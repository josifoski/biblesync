{i1:1} সখরিয়ের কাছে ঈশ্বরের আহ্বান
{1:1} সখরিয় ইদ্দোর পৌত্র বেরিখিয়ের পুত্র ছিলেন। পারস্য সম্রাট দারাউসের রাজত্বের দ্বিতীয় বৎসরের অষ্টম মাসে সখরিয়ের কাছে পরমেশ্বরের এই বাণী এল:
{1:2} পরমেশ্বর তোমাদের পূর্বপুরুষদের প্রতি অত্যন্ত ক্রুদ্ধ হয়েছিলেন।
{1:3} তাদের বল, সর্বাধিপতি প্রভু পরমেশ্বর বলছেন, তোমরা আমার কাছে ফিরে এস, তাহলে আমিও তোমাদের কাছে ফিরে যাব।
{1:4} তোমরা তোমাদের পূর্বপুরুষদের মত হয়ো না। পূর্বকালে আমার নবীরা তাদের কাছে আমার বাণী ঘোষণা করেছিল। তাদের কুকর্ম ও কুপথ ছেড়ে ফিরে আসার কথা বলেছিল, কিন্তু তারা সে কথা শোনেনি, আমার কথায় তারা কান দেয়নি।
{1:5} তোমাদের পূর্বপুরুষেরা আজ কোথায়? নবীরা কি চিরজীবী?
{1:6} আমি আমার দাস নবীদের মাধ্যমে যে নির্দেশ ও অনুশাসন ব্যক্ত করেছিলাম তা সবই তোমাদের পিতৃপুরুষদের কাছে পৌঁছেছিল। তারা তখন অনুতাপ করে বলেছিল যে আমি সর্বাধিপতি প্রভু পরমেশ্বর তাদের আচরণ ও ক্রিয়াকলাপ অনুযায়ী তাদের প্রতি যেমন ব্যবহার করা উচিত মনে করেছি তেমনিই করেছি।
{i1:7} বিভিন্ন দিব্যদর্শন ও তার ব্যাখ্যা প্রথম দর্শনঃ অশ্ব
{1:7} সম্রাট দারাউসের রাজত্বের ঐ বৎসরের একাদশ মাসে (অর্থাৎ শবাট মাসের চব্বিশ তারিখে) সখরিয়ের কাছে পরমেশ্বরের বাণী এল।
{1:8} আমি রাত্রে এক দর্শনে দেখলাম, লাল রং এর ঘোড়ায় চড়ে এক স্বর্গদূত গিরিখাতের চিরহরিৎ বৃক্ষরাজির মাঝখানে দাঁড়িয়ে আছেন। তাঁর পিছনে ছিল লাল, ধূসর ও সাদা রং এর কয়েকটি ঘোড়া।
{1:9} আমি তাঁকে জিজ্ঞাসা করলাম, এই ঘোড়াগুলির তাৎপর্য কি? তিনি বললেন, এদের তাৎপর্য আমি তোমাকে জানাচ্ছি।
{1:10} পরমেশ্বর এদের পৃথিবী পর্যটন করতে পাঠিয়েছেন।
{1:11} তখন সেই ঘোড়াগুলি স্বর্গদূতকে বলল, আমরা পৃথিবী পর্যটন করেছি, সারা পৃথিবী থমথমে হয়ে আছে।
{1:12} তিনি বললেন, হে সর্বাধিপতি প্রভু পরমেশ্বর, জেরুশালেম ও যিহুদীয়ার নগরসমূহের উপর এই সত্তর বৎসর তুমি ক্রুদ্ধ হয়ে আছ। এদের প্রতি করুণা প্রদর্শন করতে তুমি আর কত বিলম্ব করবে?
{1:13} তখন পরমেশ্বর স্বর্গদূতকে অভয় দিলেন।
{1:14} স্বর্গদূত আমাকে বললেন, তুমি ঘোষণা কর যে সর্বাধিপতি প্রভু বলেছেন, জেরুশালেম আমার পবিত্র নগরী, তাকে আমি গভীরভাবে ভালবাসি।
{1:15} আর যে সব জাতি নিশ্চিন্তে কাল কাটাচ্ছে তাদের উপর আমি অত্যন্ত ক্রুদ্ধ, কারণ আমার ক্রোধ যখন অল্প ছিল তখন তারা আমার প্রজাদের আরও বেশী দুষ্কর্মে লিপ্ত করেছে। তাদের দুঃখ বাড়িয়েছে।
{1:16} তাই আমি পরম মমতায় জেরুশালেমে ফিরে এসেছি। জেরুশালেমকে জরীপ করা হবে, নতুন করে আমার মন্দির ও নগরী গড়ে উঠছে।
{1:17} তুমি আরও ঘোষণা কর, সর্বাধিপতি প্রভু বলেন, আমার নগরগুলি আবার সমৃদ্ধ সচ্ছল হয়ে উঠবে, প্রভু সিয়োনকে আবার সান্ত্বনা দান করবেন, জেরুশালেমকে মনোনীত করবেন।
{i1:18} দ্বিতীয় দর্শনঃ চারিটি শৃঙ্গ ও চারজন কর্মকার
{1:18} আর একটি দর্শনে আমি চারটি শৃঙ্গ দেখলাম।
{1:19} আমি তখন সেই স্বর্গদূতকে জিজ্ঞাসা করলাম, এগুলির অর্থ কি? তিনি আমাকে বললেন, এইগুলি সেই সমস্ত জাতির প্রতীক যারা যিহুদীয়া, ইসরায়েল ও জেরুশালেমকে ছিন্নভিন্ন করেছে।
{1:20} এরপরে প্রভু আমাকে চারজন কর্মকারকে দেখালেন।
{1:21} আমি জিজ্ঞাসা করলাম, এরা কি করতে এসেছে? তিনি বললেন, ঐ শৃঙ্গগুলি যিহুদীয়াকে এমনভাবে ছিন্নভিন্ন করেছিল যে কেউ আর মাথা তুলে দাঁড়াতে পারেনি। যে সব জাতি যিহুদীয়া দেশের এই দুর্দশা করেছিল তাদের মধ্যে সন্ত্রাস সৃষ্টি ও বিনাশ করার জন্যই ওরা এসেছে।
{i2:1} তৃতীয় দর্শনঃ জেরুশালেম জরীপ
{2:1} আমি আরও দেখলাম, জরীপের দড়ি হাতে এক ব্যক্তি।
{2:2} আমি তাঁকে জিজ্ঞাসা করলাম, আপনি কোথায় চলেছেন? তিনি বললেন, জেরুশালেম জরীপ করতে, এর দৈর্ঘ্য ও প্রস্থ কত তা-ই দেখতে চলেছি।
{2:3} যে স্বর্গদূত আমার সঙ্গে কথা বলছিলেন তিনিও এগিয়ে গেলেন, তখন আর একজন স্বর্গদূত তাঁর সঙ্গে সাক্ষাৎ করতে এলেন এবং তাঁকে বললেন,
{2:4} তুমি দৌড়ে গিয়ে ঐ আমীন যুবককে বল, জেরুশালেমের মানুষ ও পশুপালের সংখ্যাধিক্যের জন্য এটি একটি প্রাচীরবিহীন উন্মুক্ত নগর হবে।
{2:5} প্রভু পরমেশ্বর বলছেন, এর চারিদিকে আমিই হব অগ্নিপ্রাচীর, আমিই হব এর গৌরব।
{2:6} পরমেশ্বর বলছেন, পালাও, পালাও! উত্তরাঞ্চলের দেশ থেকে পালিয়ে যাও। কারণ আমি তোমাদের চতুর্দিকে ছড়িয়ে দিয়েছি।
{2:7} পালাও, তোমরা, যারা ব্যাবিলনে বাস করছ, সিয়োনে পালিয়ে যাও।
{2:8} যারা তোমাদের নির্যাতন করেছে তাদের বিরুদ্ধে সর্বধিপতি প্রভু পরমেশ্বর আমাকে পাঠিয়েছেন সপ্রতাপে, কারণ যারা তোমাদের আঘাত করে তারা তাঁর নয়নের মণিতেই আঘাত হানে। তিনিই বলছেন,
{2:9} দেখ, আমি স্বয়ং তাদের আঘাত করব, তার ফলে যারা তাদের অধীন ছিল তাদের দ্বারাই তারা সমূলে উৎপাটিত হবে, এর দ্বারাই তোমরা জানবে যে সর্বাধিপতি প্রভুই আমাকে পাঠিয়েছেন।
{2:10} প্রভু পরমেশ্বর বলছেন, হে জেরুশালেমবাসী! আন্দগান কর, উল্লাস কর। আমি আসছি, তোমাদের সঙ্গেই আমি বাস করব।
{2:11} সেদিন অনেক জাতি পরমেশ্বরের প্রতি আসক্ত হবে, তারা হবে তাঁর প্রজা, আর তিনি তোমাদের সাথে বাস করবেন। তখন তোমরা জানবে যে তিনিই তোমাদের কাছে আমাকে পাঠিয়েছেন।
{2:12} এই পুণ্যভূমিতে যিহুদীয়া প্রদেশকেই পরমেশ্বর নিজস্ব অংশরূপে অধিকার করবেন এবং জেরুশালেমই হবে তাঁর প্রিয় নগরী।
{2:13} প্রভু পরমেশ্বর আপন পবিত্র আবাস থেকে আসছেন। তোমরা সকলে শান্ত হও। পরমেশ্বর আপন পবিত্র পীঠে জাগ্রত। তিনি আসছেন। তোমরা সকলে নীরব হও।
{i3:1} চতুর্থ দানঃ প্রধান পুরোহিতের বিচার
{3:1} এর পর তিনি আমাকে দেখালেন, প্রধান পুরোহিত যিহোশূয় প্রভু পরমেশ্বরের দূতের সামনে দাঁড়িয়ে রয়েছেন, আর শয়তান তাঁর বিরুদ্ধে অভিযোগ করার জন্য তাঁর ডান দিকে দাঁড়িয়ে রয়েছে।
{3:2} প্রভু পরমেশ্বরের দূত শয়তানকে বললেন, শয়তান, প্রভু পরমেশ্বর তোমাকে বিরত করুন, জেরুশালেমের মানুষের উপর যাঁর বিশেষ ক্ষমতা, সেই প্রভু তোমাকে বিরত করুন। এই ব্যক্তিকে মরণের মুখ থেকে ছিনিয়ে আনা হয়েছে।
{3:3} যিহোশূয় তখন দূতের সামনে দাঁড়িয়ে ছিলেন।
{3:4} তাঁর পরণে ছিল ময়লা পোষাক। দূত তাঁর সেবকদের বললেন, এঁর গায়ের এই ময়লা পোষাক খুলে ফেল এবং যিহোশূয়কে বললেন, দেখ, আমি তোমার পাপ ধুয়ে দিয়েছি। আমি তোমাকে রাজবসন পরাব।
{3:5} আমি তখন বললাম, এঁর মাথায় পরানো হোক শুভ্র উষ্ণীয়। প্রভু পরমেশ্বরের দূতের সামনে তাঁর মাথার শুচিশুভ্র উষ্ণীষ দেওয়া হল এবং তাঁকে পরানো হল নতুন পোষাক।
{3:6} তারপর প্রভু পরমেশ্বরের দূত যিহোশূয়কে দৃঢ় নির্দেশ দিয়ে বললেন,
{3:7} সর্বাধিপতি প্রভু বলেছেনঃ তুমি যদি আমার নির্দেশিত পথে চল, আমি তোমাকে যে দায়িত্ব ভার দিয়েছি তা যদি পালন কর, তাহলে তুমি হবে আমার মন্দিরের প্রশাসক, তোমারই উপরে থাকবে আমার মন্দিরের সমস্ত দায়িত্বভার। তুমিও হবে আমার এই সেবকদের একজন।
{3:8} প্রধান পুরোহিত যিহোশূয়, শোন, আমি তোমাকে এবং তোমার সহকর্মীদের বলছি: (কারণ তারা সুলক্ষণযুক্ত), দেখ, আমি আমার দাস ‘পল্লবকে’ আনব।
{3:9} যিহোশূয়ের সামনে যে প্রস্তর আমি স্থাপন করেছি তার সাতটি পল আছে, আমি সেই প্রস্তরের উপরে খোদাই করব। সর্বাধিপতি প্রভু বলছেন একথা। আমি একদিনে এই দেশের অপরাধ মোচন করব।
{3:10} সর্বাধিপতি প্রভু বলেন, সেদিন তোমরা প্রত্যেকে ডুমুর গাছ আর দ্রাক্ষাকুঞ্জে ঘেরা আপন ঘরে নিশ্চিন্ত আনন্দে প্রতিবেশীদের ডেকে আনবে।
{i4:1} পঞ্চম দর্শনঃ সোনার বাতিদান
{4:1} সেই স্বর্গদূত এবার আমার আবেশের ঘোর কাটিয়ে আবার এলেন এবং
{4:2} আমাকে বললেন, এখন কি দেখছ বল তো? আমি বললাম, আমি দেখছি একটি সোনার বাতিদানের উপরে সাতটি প্রদীপ। প্রদীপগুলির প্রত্যেকটিতে রয়েছে সাতটি করে সল্তে।
{4:3} বাতিদানের দুপাশে রয়েছে দুটি জলপাই গাছ, একটা বাঁ দিকে, একটা ডান দিকে।
{4:4} স্বর্গদূতকে জিজ্ঞাসা করলাম, প্রভু, এগুলি কি?
{4:5} তিনি বললেন, তুমি জান না এগুলি কি? আমি বললাম আজ্ঞে, না।
{i4:6} জেরুব্বাবেলের কাছে ঈশ্বরের প্রতিজ্ঞা
{4:6} স্বর্গদূত আমাকে প্রভু পরমেশ্বরের এই বাণী জেরুব্বাবেলের কাছে পৌঁছে দিতে বললেন যে সৈন্যবলে নয়, বাহুবলেও নয়, কিন্তু আমার আত্মার সাহায্যেই–তুমি সফল হবে।
{4:7} পর্বত প্রমাণ বাধাও তোমার সামনে থেকে অপসারিত হবে। তুমি মন্দির পুনর্নির্মাণ করবে এবং সকলে প্রশংসা ধ্বনির মাঝে শেষ প্রস্তরটি বসিয়ে দেবে।
{4:8} পরে প্রভু পরমেশ্বর এই বাণী আমি শুনলাম:
{4:9} জেরুব্বাবেল নিজের হাতে এই মন্দিরের ভিত্তিস্থাপন করেছে। সে-ই এর নির্মাণের কাজ শেষ করবে। তখনই বুঝবে আমি সর্বাধিপতি প্রভু পরমেশ্বর তোমাকে তাদের কাছে পাঠিয়েছি।
{4:10} কাজের ধীরগতি সেদিন যাদের হতাশ করেছিল, আজ তারা জেরুব্বাবেলের উদ্যমে কাজের অগ্রগতি দেখে আনন্দিত হবে। সাতটি প্রদীপ প্রভুর সাতটি চোখ। এগুলি সারা পৃথিবীর উপর নজর রাখে।
{4:11} আমি জিজ্ঞাসা করলাম, বাতিদানের ডানে ও বাঁয়ে ঐ জলপাই গাছ দুটির অর্থ কি?
{4:12} আবার জিজ্ঞাসা করলাম, সোনালী তেল আসার জন্য ঐ সোনালী নল দুটির পাশে জলপাই গাছের যে দুটি শাখা রয়েছে সেগুলির তাৎপর্য কি?
{4:13} তিনি আমাকে বললেন, এগুলির তাৎপর্য কি তা তুমি জান না? আমি বললাম, আজ্ঞে না।
{4:14} তিনি বললেন, এঁরা দুজন সারা পৃথিবীর অধিপতি ঈশ্বরের মনোনীত ও অভিষিক্ত সেবক।
{i5:1} ষষ্ঠ দর্শনঃ উড়ন্ত পুঁথি
{5:1} আমি আবার দেখলাম, একটা গোটানো পুঁথি উড়ছে।
{5:2} তিনি আমাকে জিজ্ঞাসা করলেন, তুমি কি দেখতে পাচ্ছ? আমি বললাম, আমি দেখছি একটা গোটানো পুঁথি উড়ছে। সেটা কুড়ি হাত লম্বা ও দশ হাত চওড়া।
{5:3} তিনি তখন আমাকে বললেন, এ হচ্ছে সেই অভিশাপ লিপি, যা সারা দেশের উপরে নেমে আসছে। এর এক পিঠের লেখন অনুযায়ী চোরের দল উচ্ছিন্ন হবে এবং অন্য পিঠের লেখন অনুযায়ী মিথ্যা শপথকারীরা নির্মূল হবে।
{5:4} সর্বাধিপতি প্রভু পরমেশ্বর বলেন, আমি এই অভিশাপ পাঠাচ্ছি, সে এই সব চোরের ঘরে এবং আমার নামে যারা মিথ্যা শপথ করে তাদের ঘরে ঢুকবে এবং কাঠ ও পাথর সমেত গোটা বাড়িই ধ্বংস করবে।
{i5:5} সপ্তম দর্শনঃ ঝুড়ির 5:4 হিব্রু: এফা। মধ্যে রমণী
{5:5} স্বর্গদূত এগিয়ে এসে আবার আমাকে বললেন, চেয়ে দেখ কি বেরিয়ে আসছে।
{5:6} আমি জিজ্ঞাসা করলাম, এটা কি জিনিস? তিনি বললেন, এটা একটা ঝুড়ি। এ হচ্ছে সারা দেশের লোকদের অধর্ম।
{5:7} ঝুড়িটার সীসের ঢাকনা খোলা হল। দেখলাম, ঝুড়ির মধ্যে একটি রমণী বসে আছে।
{5:8} স্বর্গদূত বললেন, এ হচ্ছে দুষ্টতা। তিনি ঐ রমণীকে ঝুড়ির মধ্যে ঠেলে দিয়ে ঢাকনা বন্ধ করে দিলেন।
{5:9} আর তখনই আমি দেখলাম, দুটি রমণী উড়ে এল। সারস পাখির ডানার মত তাদের দুটি করে ডানা। তারা ঝুড়িটাকে নিয়ে উড়ে চলে গেল।
{5:10} আমি তখন জিজ্ঞাসা করলাম, ঝুড়িটাকে ওরা কোথায় নিয়ে যাচ্ছে?
{5:11} তিনি আমাকে বললেন, ব্যাবিলনে । সেখানে এর জন্য একটা মন্দির হবে। সেই মন্দিরে ওরা একে প্রতিষ্ঠা করবে।
{i6:1} অষ্টম দর্শনঃ চারটি রথ
{6:1} আমি আর একটি দর্শন পেলাম। দেখলাম, দুই পাহাড়ের মাঝখান থেকে চারটি রথ বেরিয়ে এল। পাহাড় দুটি ছিল পিতলের।
{6:2} প্রথম রথের ঘোড়াগুলি লাল, দ্বিতীয় রথের ঘোড়াগুলি কালো,
{6:3} তৃতীয় রথের সাদা এবং চতুর্থ রথের ঘোড়াগুলি ছিটে ফোঁটা রঙের।
{6:4} স্বর্গদূতকে আমি জিজ্ঞাসা করলাম, আজ্ঞে এগুলি কি?
{6:5} স্বর্গদূত বললেন, এরা হচ্ছে স্বর্গের চার বায়ু, সমগ্র পৃথিবীর অধীশ্বর প্রভু পরমেশ্বরের সেবা করে এরা আসছে।
{6:6} যে রথের ঘোড়াগুলো কালো সেটি যাবে উত্তরে ব্যাবিলনে, সাদা ঘোড়ার রথটি যাবে পশ্চিমে এবং ছিটেফোঁটা ঘোড়ার রথটি যাবে দক্ষিণে।
{6:7} ঘোড়াগুলো পৃথিবী পরিদর্শন করার জন্য অস্থির হয়ে পড়েছিল। স্বর্গদূত তাদের বললেন, যাও, পৃথিবী পরিদর্শন কর। তারা কাজে চলে গেল।
{6:8} তিনি তখন আমাকে ডেকে বললেন, দেখ, যেগুলি উত্তর দিকে গেছে তারা ব্যাবিলনের ওপরে প্রভু পরমেশ্বরের ক্রোধ প্রশমিত করবে।
{i6:9} অভিষেক
{6:9} এরপর প্রভু পরমেশ্বরের এই বাণী আমি শুনলাম: নির্বাসিতেরা ব্যাবিলন থেকে ফিরে আসার সময় যে সোনারূপো উপহার হিসাবে এনেছে সেগুলি
{6:10} হেলদায়, টোবিয়, ও যিদায়ার কাছ থেকে নিয়ে সঙ্গে সঙ্গে সফনিয়ের পুত্র যোশিয়ের বাড়িতে যাও।
{6:11} সেই সোনা ও রূপো দিয়ে তুমি একটা মুকুট গড়ে জেরুব্বাবেলের মাথায় পরিয়ে দাও।
{6:12} প্রধান পুরোহিত যিহোশূয়কে বল, সর্বাধিপতি প্রভু পরমেশ্বর বলেন, এই দেখ সেই ব্যক্তি, যার নাম ‘পল্লব’। সে তার পদে প্রতিষ্ঠালাভ করবে এবং প্রভু পরমেশ্বরের মন্দির নির্মাণ করবে।
{6:13} মহাপরাক্রান্ত রাজা হয়ে এই ব্যক্তিই মন্দির নির্মাণ করবে এবং শাসনকার্য পরিচালনা করবে। তার সিংহাসনের পাশে একজন পুরোহিত থাকবে এবং তাদের দুজনের মধ্যে থাকবে শান্তিপূর্ণ বোঝাপড়া।
{6:14} হেলদায়, টোবিয়, যিদায়া ও সফনিয়েরর পুত্র যোশিয়ের কাছে মুকুটটি ঈশ্বরের কৃপার স্মৃতিচিহ্নরূপে মন্দিরে রক্ষিত হবে।
{6:15} সর্বাধিপতি প্রভু পরমেশ্বরই যে আমাকে তোমাদের কাছে পাঠিয়েছেন তার প্রমাণ এই প্রবাসী ইহুদীরাও এসে প্রভুর মন্দির নির্মাণে সাহায্য করবে। এই ঘটনা অবশ্যই ঘটবে যদি তোমরা তোমাদের প্রভু পরমেশ্বরের নির্দেশ মেনে চল।
{i7:1} প্রকৃত ধার্মিকতা: মমতা ও ন্যায়বিচার
{7:1} সম্রাট দারাউসের রাজত্বের চতুর্থ বৎসরের নবম মাস কিষলেব-এর চার তারিখে সখরিয় প্রভু পরমেশ্বরের বাণী পেলেন।
{7:2} সেই সময়ে বেথেলের লোকেরা শারেৎসার ও রেগেম-মেলেককে লোকজনসহ প্রভু পরমেশ্বরের অনুগ্রহ লাভের জন্য মন্দিরে বিনতি করতে পাঠালেন।
{7:3} সর্বাধিপতি প্রভু পরমেশ্বরের মন্দিরের পুরোহিত এবং নবীদের কাছে তাঁদের জিজ্ঞাসা করতে বলা হয়েছিল যে আমরা এত বৎসর ধরে যেমন করেছি এবারও কি তেমনি পঞ্চম মাসে শোকপালন ও উপবাস করব?
{7:4} তখন সর্বাধিপতি প্রভু পরমেশ্বরের এই নির্দেশ আমি পেলাম:
{7:5} তুমি দেশবাসীকে ও পুরোহিতদের এই কথা বল, তোমরা এই সত্তর বছর ধরে পঞ্চম ও সপ্তম মাসে যে উপবাস ও শোকপালন করেছ, তা কি আমার উদ্দেশে করেছ?
{7:6} তোমরা যখন ভোজের আয়োজন কর তখন তা কি নিজেদের পরিতৃপ্তির জন্য কর না?
{7:7} জেরুশালেম যখন জনবহুল ও সমৃদ্ধ ছিল, যখন তার চারিদিকে গড়ে উঠেছিল অনেক জনপদ, যখন দক্ষিণাঞ্চল
{7:8} ও পাহাড়তলীতেও ছিল জনবসিত, তখনও সর্বাধিপতি প্রভু পরমেশ্বর, তৎকালীন নবীদের মাধ্যমে এই কথাই ঘোষণা করেছিলেন।
{i7:9} ইসরায়েলের কাঠিন্য ও ঈশ্বরের কোপ
{7:9} তোমরা ন্যায়বিচার কর, অন্যের সঙ্গে সদয় ব্যবহার কর,
{7:10} বিধবা, পিতৃহীন, প্রবাসী কিম্বা দীনদুঃখীদের উপর তোমরা অত্যাচার করো না। তোমরা কেউ কারও অনিষ্ট চিন্তা মনে পোষণ করো না।
{7:11} কিন্তু তারা এসব কথা শুনল না। এসব কথা শুনবে না বলে জিদ ধরে কান বন্ধ করে ঘাড় বেঁকিয়ে থাকল।
{7:12} সর্বাধিপতি প্রভু পরমেশ্বর তখনকার নবীদের মাধ্যমে যে বিধিনির্দেশ দিয়েছিলেন, তা কিছুতেই মানতে চাইল না, তাই সর্বাধিপতি প্রভুর প্রচণ্ড ক্রোধ নেমে এল তাদের উপর।
{7:13} তিনি বলেছেন, আমার ডাকে ওরা যেমন সাড়া দেয়নি তেমনি আমিও ওদের ডাকে সাড়া দিইনি।
{7:14} ঘূর্ণিঝড়ে আমি তাদের অচেনা সব জাতির মাঝে ছড়িয়ে দিলাম। তাদের দেশ হল জনশূন্য। এইভাবেই সেই মনোরম দেশ হয়েছিল পরিত্যক্ত।
{i8:1} বিশ্বস্ত নগর ঈশ্বরের প্রতিশ্রুতি: জেরুশালেম পুনরুদ্ধার
{8:1} তারপর সর্বাধিপতি প্রভু পরমেশ্বর সখরিয়কে এই বাণী দিলেনঃ
{8:2} ইসরায়েল জাতিকে সাহায্য করার আমার একান্ত বাসনা। আমি তাদের গভীরভাবে ভালবাসি। তাই তাদের শত্রুদের উপর আমি ক্রুদ্ধ হয়েছি।
{8:3} আমি আমার নগরী জেরুশালেমে ফিরে আসব। সেখানে জেরুশালেম অভিহিত হবে ‘বিশ্বস্ত নগরী’ নামে। সর্বাধিপতি প্রভুর পর্বতকে বলা হবে ‘পবিত্র গিরি'।
{8:4} অতিবৃদ্ধ প্রবীণ ও প্রবীণারা লাঠি হাতে আবার জেরুশালেমের চকে এসে বসবে।
{8:5} নগরের পথগুলিতে ছোট ছেলেমেয়েরা খেলাধূলা করবে।
{8:6} ইসরায়েলীদের কাছে আজ এই ব্যাপার অসম্ভব মনে হলেও আমার কাছে অসম্ভব নয়।
{8:7} সর্বাধিপতি বলেছেন, দেখ, আমি আমার প্রজাদের পূর্ব ও পশ্চিমের দেশগুলি থেকে উদ্ধার করে জেরুশালেমে
{8:8} ফিরিয়ে আনব। ন্যায়নিষ্ঠা ও বিশ্বস্ততায় তারা আমার প্রজা হবে আর আমি হব তাদের ঈশ্বর।
{i8:9} মন্দির পুনর্নির্মাণ
{8:9} সাহস কর। আমার মন্দির পুনর্নির্মাণের জন্য ভিত্তি স্থাপনের সময় সেই নবীরা যে কথা বলেছিলেন সেই একই কথা তোমরা এখন শুনছ।
{8:10} সেকালে মানুষের মজুরী কিম্বা পশুর ভাড়াও ছিল না। শত্রুদের উপদ্রবে কেউ তখন নিরাপদে যাতায়াত করতে পারত না এবং আমি প্রত্যেককে প্রতিবেশীর বিরুদ্ধে প্ররোচিত করতাম।
{8:11} কিন্তু এখনও যারা বেঁচে আছে আমি তাদের সঙ্গে আর আগের মত ব্যবহার করব না।
{8:12} এখন থেকে তারা শান্তিতে বীজ বপন করবে। দ্রাক্ষালতা ফলবতী হবে, দেশ হবে সুজলা সুফলা, শস্যশ্যামলা। আমি তাদের এ সবই ভোগ করতে দেব।
{i8:13} ইহুদী জাতির পুনরুদ্ধার
{8:13} যিহুদীয়া ও ইসরায়েলের লোকেরা শোন! অন্য জাতির লোকেরা তোমাদের উদাহরণ দিয়ে পরস্পরকে অভিশাপ দিত, এখন আর তা হবে না। আমি তোমাদের মর্যাদায় প্রতিষ্ঠা করব, তারা সেই তোমাদেরই উদাহরণ দিয়ে একে অন্যকে আশীর্বাদ করবে। কাজেই সাহস কর। ভয় নেই।
{8:14} সর্বাধিপতি প্রভু পরমেশ্বর বলেন, তোমাদের পিতৃপুরুষদের ব্যবহারে ক্রুদ্ধ হয়ে আমি যেমন তোমাদের অনিষ্ট করার সঙ্কল্প করেছিলাম, এবং অনিষ্ট করেওছিলাম,
{8:15} তেমনি আজ আবার আমি জেরুশালেম ও যিহুদাকুলের হিতসাধনের সঙ্কল্প করেছি, সুতরাং তোমরা ভয় করো না।
{8:16} এখন তোমাদের কর্তব্য: তোমরা সত্যকথা বলবে। বিচার সভায় তোমরা ন্যায়সঙ্গত বিচার করবে যেন শান্তি স্থাপিত হয়।
{8:17} প্রতিবেশীর অনিষ্ট কামনা করবে না, মিথ্যা সাক্ষ্য দেবে না, কারণ এগুলি আমি ঘৃণা করি।
{i8:18} বিশ্বজনীন স্বীকৃতি
{8:18} সর্বাধিপতি প্রভু পরমেশ্বরের এই বাণী আমার কাছে এল।:
{8:19} চতুর্থ, পঞ্চম, সপ্তম ও দশম মাসের উপবাসের নির্দিষ্ট দিনগুলি যিহুদাকুলের পক্ষে মঙ্গল ও আনন্দ উৎসব দিনে পরিণত হবে। অতএব তোমরা সত্য ও শান্তির অনুরাগী হও।
{8:20} সর্বাধিপতি প্রভু পরমেশ্বর বলেন, নানা জাতি ও বহু দেশের নাগরিকেরা এখানে আসবে।
{8:21} এক নগরের অধিবাসী অন্য নগরে গিয়ে বলবে, ‘চল, আমরা সর্বাধিপতি প্রভু পরমেশ্বরের আরাধনা ও তাঁর অনুগ্রহ ভিক্ষা করতে এখনই যাই।’
{8:22} বহু দেশের লোক ও শক্তিশালী জাতিসমূহ তাঁর আরাধনা ও অনুগ্রহ ভিক্ষা করতে জেরুশালেমে আসবে।
{8:23} সর্বাধিপতি প্রভু পরমেশ্বর বলেন, সে দিন বিভিন্ন ভাষাভাষী সর্বজাতির লোকেরা ইহুদীদের কাছে এসে হাত ধরে বলবে, আমরা তোমাদের ঐতিহ্যের অংশীদার হতে চাই, কারণ আমরা জানি যে ঈশ্বর তোমাদের সঙ্গে আছেন।
{9:1} হাদ্রাক দেশে, দামাস্কাসের উদ্দেশে প্রভু পরমেশ্বরের দৈববাণী হল, কারণ অরামের সমস্ত শহর এবং ইসরায়েলের সর্বগোষ্ঠী প্রভুর অধিকারভুক্ত
{9:2} হাদ্রাকের সীমান্তে অবস্থিত হমাত এবং জ্ঞানসমৃদ্ধ টায়ার ও সীদোনও প্রভুর অধিকারে।
{9:3} টায়ার আত্মরক্ষার জন্য সুদৃঢ় দুর্গ নির্মাণ করেছে, সে রাশিরাশি রূপো এবং তাল তাল সোনা সঞ্চয় করেছে।
{9:4} কিন্তু দেখ, প্রভু তাকে বিত্তহীন করবেন, সমুদ্রগর্ভে নিক্ষেপ করবেন তার সম্পদ এবং গ্রাস করবেন তাকে।
{9:5} আস্কেলন তা দেখে সন্ত্রস্ত হবে, গাজা হবে মহাত্রাসে কম্পিত এক্রোণেরও হবে সেই দশা, সে হবে আশাহত। গাজার নৃপতি হবে উচ্ছিন্ন আস্কেলন হবে জনশূন্য।
{9:6} এক সঙ্কর জাতি বাস করবে আসদোদে, আমি চূর্ণ করব ফিলিস্তিনীদের দর্প।
{9:7} রক্ত না ফেলে হত্যা করা পশুর মাংস ভক্ষণেরকু-অভ্যাস আমি দূর করব, তাদের নিষিদ্ধ খাদ্য গ্রহণের অভ্যাসদূর করব। এই জাতির অবশিষ্টাংশেরা হবে আমার প্রজাযেন যিহুদাকুলেরই এক গোষ্ঠী। যিবুষীদের মত এক্রোণ হবে আমার প্রজার অংশ।
{9:8} আমি আমার রাজ্যে সমাবেশ করব প্রহরী সেনানী, আমি বন্ধ করব বিদেশী সৈন্যের যাতায়াত। কোনও অত্যাচারী আর আমার প্রজাদের পারবে না পীড়ন করতে কারণ আমি স্বচক্ষে দেখেছি তাদেরসব যন্ত্রণা।
{i9:9} ভাবী রাজা:শান্তিরাজের আগমনী বার্তা
{9:9} ওগো সিয়োনদুহিতা, মহোল্লাস কর, জয়ধ্বনি কর ওগো জেরুশালেম কন্যা। ঐ দেখ, তোমার অধিরাজ আসছেন তোমার কাছে যুদ্ধে হয়েছেন তিনি বিজয়ী। তিনি নত-নম্র, গর্দভপৃষ্ঠে আসীন ভারবাহী পশুশাবক তাঁর বাহন।
{9:10} আমি বিনষ্ট করব ইফ্রয়িমের রথ, উচ্ছিন্ন করব জেরুশালেমের অশ্ববাহিনী, ভেঙ্গে ফেলব যুদ্ধের ধনুর্বাণ। সর্বজাতির মাঝে আমি স্থাপন করব শান্তি, সাগর থেকে সাগরে মহানদী থেকে পৃথিবীর প্রান্ত পর্যন্ত বিস্তৃত হবে আমার আধিপত্য।
{i9:11} ঈশ্বরের প্রজাদের পুনরুদ্ধার
{9:11} আর তুমি! শোণিতের মুদ্রাঙ্কণে তোমার সঙ্গে স্থাপিত আমার সম্বন্ধের গুণেই জনপূর্ণ কূপ থেকে আমি তোমার বন্দীদের দান করব মুক্তি।
{9:12} হে আশাদীপ্ত নির্বাসিত বন্দীদল ফিরে এস তোমাদের দুর্গের আশ্রয়ে, আমি আজ ঘোষণা করছি, তোমাদের দ্বিগুণ ক্ষতিপূরণ করব আমি।
{9:13} কারণ আমি ধনুকের মত বাঁকিয়েছি যিহুদীয়াকে, ইফ্রয়িমকে করেছি তার বাণস্বরূপ। হে সিয়োন, গ্রীসের বিরুদ্ধে তোমার সন্তানেরা হবে আমার হাতের তরবারি।
{i9:14} স্বয়ং প্রভুর আবির্ভাব
{9:14} প্রভু তাদের বিরুদ্ধে অবতীর্ণ হবেন, বিদ্যুৎশিখার মত ছুটবে তাঁর শরজাল, জগদীশ্বর প্রভু তূর্যনাদ করবেন, দখিনা ঘূর্ণিঝড়ের বেগে অভিযান করবেন তিনি।
{9:15} সর্বাধিপতি প্রভু পরমেশ্বর তাদের সহায় থাকবেন, তারা সমূলে ধ্বংস করবে তাদের শত্রুদলকে, রণহুঙ্কারে যুদ্ধক্ষেত্র কম্পিত হবে, বিপক্ষের রক্তধারায় ভেসে যাবে রণভূমি।
{i9:16} প্রভুর প্রজাবৃন্দের মুক্তি
{9:16} সেদিন প্রভু পরমেশ্বর উদ্ধার করবেন তাদের কারণ তারা তাঁরই মেষপাল, প্রজামণ্ডলী। রাজমুকুটের মণিমাণিক্যের মত তারা তাঁর রাজ্যে উজ্জ্বল শোভা ধারণ করবে।
{9:17} আহা! কত সুন্দর, কত ভাল হবে তারা। তখন শস্যসম্ভার ও নতুন দ্রাক্ষারস সতেজ করে তুলবে তরুণ তরুণীদের।
{10:1} তোমরা সর্বাধিপতি প্রভু পরমেশ্বরের কাছেই বসন্তকালে পর্যাপ্ত বর্ষণ চেয়ে নাও। কারণ তিনিই পাঠান বর্ষার মেঘ, তিনিই দেন বৃষ্টির জল, ভূমি করেন শস্যশ্যামলা। এ বিষয়ে লোকে গৃহদেবতা, দৈবজ্ঞ ও স্বপ্নদর্শকদেরই শরণাপন্ন হয়, কিন্তু তাদের কথা অসার অলীক, বৃথা তাদের আশ্বাসবাণী।
{10:2} এই জন্যই লোকে পালকহীন মেষপালের মত, পথ হারিয়ে দুরবস্থায় পড়ে।
{10:3} পালকদের উপরে আমার প্রচণ্ড ক্রোধ, নেতাদের আমি দণ্ড দেব। যিহুদাকূল আমার! আমি স্বয়ং তাদের তদারক করব, গড়ে তুলব যুদ্ধের তেজী ঘোড়া করে।
{10:4} আমার প্রজাদের শাসন করার জন্য তাদের মধ্য থেকেই উৎপন্ন হবে সৈন্যাধ্যক্ষ নেতা, ও শাসক
{10:5} তারা বিজয়ী সেনার মত পথের কাদায় শত্রুদের পদদলিত করবে। দুর্ধর্ষ অশ্বারোহী সেনানীকে করবে বিপর্যস্ত, কারণ আমি তাদের সহায়।
{i10:6} যিহুদা ও ইসরায়েলকুল
{10:6} যিহুদা গোষ্ঠীকে আমি শক্তিশালী করব, যোষেফের বংশধরদের করব উদ্ধার। আমি তাদের ফিরিয়ে আনব, কারণ তাদের প্রতি রয়েছে আমার মমতা। তারা হবে এমন, যেন কোনদিন আমি তাদের পরিত্যাগ করিনি। আমি প্রভু পরমেশ্বর তাদের আরাধ্য ঈশ্বর, আমি তাদের প্রার্থনার উত্তর দেব।
{10:7} ইফ্রয়িম তখন হবে পরাক্রান্ত যোদ্ধার মত দ্রাক্ষারসে মত্ত লোকদের মতই উৎফুল্ল হবে তাদের হৃদয়। তাদের বংশধরেরা সে কথা স্মরণে গর্ববোধ করবে, প্রভু পরমেশ্বরের এই অপার করুণায় তারা হবে উল্লসিত।
{10:8} আমি তাদের সঙ্কেত দিয়ে ডেকে আনব, একত্র করব তাদের, কারণ আমি তাদের করব স্বাধীন জাতি, আগের মতই তাদের সংখ্যাবৃদ্ধি হবে।
{10:9} নানা জাতির মাঝে তাদের আমি ছড়িয়ে দিলেও, সেই দূর প্রবাসেও তারা আমায় স্মরণ করবে। তারা বেঁচে থাকবে, ফিরে আসবে সন্তানসন্ততিসহ।
{10:10} মিশর ও আসিরিয়া থেকে আমি তাদের স্বদেশে ফিরিয়ে আনব, আমি তাদের গিলিয়দ ও লেবাননে পুনর্বাসিত করব, সারা দেশ তারা পূর্ণ করবে।
{10:11} তারা দুঃখসাগর পার হয়ে যাবে সাগর তরঙ্গকে করবে প্রতিহত, শুকিয়ে যাবে নীলনদের বুক আসিরিয়ার দর্প হবে চূর্ণ, মিশরের রাজদণ্ড হবে অপসারিত।
{10:12} আমার শক্তিতে আমি তাদের করব শক্তিমান, আমার নামেই তারা করবে অভিযান — এ কথা বলেছেন প্রভু পরমেশ্বর।
{i11:1} উৎপীড়কের পতন
{11:1} হে লেবানন, উন্মুক্ত করে দাও তোমার তোরণ, অগ্নি গ্রাস করবে তোমার সীডার বৃক্ষ শ্রেণী।
{11:2} ওগো দেওদার তরু, রোদন কর, কারণ সীডার ভূপাতিত, বনস্পতিকুল বিধ্বস্ত। ওগো, বাশানের ওক বৃক্ষরাজি, বিলাপ কর, নিবিড় অরণ্য হয়েছে উৎপাটিত।
{11:3} ঐ শোন, মেষপালকদের আর্তনাদ, তাদের গর্বের সম্পদ লুণ্ঠিত। ঐ শোন সিংহের গর্জন, জর্ডন তীরের উপবনগুলি হয়েছে ধ্বংস।
{i11:4} দুই প্রকার মেষপালক
{11:4} আমার আরাধ্য ঈশ্বর প্রভু পরমেশ্বর বলেছেন এই কথা: হননের জন্য নির্দিষ্ট এই মেষপালের পালক হও তুমি,
{11:5} এদের ক্রেতারা এদের বধ করলে তাদের কোন দোষ হয় না, যারা এদের বিক্রি করে তারা বলে: ‘ধন্য প্রভু, আমার ধনাগম হয়েছে–’ এদের পালকদের কোন দয়ামায়া নেই এদের প্রতি।
{11:6} প্রভু বলেন, আমি কোন দিন তাদের কাউকে দয়া করব না। প্রত্যেককে আমি তাদের প্রতিবেশী রাজার হাতে সমর্পণ করব। তারা এ দেশকে বিধ্বস্ত করবে, তাদের হাত থেকে আমি কাউকে উদ্ধার করব না।
{11:7} আমি তখন হননের জন্য নির্দিষ্ট সেই হতভাগ্য মেষপালকে চরাতে লাগলাম। আমি দুটি পাঁচনী নিলাম। একটির নাম দিলাম, ‘অনুগ্রহ’ অন্যটির নাম ‘একতা’।
{11:8} এক মাসের মধ্যে আমি তাদের তিনজন পালককে উচ্ছিন্ন করলাম, কারণ তাদের আমি আর সহ্য করতে পারছিলাম না, আর তারাও আমার প্রতি বিরূপ হয়ে উঠেছিল।
{11:9} আমি মেষমালিকদের বললাম, আমি আর মেষপালকের কাজ করব না। তোমাদের মেষ মরে মরুক, যেগুলো ধ্বংস হবার ধ্বংস হোক, বাকীরা নিজেদের মধ্যে লড়াই করে মরুক।
{11:10} এই বলে ‘অনুগ্রহ’ পাঁচনীটা ভেঙ্গে ফেললাম এবং সর্বজাতির সঙ্গে আমার সম্বন্ধের যে শর্ত স্থির করেছিলাম, সেটা বাতিল করে দিলাম।
{11:11} সেইদিনই তা বাতিল হয়ে গেল এবং মেষমালিকেরা এসব দেখে বুঝল যে, আমার এই কাজের মধ্যে দিয়ে পরমেশ্বর প্রভুর নির্দেশ প্রকাশ পাচ্ছে।
{11:12} আমি তাদের বললাম, যদি তোমরা উচিত মনে কর, তবে আমার বেতন দাও, নয়তো থাক। তারা তখন আমার বেতন হিসাব করে ত্রিশটি রৌপ্য মুদ্রা আমাকে দিল। ওদের বিচারে এই ছিল আমার সর্বোচ্চ পারিশ্রমিক।
{11:13} প্রভু পরমেশ্বর তখন আমাকে বললেন, ওগুলো মন্দিরের কোষাগারে জমা দাও–। আমি সেই ত্রিশটি মুদ্রা মন্দিরের কোষাগারে জমা দিলাম।
{11:14} তারপর আমি দ্বিতীয় পাঁচনীটি, যার নাম ‘একতা’ সেটিও ভেঙ্গে ফেললাম। এইভাবে যিহুদীয়া তথা ইসরায়েলের জাতীয় ঐক্য বিনষ্ট হল।
{11:15} এর পরে প্রভু পরমেশ্বর আমাকে বললেন, তুমি আবার এক অপাদর্থ মেষপালকের সাজসরঞ্জাম নাও,
{11:16} কারণ দেখ, আমি এ দেশে এমন এক মেষপালকের উত্থান ঘটাব যে ধ্বংসমুখী মেষপালের তত্ত্বাবধান করবে না, পথহারা মেষদের সন্ধান করবে না, আহতদের শুশ্রুষা করবে না বা সুস্থদের লালনপালন করবে না, কিন্তু হৃষ্টপুষ্ট মেষগুলির মাংস খাবে, এমনকি তাদের খুরগুলিও বিচ্ছিন্ন করবে।
{11:17} ধিক্ সেই অপদার্থ মেষপালককে, যে তার মেষপাল পরিত্যাগ করে, যুদ্ধ বিগ্রহে তার শক্তি খর্ব হবে, তার বাহু অসাড় হয়ে যাবে, অন্ধ হয়ে যাবে তার ডান চোখ।
{i12:1} জেরুশালেমের পুনরুদ্ধার
{12:1} ইসরায়েল সম্পর্কে প্রভু পরমেশ্বরের ভবিষ্যদ্বাণী। প্রভু পরমেশ্বর যিনি আকাশমণ্ডল ও পৃথিবী সৃষ্টি করেছেন এবং মানুষের অন্তরে আত্মা সৃষ্টি করেছেন, তিনিই বলেনঃ
{12:2} আমি প্রতিবেশী জাতিবৃন্দ বিহ্বল হয়ে পড়বে। যখন তারা জেরুশালেম ও যিহুদীয়া অবরোধ করবে তখনই তাদের এই অবস্থা হবে।
{12:3} সেইদিন আমি জেরুশালেমকে তাদের কাছে জগদ্দল পাথরের মত করব। যারা তা সরাবার চেষ্টা করবে তারা সকলেই হবে গুরুতরভাবে আহত। পৃথিবীর সর্বজাতি একজোট হয়ে জেরুশালেমের বিরুদ্ধে অভিযান করবে।
{12:4} সেই দিন আমি অশ্বগুলিকে আতঙ্কিত করব এবং অশ্বারোহীদের উদ্ভ্রান্ত করে দেব। আমি যিহুদীয়ার প্রতি সতর্ক দৃষ্টি রাখব কিন্তু শত্রুপক্ষের অশ্বগুলিকে অন্ধ করে দেব।
{12:5} যিহুদীয়ার গোষ্ঠীপতিরা তখন পরস্পরকে এই কথা বলবে: জেরুশালেমনিবাসীরাই আমাদের শক্তি, কারণ সর্বাধিপতি প্রভু পরমেশ্বরই তাদের এই শক্তির উৎস।
{12:6} সেদিন আমি যিহুদা গোষ্ঠীপতিদের কাষ্ঠরাশির মাঝে জ্বলন্ত অঙ্গারপাত্রের মত এবং শস্যের বোঝার মাঝখানে জ্বলন্ত মশালের মত করব। তারা তাদের ডাইনে বাঁয়ে সর্বজাতিকে গ্রাস করবে এবং জেরুশালেমের অধিবাসীরা স্বস্থানেই প্রতিষ্ঠিত থাকবে।
{12:7} প্রভু সর্বপ্রথমে যিহুদার ছাউনিগুলিকে জয়যুক্ত করবেন যেন দাউদ বংশের ও জেরুশালেমনিবাসীদের গৌরব যিহুদা কুলের গৌরবকে ছাপিয়ে উঠতে না পারে।
{12:8} সেদিন প্রভু পরমেশ্বর জেরুশালেমনিবাসীদের সর্বতোভাবে রক্ষা করবেন এবং তাদের মধ্যে যে সবচেয়ে দুর্বল সেও হবে দাউদের মত, আর দাউদের বংশধরেরা তাদের পরিচালনা করবে পরমেশ্বরের দূতের মত, স্বয়ং পরমেশ্বরের মত।
{12:9} সেদিন যে সমস্ত জাতি জেরুশালেম আক্রমণ করতে আসবে তিনি তাদের ধ্বংস করবেন।
{i12:10} শোক দিবস
{12:10} সেদিন আমি দাউদ বংশ ও জেরুশালেমবাসীকে মিনতি জানাতে অনুপ্রাণিত করব, তাদের হৃদয়ে সঞ্চার করব করুণা। তখন তারা যাঁকে বিদ্ধ করেছে তাঁর কথা স্মরণ করে তাঁর জন্য শোকাকুল হবে। একমাত্র সন্তান কিম্বা প্রথম পুত্রের জন্য লোকে যেমন বিলাপ করে সেইভাবে তাঁর জন্য তারা বিলাপ করবে।
{12:11} সেদিন জেরুশালেমের হাহাকার মেগিদ্দো উপত্যকায় হাদাদ-রিম্মোনের বিলাপের মতই তীব্র হবে।
{12:12} সারা দেশ শোক করবে, প্রত্যেক পরিবার, দাউদ বংশের পরিবারসমূহ, তাদের নারীকুল, নাথানের বংশধরেরা, তাদের পত্নীরা,
{12:13} লেবীকুল ও তাদের রমণীরা, শিমিয়ির গোষ্ঠী,
{12:14} ও তাদের বণিতারা এবং বাকী সমস্ত গোষ্ঠী ও তাদের ঘরের মেয়েরা সকলেই পৃথক পৃথক ভাবে বিলাপ করবে।
{i13:1} মিথ্যাচারের সমাপ্তি
{13:1} সেই দিন দাউদ বংশ ও জেরুশালেম নীবাসীদের অশুচিতা ও পাপ ধৌত করার জন্য এক প্রস্রবণের মুখ খুলে যাবে।
{13:2} সর্বাধিপতি প্রভু পরমেশ্বর বলেন, সেই দিন আমি দেশ থেকে প্রতিমাপূজার রীতি তুলে দেব। মানুষের স্মৃতি থেকে প্রতিমার নাম পর্যন্ত মুছে যাবে। যারা নিজেকে নবী বলে দাবী করে তাদের ও সমস্ত মন্দভাবকে আমি দেশ থেকে দূর করে দেব।
{13:3} কেউ যদি তখন ভাবোক্তি করে, তাহলে তার নিজের বাবা-মা-ই তাকে বলবে, তুমি মরবে, কারণ প্রভু পরমেশ্বরের নাম করে তুমি মিথ্যা কথা বলেছ। তার পরেও সে যদি ভাবোক্তি করে তাহলে তারাই তাকে হত্যা করবে।
{13:4} সেই সময় এমন হবে যে নবীরা অত্যন্ত নম্রভাবে তাদের দিব্যদর্শনের কথা বলবে। তারা কেউ নবীর বেশ ধরে মানুষকে প্রতারণা করবে না।
{13:5} তারা বরং বলবে, আমি নবী নই, আমি চাষী মাত্র, আজীবন আমি চাষবাস নিয়েই আছি।
{13:6} যদি কেউ তাকে জিজ্ঞাসা করে, তোমার গায়ে এসব ক্ষতচিহ্ন কিসের? সে তখন বলবে, আমার বন্ধুর ঘরে আমি আঘাত পেয়েছিলাম, এ তারই চিহ্ন।
{i13:7} জাতীয় স্তরে শোধন
{13:7} সর্বাধিপতি প্রভু পরমেশ্বর বলেনঃ অসি, তুমি সক্রিয় হও আমার মেষপালক ও আমার সহকারীর বিরুদ্ধে, আঘাত কর মেষপালককে, তাহলে মেষপাল বিক্ষিপ্ত হবে চারিদিকে, এমনকি শাবকদেরও আমি আঘাত করব।
{13:8} সারা দেশের দুই-তৃতীয়াংশ লোক উচ্ছিন্ন ও বিনষ্ট হবে, এক-তৃতীয়াংশ লোক মাত্র অবশিষ্ট থাকবে।
{13:9} সেই এক-তৃতীয়াংশকে আমি অগ্নিশুদ্ধ করব, রূপোর মত আমি তাদের শোধন করব, সোনার মত যাচাই করব। তারা আমায় ডাকবে, আমি সাড়া দেব তাদের ডাকে। আমি বলব, এরা আমার প্রজা, ওরা বলবে, প্রভু পরমেশ্বরই আমাদের আরাধ্য ঈশ্বর।
{i14:1} নতুন যুগ: উদ্ধারপ্রাপ্ত নগর
{14:1} দেখ, প্রভু পরমেশ্বরের সেইদিন এগিয়ে আসছে যেদিন তোমাদের কাছ থেকে লুণ্ঠিত সম্পদ তোমাদেরই মাঝে বণ্টিত হবে।
{14:2} আমি সর্বজাতিকে জেরুশালেমের বিরুদ্ধে যুদ্ধের জন্য একত্র করব। এই নগর অধিকৃত হবে, নগরের ঘরবাড়ি সবই লুণ্ঠিত হবে, নারীর সম্মান ধূলায় লুটাবে। নগরের অধিবাসীদের অর্ধেক নির্বাসিত হবে কিন্তু বাকী লোক নগরে থেকে যাবে।
{14:3} প্রভু পরমেশ্বর স্বয়ং তখন ঐ সব জাতির বিরুদ্ধে অভিযান করবেন এবং অতীতের মতই তাদের বিরুদ্ধে সংগ্রাম করবেন।
{14:4} সেদিন তিনি জেরুশালেমের পূর্বে অলিভ পাহাড়ে গিয়ে দাঁড়াবেন। তখন অলিভ পূর্ব-পশ্চিম দুভাগে ভাগ হয়ে যাবে, মাঝখানে থাকবে বিস্তীর্ণ এক উপত্যকা। পাহাড়ের অর্ধেক উত্তর দিকে এবং বাকী অর্ধেক দক্ষিণ দিকে সরে যাবে।
{14:5} তখন তোমরা সেই উপত্যকা দিয়ে পালিয়ে যাবে। যিহুদীয়ার রাজা উৎসিয়ের আমলে ভূমিকম্পের সময় যেভাবে তোমাদের পূর্বপুরুষেরা পালিয়েছিল, সেইভাবেই তোমরা পালিয়ে যাবে। তখন আমার প্রভু পরমেশ্বর তাঁর পবিত্র বাহিনী সঙ্গে নিয়ে আবির্ভূত হবেন।
{14:6} সেদিন শৈত্য বা তুষারপাত হবে না। সেই দিনটি হবে বিশিষ্ট একদিন,
{14:7} সেদিন দিন ও রাত্রির পার্থক্য থাকবে না, সন্ধ্যাকালেও থাকবে আলোক। সেই দিনটি হবে বিশিষ্ট একটি দিন (প্রভুই তার মর্ম জানেন)।
{14:8} সেদিন জেরুশালেম থেকে প্রবাহিত হবে এক জলস্রোত, তার অর্ধাংশ পূর্ব সাগরের দিকে এবং অপর অংশ পশ্চিম সাগরের দিকে বয়ে যাবে। শীত ও গ্রীষ্ম উভয় ঋতুতেই সেই স্রোত বইতে থাকবে।
{14:9} সমগ্র পৃথিবীতে প্রভুর রাজত্ব প্রতিষ্ঠিত হবে সেদিন। প্রভু পরমেশ্বরই হবেন একচ্ছত্র অধিপতি। তাঁর নামই হবে একমাত্র নাম।
{14:10} গেবা থেকে জেরুশালেমের দক্ষিণে অবস্থিত রিম্মোন পর্যন্ত সমগ্র এলাকা রূপান্তরিত হয়ে অরাবা উপত্যকার মত সমতল ভূমিতে পরিণত হবে, কিন্তু জেরুশালেম সগৌরবে মাথা উঁচু করে দাঁড়িয়ে থাকবে। বিন্যামীন তোরণ থেকে সাবেক তোরণ যেখানে ছিল সেই স্থান পর্যন্ত ও কোণের তোরণ থেকে হানানেল-এর মিনার পর্যন্ত এবং রাজার দ্রাক্ষাকুণ্ড পর্যন্ত লোকবসতি থাকবে।
{14:11} লোকে জেরুশালেমে নির্ভয়ে বাস করবে, আর কখনও তা ধ্বংস হবে না।
{14:12} যে সব জাতি জেরুশালেমের বিরুদ্ধে যুদ্ধ করতে আসবে, প্রভু পরমেশ্বর তাদের সকলকে মহামারী দিয়ে আঘাত করবেন। জীবন্ত অবস্থাতেই তাদের দেহে পচন ধরবে, তাদের কোটরগত চোখ গলে যাবে, মুখের ভেতরে জিভ খসে যাবে।
{14:13} সেদিন প্রভুর সৃষ্ট মহা আতঙ্ক তাদের উপরে নেমে আসবে, ফলে একে অপরকে ধরে মারবে।
{14:14} এমনকি যিহুদীয়াও জেরুশালেমের বিরুদ্ধে যুদ্ধ করবে এবং প্রতিবেশী সমস্ত জাতির ধনসম্পদ–সোনা, রূপো, পোষাক পরিচ্ছদ প্রচুর পরিমাণে সংগৃহীত হবে।
{14:15} তাদের শিবিরেও ঘোড়া, খচ্চর, উট, গাধা ইত্যাদি যেসব পশু থাকবে তারাও ঐ একইভাবে ধ্বংস হবে।
{i14:16} সর্বাধিপতি প্রভু পরমেশ্বর
{14:16} তখন জেরুশালেমের বিরুদ্ধে আগত বিভিন্ন জাতির মধ্যে যারা অবশিষ্ট থাকবে তারা প্রতি বছর তাদের রাজা সর্বাধিপতি প্রভু পরমেশ্বরের উপাসনা ও কুটিরোৎসব পালন করতে সেখানে যাবে।
{14:17} পৃথিবীর কোন মানব গোষ্ঠী যদি তাদের রাজা সর্বাধিপতি প্রভু পরমেশ্বরের কাছে প্রণিপাত করতে জেরুশালেমে না যায়, তাহলে তাদের দেশে বৃষ্টিপাত হবে না।
{14:18} মিশরের কোন গোষ্ঠী যদি সেখানে উপস্থিত না হয়, তাহলে কুটিরোৎসব পালন করতে না আসা জাতির মতই তিনি তাদের সেই একই দণ্ড দেবেন।
{14:19} মিশরী ও অন্যান্য যে সব জাতি কুটিরোৎসব পালন করতে জেরুশালেমে যাবে না, এই হবে তাদের দণ্ড।
{i14:20} পবিত্রতার যুগ
{14:20} সেই দিন অশ্বগুলির গলায় ঘণ্টায় লেখা থাকবে ‘ঈশ্বরের জন্য’ এবং প্রভু পরমেশ্বরের মন্দিরের পাত্রগুলি হোমবেদীর পাত্রের মতই পবিত্র হবে।
{14:21} জেরুশালেম ও যিহুদীয়ার সমস্ত পাত্র সর্বাধিপতি প্রভু পরমেশ্বরের উদ্দেশে পবিত্রীকৃত হবে, আর যারা বলিদান করবে, তারা এসে সেগুলির মধ্যে থেকে পাত্র বেছে নিয়ে তাতে বলির মাংস রান্না করবে। সেইদিন সর্বাধিপতি প্রভু পরমেশ্বরের মন্দিরে কোন ব্যবসাদার থাকবে না।
