{i1:1} যিহিষ্কেলের প্রথম দিব্যদর্শন ( 1:1—7:27 ) ঈশ্বরের সিংহাসন
{1:1} ত্রিশ বছর চার মাস পাঁচ দিনের দিন, আমি, বুষির পুত্র, পুরোহিত যিহিষ্কেল–ব্যাবিলনে কিবার নদীর তীরে নির্বাসিত ইহুদীদের মধ্যে ছিলাম। সেই সময় আমি স্বর্গের দিকে চেয়ে দেখলাম, ঈশ্বরের দর্শন লাভ করলাম।
{1:2} (তখন রাজা যিহোয়াখিনের নির্বাসনের পঞ্চম বছর চলছে)
{1:3} ব্যাবিলনের কিবার নদী তীরে প্রভু পরমেশ্বর আমার সাথে কথা বললেন এবং আমি অনুভব করলাম তাঁর পরমাশক্তি।
{1:4} আমি উপর দিকে চেয়ে দেখলাম, উত্তর দিক থেকে প্রবল বেগে ছুটে আসছে ঝড়, তার সাথে আকাশ জোড়া মেঘ। চারপাশে তার উজ্জ্বল আলো, তার মধ্যে ঘন ঘন বিদ্যুৎ ঝলসে উঠছে। সেই বিদ্যুতের আগুনের মাঝখানে উজ্জ্বল পিতলের মত কি যেন জ্বলজ্বল করছিল।
{1:5} এই ঝঞ্ঝালীলার একেবারে কেন্দ্রবিন্দুতে দেখা গেল চারটি প্রাণীকে। দেখতে ওরা মানুষেরই মত।
{1:6} কিন্তু প্রত্যেকের চারটি মুখ আর চারটি ডানা।
{1:7} তাদের পা সোজা ও পায়ে গরুর পায়ের মত খুর। মাজা পিতলের মত তাদের দেহ ঝকঝক করছে।
{1:8} প্রত্যেকের ডানার তলায় যেন মানুষের মত হাত।
{1:9} প্রত্যেকটি প্রাণীর ডানার শেষপ্রান্ত পরস্পরের ডানার শেষপ্রান্তকে ছুঁয়েছে। ফলে একটা চতুষ্কোণ সৃষ্টি হয়েছিল। এগিয়ে যাবার সময় সকলে একসঙ্গে দলগতভাবেই এগোচ্ছে, দেহ তাদের একটুও এদিক-ওদিক ঘুরছে না।
{1:10} প্রত্যেকটি প্রাণীর চারটি করে মুখ। চারটি চার রকমের মুখ: সামনের গুলি মানুষের মত, ডানদিকেরগুলি সিংহের মুখ, বাঁ দিকের গুলি ষাঁড়ের এবং পিছন দিকেরগুলি ঈগল পাখির মুখ।
{1:11} প্রত্যেকটি প্রাণীর দুটি ডানা উপরদিকে তোলা যাতে পাশের প্রাণীর ডানার শেষ প্রান্ত ছুঁতে পারে এবং অপর ডানা দুটি দিয়ে তাদের দেহ ঢাকা।
{1:12} প্রত্যেকটি প্রাণীই চর্তুমুখ-চারিদিকে চারটি মুখ, যাতে দলবদ্ধভাবে তারা যেদিকে যেতে চাইবে, সেইদিকেই যেন যেতে পারে, অন্যদিকে যাবার জন্য পিছন ফিরে মোড় নিতে হবে না।
{1:13} প্রাণীগুলোর মাঝখানে জ্বলন্ত অঙ্গারের মত এমন কিছু একটা আছে যা
{1:14} থেকে বের হচ্ছিল বিদ্যুতের ঝলক। সেটি মশালের মত প্রাণীগুলির মধ্যে ঘুরছিল।
{1:15} তারপর দেখি, প্রাণীগুলির পাশে একটি করে চাকা মাটি ছুঁয়ে আছে।
{1:16} চারটে চাকাই একই রকম দেখতে। প্রত্যেকটি চাকা উজ্জ্বল মণির মত জ্বলজ্বল করছে। আবার চাকাগুলির মধ্যে আড়াআড়ি ভাবে লাগান আর একটি চাকা।
{1:17} যেন যেদিকে প্রয়োজন, সেইদিকেই যেতে পারে।
{1:18} চাকাগুলির বেড়ের গায়ে অসংখ্য চোখ বসান ।
{1:19} প্রাণীগুলি যখন যেখানে যায়, চাকাগুলিও তাদের সঙ্গে চলে। তারা মাটি ছেড়ে উপরে উঠলে
{1:20} চাকাগুলিও তাদের সাথে উপরে ওঠে। কারণ চাকাগুলি তাদের নিয়ন্ত্রণে, তাদের ইচ্ছামতই সেগুলি চলে।
{1:21} সুতরাং প্রাণীগুলি যখনই কোথাও যায় বা থামে কিম্বা আকাশে ওড়ে, চাকাগুলিও ঠিক তাই করে।
{1:22} প্রাণীগুলির মাথার উপর স্ফটিকের তৈরী উজ্জ্বল গম্বুজের মত কি যেন একটা আছে।
{1:23} সেই গম্বুজের তলায় দাঁড়িয়ে তারা প্রত্যেকে নিজেদের ডানা দুটি দুদিকে মেলে দিয়েছে পাশের জনের দিকে এবং অপর দুটি ডানা দিয়ে নিজেদের দেহ ঢেকে রেখেছে।
{1:24} ওড়ার সময় তাদের ডানার আওয়াজ আমি শুনেছি। সে আওয়াজ সাগর গর্জনের মত, বিশাল জনতার কোলাহলের মত, সর্বশক্তিমান ঈশ্বরের বজ্র গম্ভীর কণ্ঠস্বরের মত। ওড়া বন্ধ করলে তারা ডানা দুটি মুড়ে রাখে।
{1:25} কিন্তু তারা থেমে গেলেও তাদের মাথার উপরের গম্বুজ থেকে ক্রমাগত আওয়াজ বার হতে থাকে।
{1:26} সেই গম্বুজের উপর নীলকান্তমণি দিয়ে তৈরী সিংহাসনের মত কি যেন একটা আছে। সেই সিংহাসনে বসে আছেন একজন, যাঁর আকার মানুষের মত।
{1:27} আগুনের মাঝখানে জ্বলন্ত ধাতুর মত আভা বিচ্ছুরিত হচ্ছে তাঁর দেহ থেকে। সেই আভায় চারিদিক আলোকিত হয়ে উঠেছে,
{1:28} আলোর মাঝে ফুটে উঠেছে মেঘধনুকের বর্ণালী। আমি অনুভব করলাম প্রভু পরমেশ্বরের দিব্য বিভূতি।
{i2:1} নবীরূপে মনোনয়ন
{2:1} ঈশ্বরের এই বিভূতিদর্শন আমি সসম্ভ্রমে সাষ্টাঙ্গে প্রণত হলাম। শুনলাম গুরুগম্ভীর কন্ঠস্বর: মর্ত্যমানব, উঠে দাঁড়াও। মন দিয়ে আমার কথা শোন।
{2:2} এ কথা শুনতে শুনতে আমার অন্তরে ঈশ্বরের আত্মা সঞ্চারিত হলেন এবং আমাকে দাঁড় করিয়ে দিলেন। শুনলাম:
{2:3} হে মর্ত্য মানব ইসরায়েলীদের কাছে তোমায় আমি পাঠাচ্ছি, তুমি যাও। তারা বিদ্রোহী, তাদের পিতৃপুরুষদের মত আজও তারা আমার বিরুদ্ধে বিদ্রোহ করে চলেছে।
{2:4} তারা একগুঁয়ে, জেদী। আমাকে মানে না। তুমি গিয়ে তাদের বল, যে প্রভু পরমেশ্বর এই কথা বলেন’– —
{2:5} তাহলে তারা শুনুক বা না শুনুক, জানবে যে তাদের মাঝখানে একজন স্রষ্টা নবী উপস্থিত।
{2:6} তুমি তাদের ভয় পেয়ো না, তাদের কথায় বিচলিত হয়ো না। তারা তোমার কথা শুনবে না, তোমাকে তুচ্ছ-তাচ্ছিল্য করবে। বিষাক্ত পরিস্থিতির মধ্যে তোমায় পড়তে হবে, দারুণ সঙ্কট তোমায় ঘিরে ধরবে — তবুও ভয় পেয়ো না।
{2:7} তারা শুনুক আর না শুনুক, আমি তোমায় যা বলতে বলেছি, তুমি তাদের তাই-ই বলো। মনে রেখো, ওরা চির বিদ্রোহী।
{2:8} শোন মর্ত্যমানব, যা বলি শোন। ওদের মত বিদ্রোহী হয়ো না। এবার হাঁ কর, যা দিচ্ছি, খেয়ে নাও।
{2:9} দেখলাম, একখানি হাত আমার দিকে এগিয়ে এল। সেই হাতে একটি গুটানো পুঁথি।
{2:10} সেই হাত আমার সামনে পুঁথিখানি মেলে ধরল। দেখলাম, পুঁথিখানির দুপিঠেই লেখা। সেখানে লেখা আছে হাহাকার ও বিলাপের কথা, শোক ও আর্তনাদের কথা।
{3:1} ঈশ্বর বললেন, মর্ত্য মানব, এই পুঁথিখানি খাও। তারপর যাও, ইসরায়েলীদের কাছে গিয়ে বল।
{3:2} তখন আমি মুখ হাঁ করলাম। তিনি পুঁথিখানি আমাকে খাইয়ে দিলেন।
{3:3} বললেনঃ নাও, পেট ভরে খাও। আমি সেটি খেলাম। মধুর মিষ্টি তার স্বাদ।
{3:4} তারপর ঈশ্বর আমাকে বললেন, ইসরায়েলীদের কাছে যাও, আমি তোমায় যা কিছু বললাম, তাদের কাছে গিয়ে সব বল।
{3:5} আমি তোমায় এমন কোন জাতির মানুষের কাছে পাঠাচ্ছি না যারা দুর্বোধ্য বিদেশী ভাষায় কথা বলে। তোমায় আমি পাঠাচ্ছি ইসরায়েলীদেরই কাছে।
{3:6} যদি আমি তোমায় কোন বড় জাতির মানুষের কাছে পাঠাই, যাদের ভাষা তোমার কাছে দুর্বোধ্য, তারা বরং তোমার কথা শুনবে।
{3:7} কিন্তু ইসরায়েলীরা কেউ শুনতে চাইবে না, তারা আমার কথাই শোনে নি। সবাই ওরা একগুঁয়ে, জেদী।
{3:8} আমি তোমাকেও তাদের মত একগুঁয়েমী আর জেদ দেব। দেব তোমায় অদম্য মনোবল।
{3:9} আমি তোমায় পাষাণের দৃঢ়তা ও হীরকের কাঠিন্য দান করব। ঐ বিদ্রোহীদের ভয় পাবার কিছুই নেই।
{3:10} শোন, মন দিয়ে শোন। যা বলি, মনে রেখো।
{3:11} তারপর যাও তোমার দেশবাসীর কাছে, যারা নির্বাসনে আছে। গিয়ে বল, ‘প্রভু পরমেশ্বর তাদের এই কথা বলেন’ — তারা শুনুক আর না শুনুক।
{3:12} তারপর ঈশ্বরের আত্মা আমাকে উপরে তুলে নিলেন। পশ্চাৎপটে আমি শুনলাম বজ্রগম্ভীর কন্ঠে উচ্চারিত হচ্ছে: দ্যুলোকে ঈশ্বরের মহিমা হোক!
{3:13} শুনলাম, সেই প্রাণীদের ডানা ঝাপটানোর আওয়াজ এবং তাদের পাশের চাকাগুলির ধাবমান গতির গুরুগম্ভীর শব্দ, যা ছিল ভূমিকম্পের মহানির্ঘোষের মত।
{3:14} প্রভু পরমেশ্বরের মহাশক্তি আমাকে স্থানান্তরে নিয়ে যাওয়ায় আমি অত্যন্ত বিরক্ত ও ক্রুদ্ধ হলাম।
{3:15} আমি এলাম তেল আবিব-এ, কিবার নদীর তীরে, যেখানে নির্বাসিতদের বাস। এই বিস্ময়কর অভিজ্ঞতায় অভিভূত হয়ে আমি সেখানে সাতদিন কাটালাম।
{i3:16} ইসরায়েলকে সতর্ক করার জন্য যিহিষ্কেলের প্রহরীরূপে নিয়োগ ( যিহি 33:1-9 )
{3:16} সাতদিন পর পরমেশ্বর আমাকে বললেনঃ
{3:17} শোন হে মর্ত্যমানব, ইসরায়েল জাতিকে সতর্ক করার কাজে তোমায় আমি প্রহরী নিয়োগ করছি। আমি যখন তাদের সতর্ক করতে বলব, তখন তুমি তাই করবে — এই তোমার কাজ।
{3:18} কোন দুষ্ট লোকের মৃত্যু অবধারিত, এ কথা তোমায় জানালে তুমি যদি তাকে সাবধান না কর, যদি তার জীবন রক্ষার জন্য তাকে মন্দপথ পরিহার করতে না বল, তাহলে পাপলিপ্ত অবস্থাতেই তার মৃত্যু হবে। তার মৃত্যুর জন্য আমি তোমাকেই দায়ী করব।
{3:19} দুষ্ট লোককে সাবধান করার পরও যদি সে মন্দপথ পরিহার না করে, সেই অবস্থাতেই তার মৃত্যু হবে। তখন তার মৃত্যুর জন্য তোমার কোন দায়িত্ব থাকবে না, তুমি বেঁচে যাবে।
{3:20} যদি কোন সৎ ব্যক্তি মন্দ কাজ করতে শুরু করে এবং তার জন্য আমি তাকে বিপদের মুখে ফেলি, তখন যদি তুমি তাকে সতর্ক করে না দাও, তার মৃত্যু হবে। তার পাপই হবে তার মৃত্যুর কারণ। এক্ষেত্রে তার কোন সৎ কর্মই আমার কাছে গ্রাহ্য হবে না। তার মৃত্যুর জন্য তোমাকেই কৈফিয়ৎ দিতে হবে।
{3:21} তুমি যদি কোন সৎ ব্যক্তিকে পাপ সম্বন্ধে সতর্ক করে দাও এবং সে যদি তোমার কথা শোনে ও পাপ না করে, তার কোন অমঙ্গল হবে না, আর তুমিও রক্ষা পাবে।
{3:22} আমি অনুভব করলাম পরমেশ্বরের দৈব প্রভাব। শুনলাম, তিনি আমায় বলেছেনঃ ওঠ, চল ঐ প্রান্তরে। সেখানে আমি তোমার সঙ্গে কথা বলব।
{3:23} আমি প্রান্তরে গেলাম। সেখানে দেখলাম পরমেশ্বরের অলৌকিক মহিমা। এ মহিমা আমি আগেও একবার দেখেছি কিবার নদীতীরে।
{3:24} আমি সাষ্টাঙ্গে প্রণত হলাম। ঈশ্বরের আত্মা আমার মধ্যে সঞ্চারিত হলেন। তাঁর আদেশে আমি উঠে দাঁড়ালাম। প্রভু পরমেশ্বর আমাকে বললেন, গৃহে ফিরে যাও, দ্বার রুদ্ধ করে থাক।
{3:25} সেখানে তুমি রজ্জুবদ্ধ হয়ে থাকবে, যেন জনসাধারণের কাছে যেতে না পার।
{3:26} হে মর্ত্যমানব, আমি তোমার জিহ্বা অবশ করে দেব যেন তুমি ঐ বিদ্রোহীদের সাবধান করে দিতে না পার।
{3:27} তারপর যখন আমি আবার তোমায় বাকশক্তি ফিরিয়ে দেব, তখন আমি, প্রভু পরমেশ্বর, তোমায় যা বলেছি ওদের গিয়ে বল। তাদের মধ্যে কিছু লোক শুনবে, কিছু শুনবে না। ওরা বিপথগামী।
{i4:1} জেরুশালেম নগরীর প্রতীকী অবরোধ
{4:1} ঈশ্বর বললেনঃ হে মর্ত্যমানব, একটা মাটির ফলক নিয়ে এস। তার উপরে জেরুশালেমের ছবি আঁক।
{4:2} তারপর অবরোধের ঘটনা দেখানোর জন্য তার চারিদিকে পরিখা, বুরুজ (মাটির উঁচু ঢিবি), শিবির এবং প্রাচীর ভাঙ্গার যন্ত্রপাতি আঁক।
{4:3} এবার একটা লোহার পাত নিয়ে তোমার ও জেরুশালেমের ছবির মাঝখানে প্রাচীরের মত স্থাপন কর এবং তার দিকে মুখ করে থাক। এতে বোঝা যাবে, নগর অবরুদ্ধ হয়েছে, তুমিই যেন তার অবরোধকারী। ইসরায়েল জাতির কাছে এ হবে প্রতীক চিহ্ন।
{4:4} এবার বাঁ দিকে কাত হয়ে শোও। আমি তোমার উপর ইসরায়েল জাতির অপরাধ বর্তাব। 390 দিন
{4:5} তুমি সেইভাবেই থাকবে এবং তাদের অপরাধের এক একটি বছরের জন্য এক একটি দিন দণ্ডভোগ করবে।
{4:6} এই পর্ব শেষ হলে তুমি ডান দিকে ফিরে শোবে। এবার তোমাকে যিহুদীয়ার অপরাধের জন্য চল্লিশ দিন দণ্ডভোগ করতে হবে। তাদের জন্য দণ্ডভোগের একটি বছর হবে একটি দিনের সমান।
{4:7} জেরুশালেমের অবরোধের চিত্রের দিকে চেয়ে থাক। নগরীর দিকে মুষ্টিবদ্ধ হাত আন্দোলিত কর এবং নগরীর বিরুদ্ধে ভবিষ্যদ্বাণী কর।
{4:8} অবরোধের পালা শেষ না হওয়া পর্যন্ত আমি তোমাকে বেঁধে রাখব যাতে তুমি পাশ ফিরতে না পার।
{4:9} এবার কিছু গম, যব, মাষকলাই, মুসুরী, জোয়ার-বাজরার আটা নিয়ে একসঙ্গে মেখে রুটি তৈরী কর। যখন তুমি 390 দিন ধরে বাঁ দিকে কাত হয়ে শুয়ে থাকবে তখন এই-ই হবে তোমার আহার্য।
{4:10} সারাদিনে কুড়ি শেকেল ওজনের রুটি তোমার জন্য বরাদ্দ হবে
{4:11} এবং জল খাবে এক হিনের ছয়ভাগের এক ভাগ ।
{4:12} মানুষের শুকনো বিষ্ঠা দিয়ে আগুন জ্বেলে তুমি রুটি তৈরী করে খাবে। এমন জায়গায় এ কাজ করবে যেন সবাই তোমায় দেখতে পায়।
{4:13} ইসরায়েল জাতিকে আমি যখন নানা দেশে ছড়িয়ে দেব তখন তাদের এমনি অশুচি ও শাস্ত্র বিরুদ্ধভাবে খাওয়া-দাওয়া করতে হবে।
{4:14} আমি তখন বললাম: হে প্রভু পরমেশ্বর, এভাবে আমি নিজেকে অশুচি করতে পারব না। শিশুকাল থেকে আমি কখনও মরা জন্তু বা অন্য পশুর মারা জন্তুর মাংস খাইনি। অশুচি কোন খাবার আমি কোনদিন খাইনি।
{4:15} ঈশ্বর তখন বললেনঃ ঠিক আছে। তাহলে গোবরের ঘুঁটের আগুনে রুটি তৈরী করে খাওয়ার অনুমতি আমি তোমায় দিলাম।
{4:16} শোন মর্ত্যমানব, জেরুশালেমে খাবারের যোগান আমি বন্ধ করে দেব। সেখানকার মানুষ দুর্দশায় জর্জরিত হবে। ভয়ে, সংশয়ে রুটি, জল মেপে মেপে খাবে।
{4:17} তারপর একসময় তাদের খাদ্য পানীয় সব শেষ হয়ে যাবে। হতাশায় তারা বিমূঢ় হয়ে পড়বে। পাপের ফলে এমনি করে একদিন তারা শুকিয়ে মরে যাবে।
{i5:1} যিহিষ্কেলের মস্তক মুণ্ডন
{5:1} প্রভু পরমেশ্বর বললেন, মর্ত্যমানব শোন, একটা ধারালো ক্ষুর দিয়ে তোমার চুল-দাড়ি সব কামিয়ে ফেল। তারপর সেগুলি ওজন করে তিনভাগ কর।
{5:2} শহরের অবরোধ শেষ হলে একভাগ চুল শহরের মধ্যেই পুড়িয়ে ফেলবে। আর এক ভাগ চুল শহরের বাইরে ক্ষুর দিয়ে কুচিয়ে ফেলে দেবে এবং বাকী অংশ বাতাসের মুখে চারিদিকে উড়িয়ে দেবে। আমি সেগুলির পিছনে তরোয়াল নিয়ে ধাওয়া করব।
{5:3} তার থেকে খানিকটা চুল তুমি কাপড়ের খুঁটে বেঁধে রেখো।
{5:4} তার থেকে আবার কয়েকটা চুল নিয়ে আগুনে ফেলে দেবে। সেগুলি পুড়ে যাবে। ঐ আগুন সারা ইসরায়েল জাতিকে গ্রাস করবে।
{5:5} সর্বাধিপতি ঈশ্বর বললেন, জেরুশালেমের দিকে চেয়ে দেখ। আমি তাকে জাতিবৃন্দের কেন্দ্রস্থলে স্থাপন করেছি। তাকে ঘিরে আছে বহু দেশ ও জাতি।
{5:6} কিন্তু এই জেরুশালেমই আমার বিরুদ্ধে বিদ্রোহী হয়েছে। তাকে ঘিরে যে সব জাতি আছে, তাদের চেয়েও সে দুষ্ট। সে তাদের চেয়েও অবাধ্য। সে আমার বিধি-বিধান, অনুশাসন কিছুই মানে না।
{5:7} আমার বিধি-বিধান ও অনুশাসন লঙ্ঘন করে অত্যন্ত অবাধ্যতার পরিচয় দিয়েছে এবং তার চারিদিকের অন্যান্য জাতির চেয়েও বেশি উচ্ছৃঙ্খলতা ও সমস্যার সৃষ্টি করেছে। তারা অন্যান্য জাতির কুপ্রথা ও আচার-অনুষ্ঠান ইত্যাদি অনুকরণ করে চলে ।
{5:8} তাই, আমি সর্বাধিপতি প্রভু, তোমায় বলছি, আজ থেকে আমি জেরুশালেমের শত্রু। সর্বজাতির সমক্ষে আমি জেরুশালেমকে দণ্ড দেব।
{5:9} আমি যা ঘৃণা করি সেইসব কাজের জন্য জেরুশালেমকে এমন চরম দণ্ড দেব যা মানুষের কল্পনার বাইরে।
{5:10} জেরুশালেমের মানুষ তখন নিজের সন্তানের মাংস খাবে, সন্তানেরা মা-বাপের মাংস খাবে। এখানেই শেষ নয়। এর পরও যারা বেঁচে যাবে তাদের ছত্রভঙ্গ করে ছাড়ব।
{5:11} জেরুশালেমের মানুষের জঘন্য কাজ আমার পবিত্র মন্দিরকে কলুষিত করেছে, তাই আমি নির্মমভাবে তাদের সংহার করব — আমি জাগ্রত প্রভু পরমেশ্বর, দিব্য করে বলছি — এই-ই আমার সঙ্কল্প।
{5:12} এক তৃতীয়াংশ লোক শহরের ভেতরেই মরবে মহামারী আর দুর্ভিক্ষে, এক তৃতীয়াংশ লোক শহরের বাইরে যুদ্ধে মারা পড়বে, আর এক তৃতীয়াংশ লোককে ছত্রভঙ্গ করে চারিদিকে ছড়িয়ে দিয়ে খোলা তরোয়াল নিয়ে তাদের পিছনে ধাওয়া করব।
{5:13} তখন তোমরা বুঝতে পারবে কী দুর্দমনীয় আমার ক্রোধ। যতক্ষণ না এ ক্রোধ পরিতৃপ্ত হয়, ততক্ষণ এর প্রচণ্ডতা প্রশমিত হবে না। এসব যখন ঘটবে তখনই বুঝবে যে, আমি, প্রভু পরমেশ্বরই এ সম্বন্ধে বলেছিলাম কারণ তোমাদের অবিশ্বস্ততা আমাকে ভয়ঙ্কর ক্রুদ্ধ করেছিল।
{5:14} তোমার চারিদিকে যে সব জাতি বাস করে তারা তোমায় দেখে উপহাস করবে আর তোমার কাছ থেকে দূরে দূরে থাকবে।
{5:15} তোমার উপর ক্রোধে যখন আমি ভয়ঙ্কর রূপ ধারণ করব, তোমায় যখন শাস্তি দেব তখন তোমার প্রতিবেশী জাতিবৃন্দ ভয়ে কাঁপবে। তারা তোমায় ঘৃণা করবে, উপহাসে জর্জরিত করবে।
{5:16} আমি তোমায় খাদ্যের সরবরাহ বন্ধ করে দেব, আমি তোমায় অনাহারে শুকিয়ে মারব। তুমি তখন মর্মে মর্মে উপলব্ধি করবে, ক্ষুধার কি জ্বালা! এ জ্বালায় তুমি ধ্বংস হবে।
{5:17} আমি তোমার সন্তানদের হত্যা করার জন্য ক্ষুধা পাঠাব, পাঠাব বন্য জন্তু। আর তোমাদের হত্যা করার জন্য পাঠাব রোগ-তাপ, হিংসার সন্ত্রাস, যুদ্ধ-বিগ্রহ। জেনো, আমি, প্রভু পরমেশ্বরই বলছি একথা।
{i6:1} অলীক মূর্তিপূজার বিরুদ্ধে ঈশ্বরের রোষ
{6:1} প্রভু পরমেশ্বর আমাকে বললেন,
{6:2} হে মর্ত্যমানব, ইসরায়েলের পর্বতরাজির দিকে চেয়ে দেখ, সেখানকার বাসিন্দাদের কাছে আমার এই বাণী পৌঁছে দাও।
{6:3} আমি, প্রভু পরমেশ্বর যে কথা বলি, গিরি-পর্বত উপত্যকাবাসীদের বল, আমার কথায় কান দিতে। যে সমস্ত স্থানে ইসরায়েলীরা অলীক মূর্তি পূজা করে সেই সমস্ত স্থান আমি ধ্বংস করব।
{6:4} সমস্ত পূজার বেদী ভেঙ্গে ধূলিসাৎ করে দেব, চুরমার করে দেব ধূপ-বেদী। আর সেই সমস্ত অলীক মূর্তির সামনে তাদেরই ভক্তদের হত্যা করা হবে।
{6:5} তাদের মৃতদেহ আমি চারিদিকে ছড়িয়ে দেব এবং যজ্ঞবেদীর চারিদিকে ছড়িয়ে দেব তাদের হাড়।
{6:6} ইসরায়েলের সমস্ত নগর ধ্বংস হবে যাতে তাদের সমস্ত যজ্ঞবেদী ও অলীক মূর্তি ভেঙ্গে চূরমার হয়ে যায়, সমস্ত ধূপ-বেদী ভেঙ্গে টুকরো টুকরো হয়ে যায় এবং যা কিছু তারা তৈরী করেছে সব যেন নিশ্চিহ্ন হয়ে যায়।
{6:7} যেখানেই তোমরা থাক না কেন, তোমাদের হত্যা করা হবে এবং তার পরেও যারা বেঁচে যাবে, অবশিষ্ট থাকবে, তারাই বুঝবে যে আমিই প্রভু পরমেশ্বর।
{6:8} এই হত্যাকাণ্ডের হাত থেকে আমি কিছু লোককে রক্ষা করব এবং তাদের নানা জাতির মধ্যে ছড়িয়ে দেব।
{6:9} সেখানে তারা প্রবাসী জীবন যাপন করবে। সেখানে তারা আমায় স্মরণ করবে এবং বুঝতে পারবে যে আমিই তাদের শাস্তি দিয়েছি এবং অপমানের পাত্র করেছি । কারণ তাদের অবিশ্বস্ত হৃদয় আমাকে পরিত্যাগ করেছে, আমার চেয়ে নিজের মনগড়া মূর্তিকে তারা বেশী পছন্দ করে। তারা নিজেদের অপকর্মে নিজেরাই অতিষ্ঠ হয়ে উঠবে।
{6:10} এতে তারা বুঝবে যে আমি স্বয়ং প্রভু পরমেশ্বর! আমার সাবধান বাণী অন্তঃসারশূন্য নিছক হুমকি মাত্র নয়।
{6:11} প্রভু পরমেশ্বর আমাকে বললেন, তুমি গভীর মনস্তাপে ‘হায় হায়’ ধ্বনি তোল এবং বক্ষে করাঘাত কর, মাটিতে পা ঠোক। কারণ ইসরায়েলীরা তাদের দুষ্কর্ম ও জঘন্য অনাচারের জন্য মরতে চলেছে। যুদ্ধ, দুর্ভিক্ষ ও মহামারী তাদের গ্রাস করবে।
{6:12} যারা দূরে রয়েছে তারা রোগে প্রাণ হারাবে, যারা কাছে আছে তারা যুদ্ধে নিহত হবে, আর এ সবের হাত থেকে যদি কেউ বেঁচে যায়, তাদেরও রেহাই নেই। তাদের মৃত্যু হবে অনাহারে। আমার ক্রোধের গরল নিঃশেষে ঢেলে দেবে তাদের উপর।
{6:13} পূজার বেদী ও অলীক মূর্তির চারিদিকে ছড়িয়ে থাকবে তাদের শব। পাহাড় ও পর্বত-শিখরের সমস্ত দেবস্থানে, হরিৎ বৃক্ষতলে, প্রকাণ্ড ওক গাছের নীচে — যেখানে যেখানে তারা ধূপধূনো জ্বালায় সেই সমস্ত স্থানে ছড়িয়ে থাকবে তাদের মৃতদেহ। তখন সকলে বুঝবে যে, আমিই প্রভু পরমেশ্বর।
{6:14} আমি তাদের দেশের বিরুদ্ধে ব্যবস্থা নেব, ধ্বংস করব তাদের দেশ। দক্ষিণের মরুপ্রদেশ থেকে উত্তর সীমায় রিবলা পর্যন্ত সমগ্র দেশকে আমি ঊষর মরুভূমিতে পর্যবসিত করব। ইসরায়েলী অধ্যুষিত কোন স্থানই আমার হাত থেকে রেহাই পাবে না। তখনই সকলে বুঝবে, আমিই প্রভু পরমেশ্বর।
{i7:1} সর্বনাশের শেষ মুহূর্ত
{7:1} প্রভু পরমেশ্বর আমাকে বললেন,
{7:2} হে মর্ত্যমানব শোন, ইসরায়েল ভূমির অন্তিম কাল সমুপস্থিত। আমি সর্বাধিপতি প্রভু, এ কথা তোমায় বলে রাখলাম। সর্বনাশের আর দেরী নেই।
{7:3} হে ইসরায়েল, আজই তোমার শেষ দিন। আমার ক্রোধের ভয়াবহতা তুমি মর্মে মর্মে অনুভব করবে। এবার আমার কাছে তোমার সমস্ত কর্মের জবাবদিহি করতে হবে। তোমার সমস্ত ঘৃণ্য আচরণের সমুচিত দণ্ড আমি তোমাকে দেবই।
{7:4} কোন মতেই আমি তোমাকে রেহাই দেব না কিন্বা কোন প্রকার করুণা প্রদর্শন করব না। তোমার সমূহ অনাচারের এমন দণ্ডবিধান করব যে তুমি বুঝতে পারবে — আমিই প্রভু পরমেশ্বর।
{7:5} সর্বাধিপতি প্রভু বলেছেনঃ একের পর এক দুর্বিপাক দুর্দশা তোমাদের ঘিরে ধরবে।
{7:6} বরং বলা যায় এখনই ঘিরে ধরেছে। এই-ই হল সর্বনাশের শেষ পর্যায়। আর দেরী নেই তোমরা নিশ্চিহ্ন হয়ে যাবে।
{7:7} হে ইসরায়েলবাসী, তোমাদের উপর সর্বনাশ নেমে আসছে, আর দেরী নেই। দেবস্থানে উৎসবের দিন বিগত, চতুর্দিকে মহাআতঙ্কের অশুভ ছায়া!
{7:8} তোমার ধ্বংসের আর দেরী নেই। অতি শীঘ্রই তুমি বুঝতে পারবে আমার রোষবহ্নির তীব্র জ্বালা। যে আচরণ তুমি করেছ, এবার আমি তার বিচার করব এবং সেই ঘৃণ্য আচরণের সমুচিত শাস্তি আমি তোমাকে দেব।
{7:9} আমার হাত থেকে কোনভাবেই তুমি মুক্তি পাবে না, কোন দয়া-মায়া তোমায় করব না। তোমার অনাচরের এমন দণ্ড তোমাকে দেব যে তুমি মর্মে মর্মে বুঝতে পারবে যে আমিই প্রভু পরমেশ্বর — এই শাস্তি স্বয়ং আমিই তোমাকে দিচ্ছি।
{7:10} সেই ভয়াবহ দুর্দিন নেমে এসেছে ইসরায়েলের উপর, শুরু হয়ে গেছে দুর্বিপাক। রন্ধ্রে রন্ধ্রে অন্যায়-অবিচার, ঔদ্ধত্য উঠেছে চরম শিখরে, স্পর্ধা সীমা ছাড়িয়েছে।
{7:11} চূড়ান্ত দুর্নীতিতে ছেয়ে গেছে চারদিক, দুর্নীতি বাড়িয়ে তুলছে দৌরাত্ম্য। সর্বস্বান্ত হবে তারা — তাদের ধন-মান যশ নিঃশেষে ধূলায় মিলাবে।
{7:12} সেই দিনের আর দেরী নেই যেদিন তাদের জীবন অর্থহীন হয়ে যাবে, দৈনন্দিন জীবনের কেনাবেচায় আনন্দ-বেদনার কোন স্থান থাকবে না, সকলেরই উপরে নেমে আসবে আমার মহাক্রোধ।
{7:13} কোন ব্যবসায়ী তার ব্যবসায়ের ক্ষতি লাভ দিয়ে পূরণ করে নেবার সময় পর্যন্ত পাবে না, তাকে মরতে হবে। আমার মহাক্রোধ সকলকে গ্রাস করবে। কোন দুষ্টলোক নিষ্কৃতি পাবে না আমার হাত থেকে।
{7:14} ঐ শোন তূরীধ্বনি, সকলেই তৈরী হচ্ছে। কিন্তু কাউকে আর যুদ্ধে যেতে হবে না, তার আগেই আমার ক্রোধের আগুন সকলকে গ্রাস করবে।
{i7:15} ইসরায়েলের পাপের দণ্ড
{7:15} নগরের বাইরে চলেছে হানাহানি, ভিতরে মহামারী আর ক্ষুধার হাহাকার। নগরের বাইরে আছে যারা, তাদের মরণ হবে হানহানিতে আর নগরের ভিতরে যারা থাকবে তারা হবে ক্ষুধা আর মহামারীর বলি।
{7:16} এরই মধ্যে থেকে কিছু লোক ভয়াতুর কপোতের মত পাহাড়ের কোলে গিয়ে আশ্রয় নেবে। এরা সবাই নিজেদের কৃতকর্মের জন্য বিলাপ করবে।
{7:17} তাদের হাত-পা শক্তি হারিয়ে জড়বৎ হয়ে যাবে।
{7:18} অনুশোচনায় তারা চট পড়বে। ভয়ে-আতঙ্কে তারা কাঁপবে। অপমানে হবে জর্জরিত, মুণ্ডিত হবে তাদের মস্তক।
{7:19} তারা সোনা-রূপো জঞ্জালের মত রাস্তায় ছুঁড়ে ফেলে দেবে, কারণ সর্বাধিপতি প্রভুর মহাক্রোধ থেকে এইসব বস্তু তাদের রক্ষা করতে পারবে না। নিজেদের অভিলাষ বা উদর পূর্তির জন্য এগুলি তাদের কোন কাজে লাগবে না।
{7:20} এইসব অলঙ্কারের জন্য তারা একদিন গর্ববোধ করত কিন্তু তারা সেগুলি মূর্তি গড়ার কাজে ব্যবহার করেছে, তাদের পাপের পথে এগিয়ে দিয়েছে। সেই জন্যই সর্বাধিপতি প্রভু তাদের মনে এগুলির প্রতি তীব্র বিতৃষ্ণা সৃষ্টি করেছেন।
{7:21} প্রভু পরমেশ্বর বলেছেন, বিদেশীদের দিয়ে আমি তাদের ধনসম্পদ লুন্ঠন করাব, দস্যুদল তাদের ধনসম্পত্তি লুঠ করে নিয়ে যাবে, কুকাজে ব্যবহার করবে।
{7:22} ওরা যখন আমার অত্যন্ত প্রিয় স্থান অপবিত্র করবে, দস্যুরা তার মধ্যে ঢুকে সব তছনছ করবে, অশুচি করবে, তখনও আমি কিছু বলব না, আমি মুখ ফিরিয়ে থাকব।
{7:23} খুনী বদমাইশে দেশ ভরে যাবে, দেশ জুড়ে চলবে অত্যাচারের তাণ্ডব — সর্বত্র বিরাজ করবে অরাজকতা।
{7:24} দুর্ধর্ষ বর্বর এক জাতিকে এখানে আমি নিয়ে আসব, ইসরায়েলীদের বাসস্থান তারা দখল করবে। তারা যখন ইসরায়েলীদের পীঠস্থান অশুচি করবে, তখন ক্ষমতার দম্ভে মত্ত ব্যক্তিরও তাদের বাধা দেবার মত শক্তি বা মনোবল কিছুই থাকবে না।
{7:25} হতাশার অন্ধকার নেমে আসছে। ওরা শান্তি চাইবে, কিন্তু কোথাও শান্তি পাবে না।
{7:26} একের পর এক বিপর্যয় ঘটতে থাকবে, দুঃসংবাদ আসবে স্রোতের মত। এই পরিস্থিতিতে ইসরায়েলীরা যাবে দ্রষ্টা নবীদের কাছে এ বিষয়ে তাঁদের বক্তব্য জানতে। পুরোহিতদের উপদেশ দেবার মত কিছু থাকবে না, সমাজপতিরা পরামর্শদানে হবেন অক্ষম।
{7:27} রাজা বিলাপ করবেন, রাজপুরুষেরাও সমস্ত আশা ত্যাগ করবেন এবং প্রজারা ভয়ে আতঙ্কে কাঁপবে। এরা যা করেছে, আমি তার সমুচিত দণ্ড দেব। তোমরা যেভাবে অপরের বিচার করেছ ঠিক সেইভাবে আমি তোমাদেরও দণ্ড দেব। এতে তোমরা জানবে যে আমিই প্রভু পরমেশ্বর।
{i8:1} যিহিষ্কেলের দ্বিতীয় দিব্যদর্শন ( 8:1—10:22 ) দিব্যদৃষ্টিতে জেরুশালেম দর্শন
{8:1} আমাদের নির্বাসনের ষষ্ঠ বছরের ষষ্ট মাসের পঞ্চম দিনে নির্বাসিত ইহুদীদের নেতৃবৃন্দ আমার ঘরে আমার সঙ্গে বসেছিলেন। অকস্মাৎ, আমি দিব্যভাবে আবিষ্ট হলাম।
{8:2} দেখলাম, সামনে যেন এক অগ্নিময় পুরুষ। কোমর থেকে নীচের দিকে সবটা তার আগুনের মত দেখতে এবং কোমরের উপর দিকটা পিতলের মত চক্চক্ করছে।
{8:3} তিনি যেন হাত বাড়িয়ে চুলের মুঠি ধরে আমাকে শূন্যে তুললেন। এই আবেশের মধ্যেই মনে হল, ঈশ্বরের আত্মা আমাকে অনেক উঁচুতে তুলে নিয়ে গেলেন জেরুশালেমে। তিনি আমাকে নিয়ে গেলেন মন্দিরের উত্তর দিকের ভিতর দুয়ারে। সেখানে স্থাপিত ছিল এক মূর্তি, এইটিই ছিল ঈশ্বরের ক্রোধের কারণ।
{8:4} সেখানে দেখলাম চোখ ধাঁধানো আলো, ইসরায়েলের ঈশ্বরের উপস্থিতির প্রকাশ। কিবার নদীতীরে আমি ঠিক এমনটিই দেখেছিলাম।
{8:5} ঈশ্বর আমাকে বললেন, হে মর্ত্যমানব, উত্তর দিকে চেয়ে দেখ। আমি সেইদিকে চেয়ে দেখলাম, প্রবেশ পথের কাছে বেদীতে স্থাপিত সেই মূর্তি, যা ঈশ্বরের ক্রোধের কারণ।
{8:6} ঈশ্বর আমাকে বললেন, হে মর্ত্যমানব, তুমি দেখতে পাচ্ছ কি ঘটছে? ইসরায়েলীরা কি জঘন্য কাজই না এখানে করছে! আমারই পবিত্র ভূমি থেকে তারা আমাকেই দূর থেকে দূরান্তরে সরিয়ে দিচ্ছে। শুধু কি এই, এর চেয়েও জঘন্য জিনিস তুমি দেখতে পাবে।
{8:7} তারপর তিনি আমাকে বহির্প্রাঙ্গণের প্রবেশ পথে নিয়ে গিয়ে দেখালেন, দেওয়ালের গায়ে একটি গর্ত।
{8:8} বললেন, মর্ত্যমানব, এই জায়গাটা ভেঙ্গে এর ভিতর দিয়ে প্রবেশ কর। আমি তাই করলাম এবং দেখলাম একটা দরজা।
{8:9} তিনি বললেন, ভিতরে যাও। গেলে দেখবে, কি জঘন্য ও হীন কাজ সেখানে চলছে।
{8:10} তাঁর কথামত আমি সেখানে ঢুকে দেখলাম যে, সরীসৃপ নানা অশুচি পশু ও আরও নানা জিনিসের ছবি দেওয়ালে আঁকা রয়েছে। ইসরায়েলীরা এগুলিরই পূজা করে।
{8:11} সেখানে সত্তর জন ইসরায়েলী নেতা উপস্থিত। তাদের মধ্যে রয়েছে শাফনের পুত্র যাসনিয়। প্রত্যেকের হাতে আছে একটি করে ধুনুচি। তার থেকে সুগন্ধি ধোঁয়া বের হচ্ছে।
{8:12} ঈশ্বর বললেন, দেখেছ হে মানব, ইসরায়েলী নেতারা গোপনে কি করছে! এই মূর্তিভরা ঘরে তারা উপাসনা করে চলেছে। তাদের অজুহাত: প্রভু পরমেশ্বর আমাদের দেখেন না। তিনি দেশ ত্যাগ করেছেন।
{8:13} প্রভু পরমেশ্বর আমাকে বললেন, তুমি দেখবে, এর চেয়েও জঘন্য কাজ তারা করছে।
{8:14} তিনি আমাকে মন্দিরের উত্তর দ্বারে নিয়ে গেলেন। দেখালেন, সেখানে স্ত্রী লোকেরা তম্মুষ দেবের মৃত্যুর জন্য ক্রন্দন করছে।
{8:15} তিনি আমাকে জিজ্ঞাসা করলেন, হে মর্ত্যমানব, দেখলে তো? এর চেয়েও আরও জঘন্য কাজ তুমি দেখতে পাবে।
{8:16} তিনি আমাকে মন্দিরের ভিতরের প্রাঙ্গণে নিয়ে গেলেন। সেখানে, পবিত্র স্থানের প্রবেশ দ্বারের কাছে, পবিত্র বেদী ও যাতায়াতের পথের মাঝখানে প্রায় পঁচিশজন লোক দাঁড়িয়ে আছে। বেদীর দিকে পিছন ফিরে পূর্বদিকে নবোদিত সূর্যকে প্রণাম করছে।
{8:17} প্রভু পরমেশ্বর আমাকে বললেন, কি দেখলে তো? যিহুদীয়ার লোকেরা শুধুমাত্র এইসব কুকর্ম করে, সারা দেশে হিংসা আর দৌরাত্ম্যের আগুন ছড়িয়েও খুশী হয় নি। তারা এখন এখানে, এই মন্দিরের মধ্যে এই সমস্ত অপকর্ম করে আমার ক্রোধের আগুন জ্বালিয়ে তুলেছে। যত রকমভাবে সম্ভব তারা আমায় অপমান করতে বাকি রাখে নি।
{8:18} কিন্তু এবার তারা বুঝতে বাধ্য হবে, আমার ক্রোধ কী ভয়াবহ! আমি তাদের কাউকে রেহাই দেব না, দয়া করব না। তারা যতই আর্তনাদ করে আমার কাছে প্রার্থনা করুক না কেন, আমি তাদের কোন প্রার্থনাই শুনব না।
{i9:1} জেরুশালেমের দণ্ড
{9:1} তারপর আমি শুনলাম উচ্চকন্ঠে আদেশের বাণী। ঈশ্বর বলছেনঃ এই যে, তোমরা এদিকে এস। নগরের মানুষকে তোমরা যারা শাস্তি দেবার জন্য নিযুক্ত হয়েছ, এগিয়ে এস। সঙ্গে নিয়ে এস তোমাদের অস্ত্রশস্ত্র।
{9:2} সঙ্গে সঙ্গে ছয় জন লোক মন্দিরের উত্তরে, বাইরের দেউড়ি দিয়ে ভিতরে ঢুকল, প্রত্যেকের হাতে অস্ত্র। লেখার সরঞ্জাম নিয়ে তাদের সাথেই এক ব্যক্তি এলেন। পরণে তাঁর রেশমী বস্ত্র। তাঁরা সকলে এসে দাঁড়ালেন পিতলের বেদীর পাশে।
{9:3} তখন করূবদ্বয়ের উপরে বিরাজিত ইসরায়েলের উপাস্য ঈশ্বরের আলোকোজ্জ্বল মহিমা বেরিয়ে এসে মন্দিরের প্রবেশ দ্বারের দিকে প্রস্তান করল। প্রভু পরমেশ্বর রেশমী বস্ত্র পরিহিত ব্যক্তিটিকে বললেন,
{9:4} জেরুশালেমের চারিদিকে যাও, শহরের মধ্যে অনুষ্ঠিত জঘন্য অনাচারের যন্ত্রণায় জর্জরিত মানুষগুলির কপালে চিহ্ন এঁকে দাও।
{9:5} তারপর শুনলাম, ঈশ্বর অন্য লোকগুলিকে বলছেন, তোমরা হত্যা কর, কাউকে ছাড়বে না।
{9:6} আবালবৃদ্ধবণিতা — সকলকে হত্যা করবে। কিন্তু সাবধান, যাদের কপালে চিহ্ন দেখবে, তাদের কাউকে স্পর্শ করবে না। নাও, আমার মন্দির থেকেই কাজ শুরু কর। মন্দিরে যে কয়জন নেতৃস্থানীয় ব্যক্তি দাঁড়িয়েছিলেন, তাঁদের দিয়েই শুরু হল হত্যাকাণ্ড।
{9:7} ঈশ্বর তাদের বললেন, অশুচি করে দাও এই মন্দির, এর প্রাঙ্গণ ভরিয়ে দাও মৃতদেহে। যাও! তখন তারা নগরের লোকদের হত্যা করতে শুরু করে দিল।
{9:8} হত্যাকাণ্ড চলছে চারিদিকে। আমি সেখানে একা দাঁড়িয়ে। আমি তখন মাটিতে উবুড় হয়ে পড়ে চীৎকার করে কেঁদে বললাম, হে বিশ্বনাথ, জেরুশালেমের উপর তুমি এত ক্রুদ্ধ হয়েছ প্রভু, যে ইসরায়েলের যে কয়জন অবশিষ্ট ছিল, তাদের প্রত্যেককে হত্যা করতে চলেছ?
{9:9} ঈশ্বর বললেন, ইসরায়েল ও যিহুদীয়া মহাপাপ করেছে। তারা সারা দেশে হত্যাকাণ্ড চালিয়েছে, অন্যায়-অবিচারে ভরিয়ে তুলেছে জেরুশালেম নগরী। তারা মনে করে, ঈশ্বর এখানে নেই, তাদের তিনি দেখতে পাচ্ছেন না।
{9:10} কাজেই, আমি ওদের বিন্দুমাত্র দয়া করব না। ওরা অন্যের উপর যেমন অত্যাচার করেছে, আমিও ওদের উপর ঠিক তেমনই অত্যাচার করব।
{9:11} রেশমী বস্ত্র পরিহিত ব্যক্তি ফিরে এসে প্রভু পরমেশ্বরের কাছে নিবেদন করলেন, আমি আপনার আদেশ পালন করেছি প্রভু।
{i10:1} মন্দিরে অধিষ্ঠিত পরমেশ্বরের মন্দির ত্যাগ
{10:1} প্রাণীগুলির মাথার উপরে গম্বুজের দিকে আমার দৃষ্টি নিবদ্ধ ছিল। সেখানে দেখলাম, যেন নীলকান্ত মণির একটি সিংহাসন।
{10:2} ঈশ্বর রেশমীবস্ত্র পরিহিত ব্যক্তিকে বললেন, ঐ প্রাণীদের নীচের ঘুরন্ত চাকার মাঝখান দিয়ে ঢুকে পড়। তাদের মাঝখানে রয়েছে জ্বলন্ত অঙ্গার। দুহাত ভরে নিয়ে এস সেই
{10:3} অঙ্গার, ছড়িয়ে দাও সারা শহরের উপরে। আমার চোখের সামনে সে ভিতরে চলে গেল। প্রাণীগুলি সেই সময় মন্দিরের দক্ষিণ দিকে দাঁড়িয়েছিল। মন্দিরের প্রাঙ্গণ ছিল মেঘে ঢাকা।
{10:4} তখন প্রাণীদের উপর দিয়ে ঈশ্বরের আলোকোজ্জ্বল মহিমা বেরিয়ে এসে মন্দিরের প্রবেশ দ্বারের দিকে প্রস্থান করল। মন্দির তখন ভরে গেল মেঘে, আলোয় উদ্ভাসিত হয়ে উঠল মন্দির প্রাঙ্গণ।
{10:5} প্রাণীদের ডানার প্রচণ্ড আওয়াজ বহির্প্রাঙ্গণ থেকেও শোনা যাচ্ছিল। সে আওয়াজ যেন সর্বশক্তিমান ঈশ্বরের বজ্রকন্ঠের আওয়াজ।
{10:6} প্রভু পরমেশ্বর যখন রেশমী বস্ত্র পরিহিত ব্যক্তিকে প্রাণীদের নীচে ঘুরন্ত চাকার মাঝখান থেকে জ্বলন্ত অঙ্গার আনতে বললেন, তখন সে ভিতরে ঢুকে একটা চাকার পাশে গিয়ে দাঁড়াল।
{10:7} প্রাণীদের মধ্যে একজন হাত বাড়িয়ে তাদের মাঝখানের সেই আগুন থেকে কিছু জ্বলন্ত অঙ্গার তুলে এনে ঐ ব্যক্তির হাতে দিল। সে তখন আগুন নিয়ে চলে গেল।
{10:8} আমি দেখলাম, প্রাণীগুলির ডানার তলায় মানুষের মত হাত রয়েছে।
{10:9} সেই সঙ্গে দেখি, চারটি প্রাণীর প্রত্যেকের পাশে একই রকমের একটি করে চাকা রয়েছে। চাকাগুলি দামী পাথরের মত জ্বলজ্বল
{10:10} করছিল এবং সেগুলির মধ্যে আড়াআড়ি করে লাগানো আর একটি চাকা, যেন যেদিকে প্রয়োজন, না ঘুরে তারা সেইদিকেই যেতে পারে।
{10:11} তারা যখন যেদিকে প্রয়োজন, মোড় না ঘুরেই সেইদিকে একসঙ্গে যেতে পারত।
{10:12} তাদের গায়ে, পিটে, হাতে ডানায় এবং চাকায় ছিল অসংখ্য চোখ।
{10:13} প্রথম দর্শনেও আমি এই চাকাগুলি দেখেছিলাম।
{10:14} প্রত্যেকটি প্রাণীর চারটি করে মুখ। সেই চারটি মুখের একটি ষাঁড়, একটি মানুষ, একটি সিংহ এবং একটি ঈগল পাখির মুখ।
{10:15} (কিবার নদীতীরে আমি যে প্রাণীদের দেখেছিলাম এরা তারাই। তারা মাটি ছেড়ে উপরে উঠলে চাকাগুলিও তাদের সাথে উপরে ওঠে
{10:16} এবং চলতে থাকে। প্রাণীগুলি যখনই কোথাও যায় বা থামে কিম্বা আকাশে ওড়ে, চাকাগুলিও সেইমত করে। যখন তারা ডানা মেলে
{10:17} আকাশে ওড়ে, চাকাগুলিও তাদের সঙ্গে যায়। তারা থামলে চাকাগুলিও থামে। প্রাণীরা উড়লে চাকাগুলি সাথে যায় কারণ চাকাগুলি তাদের নিয়ন্ত্রণে।
{10:18} প্রভু পরমেশ্বরের উদ্ভাসিত মহিমা মন্দিরের প্রবেশদ্বার থেকে চলে গেল ঐ প্রাণীদের উপরে।
{10:19} ডানা মেলে তারা মাটি ছেড়ে উড়ে গেল আকাশে। আমি চেয়ে রইলাম, দেখলাম, চাকাগুলোও তাদের সাথে সাথে চলে গেল। মন্দিরের পূর্বদিকে দেউড়ীতে গিয়ে তারা থামল। তাদের উপরে ছিল সেই উজ্জ্বল আলোকবিভা।
{10:20} কিবার নদী তীরে ইসরায়েলের ঈশ্বরের বাহন এই প্রাণীগুলিকেই আমিই দেখেছিলাম।
{10:21} প্রত্যেকের চারটি করে মুখ ও চারটি করে ডানা। ডানার তলায় মানুষের মত হাত।
{10:22} কিবার নদীতীরে দর্শনে যে মুখগুলি দেখেছিলাম, এই মুখগুলি ঠিক সেই রকম। প্রত্যেকটি প্রাণী সামনের দিকে সোজা চলত।
{i11:1} জেরুশালেমের বিচার ও দণ্ড
{11:1} ঈশ্বরের আত্মা আমাকে তুলে নিয়ে গেলেন মন্দিরের পূর্বদিকের দেউড়িতে। দেউড়ির কাছে দেখলাম জনা পঁচিশ লোক। তাঁদের মধ্যে ছিলেন নেতৃস্থানীয় দুজন জননায়ক — অসুরের পুত্র যাসনিয় ও বনায়ের পুত্র প্লটিয়।
{11:2} ঈশ্বর আমাকে বললেনম, হে মর্ত্যমানব, এই লোকগুলি হীন ষড়যন্ত্র করে আর নগরের লোকদের কুপরামর্শ দেয়।
{11:3} তারা বলে, অল্পদিনের মধ্যেই আমরা আবার আমাদের ঘরদুয়ার গড়ে তুলব । এই নগরী যেন আজ বিরাট এক রান্নার হাঁড়ি হয়ে উঠেছে, আর আমরা যেন তার মধ্যে মাংসের মত পাক হচ্ছি। কিন্তু তাহলেও এই হাঁড়ি আমাদের সরাসরি আগুনের হাত থেকে রক্ষা করছে।
{11:4} মর্ত্যমানব, এবার তুমি দৈববাণী উচ্চারণ কর।
{11:5} প্রভু পরমেশ্বরের আত্মা আমার উপরে অধিষ্ঠিত হলেন। প্রভু পরমেশ্বর আমাকে এই বাণী উচ্চারণ করতে বললেনঃ হে ইসরায়েল সন্তানেরা, আমি জানি তোমাদের মনের কথা, জানি তোমাদের সমস্ত ফন্দীর কথা।
{11:6} এই নগরের অগণিত মানুষকে তোমরা হত্যা করেছ, নগরের রাস্তাঘাট ভরিয়ে তুলেছ শবদেহে।
{11:7} আমি, সর্বাধিপতি প্রভু তোমাদের বলছি, বাস্তবিকই এই নগর আজ রান্নার হাঁড়িতে পরিণত হয়েছে কিন্তু মাংস? মাংস হল তোমাদের হাতে নিহত সেই সব মানুষের মৃতদেহ। অতএব এখানে তোমাদের আর ঠাঁই নেই। আমি তোমাদের এই নগর থেকে তাড়িয়ে দেব।
{11:8} তরোয়ালে তোমাদের ভয়? ঐ তরোয়ালই তোমাদের উপর নেমে আসবে।
{11:9} এই শহর থেকে উচ্ছেদ করে তোমাদের আমি বিদেশীদের হাতে তুলে দেব। আমি তোমাদের মৃত্যুদণ্ড দিয়েছি।
{11:10} তোমাদের নিজের দোষেই তোমরা যুদ্ধে নিহত হবে। তখন তোমরা জানবে, আমিই, প্রভু পরমেশ্বর।
{11:11} তোমরা আমার বিধি-বিধান ও অনুশাসন অমান্য করে প্রতিবেশী জাতিগুলির ক্রিয়াকলাপ ও বিধি-বিধান পালন করছ। সেইজন্য ইসরায়েল দেশের যেখানেই তোমরা যাও না কের, আমার হাত থেকে তোমাদের
{11:12} রেহাই নেই। আমি তোমাদের শাস্তি দেবই। রান্নার হাঁড়ির মধ্যে মাংস যেমন সুরক্ষিত থাকে, এই নগরী সেইভাবে তোমাদের রক্ষা করবে না। তখনই তোমরা বুঝবে আমিই সেই প্রভু পরমেশ্বর।
{11:13} আমি যখন দৈববাণী উচ্চারণ করছিলাম, সেই সময় প্লটিয় হঠাৎ সেখানে পড়ে মারা গেল। তখন আমি মাটিতে আছড়ে পড়ে চীৎকার করে কেঁদে বললাম, হায় প্রভু পরমেশ্বর, ইসরায়েলের মধ্যে বাকী যে কজন আছে, তাদেরও তুমি কি এইভাবেই ধ্বংস করবে?
{i11:14} নির্বাসিতদের কাছে ঈশ্বরের প্রতিশ্রুতি দান
{11:14} প্রভু পরমেশ্বর আমাকে বললেন,
{11:15} হে মর্ত্যমানব, জেরুশালেমের লোকেরা তোমার কথা এবং যারা নির্বাসনে আছে, তোমরা সেই ইসরায়েলী ভাইদের কতা বলছিল। তারা বলে, নির্বাসিতরা প্রভু পরমেশ্বরের আরাধনার জন্য এখানে আসতে পারে না। তারা বহু দূরে রয়েছে। কিন্তু প্রভু পরমেশ্বর আমাদের এদেশের অধিকার দিয়েছেন। এদেশ আমাদের।
{11:16} এখন আমি যা বলছি, সেই কথা তোমার নির্বাসিত ভাইদের গিয়ে বল, আমি স্বয়ং তাদের বহু দূর দেশে বিভিন্ন জাতির মধ্যে ছড়িয়ে দিয়েছি। কিন্তু তাতে কি? নির্বাসনকালে আমি স্বয়ং তাদের সাথে থাকব
{11:17} এবং নানা দেশ ও জাতির মধ্যে যাদের ছড়িয়ে দিয়েছি সেই মানুষগুলিকে সংগ্রহ করে একত্র করব। তাদের আবার ফিরিয়ে আনব এই জেরুশালেমে।
{11:18} তারা ফিরে এসে দূর করবে দেশের এই সমস্ত অনাচার ও ঘৃন্য ক্রিয়াকলাপ।
{11:19} আমি তাদের দান করব এক নতুন সত্তা। তাদের পাষাণ কঠিন হৃদয় সরিয়ে নেব, স্থাপন করব সেখানে আনুগত্যে পূর্ণ এক নম্র হৃদয়।
{11:20} তখন তারা আমার বিধি-বিধান মেনে চলবে এবং বিশ্বস্তভাবে পালন করবে আমার সমস্ত অনুশাসন। তারা হবে আমার প্রজা এবং আমি হব তাদের ঈশ্বর।
{11:21} কিন্তু আমি সেই সমস্ত লোককে শাস্তি দেব যারা ঐ নোংরা অনাচারে লিপ্ত। তারা যা করবে তার জন্য আমি তাদের শাস্তি দেব।
{i11:22} মহিমাময় ঈশ্বরের জেরুশালেম পরিত্যাগ
{11:22} প্রাণীগুলি তখন উড়তে শুরু করল। চাকাগুলিও চলল সাথে সাথে। আলোকোজ্জ্বল মহিমায় মণ্ডিত ইসরায়েলের উপাস্য ঈশ্বর ঐ প্রাণীদের ঊর্ধ্বস্থানে অধিষ্ঠিত ছিলেন।
{11:23} তাঁর সেই আলোকবিভা নগরী পরিত্যাগ করে পূর্বদিকে পর্বতে চলে গেল।
{11:24} দর্শনে ঈশ্বরের আত্মা আমাকে উপরে তুলে নিলেন এবং ব্যাবিলনে নির্বাসিতদের কাছে ফিরিয়ে আনলেন। আমার দর্শনের আবেশ কেটে গেল।
{11:25} প্রভু পরমেশ্বর আমাকে যা কিছু দর্শন করালেন, সবই আমি নির্বাসিতদের কাছে খুলে বললাম।
{i12:1} উদ্বাস্তুর ভূমিকায় নবী
{12:1} প্রভু পরমেশ্বর আমাকে বললেন,
{12:2} মর্ত্যমানব, দুরাচারীদের মাঝখানে তুমি বাস করছ। তাদের চোখ আছে কিন্তু তারা দেখে না। তাদের কান আছে, কিন্তু তারা শোনে না কারণ তারা দুষ্ট।
{12:3} তাই হে মর্ত্যমানব, উদ্বাস্তুদের মত তুমি তোমার জিনিসপত্র পোঁটলা করে বেঁধে নাও এবং রাত নামবার আগেই বেরিয়ে পড়। সকলে দেখুক যে, তুমি অন্য জায়গায় চলে যাচ্ছ। হয়তো বা ঐ দুষ্ট-দুরাচারীদের নজরেও তুমি পড়বে ।
{12:4} দিনের আলো থাকতে থাকতে নির্বাসনের জন্য তৈরী হও, যাতে ওরা দেখতে পায় এবং মনে করে যে তুমি নির্বাসনে যাচ্ছ।
{12:5} যখন ওরা তোমারে লক্ষ্য করবে সেইসময় তুমি তোমার ঘরের দেওয়ালে একটা গর্ত করবে এবং তোমার পোঁটলাটা সেই গর্ত দিয়ে বাইরে বের করে আনবে।
{12:6} তারা দেখবে, পোঁটলাটা কাঁধে ফেলে অন্ধকারে তুমি বেরিয়ে যাচ্ছ। তোমার চোখ দুটো ঢাকা থাকবে যেন তুমি কোথায় যাচ্ছ, তা দেখতে না পাও। তোমার এই সমস্ত ক্রিয়াকলাপ ইসরায়েলীদের কাছে হবে আগামীদিনের সঙ্কেত স্বরূপ।
{12:7} প্রভু পরমেশ্বর আমাকে যা করতে বললেন, আমি তাই করলাম। আমি সেদিন উদ্বাস্তুদের মত আমার জিনিসপত্র বেঁধে সন্ধ্যার অন্ধকার গাঢ় হবার সঙ্গে সঙ্গে দেওয়ালে গর্ত করে তার ভিতর দিয়ে বেরিয়ে এলাম। সকলের চোখের সামনে দিয়ে পোঁটলাটা কাঁধে ফেলে সেখান থেকে চলে গেলাম।
{12:8} পরের দিন সকালে প্রভু পরমেশ্বর আমাকে বললেন,
{12:9} হে মর্ত্যমানব, ইসরায়েলী বিদ্রোহীরা জিজ্ঞাসা করছে, তুমি এসব কি করছ?
{12:10} তুমি ওদের বল যে, আমি সর্বাধিপতি প্রভু তাদের বলছি, আমার এই বাণী জেরুশালেমের রাজা ও জেরুশালেমের অধিবাসীদের জন্য।
{12:11} ওদের বল যে তুমি যা কিছু করছ তা হল, আগামী দিনে ওদের উপর যা কিছু ঘটবে — তারই সঙ্কেত। তারা উদ্বাস্তু হবে, বন্দী হবে তারা।
{12:12} তারা তাদের রাজার জন্য প্রাচীরের গায়ে গর্ত খুঁড়ে পালাবার পথ করে রাখবে। রাজা তখন নিজের জিনিসপত্র ঘাড়ে নিয়ে সেই গর্ত দিয়ে অন্ধকারে বেরিয়ে যাবে। সে নিজের চোখ দুখানি ঢেকে নেবে, দেখবে না কোথায় যাচ্ছে।
{12:13} আমি ফাঁদ পেতে তাকে ধরব। তারপর তাকে নিয়ে যাব ব্যাবিলন নগরীতে। তবুও সেই জায়গা সে চোখে দেখতে পাবে না। সেখানেই তার মৃত্যু হবে।
{12:14} তার সভাসদ্দের, তার মন্ত্রীদের ও দেহরক্ষীদের সবাইকে আমি চারিদিকে ছড়িয়ে-ছিটিয়ে দেব। লোকেরা তাদের হত্যা করার জন্য খুঁজে বেড়াবে।
{12:15} যখন আমি তাদের বিদেশে অন্যান্য জাতির মধ্যে ছড়িয়ে দেব, তখনই তারা বুঝবে যে, আমিই প্রভু পরমেশ্বর।
{12:16} যুদ্ধ, দুর্ভিক্ষ, মহামারীর হাত থেকে তাদের কিছু লোককে আমি রক্ষা করব যেন ভিন্ন জাতির মধ্যে বাস করে তারা বুঝতে পারে যে, কী জঘন্য অনাচারই না তারা করেছে এবং তখনই তারা স্বীকার করবে যে, আমিই প্রভু পরমেশ্বর।
{i12:17} ভয়ে কম্পমান নবীর সঙ্কেত
{12:17} প্রভু পরমেশ্বর আমাকে বললেন,
{12:18} হে মর্ত্যমানব, ভয়ে কাঁপতে কাঁপতে তুমি খাবে, জলপান করবে চকিত-সন্ত্রস্ত হয়ে।
{12:19} হে মর্ত্যমানব, সমগ্র জাতিকে তুমি বলবে যে, এখনও যারা নিজেদের দেশ জেরুশালেমে বাস করছে তাদের উদ্দেশ্যে সর্বাধিপতি প্রভুর এই বার্তা: তারা ভয়ে কাঁপতে কাঁপতে খাবে, চকিত-সন্ত্রস্ত হয়ে পান করবে। তাদের দেশ লুন্ঠিত, সর্বস্বান্ত হবে কারণ সেখানকার প্রত্যেকটি লোক দুর্নীতিপরায়ণ।
{12:20} যে সব নগরী এখন জনবহুল সেইগুলি ধ্বংস হয়ে যাবে, দেশ পরিণত হবে ঊষর মরুপ্রান্তরে। তখন তারা জানবে যে আমিই প্রভু পরমেশ্বর।
{i12:21} জনপ্রিয় প্রবাদ ও অপ্রিয় বার্তা
{12:21} প্রভু পরমেশ্বর আমাকে বললেন,
{12:22} হে মর্ত্যমানব, কেন ইসরায়েলীদের এই প্রবাদটি আওড়াচ্ছে: ‘সময় বয়ে যায়, নবীর বাণী আর ফলে না’।
{12:23} ওদের বল, আমি সর্বাধিপতি প্রভু পরমেশ্বর এই ব্যাপারে বলছি যে, আমি এই প্রবাদ মুছে দেব। ইসরায়েলে এই প্রবাদের প্রচলনই থাকবে না। তার বদলে তাদের বরং বল: কাল আসন্ন, সেইসব বাণী সফল হতে চলেছে।
{12:24} ইসরায়েলীদের মধ্যে ভ্রান্ত দর্শন বা ভাববাণীর নামে মন রাখা কথা কেউ আর বলবে না।
{12:25} আমি, প্রভু পরমেশ্বর স্বয়ং তাদের সঙ্গে কথা বলব এবং যা কিছু বলব, তাই ফলবে। এসব ঘটতে কিছু মাত্র বিলম্ব হবে না। তোমাদের জীবদ্দশাতেই হে বিদ্রোহীকুল, যেসব সাবধানবাণী আমি উচ্চারণ করেছি সেগুলি ঘটাব — ওদের বল, আমি সর্বাধিপতি প্রভু এই কথা বলেছি।
{12:26} প্রভু পরমেশ্বর আমাকে বললেন,
{12:27} হে মর্ত্যমানব, ইসরায়েলীরা ভাবছে যে, তোমার দর্শন ও ভবিষ্যদ্বাণী সুদূর ভবিষ্যতের জন্য।
{12:28} তাই তাদের বল যে, আমি সর্বাধিপতি প্রভু বলেছি: সেদিনের আর দেরী নেই। আমি যা বলেছি, তা ফলবেই ফলবে। আমি, সর্বাধিপতি প্রভু এই কথা বলছি।
{i13:1} ভণ্ড নবী (পুরুষ)
{13:1} প্রভু পরমেশ্বর আমাকে বললেন,
{13:2} হে মর্ত্যমানব, ইসরায়েলের নবীদের প্রকাশ্যে ধিক্কার দাও। তারা নিজের মনগড়া কথাকে দৈববাণী বলে চালায়। প্রভু পরমেশ্বরের কথায় তাদের কান দিতে বল।
{13:3} প্রভু পরমেশ্বর এই কথা বলেনঃ ধিক্ এই মূর্খ নবীদের! প্রকৃত পক্ষে তারা কোন দৈব দর্শনই পায় না। নিজেদের ভাবের ঘোরে কল্পনায় যা দেখে, তাকেই দর্শন বলে চালায়।
{13:4} হে ইসরায়েল জাতি, বিধ্বস্ত নগরীর ভগ্নাবশেষের মধ্যে যে শিয়ালগুলো থাকে, তোমাদের নবীরা তাদের মতই অপদার্থ।
{13:5} নগর প্রাকারের ভাঙ্গা জায়গাগুলোর দিকে তাদের নজর নেই, সেগুলি মেরামত করার চেষ্টাও তারা করে না। তাই, প্রভুর নির্দিষ্ট দিনে ইসরায়েল বহিঃশত্রুর আক্রমণ প্রতিরোধ করেত পারবে না।
{13:6} তারা দর্শন পেয়েছে বলে যা দাবী করে তা ভূয়ো ও তাদের ভবিষ্যদ্বাণী মিথ্যা আমার নামে তারা ভাবোক্তি করে কিন্তু আমি তাদের পাঠাইনি। তবুও তারা আশা করে যে তাদের কথা সত্যি হবে।
{13:7} আমি তাদের বলছি: তোমরা যে দর্শন পেয়েছ তা ভুয়ো আর যে ভবিষ্যদ্বাণী করেছ, তা মিথ্যা। তোমরা যে কথাগুলি আমার নামে চালাও সে সব কথা আমি মোটেই বলি নি।
{13:8} সর্বাধিপতি প্রভু তাদের বলেনঃ তোমাদের কথা সম্পূর্ণ মিথ্যা এবং তোমাদের পাওয়া দর্শন অলীক। এইজন্য আজ আমি তোমাদের ঘোর বিরোধী।
{13:9} কল্পনায় দেখা মিথ্যা দর্শনকে যারা সত্যি বলে দাবী করে, আর মনরাখা ভাবোক্তি করে, সেই নবীদের আমি কঠোর শাস্তি দেব। আমার প্রজামণ্ডলীর সভায় তাদের স্থান হবে না। ইসরায়েলী প্রজাবৃন্দের তালিকায় তাদের নাম থাকবে না এবং ইসরায়েল ভূমিতে তারা প্রবেশাধিকার হারাবে। এ থেকে তারা বুঝবে যে, আমিই সর্বাধিপতি প্রভু।
{13:10} সব ঠিক আছে — এই বলে নবীরা আমার প্রজাদের বিপথে পরিচালিত করছে। কিন্তু কিছুই ঠিক নেই! আমার প্রজারা মশলা না দিয়ে শুধু পাথরের উপর পাথর সাজিয়ে প্রাচীর বানিয়েছে, আর ঐ নবীরা তার ওপর চূণকাম করে সব ফাঁক ঢেকে দিয়েছে।
{13:11} ঐ নবীদের বল যে, সেই প্রাচীর অচিরেই ভেঙ্গে পড়বে। আমি তার উপর মুষলধারে বর্ষণ ঘটাব, প্রচণ্ড শিলাবৃষ্টি আর প্রবল ঝড় বয়ে যাবে তার উপর দিয়ে।
{13:12} দেওয়াল ভেঙ্গে পড়বে। সকলে তখন তোমাদের জিজ্ঞাসা করবে, এই তোমার চূণকামের কারিগরি?
{13:13} সর্বাধিপতি প্রভু বলেছেনঃ আমি তোমার উপর ভীষণ ক্রুদ্ধ। প্রবল ঝঞ্ঝা, মুষলধারে বর্ষণ ও প্রচণ্ড শিলাবৃষ্টি পাঠিয়ে তোমাদের ঐ প্রাচীর আমি ধূলিসাৎ করব।
{13:14} আমি ওদের ঐ চূণকাম করা প্রাচীর ভেঙ্গে চূরমার করে দেব, তারপর দেখিয়ে দেব তোমাদের ভিতরে আসল চেহারা। ধসে পড়া প্রাচীর চাপা পড়ে তোমরা শেষ হয়ে যাবে। আর তখনই সকলে জানবে যে আমিই প্রভু পরমেশ্বর।
{13:15} এমনি করেই তাদের তৈরী প্রাচীর আর যারা ঐ প্রাচীর চূণকাম করে সব ফাঁকি ঢেকে দিয়েছিল, তাদের উপর আমার নির্মম ক্রোধ নেমে আসবে। তারপর আমি তোমাদের বলব: সেই দেওয়াল আর নেই। আর চূণকাম করে দেওয়ালের ফাঁকি যারা ঢেকে দিয়েছিল,
{13:16} অর্থাৎ জেরুশালেমের অবস্থা ভাল না থাকা সত্ত্বেও যে নবীরা বলেছিল, ‘সব ঠিক আছে’ — তারাও নেই! সর্বাধিপতি প্রভু এই কথা বলেছেন।
{i13:17} ভণ্ড নবী (নারী)
{13:17} প্রভু পরমেশ্বর বললেন, মর্ত্যমানব, এবার দেখ তোমার জাতির মধ্যে ঐ নারীদের দিকে, যারা ঈশ্বরের মুখপাত্ররূপে নিজেদের জাহির করে এবং মনগড়া ভবিষ্যদ্বাণী করে। ধিক্কার দাও তাদের।
{13:18} সর্বাধিপতি প্রভু তাদের কি বলেছেন, সেই কথা তাদের বল: ধিক্ তোমাদের হে নারীবৃন্দ! তোমরা প্রত্যেকের হাতে মন্ত্রপড়া তাবিজ-কবচ বেঁধে দাও, প্রত্যেকের মাথা ঢাকার জন্য মন্ত্রপড়া উড়ুনী তৈরী কর, যাতে তোমরা লোকদের বশীকরণ করে নিজেদের হাতের মুঠোয় আনতে পার। নিজেদের সুবিধার জন্য তোমরা আমার প্রজাদের জীবন ও মৃত্যুর উপরও প্রভাব বিস্তার করতে চাও। তাদের নিয়ন্ত্রণ করতে চাও।
{13:19} এক মুঠো অন্নের জন্য, কয়েক টুকরো রুটির জন্য আমারই প্রজার সামনে আমাকেই তোমরা অপমান কর। যাদের বাঁচার কথা তাদের তোমরা হত্যা করেছ আর যাদের মরার কথা তাদের তোমরা বাঁচিয়ে রাখছ। তোমরা আমার প্রজাদের মিথ্যা বলে প্রবঞ্চনা কর এবং তারাও তোমাদের বিশ্বাস করে।
{13:20} এখন শোন, সর্বাধিপতি প্রভু কি বলছেন। জীবন ও মৃত্যুকে নিয়ন্ত্রণ করার জন্য তোমরা যে তাবিজ-কবচ ব্যবহার কর, তা আমি দারুণ ঘৃণা করি। আমি তাদের হাত থেকে ওগুলো ছিঁড়ে ফেলে দেব এবং তোমাদের হাত থেকে আমার প্রজাদের চিরকালের জন্য মুক্ত করে দেব।
{13:21} আমি তোমাদের দেওয়া উড়ুনী ছিঁড়ে ফেলে দেব এবং আমার প্রজাদের চিরকালের জন্য তোমাদের কবল থেকে মুক্ত করে দেব। তখন তোমরা জানবে যে, আমিই প্রভু পরমেশ্বর।
{13:22} তোমাদের প্রবঞ্চনা আমার সেই সরল সৎ প্রজাদের হতোদ্যম করেছে যাদের আমি আঘাত করতে চাই না। মন্দ লোকেরা মন্দ পথ ত্যাগ করে বাঁচতে চাইলে তাদের তোমরা বাধা দাও।
{13:23} কাজেই, এবার তোমাদের মনগড়া দিব্যদর্শন আর বিভ্রান্তকারী ভবিষ্যদ্বাণীর দিন শষে। আমি তোমাদের কুহকিনী মায়াজাল থেকে আমার প্রজাদের উদ্ধার করব, যাতে তোমরা বুঝতে পার যে, আমিই প্রভু পরমেশ্বর।
{i14:1} অসার পৌত্তলিকতার বিরোধী ঈশ্বর
{14:1} ইসরায়েলীদের কয়েকজন নেতা প্রভু পরমেশ্বরের নির্দেশ জানার জন্য আমার কাছে এসেছিল।
{14:2} তখন প্রভু পরমেশ্বর আমাকে বললেন,
{14:3} হে মর্ত্যমানব, এই লোকেরা অসার মূর্তির কাছে তাদের হৃদয় উৎসর্গ করেছে এবং পাপের পতে পরিচালিত হচ্ছে। তারা কী ভেবেছে, আমি ওদের উত্তর দেব?
{14:4} তুমি তাদের বল, আমি জগদীশ্বর তাদের বলছি: যে সব ইসরায়েলী অলীক প্রতিমার কাছে নিজেদের উৎসর্গ করেছে, পাপের পথে পরিচালিত হয়েছে, তারপরও তারা আবার দ্রষ্টা নবীর কাছে পরামর্শ চাইতে এসেছে! তারা তাদের যোগ্য উত্তরই পাবে। তাদের অনেক দেব-দেবী থাকা সত্ত্বেও আমি স্বয়ং তাদের উত্তর দেব।
{14:5} ঐ সমস্ত প্রতিমা ইসরায়েলীদের আমার কাছ থেকে দূরে সরিয়ে নিয়ে গেছে। কিন্তু আমি জানি, আমার উত্তর আবার তাদের আমার কাছে ফিরিয়ে আনবে।
{14:6} কাজেই এখন, আমি সর্বাধিপতি প্রভু যা বলি, সেই কথা তুমি ইসরায়েলীদের বল: তোমরা ফিরে এস, তোমাদের ঘৃণ্য অনাচার পরিত্যাগ কর।
{14:7} যখনই কোন ইসরায়েলী বা ইসরায়েলী সমাজে বসবাসকারী কোন বিদেশী আমার কাছ থেকে সরে গিয়ে অসার প্রতিমা পূজায় লিপ্ত হয় এবং তারপর যদি আবার দ্রষ্টা নবীর কাছেও নির্দেশ নিতে যায়, তখন আমি প্রভু পরমেশ্বর তার সমুচিত জবাব দেব।
{14:8} আমি তাকে সকলের সামনে ভয়াবহ দৃষ্টান্তস্বরূপ করব। আমি তাকে আমার প্রজাসমাজ থেকে উৎখাত করব। তখন তোমরা জানবে যে, আমিই প্রভু পরমেশ্বর।
{14:9} যদি কোন নবী ভ্রান্ত নির্দেশ উচ্চারণ করে মানুষকে ভুল পথে নিয়ে যায়, জেনো, আমি প্রভু পরমেশ্বরই তাকে ভ্রান্তিতে ফেলেছি। আমি তাকে ইসরায়েলীদের মধ্যে থেকে উচ্ছেদ করব।
{14:10} সেই নবী এবং যে নির্দেশ জানতে এসেছে — দুজনে একই শাস্তি পাবে।
{14:11} ইসরায়েলীরা যাতে আমাকে পরিত্যাগ না করে এবং পাপে লিপ্ত হয়ে নিজেদের অশুচি না করে, সেইজন্যই আমি এসব কাজ করব। তারা আমার প্রজা হবার জন্যই মনোনীত এবং আমিই হব তাদের ঈশ্বর সর্বাধিপতি প্রভু এই কথা বলেছেন।
{i14:12} নোহ, দানেল ও ইয়োব
{14:12} প্রভু পরমেশ্বর আমাকে বললেন,
{14:13} মর্ত্যমানব, যদি কোন জাতি বিশ্বাসঘাতকতা করে পাপ করে, তাহলে আমি তার উপযুক্ত প্রতিফল দেব, বন্ধ করে দেব তাদের খাদ্যের সরবরাহ। সেখানে পাঠাব দুর্ভিক্ষ। মানুষ আর পশু মরবে একইভাবে, কোন তফাৎ থাকবে না।
{14:14} যদি সেখানে নোহ, দানেল আর ইয়োব থাকে, তাহলে তারা তিনজনই শুধু তাদের বিশ্বস্ততার গুণে বাঁচবে।–এই কথা বলেন সর্বাধিপতি প্রভু।
{14:15} অথবা সেখানকার লোকদের হত্যা করার জন্য যদি হিংস্র বম্য জন্তু পাঠাই তাহলে সে দেশকে এমন বিপজ্জনক করে তুলব যাতে কেউ সেখান দিয়ে যাতায়াত করতে না পারে,
{14:16} তখনও ঐ তিনজন ব্যক্তি সেখানে থাকে তাহলে আমি সর্বাধিপতি প্রভু, সদাজাগ্রত ঈশ্বর — এ কথা যেমন সত্য তেমনি ধ্রুব সত্য এই কথা যে, তারা তাদের বিশ্বস্ততার গুণে শুধুমাত্র নিজেদের প্রাণই বাঁচাতে পারবে, তাদের ছেলেমেয়েদের প্রাণ বাঁচাতে পারবে না। দেশ হয়ে যাবে জনমানবহীন ধূ ধূ প্রান্তর।
{14:17} অথবা আমি যদি সে দেশে যুদ্ধ ঘটাই এবং সেখানকার মানুষ ও পশুকে একইভাবে সবংশে নিধন করা জন্য মারাত্মক বিধ্বংসী অস্ত্রশস্ত্র পাঠাই,
{14:18} এই অবস্থাতেই ঐ তিনজন যদি সেখানে থাকে, তাহলে আমি, সর্বাধিপতি প্রভু, সদাজাগ্রত ঈশ্বর-একথা যেমন সত্য, তেমনই ধ্রুব সত্য এই কথা যে, তারা শুধু নিজেদের প্রাণই বাঁচাতে পারবে, তাদের ছেলে মেয়েদের প্রাণ বাঁচাতে পারবে না।
{14:19} কিম্বা যদি ঐ দেশে আমি মহামারী পাঠাই, নিদারুণ রোষে যদি আমি মানুষ ও পশুকে নিমর্মভাবে হত্যা করি এবং
{14:20} সেখানে নোহ, দানেল এবং ইয়োব থাকে, তাহলেও আমি, সর্বাধিপতি প্রভু, সদাজাগ্রত ঈশ্বর — এ কথা যেমন সত্য, তেমনই ধ্রুব সত্য এই কথা যে তারা তাদের নিজেদের সন্তানদের প্রাণ বাঁচাতে পারবে না। নিজেদের বিশ্বস্ততার জন্য তারা শুধু নিজেরাই বাঁচবে।
{14:21} সর্বাধিপতি প্রভু এই কথা বলছেনঃ জেরুশালেমের মানুষ ও পশুকে একসাতে ধ্বংস করার জন্য আমি চারটি দণ্ড বিধান করেছি। তা হল যুদ্ধ, দুর্ভিক্ষ, হিংস্র জন্তু ও মহামারী।
{14:22} 
{14:23} 
{i15:1} দ্রাক্ষালতার রূপক
{15:1} প্রভু পরমেশ্বর আমাকে বললেন,
{15:2} হে মর্ত্যমানব, একটি দ্রাক্ষালতাকে একটি বৃক্ষের সঙ্গে তুলনা করা যায় কি? অরণ্যের বৃক্ষের চেয়ে দ্রাক্ষালতার শাখা কি কোন অংশে ভাল হতে পারে?
{15:3} এটি কি কোন জিনিস তৈরীর কাজে লাগে? কোন কিছু ঝোলানোর জন্য এ দিয়ে নিদেনপক্ষে কোন খোঁটাও কি তৈরী করা যায়?
{15:4} এ দিয়ে শুধু আগুনই জ্বালানো যায়। শেষে পড়ে থাকে শুধু পোড়া কাঠ।
{15:5} পোড়ানোর আগে যেমন ছিল, পোড়ানোর পরে বরং আরও বেশি অকেজো হয়ে যায়। এ দিয়ে কিছুই হয় না।
{15:6} সর্বাধিপতি প্রভু পরমেশ্বর এই কথা বলেন, বন থেকে দ্রাক্ষালতা নিয়ে এসে যেমন পোড়ানো হয় ঠিক তেমনই জেরুশালেমের অধিবাসীদের নিয়ে এসে
{15:7} আমি শাস্তি দেব। তারা একবার আগুনের কাছে থেকে পালালেও আগুন তাদের ছাড়বে না, গ্রাস করবেই। তাদের যখন আমি শাস্তি দেব, তখনই তোমরা জানবে যে আমিই প্রভু পরমেশ্বর।
{15:8} তারা আমার সঙ্গে বিশ্বাসঘাতকতা করেছে, তাই আমি ঐ দেশ মরু প্রান্তরে পরিণত করব। — এই কথা সর্বাধিপতি প্রভু বলেন।
{16:1} প্রভু পরমেশ্বর আবার আমাকে বললেনঃ
{16:2} হে মর্ত্যমানব, জেরুশালেমকে আঙুল তুলে দেখিয়ে বল যে, কী জঘন্য অনাচারই না সে করছে?
{16:3} সর্বাধিপতি প্রভু তাকে যে কথা বলছেন, তা তাকে জানিয়ে দাও: কনান দেশে তুমি জন্মগ্রহণ করেছ। তোমার পিতা অমরীয়, মাতা হিত্তিয় ।
{16:4} যখন তোমার জন্ম হয় তখন কেউ তোমার নাড়ী কাটেনি, স্নান করায়নি কিম্বা তোমার গায়ে নুন মাখিয়ে কাপড় জড়িয়েও রাখেনি।
{16:5} তোমায় দেখে কারও মনে এতটুকু মায়াও হয়নি যে তোমায় একটু যত্ন করে, কারও মনে একটু মমতাও জাগেনি যে এই কাজগুলি করে দেয়! তোমার জন্মের সময় কেউ তোমায় ভালোবাসেনি। খোলা মাঠে তোমায় ফেলে দেওয়া হয়েছিল।
{16:6} সেখান দিয়ে যাবার সময় আমি দেখি, তুমি নিজেরই রক্তে মাখামাখি হয়ে হাত-পা ছুঁড়ছ। আমি কিন্তু তোমায় মরতে দিলাম না।
{16:7} সুস্থ সবল চারা গাছের মত আমি তোমায় বড় করে তুললাম। তুমি দীর্ঘকায়া, শক্তিময়ী উদ্ভিন্ন যৌবনা তরুণী হয়ে উঠলে। তুমি হলে পীনপয়োধরা, দীঘল হল তোমার কেশদাম কিন্তু তুমি ছিলে বিবসনা।
{16:8} আর একদিন আমি আবার সেখান দিয়ে যাচ্ছিলাম, দেখলাম, তুমি বিবাহযোগ্যা হয়েছ। আমি আমার বসনে আবৃত করলাম তোমার বিবসনা দেহ বল্লরী। আমি প্রতিজ্ঞাবদ্ধ হলাম। পরিণয়-ডোরে আবদ্ধ হলাম তোমার সঙ্গে। তুমি হলে আমার একান্ত আপন। — এ কথা বলেছেন সর্বাধিপতি প্রভু।
{16:9} আমি তোমায় স্নান করিয়ে দিলাম, ধুয়ে পরিষ্কার করে দিলাম তোমার শোণিত কলঙ্ক। মাখিয়ে দিলাম তেল তোমার অঙ্গে।
{16:10} সূচীশিল্পমণ্ডিত পোষাক পরালাম তোমায়, পায়ে পরালাম দামী চামড়ার জুতো। মাথায় বেঁধে দিলাম ক্ষৌম বস্ত্রের বন্ধনী, গায়ে জড়িয়ে দিলাম রেশমী ওড়না।
{16:11} অলঙ্কারে সাজালাম তোমাকে, হাতে দিলাম কঙ্কন, গলায় মণিহার।
{16:12} নাকে নথ আর কানে দিলাম দুল। মাথায় পরিয়ে দিলাম মুকুট অপরূপ।
{16:13} স্বর্ণ-রৌপ্যের অলঙ্কারে আর সূচীশিল্পের কারুকার্যে মণ্ডিত ক্ষৌমবস্ত্র আর রেশমী পোষাকে সর্বদাই তুমি থাকতে সুসজ্জিতা হয়ে। উৎকৃষ্ট ময়দার রুটি, মধু আর জলপাই তেল ছিল তোমার খাদ্যের উপকরণ। অনন্যা রূপসী তিলোত্তমা তুমি রাণীর মর্যাদায় ভূষিতা হলে।
{16:14} তোমার এই অপূর্ব রূপের খ্যাতি ছড়িয়ে পড়ল সর্বজাতির মাঝে। তোমার এ রূপ কিন্তু আমিই রচনা করেছিলাম। এ কথা বলেন সর্বাধিপতি প্রভু পরমেশ্বর।
{16:15} কিন্তু তুমি তোমার রূপ ও খ্যাতির অপব্যবহার করলে, যারাই তোমার কাছে এল, সবারই অঙ্কশায়িনী হলে ।
{16:16} তোমার উপাসনার স্থানগুলি নিজের দামী কাপড়ে সাজালে এবং ঠিক বারবণিতার মতই তুমি সকলের কাছে নিজেকে বিকিয়ে দিলে।
{16:17} আমারই দেওয়া স্বর্ণ-রৌপ্যের অলঙ্কার দিয়ে মূর্তি গড়ে তুমি ব্যাভিচারিণী হলে।
{16:18} আমার দেওয়া সূচী-শিল্প শোভিত বসন পরালে ঐ মূর্তিগুলিকে, তাদের দিলে আমারই দেওয়া জলপাই তেল আর সুগন্ধি ধূপ।
{16:19} আমি যে খাদ্য তোমায় দিয়েছিলাম — উৎকৃষ্ট ময়দা, জলপাই তেল ও মধু — তাও তুমি উৎসর্গ করলে মূর্তিগুলোর পায়ে তাদের অনুগ্রহ পাবার জন্য। এই হল সর্বাধিপতি প্রভুর উক্তি।
{16:20} তোমাকে দেওয়া আমারই পুত্র কন্যাদের তুমি ঐ মূর্তির কাছে বলিরূপে উৎসর্গ করেছ। তুমি নিজে তো অবিশ্বস্ত হলেই,
{16:21} উপরন্তু আমার সন্তানদেরও ঐ সব মূর্তির কাছে সঁপে দিলে!
{16:22} বারবণিতার ঘৃণ্য জীবন যাপনকালে একবারও শৈশবের কথা তোমার মনে উদয় হয়নি যেদিন তুমি ছিলে বিবসনা, নিজেরই রক্তে মাখামাখি হয়ে হাত-পা ছুঁড়ে ছটফট করছিলে।
{i16:23} বারবধূরূপে জেরুশালেম
{16:23} সর্বাধিপতি প্রভু বলেছেন, তোমার কাল ঘনিয়ে এসেছে! এত সব জঘন্য অনাচারের পরেও
{16:24} তুমি প্রতিটি রাস্তার মোড়ে মোড়ে গড়ে তুলেছ ঐ সব মূর্তিপূজার মন্দির আর সেই সাথে চালিয়েছ দেহপসারিণীর ব্যবসা!
{16:25} তোমার অনিন্দিত রূপে লেপন করেছ কলঙ্ক। চলতি পথে যে-ই এসেছে তোমার কাছে, তারই মনোরঞ্জন করেছ, দান করেছ দেহ। দিনে দিনে তোমার ব্যভিচার মাত্রা ছাড়িয়েছে, বারবধূরও অধম হয়েছ তুমি।
{16:26} তোমার কামুক প্রতিবেশী মিশরীদের শয্যাসঙ্গিনী হয়েছ। মাত্রাহীন ব্যভিচার করে তুমি আমার বুকে জ্বালা ধরিয়ে দিয়েছ।
{16:27} তাই এবার আমি তোমায় দণ্ড দিতে উদ্যত হলাম, তোমার জন্য তুলে রাখা আমার সমস্ত আশীর্বাদ যা তুমি এতদিন পেয়ে এসেছ, সব বন্ধ করে দিলাম। তোমায় তুলে দিলাম ফিলিস্তিনীদের হাতে, যারা তোমায় ঘৃণা করে। তারাও তোমার অশ্লীল আচরণে বিরক্ত।
{16:28} এতেও তোমার তৃপ্তি হল না, তুমি ছুটলে আসিরীয়দের পিছনে। তাদের কাছেও গণিকাবৃত্তি করলে কিন্তু তারাও তোমাকে সুখী করতে পারল না।
{16:29} ব্যাবিলনবাসী বণিকদের সাথেও তুমি সেই বৃত্তি চালালে, তারাও তোমাকে তুষ্ট করতে পারল না।
{16:30} সর্বাধিপতি প্রভু পরমেশ্বর বলছেন, নির্লজ্জ বারবণিতার মত আচরণ করেছ তুমি।
{16:31} রাস্তার মোড়ে মোড়ে তুমি মূর্তিপূজার বেদী তৈরী করেছ আর সেখানে দেহপসারিণীর মত আচরণ করেছ কিন্তু সাধারণ বারবধূর মত অর্থের জন্য তুমি এ পথে আসো নি।
{16:32} অসতী স্ত্রীরা যেমন স্বামীর পরিবর্তে পরপুরুষকে আপ্যায়ন করে, তুমিও তাদেরই মত।
{16:33} সাধারণতঃ বারবণিতাকে বিনিময়ে অর্থমূল্য দেওয়া হয়ে থাকে, তুমি কিন্তু আলাদা। তুমিই বরং উল্টে তোমার সমস্ত প্রণয়ীদের উপহার দাও, তুমি তাদের ঘুষ দাও যেন বিভিন্ন স্থান থেকে তারা তোমার শয্যাসঙ্গী হতে আসে।
{16:34} তুমি হলে এক বিশেষ ধরণের বারবধূ। কেউ তোমায় এ কাজে বাধ্য করেনি। এর বিনিময়ে তুমিই অর্থ দিয়েছ, গ্রহণ করনি! তুমি হলে ভিন্ন প্রকৃতির।
{i16:35} জেরুশালেমের ওপরে ঈশ্বরের দণ্ডবিধান
{16:35} অতএব হে বারাঙ্গনা জেরুশালেম! শোন প্রভু পরমেশ্বর কি বলছেন!
{16:36} সর্বাধিপতি প্রভু বলছেন, বারাঙ্গনাদের মত তুমি বিবস্ত্রা হয়েছ, প্রণয়ীদের হাতে নিজেকে তুলে দিয়েছ, অসার প্রতিমাদের কাছে নিজেকে উৎসর্গ করেছ, তাদের কাছে নিজেদের সন্তানদের বলি উৎসর্গ করে হত্যা করেছ।
{16:37} এই জন্য আমি তোমার পূর্ব প্রণয়ীদের — যাদের তুমি ভালবাসতে এবং যাদের তুমি ঘৃণা করতে — সকলকে একত্র করে নিয়ে আসব। তারা তোমাকে ঘিরে থাকবে, আর তখনই আমি তোমার বস্ত্র হরণ করব, সবার সামনে প্রকাশ করে দেব তোমার নগ্নতা।
{16:38} ব্যভিচার আর হত্যার অপরাধে আমি তোমাকে অভিযুক্ত করব। প্রচণ্ড ক্রোধে, নিদারুণ রোষে তোমাকে মৃত্যুদণ্ড দেব।
{16:39} আমি তোমায় তাদের হাতে তুলে দেব। তারা তোমার ব্যভিচার আর অলীক মূর্তি পূজার কেন্দ্রগুলি ভেঙ্গে চূরমার করে দেবে। তারা তোমার বসন-ভূষণ সব কেড়ে নেবে। ফেলে যাবে সম্পূর্ণ বিবস্ত্র, নগ্ন অবস্থায়।
{16:40} তারা জনতাকে উত্তেজিত করবে তোমায় পাথর ছুঁড়ে মারার জন্য। অস্ত্রাঘাতে তারা তোমায় টুকরো টুকরো করে কেটে ফেলবে।
{16:41} পুড়িয়ে দেবে তোমার ঘর-বাড়ি আর নগরীর নারীকুল। ভিড় করে আসবে, দেখবে তোমার দণ্ড ভোগ। আমি তোমার বারাঙ্গনা জীবনের অবসান ঘটাব, তোমার প্রণয়ীদের উপহার দেওয়া শেষ করে দেব।
{16:42} তারপরই আমার ক্রোধ প্রশমিত হবে। আমি সেইদিন হব শান্ত। আর আমি ক্রুদ্ধ হব না, ঈর্ষান্বিত হব না কখনও।
{16:43} সেই শিশুকাল থেকে আজ পর্যন্ত তোমার জন্য আমি কী না করেছি, সে কথা তুমি ভুলে গেছো আর এইসব জঘন্য অনাচর করে তুমি আমায় ক্রুদ্ধ করে তুলেছ। — প্রভু পরমেশ্বর এ কথা বলেছেন।
{i16:44} যেমন মা তেমনি মেয়ে
{16:44} প্রভু পরমেশ্বর বলেছেন, লোকে জেরুশালেমকে উদ্দেশ্য করে এই প্রবাদ বলবে: ‘যেমন মা তেমনি মেয়ে’।
{16:45} তুমি সত্যিই তোমার মায়েরই উপযুক্ত মেয়ে। সে তার স্বামী-সন্তানদের দেখতে পারত না। তোমার বোনেরাও তাদের স্বামী-সন্তানদের দেখতে পারে না। তুমিও তাদের চেয়ে কিছু কম নও। তাদেরই বোন তো তুমি! কত আর ভাল হবে! তোমাদের মা হিত্তিয় আর বাবা অমরীয় ।
{16:46} তোমার বড়দিদি শমরিয়া তার মেয়েদের নিয়ে তোমার উত্তর দিকে থাকত। দক্ষিণে তোমার ছোট বোন সদোমও থাকত তার মেয়েদের নিয়ে।
{16:47} তুমিও ধরলে তাদের পথ। তাদেরই মত অনাচারে লিপ্ত হলে। কিন্তু তাতেও তোমার তৃপ্তি হল না। অল্পদিনের মধ্যে নোংরামিতে তুমি তাদেরও ছাড়িয়ে গেল।
{16:48} ‘আমি সদাজাগ্রত ঈশ্বর’ — একথা যেমন সত্য, এও তেমনি ধ্রুব সত্য যে তুমি ও তোমার মেয়েরা যেমন চরম অন্যায় করেছ, তোমার বোন সদোম ও তার মেয়েরা তেমনটি কখনও করে নি।
{16:49} সে আর তার মেয়েরা ছিল বড় অহঙ্কারী। তাদের প্রচুর খাদ্যসামগ্রী ছিল। তারা ছিল সমৃদ্ধিশালী। কিন্তু এত থাকা সত্ত্বেও গরীব-দুঃখী, অভাবী মানুষের দিকে তারা চেয়েও দেখত না, পাত্তাই দিত না তাদের — এই ছিল তাদের দোষ।
{16:50} তারা ছিল গর্বিত ও উদ্ধত। এমন সব কাজ তারা করত, যা আমি ঘৃণা করি। তাই আমি তাদের ধ্বংস করলাম — এ তুমি ভাল করেই জান
{16:51} তুমি যে হীন কাজ করেছ, শমরিয়া তার অর্ধেকও করে নি। তার চেয়েও তোমার কার্যকলাপ আরও জঘন্য। তোমার অনাচারের তুলনায় তাকে তো বরং সৎ-ই বলা যায়।
{16:52} তাই এবার তোমায় অপমানের বোঝা মাথায় তুলে নিতে হবে। তোমার বোনদের চেয়ে তোমার পাপ এত জঘন্য যে তোমার পাশে তাদের সৎ বলেই মনে হয়। সুতরাং লজ্জায়, অপমানে মাথা নত কর কারণ তোমার ভ্রষ্টাচারই তাদের সৎ প্রতিপন্ন করেছে।
{i16:53} সদোম ও শমরিয়ার পুনরুজ্জীবন
{16:53} প্রভু পরমেশ্বর জেরুশালেমকে বললেন, কন্যাসহ সদোম ও শমরিয়াকে আমি আবার সমৃদ্ধিশালী করব। অবশ্য তোমাকেও পুনরুদ্ধার করে তোমার শ্রীবৃদ্ধি আমি করব।
{16:54} তখন নিজের অবস্থা দেখে তুমি নিজেই লজ্জিত হবে। তোমার এই অমর্যাদা তোমার বোনদের দেখিয়ে দেবে যে তারা কত ভাল আছে।
{16:55} তারা আবার সমৃদ্ধিশালী হয়ে উঠবে এবং তুমিও মেয়েদের নিয়ে ফিরে পাবে পূর্বের অবস্থা।
{16:56} যেদিন তুমি অহঙ্কারে মত্ত ছিলে, সেদিন সদোমকে কী উপহাসই না তুমি করেছ। তখন অবশ্য তোমার কুকীর্তিগুলি প্রকাশ পায় নি। এখন
{16:57} তোমার অবস্থা তাদেরই মত। যারা তোমায় ঘৃণা করে — সেই ইদোমী, ফিলিস্তিনী ও তোমার প্রতিবেশীদের কাছে আজ তুমি উপহাসের পাত্রী হয়েছ।
{16:58} যে অশ্লীল আচরণ ও জঘন্য অনাচার তুমি করেছ, তার ফল তোমায় ভোগ করতে হবে। প্রভু পরমেশ্বর এ কথা বলেছেন।
{i16:59} চিরস্থায়ী চুক্তি
{16:59} সর্বাধিপতি প্রভু বলেন, যেমনটি তুমি করেছ, আমার কাছ থেকে ঠিক তেমন ব্যবহারই পাবে। কারণ তুমি প্রতিশ্রুতি তুচ্ছ করেছ, চুক্তি ভঙ্গ করেছ।
{16:60} কিন্তু তোমার যৌবনে আমি যে চুক্তির বন্ধনে তোমার সঙ্গে আবদ্ধ হয়েছিলাম, সেই চুক্তির মর্যাদা আমি রক্ষা করব। তোমার সঙ্গে এমন একটি চুক্তি সম্পাদন করব যা হবে চিরকালের।
{16:61} যখন তুমি তোমার দিদি ও বোনকে নিজের কাছে ফিরে পাবে, তখন তোমার আচার-ব্যবহারের কথা স্মরণ করে লজ্জিত হবে। আমি তোমাকে তাদের জননীর স্থানে বসাব। তারা হবে তোমার কন্যাস্বরূপ। যদিও এটি আমার চুক্তির শর্ত নয়।
{16:62} তোমার সঙ্গে আমি আবার নতুন করে চুক্তিতে আবদ্ধ হব, তখনই তুমি বুঝবে যে আমিই প্রভু পরমেশ্বরে।
{16:63} তোমার সমস্ত অপরাধ, ভুলভ্রান্তি আমি ক্ষমা করব, তুমি কিন্তু সেইসব অপরাধ স্মরণে রেখো। আমার বিরুদ্ধে মুখ খোলার স্পর্ধা কখনও করো না।– — সর্বাধিপতি প্রভু এ কথা বলেছেন।
{i17:1} ঈগল ও দ্রাক্ষালতার রূপক কাহিনী
{17:1} প্রভু পরমেশ্বর আমাকে বললেন,
{17:2} হে মর্ত্যমানব, ইসরায়েলীদের এই রূপক কাহিনীটি বল।
{17:3} তাদের বল যে এ কাহিনী আমি সর্বাধিপতি প্রভুই তাদের বলছি: একটি বিরাট ঈগল পাখি সুন্দর পালকে ঢাকা বিশাল ডানা মেলে দিয়েছে। উড়তে উড়তে সে এল লেবানন পর্বতে। ভেঙ্গে নিয়ে গেল সীডার তরুর চূড়ার শাখা।
{17:4} নিয়ে গেল সেটি বণিকের দেশে, কলম করে রোপণ করল এক বণিক-শহরে।
{17:5} তারপর ইসরায়েল দেশ থেকে একটি চারাগাছ তুলে এনে এক উর্বরা ভূমিতে রোপণ করে দিল। সেখানে জলের যোগান ছিল অফুরান ।
{17:6} চারাটি পল্লবিত হল, লতিয়ে লতিয়ে বিছিয়ে গেল অনেক দূর, পরিণত হল দ্রাক্ষাকুঞ্জে। ডালপালাগুলি লতিয়ে উঠল ঈগলের বাসার দিকে, আর তার শিকড়গুলি নামল নীচে, মাটির গভীরে। পল্লবিত লতায়-পাতায় ছেয়ে গেল দ্রাক্ষাকুঞ্জ।
{17:7} সেখানে ছিল আর একটি বিরাট ঈগল পাখি, ঘন পালকে ঢাকা তার বিশাল ডানা। এই দ্রাক্ষালতা এবার তার শিকড় ও লতা-পাতা চালাল এই ঈগলের দিকে, যে বাগানে তাকে রোপণ করা হয়েছিল, সেখানকার চেয়ে আরও বেশি জল পাওয়ার আশায়।
{17:8} কিন্তু চারাটিকে তো উর্বরা, সজলভূমিতে রোপণ করা হয়েছিল, যাতে সেটি বড় হয়, ছেয়ে যায় লতায়-পাতায়, ভরে ওঠে ফল-সম্ভারে, রূপের মাধুরীতে অপরূপা হয়ে ওঠে।
{17:9} তাই আমার প্রশ্নঃ এ দ্রাক্ষালতা কি বাঁচবে? প্রথম ঈগলটা কি তাকে শিকড়শুদ্ধ উপড়ে ফেলবে না, ছিঁড়ে নেবে না ফলগুলি? শেষে কি গাছটা সেখানেই শুকিয়ে যাবে না? এমন কি এটাকে সে কোন দুর্বল লোকও উপড়ে ফেলতে পারবে।
{17:10} এটি রোপণ করা হয়েছিল, এ কথা সত্য, কিন্তু পূবালী মরুবায়ু বইলেই তো লতাটি শুকিয়ে যাবে, যেখানে বেড়ে উঠেছিল সেখানেই শুকিয়ে যাবে।
{i17:11} রূপক কাহিনীর ব্যাখ্যা
{17:11} প্রভু পরমেশ্বর আমাকে বললেন,
{17:12} ঐ দুরাচারীদের জিজ্ঞাসা কর, এই রূপক কাহিনীর অর্থ তারা বোঝে কি? তাদের বল, ব্যাবিলনের রাজা জেরুশালেমে এসে সেখানকার রাজা ও সভাসদদের ব্যাবিলনে নিয়ে গেল।
{17:13} রাজপরিবারের একজনকে বেছে নিয়ে তার সঙ্গে সন্ধিচুক্তি করল, তাকে অনুগত হতে শপথবদ্ধ করল। সেখানকার নেতৃবৃন্দকে বন্দী করে নিয়ে গেল।
{17:14} যাতে রাজ্যটা দুর্বল হয়ে পড়ে এবং প্রজারা একান্তভাবে তার অনুগত থাকে।
{17:15} কিন্তু যিহুদীয়ার রাজা বিদ্রোহ করল। সে মিশর রাজের কাছে দূত পাঠিয়ে বিপুল সংখ্যক সৈন্য ও অশ্ব চেয়ে পাঠাল। কিন্তু সে কি সফল হবে? এমন কাজ করে কি নিস্তার পাবে? এভাবে শপথ ভঙ্গ করে কি শাস্তি থেকে রেহাই পাবে?
{17:16} সর্বাধিপতি প্রভু বলেন, আমি সদা জাগ্রত ঈশ্বর, এ কথা যেমন সত্য, তেমনি এও ধ্রুব সত্য যে, সন্ধির চুক্তি ও শপথ ভঙ্গের দায়ে ব্যাবিলনেই তাকে মরতে হবে। কারণ এই ব্যাবিলনের রাজাই তাকে সিংহাসনে বসিয়েছিল।
{17:17} যুদ্ধকালে ব্যাবিলনবাসীর অবরোধ পেরিয়ে সর্বাত্মক ধ্বংসের হাত থেকে পরাক্রান্ত মিশর রাজের বিশাল সৈন্যবাহিনীও তাদের রক্ষা করতে পারবে না।
{17:18} কারণ সে তার শপথ ভঙ্গ করেছিল। এই শপথ ভঙ্গের দায় সে কিছুতেই এড়াতে পারবে না।
{17:19} সর্বাধিপতি প্রভু বলেন, আমি সদাজাগ্রত ঈশ্বর, একথা যেমন সত্য, তেমনি এও ধ্রুব সত্য যে, আমার নাম উচ্চারিত শপথ ভঙ্গের অপরাধে আমি তাকে শাস্তি দেব।
{17:20} শিকারীর মত জাল ফেলে আমি তাকে ধরব, নিয়ে যাব ব্যাবিলনে, সেখানে আমি শাস্তি দেব তাকে। কারণ সে আমার কাছে অবিশ্বস্ত হয়েছে।
{17:21} তার কুশলী নিপুণ যোদ্ধারা যুদ্ধে নিহত হবে এবং যারা বেঁচে যাবে, তারা চারিদিকে ছড়িয়ে পড়বে। তখনই সে বুঝবে যে, আমিই প্রভু পরমেশ্বর।
{i17:22} ঈশ্বরের প্রতিশ্রুতি
{17:22} সর্বাধিপতি প্রভু এই কথা বলেনঃ সীডার বৃক্ষের চূড়া থেকে আমি ভেঙ্গে নেব একটি নবীন শাখা, ইসরায়েলের সর্বোচ্চ পর্বত শিখরে রোপণ করব তাকে।
{17:23} সে শাখা পল্লবিত হবে শাখা-প্রশাখায়, ঘন শাখা-পল্লবে অপরূপ হয়ে উঠবে, পরিণত হবে বিশাল মহীরুহে। তার ছায়াঘন শাখায় এসে নীড় বাঁধবে পক্ষীকুল।
{17:24} বনভূমির বৃক্ষরাজি জানবে যে আমি প্রভু পরমেশ্বর। আমিই বনস্পতিরাজিকে ছেদন করেছি, খর্ব করেছি তাকে, ক্ষুদ্রকে করেছি উন্নত, শ্যামল বনানী শুষ্ক করেছি, সতেজ করেছি শুষ্ককে। -আমি প্রভু পরমেশ্বর বলছি: — আমি যা বলেছি তা করবই।
{i18:1} কৃতকর্মের ফল
{18:1} প্রভু পরমেশ্বর আমাকে বললেন,
{18:2} বাপ-মা খেয়েছে টক আঙুর আর দাঁত টকেছে ছেলে-মেয়ের। ইসরায়েল দেশের মানুষ প্রায়ই এই প্রবাদ ব্যবহার করে থাকে। কিন্তু কেন?
{18:3} আমি সদাজাগ্রত ঈশ্বর, একথা যেমন সত্য, তেমনি এও ধ্রুব সত্য যে, এই প্রবাদ ইসরায়েল দেশে আর কেউ ব্যবহার করবে না।
{18:4} প্রতিটি মানুষের জীবনের অধিকর্তা আমিই। পিতামাতারা যেমন আমার, তাদের সন্তানেরাও তেমনি আমার। যে পাপ করবে, সে-ই মরবে।
{18:5} মনে কর, কোন এক ব্যক্তি প্রকৃতই সৎ, ন্যায়নিষ্ঠ ও ধর্মভীরু।
{18:6} সে কখনও ইসরায়েলীদের পূজিত মূর্তির আরাধনা করেনা অথবা নিষিদ্ধ দেবস্থানে উৎসর্গিত বলির মাংস গ্রহণ করেনা। প্রতিবেশীর স্ত্রীকে ভ্রষ্ট করেনা অথবা রজঃস্বলা নারীকে স্পর্শ করে না,
{18:7} সে কাউকে প্রতারণা করে না, চুরিও করে না। খাতকের বন্ধকী জিনিস ফেরৎ দেয়। ক্ষুধার্তকে অন্ন দেয়, বস্ত্রহীনকে বস্ত্র দেয়।
{18:8} দুষ্কর্ম করে না। সে বিনা সুদে ঋণে দেয়। কলহ-বিবাদে সে সুপরামর্শ দিয়ে সমাধনের পথ দেখিয়ে দেয়।
{18:9} এইরকম লোকই আমার আদেশ পালন করে এবং আমার অনুশাসন মেনে চলে।
{18:10} এবার মনে কর, এই ব্যক্তিরই ছেলে চুরি করে, নরহত্যা করে এবং
{18:11} তার বাবা যে সমস্ত কাজ কখনও করেনি, সে সেই সমস্ত কাজই করে। নিষিদ্ধ দেবস্থানে উৎসর্গিত বলির প্রসাদ গ্রহণ করে, প্রতিবেশীর স্ত্রীকে ভ্রষ্ট করে।
{18:12} দরিদ্রকে প্রতারণা করে, চুরি করে, বন্ধকী জিনিস আত্মসাৎ করে নেয়। নিষিদ্ধ মন্দিরে যায় ও অলীক মূর্তির পূজা করে,
{18:13} সুদের কারবার করে। সে কি পার পাবে? না, কখনও নয়। সে এই সমস্ত গর্হিত কদাচার করেছে, তাকে মরতেই হবে এবং তার মৃত্যুর জন্য সে নিজেই দায়ী।
{18:14} এবার মনে কর এই দ্বিতীয় লোকটির একটি ছেলে আছে। সে তার বাবার এই সমস্ত পাপাচরণ দেখে কিন্তু তাকে অনুসরণ করে না,
{18:15} ইসরায়েলীদের পূজিত মূর্তির পূজা করে না অথবা নিষিদ্ধ মূর্তির কাছে নিবেদিত বলির মাংস খায় না। পরস্ত্রীকে বিপথে নিয়ে যায় না
{18:16} অথবা কাউকে নিপীড়ন করেনা বা কারো কিছু অপহরণ করেনা।
{18:17} সে অন্যায় পরিহার করে চলে, সে সুদের কারবারও করেনা। সে আমার আদেশ পালন করে ও অনুশাসন মেনে চলে। অতএব তার বাবার পাপের দায় তার উপরে কোন অবস্থাতেই বর্তাবে না।
{18:18} কিন্তু তার বাবা সারাজীবন চুরি-জোচ্চুরি, প্রতারণা ও অন্যায়-উৎপীড়ন করে কাটালো এবং তার মৃত্যুও হল। এই মৃত্যুর জন্য সে নিজেই দায়ী।
{18:19} এখন প্রশ্ন হলঃ বাবার পাপের দায় ছেলের উপর কেন বর্তাবে না? এর উত্তর: যা কিছু সৎ এবং ন্যায্যা — তার ছেলে তাই-ই করেছে। সে আমার অনুশাসন পালন করেছে এবং নিখুঁতভাবে সেগুলি মেনে চলেছে। এই জন্যই সে বেঁচে যাবে।
{18:20} অতএব যে পাপ করবে, তার মৃত্যু অনিবার্য। পিতার পাপে পুত্র বা পুত্রের পাপে পিতার দণ্ড কখনই হবে না। সৎ ব্যক্তি তার সৎকর্মের জন্য পুরস্কৃত হবে এবং অসৎ ব্যক্তি তার অসৎ কর্মের জন্য দণ্ডিত হবে।
{18:21} যদি কোন অসৎ ব্যক্তি অসৎ কর্ম পরিহার করে, আমার অনুশাসন পালন করে এবং যা কিছু সৎ এবং ন্যায্য, তারই অনুশীলন করে, তাহলে তার মৃত্যু হবে না, সে অবশ্যই বাঁচবে।
{18:22} তার সমস্ত পাপ ক্ষমা করা হবে এবং সে জীবন লাভ করবে কারণ সে ন্যায্য কাজই করেছে।
{18:23} তোমাদের কাছে সর্বাধিপতি প্রভুর প্রশ্নঃ তোমরা কি ভাবো যে একজন পাপাচারীর মৃত্যুতে আমি আনন্দিত হই? না, তাকে আমি বরং অনুতপ্ত হয়ে জীবনলাভ করতে দেখতে চাই।
{18:24} কিন্তু যদি একজন সৎব্যক্তি সৎকর্ম পরিহার করে মন্দ ও জঘন্য অনাচারে লিপ্ত হয়, সে কি জীবনলাভ করবে? না। তার কোন সৎকর্মই এক্ষেত্রে বিবেচনা করা হবে না। তার অবিশ্বস্ততা ও পাপের ফল সে পাবেই তার মৃত্যু হবে।
{18:25} কিন্তু তোমরা বল, ‘প্রভু পরমেশ্বর যা করছেন তা ন্যায্যা নয়’। হে ইসরায়েলীবৃন্দ, শোন আমার কথা, তোমরা কি ভাব আমার কর্মপন্থা সঠিক নয়? আমি বলি তোমরাই বরং ন্যায়ের পথে চল না।
{18:26} যখন কোন ধর্মনিষ্ঠ ব্যক্তি ন্যায্য কাজে বিরত হয় এবং অন্যায় কাজে লিপ্ত হয়, তখন তার মৃত্যু হয়। তার দুষ্কর্ম তার মৃত্যু ডেকে আনে।
{18:27} কোন দুর্জন ব্যক্তি যখন পাপাচরণ ত্যাগ করে সৎ ও ন্যায্য কাজ করে, তখন সে নিজের জীবন রক্ষা করে।
{18:28} সে যে কী করছে, সে যখন তা বুঝতে পারে এবং পাপাচরণ পরিত্যাগ করে, তখন সে নিশ্চয়ই বাঁচবে, মরবে না।
{18:29} কিন্তু তবুও তোমরা, ইসরায়েলীরা বল যে, ‘প্রভু পরমেশ্বর যা করছেন, তা ন্যায্য নয়’। তোমরা কি ভাব, ন্যায়ের পথে আমি চলি না? তোমরাই বরং সঠিক পথে চল না।
{18:30} এখন আমি সর্বাধিপতি প্রভু, তোমাদের বলছি যে, আমি তোমদের প্রত্যেকের কর্ম অনুযায়ী বিচার করব। অতএব যে পাপাচরণ তোমরা করছ, তা বর্জন কর। তোমাদের পাপকে তোমাদের সর্বনাশ ডেকে আনতে দিও না।
{18:31} সমস্ত অন্যায় পরিত্যাগ কর। নতুনভাবে সঞ্জীবিত কর তোমাদের হৃদয় মন। হে ইসরায়েলীবৃন্দ, কেন তোমরা মরবে?
{18:32} আমি কিন্তু তোমাদের কারও মৃত্যু চাই না। তোমরা পাপের পথ থেকে ফিরে এস এবং বাঁচো।
{i19:1} শোক গাথা
{19:1} ইসরায়েলের দুজন রাজার জন্য প্রভু পরমেশ্বর আমাকে এই শোকগাথা গাইতে বললেনঃ
{19:2} সিংহদলের মাঝে ধন্য তোমার সিংহ-জননী! হিংস্র সিংহদলের মাঝে সে পালন করেছে তার শাবককে,
{19:3} লালন করেছে তাকে, সযত্নে শিখিয়েছে শিকার করতে! সে হয়ে উঠেছে নরখাদক।
{19:4} সমস্ত জাতি জানল তার কথা, সচকিত হল, ফাঁদ পেতে ধরল তাকে। শৃঙ্খলিত করে টেনে নিয়ে গেল মিশরে,
{19:5} সিংহজননী তার আশায় পথ চেয়ে রইল। শেষে ব্যর্থ হয়ে আর একটি শাবককে গড়ে তুলল, সেও পরিণত হল বলবান এক হিংস্র সিংহে।
{19:6} পূর্ণ পরিণত হয়ে সে তখন সিংহ দলের সাথে মিশতে লাগল সেও শিখল শিকার করতে, তারপর সেও হয়ে উঠল নরখাদক।
{19:7} সে বিধ্বস্ত করতে লাগল নানা দুর্গ, ধ্বংস করতে লাগল শহর-নগর, তার ভয়াল গর্জনে সন্ত্রস্ত হয়ে উঠল দেশবাসী।
{19:8} জাতিবৃন্দ তার বিরুদ্ধে একত্র হল সমস্ত দেশ থেকে লোকেরা এগিয়ে এল, শিকারীরা জাল বিছিয়ে রাখল চারিদিকে, ফাঁদ পেতে ধরল তাকে।
{19:9} তারা তাকে খাঁচায় বন্দী করল নিয়ে গেল ব্যাবিলনরাজের কাছে। পাহারা দিয়ে রাখা হল তাকে যাতে ইসরায়েলের পাহাড়-পর্বতে আর যেন তার গর্জন শোনা না যায়।
{19:10} তোমার জননী ছিলেন ঝরণার ধারে রোপিত এক দ্রাক্ষালতার মত, প্রচুর জল ছিল সেখানে। তাই সেই দ্রাক্ষালতা ছেয়ে থাকত পাতায় পাতায়, অজস্র ফলসম্ভারে।
{19:11} তার শাখাগুলি ছিল শক্ত, মজবুত, রাজদণ্ড হওয়ার উপযুক্ত। দ্রাক্ষালতাটি বাড়তে বাড়তে মেঘচুম্বী হল সকলে দেখল পত্রাচ্ছাদিত দীর্ঘতম সেই লতাটিকে।
{19:12} কিন্তু ক্রুদ্ধ আক্রোশে তাকে উপড়ে ফেলা হল, ছুঁড়ে ফেলা হল একান্তে। পূবালী মরু বাতাসে শুকিয়ে গেল তার ফলগুলি। ভাঙ্গা হল তার ডাল-পালা, শুকিয়ে গেল সব, আগুন তাকে গ্রাস করল।
{19:13} এবার তাকে রোপণ করল ঊষর মরুতে, জলহীন এক প্রান্তরে।
{19:14} সেই গাছের গুঁড়িতে একদিন আগুন লাগল, পুড়ে গেল তার ডালপালা, পুড়ে গেল ফলমূল। তার শাখা আর কখনও সুদৃঢ় হবে না, এ দিয়ে তৈরী হবে না রাজদণ্ড। এ হল দুঃখের গান — বার বার এ গান গাওয়া হবে।
{i20:1} প্রভু পরমেশ্বরের ইচ্ছা আর মানুষের বিরোধিতা
{20:1} সেদিন ছিল আমাদের নির্বাসনের সপ্তম বৎসরের পঞ্চম মাসের দশম দিন। ইসরায়েলীদের কয়েকজন সমাজপতি ঈশ্বরের ইচ্ছা জানার জন্য আমার কাছে এসেছিল। তারা সকলে আমার সামনেই বসেছিল।
{20:2} তখন প্রভু পরমেশ্বর আমাকে বললেন,
{20:3} হে মর্ত্যমানব, এই লোকদের বল যে সর্বাধিপতি প্রভু বলছেন, তোমরা কি আমার ইচ্ছা জানতে এসেছ? আমি সদাজাগ্রত ঈশ্বর, এ কথা যেমন সত্য, তেমনি এও ধ্রুব সত্য যে, আমি তোমাদের কোন উত্তর দেব না। আমি সর্বাধিপতি প্রভু, একথা বলছি।
{20:4} হে মর্ত্যমানব, তুমি কি ওদের দণ্ড দিতে প্রস্তুত? তাহলে তাই দাও। ওদের পিতৃপুরুষেরা কী জঘন্য অনাচারই না করত! সে কথা ওদের স্মরণ করিয়ে দাও।
{20:5} আমি যা বলছি ওদের জানিয়ে দাও। ইসরায়েলকে মনোনীত করার পর আমি তাদের কাছে একটি প্রতিজ্ঞা করেছিলাম। মিশরে আমি তাদের কাছে আত্মপ্রকাশ করেছিলাম। বলেছিলাম, আমিই তোমাদের প্রভু পরমেশ্বর।
{20:6} সেদিন আমি তাদের কাছে প্রতিজ্ঞা করেছিলাম যে, মিশর থেকে তাদের বার করে নিয়ে যাব আমার মনোনীত সেই দেশে — সকল দেশের সেরা সেই সুজলা সুফলা দুগ্ধ-মধু-প্রবাহিনী দেশে।
{20:7} আমি তাদের বলেছিলাম, তাদের প্রিয় অলীক মূর্তিগুলি ছুঁড়ে ফেলে দিতে, বলেছিলাম মিশরীদের উপাস্য অলীক মূর্তির সংস্পর্শে তারা যেন নিজেদের অশুচি না করে। কারণ আমিই তাদের প্রভু পরমেশ্বর।
{20:8} কিন্তু তারা আমার কথা শুনল না, আমার বিরোধিতা করল। তারা কেউ সেগুলি ফেলল না। তখন আমি স্থির করলাম, এই মিশরেই আমি ওদের উপর আমার প্রচণ্ড রোষাগ্নি বর্ষণ করব।
{20:9} কিন্তু আমি তা করলাম না কারণ এতে আমার অগৌরব হবে। সেখানকার অধিবাসীদের সামনে আমি ইসরায়েলীদের কাছে ঘোষণা করেছিলাম যে, তাদের মিশর দেশ থেকে বার করে নিয়ে যাব।
{20:10} তাই আমি তাদের মিশরদেশ থেকে বার করে নিয়ে গেলাম মরুপ্রান্তরে।
{20:11} সেখানে আমি তাদের দিলাম আমার অনুশাসন, দিলাম আমার বিধি-বিধান, যা পালন করলে মানুষ জীবনের অধিকারী হবে।
{20:12} এছাড়াও সাব্বাথ দিনকে আমাদের মধ্যে সম্পাদিত চুক্তির প্রতীকরূপে স্থির করলাম, আমি প্রভু পরমেশ্বর তাদের শুচি করেছি, এ কথা তাদের স্মরণ করিয়ে দিতে।
{20:13} কিন্তু সেই মরুপ্রান্তরেও তারা আমার বিরুদ্ধাচরণ করল। তারা আমার বিধান ভঙ্গ করল, আমার সেই অনুশাসন প্রত্যাখ্যান করল, যে অনুশাসন পালনে মানুষ জীবন লাভ করে। তারা সাব্বাথ দিনকে সম্পূর্ণভাবে অপবিত্র করল। সেই মরুপ্রান্তরে ক্রোধের প্রচণ্ডতায় আমি তাদের ধ্বংস করতে মনস্থ করলাম।
{20:14} কিন্তু আমি তা করলাম না কারণ যারা আমায় মিশর থেকে ইসরায়েলীদের বের করে নিয়ে আসতে দেখেছে তাদের মাঝে আমার অগৌরব হবে।
{20:15} তাই সেই মরু প্রান্তরেই আমি প্রতিজ্ঞা করলাম যে, সকল দেশের সেরা সেই সুজলা সুফলা দুগ্ধ-মধু-প্রবাহিনী দেশে আমি তাদের নিয়ে যাব না।
{20:16} আমি এই প্রতিজ্ঞা করলাম কারণ তারা আমার বিধি লঙ্ঘন করেছে, অনুশাসন ভঙ্গ করেছে এবং সাব্বাথ দিনকে অপবিত্র করেছে। তারা ঐ অলীক মূর্তিগুলির পূজাতেই বেশি আনন্দ পেত।
{20:17} কিন্তু তারপরও আমি তাদের করুণা করলাম, ঐ মরুপ্রান্তরে আমি তাদের ধ্বংস করতে চাইলাম না।
{20:18} তার পরিবর্তে তাদের যুবকদের সতর্ক করে দিয়ে বললাম, তোমাদের পূর্ব পুরুষেরা যে বিধান তোমাদের দিয়েছে তা পালন করো না, তাদের আচার-প্রথা অনুসরণ করো না কিম্বা তাদের ঐ সব মূর্তির সংস্পর্শে নিজেদের অপবিত্র করো না।
{20:19} আমিই তোমাদের প্রভু, তোমাদের ঈশ্বর। তোমরা আমার বিধান ও অনুশাসন পালন কর।
{20:20} সাব্বাথ দিনকে পবিত্ররূপে পালন কর, এটিই হবে আমাদের মধ্যে চুক্তি ও প্রতিশ্রুতির প্রতীক। এটিই তোমাদের মনে করিয়ে দেবে যে আমিই তোমাদের প্রভু, তোমাদের ঈশ্বর।
{20:21} কিন্তু সেই প্রজন্মও আমার কথা শুনল না, আমাকে অগ্রাহ্য করল। আমার অনুশাসন ও বিধান ভঙ্গ করল, যে অনুশাসন পালনে জীবনলাভ করা যায়। তারা সাব্বাথ দিনকে অপবিত্র করল। সেই মরুপ্রান্তরেই আমার প্রচণ্ড ক্রোধের পরিচয় তাদের দিতে চেয়েছিলাম, সেখানেই সকলকে সংহার করতে চেয়েছিলাম।
{20:22} কিন্তু আমি তা করলাম না কারণ যারা আমায় মিশর দেশ থেকে ইসরায়েলীদের বার করে আনতে দেখেছে, তাদের মাঝে আমার অগৌরব হবে।
{20:23} আমি সেই মরুভূমিতেই আর একটি অঙ্গীকার করলাম। শপথ করলাম, তাদের সারা পৃথিবীতে ছড়িয়ে-ছিটিয়ে দেব।
{20:24} কারণ তারা আমার অনুশাসন অমান্য করেছে, বিধান ভঙ্গ করেছে, সাব্বাথ দিনকে অপবিত্র করেছে এবং তাদের পূর্বপুরুষের পূজিত অলীক মূর্তির সেবা করেছে।
{20:25} তখন আমি তাদের দিলাম সেই বিধান, যা মঙ্গলজনক নয়, দিলাম এমন অনুশাসন যা তাদের নিয়ে যাবে মৃত্যুর পথে।
{20:26} যাগ-যজ্ঞ বলিদানে তাদের অশুচি হতে দিলাম, প্রথমজাত সন্তানতে বলি দিতে বাধা ছিলাম না। এইভাবে আমি চেয়েছিলাম তাদের শাস্তি দিতে, আমিই যে প্রভু পরমেশ্বর সেকথা তাদের বুঝিয়ে দিতে।
{20:27} অতএব হে মর্ত্যমানব, আমি সর্বাধিপতি প্রভু যা বলছি, সেকথা ইসরায়েলীদের বল যে, এবার তাদের পূর্বপুরুষেরা স্বেচ্ছাচারী হয়ে অন্যভাবে আমার অবমাননা করল।
{20:28} আমার প্রতিশ্রুত সেই দেশে যখন তাদের আমি নিয়ে এলাম তখন পাহাড়-পর্বত, বড় বড় গাছ দেখলেই তারা সেখানে বলি উৎসর্গ করতে আরম্ভ করল। হোমবলি ও সুরা আহুতি দিয়ে তারা আমাকে ক্রুদ্ধ করে তুলতো।
{20:29} আমি তাদের জিজ্ঞাসা করলাম, তোমরা যে ‘উচ্চস্থলী’তে যাচ্ছ, তোমরা কি জান কোথায় যাচ্ছ? সেই থেকে ঐ স্থানকে বলা হয় ‘বাসা’ অর্থাৎ কোথায় যাচ্ছ?
{20:30} ইসরায়েলীদের বল যে, আমি সর্বাধিপতি প্রভু এই কথা বলছি: তোমাদের পূর্ব পুরুষদের মত তোমরা কেন সেই একই পাপে লিপ্ত হচ্ছ? কেন ঐ অলীক মূর্তির টানে ছুটে চলেছ? আজও তোমরা তাদের উদ্দেশে সেই একই নৈবেদ্য উৎসর্গ করছ। নিজেদের সন্তানদের আহুতি দিয়ে নিজেদের কলঙ্কিত করছ। তারপরেও তোমরা ইসরায়েলীরা আমার অভিপ্রায় জানতে চাও।
{20:31} আমি সদাজাগ্রত ঈশ্বর, একথা যেমন সত্য, তেমনি এও ধ্রুব সত্য যে, আমি তোমাদের কোন কথাই শুনব না।
{20:32} তোমরা ঠিক করেই নিয়েছ যে তোমরা অন্যান্য জাতির মত, ভিনদেশী মানুষের মত গাছ-পাথরের পূজা করবে। কিন্তু তা কোনমতেই হবে না।
{i20:33} ঈশ্বর দণ্ডও দেন, ক্ষমাও করেন
{20:33} আমি সদাজাগ্রত ঈশ্বর, একথা যেমন সত্য, তেমনি এও ধ্রুব সত্য যে, আমি সর্বশক্তি দিয়ে দৃঢ় হাতে তোমাদের শাসন করব — এ কথা মনে রেখো।
{20:34} বিভিন্ন দেশে তোমরা ছড়িয়ে পড়েছ। সেখান থেকে তোমাদের একত্র করে ফিরিয়ে আনার পর তোমরা আমার প্রতাপ ও ক্রোধ — দুয়েরই পরিচয় পাবে।
{20:35} ‘জাতিবৃন্দের’ মাঝে থেকেও তোমরা মরুবাসীর মত থাকবে এবং আমি মুখের উপরে তোমাদের দোষী সাব্যস্ত করব।
{20:36} সিনাই মরু প্রান্তরে তোমাদের পূর্বপুরুষদের যে ভাবে দণ্ড দিয়েছিলাম, সেইভাবে তোমাদেরও দণ্ড দেব — এ কথা সর্বাধিপতি প্রভু বলেন।
{20:37} আমি তোমাদের কঠোর নিয়ন্ত্রণে রাখব এবং আমার চুক্তি ও অনুশাসনের বাঁধনে বাঁধব এবং
{20:38} তোমাদের মধ্যে যারা আমার বিরোধিতা করেছে সেই দুষ্টদের বেছে বেছে বার করে আলাদা করব। তারা যে যেখানে আছে সেখান থেকে বার করে এনে আলাদা করব, নিজেদের দেশেও তারা আর কখনও ফিরতে পারবে না। তখন তারা জানবে যে আমিই প্রভু পরমেশ্বর।
{20:39} সর্বাধিপতি প্রভু বলেছেন, হে ইসরায়েলীবৃন্দ, তোমরা নিজেদের খেয়াল খুশী মত চলতে চাও, অলীক মূর্তি পূজা করতে চাও, কিন্তু মনে রেখো, এরপর এসব তোমাদের বর্জন করতে হবে, ঐসব অলীক মূর্তির কাছে নৈবেদ্য উপচার উৎসর্গ করে আমার মর্যাদা ক্ষুণ্ণ করা চলবে না।
{20:40} সেদিন আমার পবিত্র পর্বতে, ইসরায়েলীদের পবিত্রতম পর্বতে সমগ্র ইসরায়েলী সমাজ এসে আমার উপাসনা করবে। আমি তোমাদের উপর তুষ্ট হব এবং তোমাদের কাছ থেকে বলি উপহার সর্বোত্তম নৈবেদ্য ও পবিত্র মানতই প্রত্যাশা করব।
{20:41} নানা দেশে ছড়িয়ে আছে যে তোমরা, সেইসব দেশ থেকে তোমাদের একত্র করে দেশে ফিরিয়ে আনব। সেদিন তোমাদের নিবেদিত হোমবলি আমি সাদরে গ্রহণ করব। আমিই হব তোমাদের একমাত্র আরাধ্য ঈশ্বর, জাতিবৃন্দ তা দেখবে।
{20:42} তোমাদের পূর্বপুরুষদের কাছে আমার প্রতিশ্রুত দেশে যেদিন তোমাদের ফিরিয়ে আনব সেদিন তোমরা জানবে যে আমিই প্রভু পরমেশ্বর।
{20:43} সেদিন তোমরা বুঝবে যে কি ভাবে তোমরা জঘন্য কাজে নিজেদের কলুষিত করেছ। এর জন্য তোমাদের নিজেদের উপরেই ধিক্কার জন্মাবে।
{20:44} যখন আমি আমার মর্যাদা রক্ষায় সক্রিয় হব তখনই তোমরা, ইসরায়েলীরা জানবে যে আমিই প্রভু পরমেশ্বর কারণ যে অপকর্ম তোমরা করেছ তার উপযুক্ত প্রতিফল আমি তোমাদের দিইনি। — একথা সর্বাধিপতি প্রভু বলেছেন।
{i20:45} দক্ষিণের দাবানল
{20:45} প্রভু পরমেশ্বর আমাকে বললেন,
{20:46} হে মর্ত্যমানব, দক্ষিণদিকে চেয়ে দেখ। সেই দেশের বিরুদ্ধে মুখ খোল, তার অর‍ণ্যানীর বিরুদ্ধে ভবিষ্যদ্বাণী কর।
{20:47} দক্ষিণের অরণ্যানীকে সর্বাধিপতি প্রভুর কথায় মনযোগ দিতে বল–দেখ, আমি অগ্নিসংযোগ করলাম। তোমার বনভূমির সমস্ত গাছ — সজীব অথবা শুষ্ক — নির্বিশেষে সব পুড়িয়ে ছারখার করে দেব। এই আগুন কেউ নিভাতে পারবে না। এ দাবানল দক্ষিণ থেকে উত্তরে ছড়িয়ে পড়বে। আগুনের তাপ সবার গায়ে লাগবে।
{20:48} সবাই দেখবে যে, আমিই, সর্বাধিপতি প্রভুই আগুন লাগিয়েছি। এ আগুন নিভাবার ক্ষমতা কারও নেই।
{20:49} আমি প্রতিবাদ করে বললাম, হে সর্বাধিপতি প্রভু, এ কাজ আমাকে করতে বলবেন না। এমনিতেই লোকে বলে যে আমি সব সময় হেঁয়ালিতে কথা বলি।
{i21:1} ঈশ্বরের দণ্ড
{21:1} প্রভু পরমেশ্বর আমাকে বললেন,
{21:2} হে মর্ত্যমানব, জেরুশালেমকে প্রকাশ্যে অভিযুক্ত কর, যেখানে লোকে উপাসনা করে। সেখানকার পীঠস্থানগুলিকে প্রকাশ্যে অভিযুক্ত কর। ইসরায়েল দেশের বিরুদ্ধে ভবিষ্যদ্বাণী কর,
{21:3} তাদের বল যে আমি, প্রভু পরমেশ্বর তোমাদের শত্রু। ভাল-মন্দ নির্বিশেষে তোমাদের সকলকে আমি আমার কোষ মুক্ত তরবারি দিয়ে সংহার করব।
{21:4} উত্তর থেকে দক্ষিণ পর্যন্ত সবাইকে আমি আমার তরবারি দিয়ে সংহার করব।
{21:5} প্রত্যেকে জানবে যে আমি প্রভু পরমেশ্বর আমার তরবারি কোষমুক্ত করেছি, এ তরবারি আমি কোষবদ্ধ করব না।
{21:6} হে মর্ত্যমানব, তুমি আর্তনাদ কর যেন হতাশায় তোমার বুক ভেঙ্গে গেছে! দুঃখের দারুণ তীব্রতায় এমনভাবে আর্তনাদ কর যেন সকলের দৃষ্টি তোমার প্রতি আকৃষ্ট হয়।
{21:7} যখন তারা তোমায় জিজ্ঞাসা করবে, কেন তুমি আর্তনাদ করছ? তখন তুমি বলবে, আগামী দিনের ঘটনার কথা শুনে আমি আর্তনাদ করছি। এ ঘটনা যেদিন ঘটবে সেদিন তারা প্রত্যেকে আতঙ্কিত হয়ে পড়বে, তাদের হাত অবশ হয়ে যাবে, তারা সাহস হারিয়ে ফেলবে, পা থর থর করে কাঁপবে। সেই লগ্ন আসন্ন। সর্বাধিপতি প্রভু এ কথা বলেছেন।
{21:8} প্রভু পরমেশ্বর আমাকে বললেন,
{21:9} হে মর্ত্যমানব, ভবিষ্যদ্বাণী কর। বল, আমি, প্রভু পরমেশ্বর বলছি: দেখ, একটি শাণিত তরবারি, পালিশ করে তাকে ঝকঝকে করা হয়েছে।
{21:10} বধ করার জন্যই তারে শাণিত করা হয়েছে। বিদ্যুতের মত ঝলসে ওঠার জন্যই পালিশ করা হয়েছে। সেদিন সেখানে উল্লাসের লেশমাত্র থাকবে না কারণ আমার প্রজারা আমার প্রতিটি সতর্কবাণী ও দণ্ডের অমর্যাদা করেছে।
{21:11} পালিশ করা হচ্ছে তরবারি প্রস্তুত করা হচ্ছে ব্যবহারের জন্য শাণিত তরবারি ঘাতকের হাতে তুলে দেওয়ার জন্য প্রস্তুত করা হয়েছে।
{21:12} হে মর্ত্যমানব, হাহাকার কর বেদনায়, বল — এ তরবারি আমারই প্রজাদের বিরুদ্ধে উদ্যত হয়েছে, হয়েছে উদ্যত ইসরায়েলের নেতৃকুলের বিরুদ্ধেও আমার প্রজাদের সাথে তারাও নিহত হতে চলেছে। আক্ষেপে তুমি বক্ষে করাঘাত কর।
{21:13} যদি তারা অনুতাপ করতে না চায় এইসব ঘটনা ঘটবে তাদের উপর।
{21:14} হে মর্ত্যমানব ভবিষ্যদ্বাণী কর। আনন্দে করতালি দাও কারণ ঐ ন্যায়ের তরবারি এসে আঘাত হানবে বারংবার। এ তরবারি আঘাত হানে, এ তরবারি ভীতি জাগায়, সংহার করে।
{21:15} এ তরবারি আমার প্রজাদের মনোবল ভেঙ্গে দেবে, তারা ভূলুন্ঠিত হবে। বিদ্যুত ঝলকের মত সংহারে উদ্যত তরবারি দিয়ে আমি তাদের নগরীতে সন্ত্রাস সৃষ্টি করছি।
{21:16} হে শাণিত তরবারি, আঘাত কর ডাইনে বাঁয়ে! যেদিকে ফিরবে সেইদিকেই আঘাত করবে।
{21:17} আমিও করতালি দেব এবং তখনই হব আমি শান্ত। আমি, প্রভু পরমেশ্বর বলছি এ কথা।
{i21:18} ব্যাবিলনরাজের তরবারি
{21:18} প্রভু পরমেশ্বর আমাকে বললেন,
{21:19} হে মর্ত্যমানব, দুটি পথ চিহ্নিত কর, যে পথ দিয়ে তরবারি হাতে ব্যাবিলনরাজ আসতে পারে। একই দেশ থেকে বার হয়েছে পথ দুটি। যেখান থেকে পথ দুটি ভাগ হয়ে দুদিকে চলে গেছে সেইখানে একটি পথ নির্দেশক স্তম্ভ স্থাপন কর।
{21:20} এই পথ নির্দেশক রাজাকে দেখিয়ে দেবে রব্বার আম্মোন নগরীর পথ, দেখিয়ে দেবে যিহুদীয়ার প্রাচীর বেষ্টিত নগরী জেরুশালেমের পথ।
{21:21} ব্যাবিলন রাজ দাঁড়িয়ে আছে পথনির্দেশক স্তম্ভের কাছে। কোন পথে সে যাবে — সেই সিদ্ধান্ত নিতে সে তার বাণগুলিকে ঝাঁকাচ্ছে, দেবদেবীর কাছে শুভাশুভ জেনে নিচ্ছে এবং বলির পশুর যকৃত নিরীক্ষণ করছে।
{21:22} ঐ দেখ! এবার তার ডান হাতে ধরা রয়েছে একটি বাণ — তাতে লেখা আছে ‘জেরুশালেম’। এর থেকে সে সদম্ভে জেরুশালেমের দিকে এগিয়ে যাবার নির্দেশ পেয়েছে। সেখানে মাটির টিলা ও বুরুজ তৈরী করার, যুদ্ধের জন্য হুঙ্কার তোলার ও পরিখা খনন করার নির্দেশ পেয়েছে।
{21:23} জেরুশালেমের লোকেরা এই ভবিষ্যদ্বাণী বিশ্বাস করবে না কারণ তারা শপথবদ্ধ হয়েছিল। কিন্তু এই ভবিষ্যদ্বাণী করা হচ্ছে তাদের কৃত পাপের কথা স্মরণ করিয়ে দেবার জন্য এবং তারা যে ভবিষ্যতে এর জন্যই বন্দী হবে সে সম্বন্ধে সাবধান করে দেবার জন্য।
{21:24} এইজন্যই আমি, সর্বাধিপতি প্রভু বলছি, তোমাদের পাপ ধরা পড়ে গেছে। সকলেই জেনে গেছে যে কি দারুণ অপরাধই না তোমরা করেছ। তোমাদের প্রতিটি কাজেই ধরা পড়ছে তোমাদের পাপ। তোমরা অপরাধী সাব্যস্ত হয়েছ। দণ্ডস্বরূপ আমি তোমাদের শত্রুর হাতে তুলে দেব।
{21:25} আর তুমি, হে অভিশপ্ত নরাধম ইসরায়েল নরপতি, তোমারও দিন ঘনিয়ে এসেছে, এবার তোমায় চরম দণ্ড পেতে হবে সেইদিন আসন্ন।
{21:26} আমি সর্বাধিপতি প্রভু বলছি, তোমার মুকুট ও উষ্ণীষ তোমার মাথায় আর থাকবে না, দারুণ ওলোট-পালট হয়ে যাবে সব। অবনত-উপেক্ষিত ক্ষমতার উচ্চাসনে বসবে। শাসককুলকে নামিয়ে আনা হবে নীচে!
{21:27} ধ্বংস, ধ্বংস — ধ্বংস করে দেব সব। হ্যাঁ, এ নগরীকে আমি ধ্বংসস্তূপে পরিণত করব, কিন্তু এ নগরীর দণ্ড বিধানের জন্য আমি যাকে মনোনীত করেছি, সে না আসা পর্যন্ত এসব কিছুই ঘটবে না। সে এলে আমি তার হাতেই সব তুলে দেব।
{i21:28} একটি তরবারি ও আম্মোননিবাসী
{21:28} হে মর্ত্যমানব, ভবিষ্যদ্বাণী কর। যে আম্মোন নিবাসীরা ইসরায়েলীদের অপমান করছে, আমি, সর্বাধিপতি প্রভু সেই আম্মোন নিবাসীদের যা বলছি — ঘোষণা কর: একটি তরবারি সংহারের জন্য উদ্যত, বিদ্যুতের মত ঝলসে উঠে হত্যার জন্য শাণিত।
{21:29} তোমরা পেয়ে থাক অলীক দর্শন, উচ্চারণ কর মিথ্যা ভবিষ্যদ্বাণী। তোমরা দুষ্ট, নরাধম, তোমাদের চরম দণ্ডের দিন সমাসন্ন। ঐ তরবারি তোমাদের মুণ্ডুচ্ছেদ করার জন্য এগিয়ে চলেছে।
{21:30} কোষবদ্ধ কর তোমার তরবারি, যে দেশে তুমি ভূমিষ্ঠ হয়েছিলে, তোমার সেই জন্মভূমিতেই আমি তোমার বিচার করব।
{21:31} সেদিন তুমি বুঝবে আমার ক্রোধের জ্বালা, সেজিন সেই ক্রোধ জ্বলন্ত অগ্নির মত তোমাদের উপর দাউ দাউ করে জ্বলে উঠবে। ক্রুর, নৃশংস লোকদের হাতে আমি তোমাদের তুলে দেব, যারা ধ্বংস করার কাজে সিদ্ধহস্ত।
{21:32} আগুন তোমাদের গ্রাস করবে। স্বদেশেই তোমাদের রক্তপাত ঘটাবে, কেউ আর কোনদিন তোমাদের স্মরণে আনবে না — প্রভু পরমেশ্বর বলেছেন এই কথা।
{i22:1} জেরুশালেমবাসীর অপরাধ
{22:1} প্রভু পরমেশ্বর আমাকে বললেন,
{22:2} হে মর্ত্যমানব, নরঘাতকে পূর্ণ এই মহানগরীর বিচার করার জন্য তুমি কি প্রস্তুত? তাহলে তার সমস্ত জঘন্য অনাচারের কথা তাকে জানিয়ে দাও।
{22:3} আমি, সর্বাধিপতি প্রভু যা বলছি, তাকে জানিয়ে দাও: তোমার স্বজাতির অসংখ্য মানুষকে হত্যা ও অলীক মূর্তিপূজা করে নিজেকে অশুচি করার অপরাধে তোমার সর্বনাশ ঘনিয়ে এসেছে।
{22:4} হত্যার অপরাধে তুমি অপরাধী এবং নিজের হাতে গড়া অলীক মূর্তি পূজা করে নিজেকে তুমি অশুচি করেছ। তারই ফলস্বরূপ তোমার সর্বনাশ আসন্ন, তোমার শিয়রে শমন! সেই জন্যই সমস্ত জাতির কাছে আমি তোমাকে বিদ্রূপের পাত্র করেছি, হাস্যাস্পদ করেছি সমস্ত দেশের কাছে।
{22:5} তোমার দুর্নীতির জন্য নিকটে কিম্বা দূরের সমস্ত দেশই তোমাকে বিদ্রূপ করবে।
{22:6} সমস্ত ইসরায়েলী নেতা নিজেদের বাহুবলের উপর নির্ভরশীল হয়ে হত্যায় মেতেছে।
{22:7} নগরীর একজনও তার পিতামাতাকে শ্রদ্ধা করে না। তোমরা বিদেশীদের প্রতারণা কর, বিধবা ও অনাথ পিতৃ-মাতৃহীনের উপর জুলুম করার সুযোগ নাও।
{22:8} আমার কাছে যা কিছু পবিত্র সে সবের প্রতি তোমাদের কোন সম্ভ্রম নেই, তোমরা সাব্বাথের নিয়ম লঙ্ঘন কর।
{22:9} তোমরাই আবার মিথ্যা সাক্ষ্য দিয়ে মানুষের প্রাণনাশ কর। তোমরা মূর্তির কাছে উৎসর্গ করা খাবার খাও। কেউ কেউ আবার সব সময় লালসা চরিতার্থ করতেই ব্যস্ত।
{22:10} কেউ কেউ সৎমাকে নিয়ে সংসার করে। রজঃস্বলা নারীকে ধর্ষণ করে।
{22:11} কেউ কেউ আবার ব্যভিচার করে এবং নিজেদের পুত্রবধূ ও সৎবোনদের পর্যন্ত সতীত্ব নাশ করে।
{22:12} তোমাদের মধ্যে কিছু লোক ঘুষ নিয়ে নরহত্যার আদেশ দেয়। কিছু লোক আবার স্বজাতি ইসরায়েলীদেরও সুদে ঋণ দেয় এবং সেই সুযোগে ধনী হয়। তোমরা আমাকে পরিত্যাগ করেছ — একথা বলেছেন প্রভু পরমেশ্বর।
{22:13} তোমাদের এই সমস্ত অন্যায় জুলুম ও হত্যার উপর আমার বজ্রমুষ্টি নেমে আসবে।
{22:14} তোমাদের উপর আমার শোধ নেওয়ার পালা যখন চলবে, তখন তোমাদের মনের জোর থাকবে কি? থাকবে কি যথেষ্ট বাহুবল? আমি, প্রভু পরমেশ্বর বলছি, আমার কথায় নড়চড় হবে না।
{22:15} আমি তোমার জাতিকে প্রতিটি দেশে নানা জাতির মধ্যে ছড়িয়ে ছিটিয়ে দেব এবং তোমাদের সমস্ত অপকর্মের অবসান ঘটাব,
{22:16} ফলে অন্যান্য জাতি তোমাদের ঘৃণ্য করবে কিন্তু তোমরা জানবে যে আমিই প্রভু পরমেশ্বর।
{i22:17} ঈশ্বরের শোধনচুল্লী
{22:17} প্রভু পরমেশ্বর আমাকে বললেন,
{22:18} মর্ত্যমানব, ইসরায়েলীদের দিয়ে আমার আর কোন কাজ হবে না। রূপো, তামা, সীসে, লোহা চুল্লীতে গলিয়ে ছেঁকে নেওয়ার পর যে আবর্জনা বার হয় — ওরা সেইরকম আবর্জনার মত হয়েছে।
{22:19} তাই আমি সর্বাধিপতি প্রভু বলছি, ওরা ঐ সব ধাতুর আবর্জনার মতই অপদার্থ হয়েছে বলেই ওদের সকলকে আমি জেরুশালেমে জড়ো করব।
{22:20} যেভাবে রূপো, তামা, লোহা, সীসে ও টিনের আকরিক এনে শোধনচুল্লীতে ফেলা হয়, ঠিক সেইভাবে। আগুন যেভাবে ধাতুর আকরিক গলিয়ে দেয়, সেইভাবে আমার ক্রোধ ও রোষাগ্নি তাদের গলিয়ে ফেলবে।
{22:21} হ্যাঁ, আমি তাদের জেরুশালেমে জড়ো করে সেখানে আগুন জ্বালিয়ে দেব। গলিয়ে দেব তাদের আমার রোষানলে।
{22:22} চুল্লীতে যেমন রূপো গলে যায়, ওরাও তেমনি গলে যাবে জেরুশালেমে। তখন তারা বুঝবে যে এ হল প্রভু পরমেশ্বরের ক্রোধানল।
{i22:23} ইসরায়েলী নেতাদের পাপ
{22:23} প্রভু পরমেশ্বর আমাকে আবার বললেন,
{22:24} মর্ত্যমানব, ইসরায়েলীদের বল যে, তাদের দেশ অপবিত্র। সেই জন্যই ক্রুদ্ধ হয়ে এ দেশকে আমি শাস্তি দিচ্ছি।
{22:25} নেতারা সিংহের মত গর্জন করতে করতে তাদের শিকার ছিঁড়ছে। তারা লোকদের হত্যা করে তাদের সমস্ত ধন-সম্পত্তি নিয়ে নেয় এবং এভাবে নরহত্যার ফলে রেখে যায় অসংখ্য বিধবাকে।
{22:26} পুরোহিতেরা আমার বিধান ভঙ্গ করেছে, পবিত্র কোন কিছুর উপর ওদের শ্রদ্ধা ভক্তি নেই। শুচি-অশুচির কোন বাছবিচার করে না ওরা। শুচি বা অশুচি সম্বন্ধে লোকশিক্ষাও ওরা দেয় না, তারা সাব্বাথের নিয়মেরও পরোয়া করে না। তারই ফলে ইসরায়েল জাতি আমাকে সম্মান করে না।
{22:27} তাদের মধ্যে সরকারি কর্মীরাও নেকড়ের মত তাদের শিকার করা জন্তুর মাংস ছিঁড়ছে। ধনী হবার জন্য তারা নরহত্যা করে।
{22:28} মানুষে যেমন দেওয়াল চূণকাম করে, তাদের নবীরাও তেমনি তাদের পাপরাশি ঢেকে রাখে। তারা অলীক দর্শন দেখে, মন-গড়া মিথ্যা ভবিষ্যদ্বাণী করে। একে সর্বাধিপতি প্রভুরই বাণী বলে দাবী করে কিন্তু আমি, প্রভু পরমেশ্বর তাদের কাছে কিছুই বলি নি।
{22:29} ধনী প্রতারক ও লুন্ঠক। গরীব দুঃখীর সঙ্গে তারা দুর্ব্যবহার করে, বিদেশীদের উপর অন্যায়ভাবে উৎপাত করে।
{22:30} আমি এমন একজনকে খুঁজলাম যে নগরীর ভাঙ্গা প্রাচীর সারাবে, আমার ধ্বংসোদ্যত ক্রোধের মুখে ভাঙ্গা প্রাচীরের সামনে এসে দাঁড়াবে দেশকে রক্ষা করার জন্য। কিন্তু কাউকে পেলাম না
{22:31} অতএব আমি আমার ক্রোধের আগল খুলে দিলাম, তাদের কৃতকর্মের জন্য আগুনের মত তাদের গ্রাস করব। প্রভু পরমেশ্বর এ কথা বলেছেন।
{i23:1} পাপিষ্ঠা ভগিনীদ্বয়
{23:1} প্রভু পরমেশ্বর আমাকে বললেন,
{23:2} হে মর্ত্যমানব, শোন! দুই বোন ছিল।
{23:3} মিশরে বাস করত তারা। যৌবনে তারা কৌমার্য হারিয়ে পতিতাবৃত্তি নিয়েছিল।
{23:4} বড় বোনের নাম অহলা (এ শমরিয়ার প্রতীক) এবং ছোট বোনের নাম অহলিবা (এ জেরুশালেমের প্রতীক)। এদের দুজনকেই আমি বিবাহ করলাম। তারা আমার সন্তানের জননী হল।
{23:5} অহলা আমার স্ত্রী হলেও পতিতাবৃত্তি সে ছাড়ল না। আসিরিয়ার প্রণয়ীদের প্রতি অতিমাত্রায় আসক্ত হয়ে পড়ল।
{23:6} এরা ছিল বেগুনী পোষাক পরা সৈনিক, উচ্চপদস্থ অধিনায়ক ও সেনাধ্যক্ষ। সকলেই সুপুরুষ যুবা অশ্বারোহী সেনানায়ক।
{23:7} সমস্ত আসিরীয় উচ্চপদস্থ অধিনায়কদের সে বারবধূরূপে মনোরঞ্জন করত। আসিরীয়দের প্রতি তার আসক্তি তাকে তাদেরই পূজিত অলীক মূর্তি পূজায় আকৃষ্ট করে অশুচি করেছিল।
{23:8} যেখানে সে তার কৌমার্য হারিয়েছিল, সেই মিশরে বারাঙ্গনা জীবন থেকে যে মূর্তি পূজা শুরু করেছিল, তা আর ত্যাগ করতে পারে নি। বালিকা বয়স থেকেই সে পুরুষের শয্যাসঙ্গিনী হয়েছে, বারাঙ্গনার জীবনযাপন করেছে।
{23:9} তাই আমি তার বহুকাঙ্ক্ষিতদের হাতেই তুলে দিয়েছিলাম।
{23:10} তারা তাকে নগ্ন করে দিল। পুত্র-কন্যাদের কেড়ে নিল এবং অস্ত্রাঘাতে হত্যা করল তাকে। তার এই দুর্ভাগ্যের কথা সর্বত্র নারীদের মুখে ফিরতে লাগল।
{23:11} এতসব দেখেও, তার বোন অহলিবা অহলার চেয়ে বন্য উদ্দাম হয়ে উঠল, পতিতাবৃত্তির চরমে গিয়ে পৌঁছাল।
{23:12} সেও আসিরীয় উচ্চপদস্থ অধিনায়ক ও সেনাধ্যক্ষ, উজ্জ্বল পোষাক পরা সৈনিক ও অশ্বারোহী অধিনায়কদের প্রেমে উন্মত্ত হয়ে উঠেছিল — এরা সকলেই ছিল সুদর্শন সুপুরুষ যুবা।
{23:13} আমি দেখলাম, সে সম্পূর্ণভাবে অনাচারে ডুবে গেছে। দুই বোনই হয়েছে একই পথের পথিক।
{23:14} সে এ কাজে আরও এগিয়ে গেল, ডুবে যেতে লাগল আরও গভীরে। উচ্চপদস্থ ব্যাবিলনীয় অধিনায়কদের খোদিত মূর্তির প্রতি আকৃষ্ট
{23:15} হল সে। সেই সব মূর্তি ছিল দেওয়ালে খোদাই করে উজ্জ্বল লাল রঙে রাঙা, কোমরে কটিবন্ধনী, মাথায় বাহারী পাগড়ী।
{23:16} এগুলি দেখেই সে তাদের প্রতি আসক্ত হয়ে পড়ল। ব্যাবিলনে তাদের কাছে দূত পাঠাল।
{23:17} ব্যাবিলনীয়রা এল, তার কামনা চরিতার্থ করল। তাকে অশুচি করল। তাদের এই প্রবৃত্তি এতখানি মাত্রা ছাড়িয়ে গেল যে শেষ পর্যন্ত সে তিক্ত বিরক্ত হয়ে মুখ ফিরিয়ে নিল।
{23:18} তারপর সে প্রকাশ্যে পতিতাবৃত্তি শুরু করল এবং সকলের কাছে বারাঙ্গানারূপে পরিচিত হল। তার বোনের উপর আমি যেমন বিরক্ত হয়েছিলাম, তার উপরেও তেমনি বিরক্ত হয়ে উঠলাম।
{23:19} মিশরে বসবাসকালে বালিকা বয়সে সে যেমন কামকলায় উদ্দাম হয়ে উঠেছিল, সেই কথা মনে করে তার চেয়েও বেশী উদ্দাম হয়ে উঠল সে।
{23:20} অশ্ব ও গর্দভের মত বীর্যবান কামোম্মত্ত পুরুষদের প্রতিই তার আসক্তি ছিল অতিমাত্রায়।
{23:21} (অহলিবা, বালিকা বয়সে যেখানে তুমি কুমারীত্ব হারিয়েছিলে, যেখানে পুরুষেরা তোমার স্তনযুগল নিয়ে খেলা করত, সেই মিশরের জঘন্য অনাচারের দিনগুলি তুমি ফিরে পেতে চাইছ!)
{i23:22} ছোট বোনের উপর ঈশ্বরের দণ্ড
{23:22} অতএব অহলিবা, আমি সর্বাধিপতি প্রভু তোমাকে বলছি, যে প্রণয়ীদের প্রতি তুমি বিরূপ হয়েছ, তাদের আমি তোমার উপর ক্রুদ্ধ করে তুলব। তারা তোমায় ঘিরে ফেলবে।
{23:23} সমস্ত ব্যাবিলনীয় এবং কলদীয়দের, পেকোড, শোয়া এবং কোয়া উপজাতির সমস্ত লোককে এবং আসিরীয়দের সকলকে আমি জড়ো করব। সুপুরুষ অভিজাত ও উচ্চপদস্থ যুবকদের এবং পদস্থ রাজকর্মচারী ও অশ্বারোহী রাজপুরুষদের আমি জড়ো করব।
{23:24} তারা রথসহ বিরাট সৈন্যদল ও মালবাহী শকট নিয়ে তোমাকে উত্তর দিক থেকে আক্রমণ করবে। ঢাল ও শিরস্ত্রাণে সুসজ্জিত সশস্ত্র সৈন্যবাহিনী তোমাকে ঘিরে ফেলবে। তাদেরই হাতে আমি তোমাদের তুলে দেব, তারা নিজেদের আইন অনুসারে তোমার বিচার করবে।
{23:25} আমি তোমার উপর প্রচণ্ড ক্রুদ্ধ হয়েছি। তাই তারা সক্রোধে তোমাকে উৎপীড়ন করুক, এই আমি চাই। তারা তোমার নাক-কান কেটে দেবে। তোমার সন্তানদের হত্যা করবে। তারা তোমার পুত্র কন্যাদের জীবন্ত দগ্ধ করবে।
{23:26} তারা তোমার পরণের জামা কাপড় ছিঁড়ে দেবে, তোমার অলঙ্কার কেড়ে নেবে।
{23:27} মিশর থেকে যা তুমি শুরু করেছিলে আমি তোমার সেই সমস্ত লালসা ও দুষ্কর্মের অবসান ঘটাব। তুমি তখন অলীক মূর্তিদের দিকে ফিরেও তাকাবে না আর মিশরের কথা মনেও আনবে না।
{23:28} সর্বাধিপতি প্রভু বলেছেন, যাদের প্রতি তোমার চরম ঘৃণা ও বিতৃষ্ণা, তাদেরই হাতে তোমায় আমি তুলে দেব।
{23:29} তোমার প্রতি অদম্য ঘৃণায় তারা তোমায় এতদিনের উপার্জিত যাবতীয় সম্পদ কেড়ে নেবে এবং তোমায় বিবস্ত্রা করে তোমার বারাঙ্গনার স্বরূপ প্রকাশ করে দেবে।
{23:30} তোমার কাম-লালসা ও বারাঙ্গনা বৃত্তিই তোমার জীবনে ডেকে এনেছে এই অভিশাপ। সমস্ত জাতির লোকদের মনোরঞ্জনের জন্য তুমি এই বৃত্তি গ্রহণ করেছিলে এবং তাদের অলীক মূর্তির সংস্পর্শে গিয়ে তুমি নিজেকে অশুচি করেছ।
{23:31} তুমি তোমার বোনেরই পদাঙ্ক অনুসরণ করেছ, তাই তাকে যে দণ্ড আমি দিয়েছি, সেই একই দণ্ড আমি তোমাকেও দেব।
{23:32} সর্বাধিপতি প্রভু বলেন, তোমার বোনের পেয়ালাতেই তুমি চুমুক দেবে সে পেয়ালা যেমন বৃহৎ তেমনি গভীর। জনে জনে তোমায় পরিহাস করবে ব্যঙ্গ করবে তোমায় — আকন্ঠ ঘৃণায় পূর্ণ সে পেয়ালা।
{23:33} দুর্দশায় জর্জরিত হবে, মাতাল হবে তুমি তোমার বোন শমরিয়ার পেয়ালা সন্ত্রাস আর সর্বনাশের পেয়ালা।
{23:34} তুমি তার সবটুকু পান করবে, নিঃশেষে পান করবে তার তলানিটুকুও। তারপর তুমি নিজের মাথার চুল ছিঁড়বে, সেই পেয়ালার ভাঙ্গা টুকরোগুলি দিয়ে বিদীর্ণ করবে আপন বক্ষদেশ। আমি, সর্বাধিপতি প্রভু পরমেশ্বর। এই আমার দণ্ডাদেশ।
{23:35} সর্বাধিপতি প্রভু বলছেন, তুমি আমাকে ভুলে গেছ আমার দিক থেকে মুখ ফিরিয়ে নিয়েছ। তাই, তোমার এই কাম-লালসা ও পতিতাবৃত্তির ফল তোমাকে ভুগতেই হবে।
{i23:36} দুই বোনের বিচার
{23:36} প্রভু পরমেশ্বর আমাকে বললেন, হে মর্ত্যমানব, অহলা ও অহলিবার বিচার করতে কি তুমি রাজী? তাহলে তাদের সমস্ত জঘন্য অপকর্ম সম্বন্ধে তাদের অবহিত কর।
{23:37} তারা ব্যভিচার ও হত্যা করেছে — অলীক মূর্তিগুলির উপাসনা করে তারা আমার বিরুদ্ধে ব্যবিচার করেছে এবং আমার যে সমস্ত সন্তানকে ধারণ করেছিল, তাদের ঐ সব মূর্তির কাছে বলি দিয়েছে।
{23:38} শুধু তাই নয়, তারা আমার মন্দিরকেও অশুচি করেছে, আমার প্রতিষ্ঠিত সাব্বাথের নিয়ম লঙ্ঘন করেছে।
{23:39} মূর্তির কাছে আমার সন্তানদের বলি দেবার পর ঐ একই দিনে তারা মন্দিরে এসেছে, অশুচি করেছে আমার গৃহ!
{23:40} বার বার তারা দূত পাঠিয়ে বহুদূরবাসী মানুষকে আমন্ত্রণ জানিয়েছে। তারাও আমন্ত্রণ গ্রহণ করেছে, এসেছে তাদের কাছে। ঐ দুই বোন স্নান করে পরিপাটি হয়ে, চোখে কাজল দিয়ে, অলঙ্কারে সুসজ্জিত হয়ে।
{23:41} সুদৃশ্য পালঙ্কে এসে বসেছে। তাদের সামনে রাখা সাজানো টেবিলে আমারই দেওয়া সুগন্ধি ধূপ-ধূনো আর জলপাই তেল শোভা পাচ্ছে।
{23:42} মরুপ্রদেশ থেকে আনা হয়েছে একদল উল্লাসে উচ্ছৃঙ্খল জনতা। সেখানে শোনা যাচ্ছে তাদেরই প্রমত্ত কোলাহল। তারা ঐ নারীদের হাতে পরিয়ে দিচ্ছে কঙ্কন, মাথায় তুলে দিচ্ছে শোভাময় মুকুট।
{23:43} ব্যভিচারের পাঁকে ডুবে থাকা নারীকে তারা বারবণিতারূপে ব্যবহার করছে।
{23:44} এই বারবণিতাদের কাছে তারা যাতায়াত করছে। ভ্রষ্টা অহলা আর অহলিবার সঙ্গে চলছে তাদের অবাধ সংসর্গ।
{23:45} ধর্মপ্রাণ মানুষেরা ব্যভিচার ও হত্যার অভিযোগে তাদের অভিযুক্ত করবে কারণ তারা ব্যভিচারে লিপ্ত, তাদের হাত রক্তে কলঙ্কিত।
{23:46} সর্বাধিপতি প্রভু বলেন এই কথা, নিয়ে এস একদল লুঠেরাকে। তারা এসে তাদের মনে সন্ত্রাস ও আতঙ্ক সৃষ্টি করুক। লুঠপাট করে নিয়ে যাক সব।
{23:47} ওরা ওদের পাথর মারুক, আক্রমণ করুক অস্ত্র নিয়ে, হত্যা করুক ওদের সন্তানদের, জ্বালিয়ে দিক ওদের ঘরবাড়ি।
{23:48} এইভাবে সারা দেশে আমি ভ্রষ্টাচার বন্ধ করব। দেশের নারীকুল যাতে ঐ নারীদের মত ওপথে না যায়, এ তারই সতর্কবার্তা।
{23:49} আর তোমার দুই বোন — তোমাদের ভ্রষ্টাচার ও অলীক মূর্তিপূজার অপরাধে আমি তোমাদের কঠোর দণ্ড দেব। তখনই তোমরা নিশ্চিত জানবে যে আমিই সর্বাধিপতি প্রভু।
{i24:1} অপরিচ্ছন্ন রন্ধন পাত্র
{24:1} আমাদের নির্বাসনের নবম বৎসরের দশম মাসের দশম দিনে প্রভু পরমেশ্বর আমাকে বললেন,
{24:2} হে মর্ত্যমানব, আজকের তারিখটা লিখে রাখ। কারণ আজকের এই দিনেই ব্যাবিলনের রাজা জেরুশালেম অবরোধ করেছেন।
{24:3} আমি সর্বাধিপতি প্রভু যে রূপক কাহিনী বলছি, আমার অবাধ্য প্রজাদের কাছে গিয়ে এই কাহিনী বল। উনুনে হাঁড়ি চড়াও, জল ভরে দাও তাতে।
{24:4} সবচেয়ে ভাল ভাল মাংসের টুকরো দিয়ে ভরে দাও হাঁড়ি। মাংস নেবে ঘাড় থেকে, পা থেকে, বাছা বাছা হাড় যুক্ত মাংসও নেবে।
{24:5} মাংসের জন্য ভেড়াটা সবচেয়ে ভাল হওয়া চাই। উনুনে অনেক কাঠ দিয়ে জ্বাল দাও। ফুটতে দাও জল, সিদ্ধ হতে দাও হাড় আর মাংস।
{24:6} সর্বাধিপতি প্রভু বলেন, নরঘাতকের এই নগরীর বিনাশ আসন্ন। এ নগরী অপরিচ্ছন্ন কালিমাখা একটি রন্ধন পাত্রের মত। একটি একটি করে সব মাংসের টুকরো তার থেকে তুলে নেওয়া হয়েছে, একটাও পড়ে নেই।
{24:7} নগরে হত্যা লীলা চলেছে কিন্তু এক ফোঁটা রক্তও মাটিতে পড়েনি, যাতে ধূলোয় ঢাকা পড়ে। কিন্তু রক্তপাত হয়েছে উন্মুক্ত পাথরের উপরে।
{24:8} আমি সেখানেই সেই রক্ত চিহ্ন রেখে দিয়েছি যাতে তা ঢাকা না পড়ে, কিন্তু প্রতিশোধের দাবীতে সোচ্চার হয়।
{24:9} সর্বাধিপতি প্রভু বলেন, নরঘাতকের এই নগরীর বিনাশ আসন্ন। আমি নিজের হাতে জ্বালানী কাঠ এনে সাজাব।
{24:10} আরও কাঠ আন, আগুনের তেজ বাড়িয়ে দাও। মাংস সিদ্ধ কর! সব ঝোল শুকিয়ে ফেল। পুড়ে যাক সব হাড়।
{24:11} এবার শূন্য তাম্র-পাত্র বসিয়ে দাও জ্বলন্ত অঙ্গারের উপরে, সেটা গরম হয়ে লাল হয়ে যাক। তকন সমস্ত ক্লেদ ও কলঙ্ক পুড়ে যাবে, আবার শুদ্ধ হবে সেই পাত্র।
{24:12} যদিও অগ্নিশিখায় সমস্ত কলঙ্ক উঠবে না।
{24:13} জেরুশালেম তোমার ভ্রষ্টাচার তোমাকে অশুচি করেছে। যদিও আমি অনেক চেষ্টা করেছি তোমাকে শুচি করতে, তবুও তুমি অশুচিই রয়ে গেলে। যতক্ষণ না তুমি আমার চরম ক্রোধের জ্বালা অনুভব করতে পারছ ততক্ষণ তুমি শুচি হবে না।
{24:14} আমি সর্বাধিপতি প্রভু এই কথা বলছি। এবার আমার সক্রিয় হবার সময় হয়েছে। আমি আর তোমার পাপ ক্ষমা করব না। আমার করুণা তুমি পাবে না, আর তোমায় মায়া মমতা আমি দেখাব না। তোমার কৃতকর্মের দণ্ড তুমি পাবেই। সর্বাধিপতি প্রভু একথা বলেন।
{i24:15} ঋষি পত্নীর মৃত্যু
{24:15} প্রভু পরমেশ্বর আমাকে বললেন,
{24:16} হে মর্ত্যমানব, একটি আঘাতে তোমার একান্ত প্রিয়জনকে তোমার কাছ থেকে কেড়ে নেব। তুমি কিন্তু অভিযোগ করতে পারবে না, কাঁদতে পারবে না, চোখের জলও ফেলতে পারবে না।
{24:17} তোমার কান্নার সামান্যতম গুমরানিও যেন শোনা না যায়। শোকের চিহ্নস্বরূপ খোলা মাথায়, খালি পায়ে তুমি হাঁটবে না। মুখ ঢাকতে না অথবা হবিষ্যি করবে না।
{24:18} সেদিন সকালে আমি কয়েকজনের সঙ্গে আলাপ করছিলাম। সেইদিনই বিকেলে আমার স্ত্রী মারা গেল। পরের দিন আমি প্রভু পরমেশ্বরের আদেশ, অনুযায়ী কাজ করলাম।
{24:19} লোকে আমাকে জিজ্ঞাসা করল, তুমি এই রকম আচরণ কেন করছ?
{24:20} আমি তাদের বললাম, প্রভু পরমেশ্বর আমাকে এই রকমই করতে বলেছেন এবং
{24:21} ইসরায়েলীদের এই কথা বলতে বলেছেনঃ তোমাদের শক্তির উৎস এই মন্দিরের জন্য তোমরা গর্বিত। এই মন্দিরকে দুচোখ ভরে দেখতে তোমরা ভালবাস, সেখানে যাওয়াতে তোমাদের পরম আনন্দ। কিন্তু প্রভু এই মন্দির অশুচি করবেন। তোমাদের যে বংশধরদের জেরুশালেমে রেখে এসেছ, তারা যুদ্ধে নিহত হবে।
{24:22} এখন আমি যা করছি, তোমরাও তখন তা-ই করবে। তোমারও তখন নিজেদের মুখ ঢাকবে না, হবিষ্যি করবে না।
{24:23} তোমরাও খোলা মাথায় ও খালি পায়ে হাঁটবে না কিম্বা শোকে বিলাপ করবে না বা কাঁদবে না। নিজেদের পাপের কথা স্মরণ করে অনুশোচনায় তোমাদের দেহমন ভেঙ্গে পড়বে, মনোকষ্টে তোমরা গুমরে মরবে।
{24:24} আমিই হলাম তোমাদের আগামী দিনের অবস্থার প্রতীক স্বরূপ। আমি যা করছি, তোমরাও ঠিক তা-ই করবে। প্রভু পরমেশ্বর বলেছেন, এইসব ঘটনা যখন ঘটবে, তখনই তোমরা জানবে যে তিনিই সর্বাধিপতি প্রভু।
{24:25} প্রভু পরমেশ্বর বলেছেন, হে মর্ত্যমানব, তাদের শক্তির উৎস ঐ মন্দির আমি তাদের কাছ থেকে কেড়ে নেব, যে মন্দির ছিল তাদের একান্ত গর্ব ও আনন্দস্বরূপ, যে মন্দির তারা দুচোখ ভরে দেখত, যেখানে যেতে তারা ভালবাসত। আমি কেড়ে নেব তাদের ছেলে মেয়েদের।
{24:26} যেদিন আমি এ সব ঘটনা ইসরায়েলের উপর ঘটাব, সেদিন সেখান থেকে কোনরকমে একজন লোক পালিয়ে এসে এ সম্বন্ধে তোমাকে খবর দেবে।
{24:27} সেইদিন তুমি আর মৌন থাকবে না। খোলাখুলি কথা বলতে পারবে। এই ভাবে লোকদের কাছে তুমি হবে এক প্রত্যক্ষ চিহ্ন স্বরূপ এবং তখনই তারা জানবে যে আমিই প্রভু পরমেশ্বর।
{i25:1} ইসরায়েলের প্রতিবেশী বিভিন্নজাতির বিরুদ্ধে ভবিষ্যদ্বাণী
{25:1} প্রভু পরমেশ্বর আমাকে বললেন,
{25:2} হে মর্ত্যমানব, আম্মোন দেশকে ধিক্কার দাও।
{25:3} আমি, সর্বাধিপতি প্রভু যা বলছি, সে কথায় মনোযোগ দিতে বল: আমার মন্দিরকে অশুচি হতে দেখে তোমরা উৎফুল্ল হয়েছিলে, ইসরায়েল দেশকে ধ্বংস হতে দেখে এবং যিহুদীয়ার মানুষকে নির্বাসনে যেতে দেখে তোমরা আনন্দিত হয়েছিলে।
{25:4} তোমাদের এই আনন্দের জন্যই পূর্ব মরুর উপজাতির হাতে আমি তোমাদের পরাজিত করব। তারা তোমাদের দেশে শিবির স্থাপন করে বসবাস করবে। তোমাদের খাদ্য পানীয় ও ফলমূল সব তারাই ভোগ করবে যা ছিল তোমাদেরই প্রাপ্য।
{25:5} আমি রব্বা নগরীকে উটের আস্তানায় পর্যবসিত করব এবং সমগ্র আম্মোন দেশকে করব মেঘের চারণভূমি, যাতে তোমরা জানতে পার যে আমিই প্রভু পরমেশ্বর।
{25:6} সর্বাধিপতি প্রভু এই কথা বলেন, তুমি আনন্দে হাততালি দিয়েছ, লাফিয়ে বেড়িয়েছ। তুমি ইসরায়েলভূমিকে আচ্ছিল্য করেছ, ঘৃণা করেছ।
{25:7} এইজন্য আমি তোমাকে অন্য জাতির হাতে তুলে দেব। তারা তোমার সব কিছু লুন্ঠন করবে। তোমাকে আমি সম্পূর্ণভাবে ধ্বংস করে ফেলব যাতে তুমি আর কোনদিন একটি জাতি হিসাবে মাথা তুলে দাঁড়াতে না পার, তোমার নিজস্ব দেশ বলে কিছু আর থাকবে না। তখনই তুমি জানবে যে, আমিই প্রভু পরমেশ্বর।
{i25:8} মোয়াব
{25:8} সর্বাধিপতি প্রভু বলেছেন, যেহেতু মোয়াব বলেছে যে যিহুদীয়া অন্যান্য আর সমস্ত জাতির মতই,
{25:9} সেইহেতু মোয়াবের সীমান্তের যে সমস্ত নগরী প্রতিরক্ষায় তৎপর থাকে সেগুলি আক্রান্ত হবে, সেইসাথে সুদৃশ্য নগরী বেথ-যেশিমোথ, বেল-মেওন এবং কিরিয়-থায়িমও আক্রান্ত হবে।
{25:10} আমি পূর্বদিকের মরুবাসী উপজাতিদের দিয়ে মোয়াব জয় করার, তার সাথে তারা আম্মোনও জয় করবে যাতে মোয়াব আর কোন দিন একটি জাতিরূপে পরিগণিত হতে না পারে।
{25:11} আমি মোয়াবকে শাস্তি দেব। তাতে তারা জানবে যে আমিই প্রভু পরমেশ্বর।
{i25:12} ইদোম
{25:12} সর্বাধিপতি প্রভু বলেছেন, ইদোমের লোকেরা যিহুদীয়ার উপরে নির্মম প্রতিহিংসা চরিতার্থ করেছে এবং সেই প্রতিহিংসার দায় ইদোমের উপর বর্তেছে।
{25:13} তাই আমি ঘোষণা করছি যে, ইদোমকে আমি শাস্তি দেব। সেখানকার মানুষ ও পশু নির্বিশেষে প্রত্যেককে নিধন করব। সে দেশ পরিণত হবে ধ্বংসস্তূপে। তেমান নগরী থেকে দেদান নগরী পর্যন্ত সমস্ত মানুষজন যুদ্ধে নিহত হবে।
{25:14} আমার ইসরায়েলী প্রজাবৃন্দ আমার পক্ষ হয়ে ইদোমের উপর প্রতিশোধ নেবে এবং তারাই আমার ক্রোধের ভয়াবহতা ইদোমীদের বুঝিয়ে দেবে। তারা অনুভব করবে আমার ক্রোধ এবং তখনই জানবে যে আমিই প্রভু পরমেশ্বর।
{i25:15} ফিলিস্তিয়া
{25:15} সর্বাধিপতি প্রভু বলেছেন, ফিলিস্তিনীরা তাদের চিরশত্রুর উপরে নির্মম প্রতিশোধ গ্রহণ করেছে, তাদের ধ্বংস করেছে চরম ঘৃণায়।
{25:16} তাই আমি ঘোষণা করছি, আমি ফিলিস্তিনীদের আক্রমণ করব এবং নিশ্চিহ্ন করে দেব। ফিলিস্তিনীদের সমতলভূমিতে অবশিষ্ট যারা বেঁচে থাকবে তাদেরও প্রত্যেককে ধ্বংস করব।
{25:17} আমি তাদের ভয়াবহ দণ্ড দেব এবং চরম প্রতিশোধ নেব তাদের উপর তখন তারা জানবে যে আমিই প্রভু পরমেশ্বর।
{i26:1} টায়ার
{26:1} আমাদের নির্বাসনের একাদশ বৎসরের…. মাসের প্রথম দিনে প্রভু পরমেশ্বর আমাকে বললেন,
{26:2} হে মর্ত্যমানব, টায়ার নগরীর অধিবাসীরা উল্লাসে মুখর হয়ে উঠেছিল। সোল্লাসে চীৎকার করে বলেছিল, জেরুশালেম বিধ্বস্ত! বিলুপ্ত তার বাণিজ্যশক্তি! আমাদের প্রতিদ্বন্দীরূপে আর কোনদিন সে মাথা তুলে দাঁড়াতে পারবে না।
{26:3} অতএব আমি, সর্বাধিপতি প্রভু এবার বলছি, হে টায়ার নগরী, আমি তোমার শত্রু। তোমাকে আক্রমণ করার জন্য আমি নিয়ে আসব বহুতর জাতিকে। তারা আসবে সাগর তরঙ্গের মত।
{26:4} তারা ধ্বংস করবে তোমার নগর প্রাকার, ভেঙ্গে ফেলবে সমস্ত মিনার। তারপর আমি ঝেঁটিয়ে ফেলে দেব সমস্ত ধূলারাশি, সেখানে প্রকট হয়ে থাকবে নগ্ন পাষাণ।
{26:5} সাগরের কুলে জেগে থাকা সেই পাষাণ খণ্ড হবে জেলেদের জাল মেলে দেবার জায়গা। এ কথা আমি, সর্বাধিপতি প্রভু বলছি।
{26:6} সমস্ত জাতির দ্বারা বিধ্বস্ত লুন্ঠিত হবে টায়ার। শহরের ভিতরে যারা থাকবে তারা নিহত হবে আক্রমণকীরাদের অস্ত্রাঘাতে। তখন টায়ার বুঝবে যে আমিই প্রভু পরমেশ্বর।
{26:7} সর্বাধিপতি প্রভু বলেন, টায়ার আক্রমণ করার জন্য আমি শ্রেষ্ঠতম রাজাকে — ব্যাবিলনের রাজা নেবুকাডনেজারকে নিয়ে আসব। উত্তর দিক থেকে সে আসবে বিশাল সৈন্যবাহিনী নিয়ে। সঙ্গে থাকবে অসংখ্য রথ ও অশ্ব, থাকবে অশ্বারোহী বাহিনী।
{26:8} শহরের মধ্যে যারা থাকবে, তারা যুদ্ধে নিহত হবে। শত্রুরা পরিখা খনন করবে, গড়বে মাটির বুরুজ আর টিলা। আত্মরক্ষার জন্য গড়বে মাটির অবরোধ প্রাচীর।
{26:9} প্রাচীর ভাঙ্গার যন্ত্র দিয়ে তারা তোমার প্রাচীর ভেঙ্গে ফেলবে, লৌহদণ্ড দিয়ে গুঁড়িয়ে দেবে তোমার সমস্ত মিনার।
{26:10} তাদের অশ্বক্ষুরের আঘাতে ধূলিমেঘ উঠে ঢেকে ফেলবে তোমাকে। তোমার বিধ্বস্ত নগরীর তোরণদ্বার দিয়ে তাদের অশ্ববাহিনীর শকট ও রথ টেনে নিয়ে যাওয়ার ভীষণ আওয়াজে তোমার দেওয়ালগুলি দুলে উঠবে।
{26:11} তাদের অশ্বারোহী সেনাবাহিনী ঝড়ের গতিতে তোমার নগরীর রাস্তায় ছুটে বেড়াবে, হত্যা করবে মানুষকে। তোমার মজবুত স্তম্ভগুলি ভূতলে নিক্ষিপ্ত হবে।
{26:12} তোমার শত্রুরা তোমার সঞ্চিত সম্পদরাশি আর বাণিজ্যসম্ভার লুঠ করে নেবে। তারা ভেঙ্গে ফেলবে তোমার নগর প্রাকার ধ্বংস করবে তোমার সৌখীন আবাস। তারা সমস্ত কাঠ, পাথর, মাটি সমুদ্রে ফেলে দেবে।
{26:13} তোমার সমস্ত সঙ্গীতের অবসান ঘটাব আমি, থেমে যাবে সব সুরলহরী, আমি স্তব্ধ করে দেব তোমার বীণার ঝঙ্কার।
{26:14} শুধু রেখে যাব এক নগ্ন পাষাণ সেইখানে — যেখানে জেলেরা তাদের জাল শুকাবে। আর কখনও এ নগরী পুনর্নির্মাণ করা হবে না আমি, সর্বাধিপতি প্রভু বলছি এ কথা।
{26:15} সর্বাধিপতি প্রভু টায়ার নগরীকে একথাই বলতে চানঃ যখন তুমি পরাজিত হতে থাকবে তখন সমুদ্রের উপকুলবাসী মানুষেরা হত্যালীলার তাণ্ডবে নিহতের বীভৎস আর্তনাদে আতঙ্কগ্রস্ত হবে।
{26:16} উপকুলবাসী জাতিবৃন্দের রাজারা নেমে আসবে তাদের সিংহাসন থেকে। খুলে ফেলবে সাজ-পোষাক, খুলে ফেলবে সূচীশিল্প শোভিত অঙ্গাবরণ। কাঁপতে কাঁপতে মাটিতে বসে পড়বে তারা। তোমার দুর্দশা দেখে তারা এত আতঙ্কগ্রস্ত হয়ে পড়বে যে কিছুতেই তাদের কাঁপুনি থামবে না।
{26:17} তারা তোমার উদ্দেশে এই শোক গাথাটি গাইবে: সুপ্রসিদ্ধ নগরী আজ বিধ্বস্ত! তার বাণিজ্যতরী আজ সাগরের বুকে নেই, সব কোথায় হয়েছে উধাও, একদা এ নগরবাসীর অখণ্ড আধিপত্য ছিল, ছিল দোর্দণ্ড প্রতাপ সমুদ্রের উপরে, উপকুলবাসী তাদের ভয়ে কাঁপতো।
{26:18} এখন তার পতনের দিনে সাগর মেখলা দ্বীপমালা আতঙ্কে বিহ্বল, এমন ভয়ঙ্কর ধ্বংসলীলা দেখে তার অধিবাসীরাও ভীত চকিত, অভিভূত!
{26:19} সর্বাধিপতি প্রভু বলেন, আমি তোমাকে এমন এক বিধ্বস্ত নির্জন নগরীতে পরিণত করব যেখানে কেউ কোনদিন বাস করে না। আমি তোমাকে মহাসমুদ্রের অতল গভীরে একেবারে তলিয়ে দেব।
{26:20} একদা পুরাকালে যে সব মানুষ পৃথিবীতে বসবাস করত, তাদের সঙ্গে মিলিত হতে আমি তোমাকে পাঠাব প্রেতলোকে। সেই পাতালপুরীতে অন্তহীন ধ্বংসলীলার মাঝখানে মৃতজনের সাথে আমি তোমাকে থাকতে বাধ্য করব। এর ফলে তুমি আর কখনও স্বস্থানে জীবিতদের দেশে ফিরে আসতে পারবে না।
{26:21} আমি তোমাকে বিভীষিকার দৃষ্টান্তস্বরূপ করব, এ-ই হবে তোমার চরম পরিণতি। লোকে তোমায় খুঁজবে কিন্তু কোন দিন আর তোমাকে খুঁজে পাওয়া যাবে না। সর্বাধিপতি প্রভু একথা বলেছেন।
{i27:1} টায়ারের জন্যে বিলাপ
{27:1} প্রভু পরমেশ্বর আমাকে বললেন,
{27:2} হে মর্ত্যমানব, টায়ার নগরীর জন্য বিলাপ কর
{27:3} যে নগরী সাগর উপকুলে অবস্থিত এবং উপকুলবাসীর সঙ্গে সে ব্যবসা-বাণিজ্য করে। সর্বাধিপতি প্রভুর বাণী তার কাছে উচ্চারণ কর: হে টায়ার, তুমি তোমার অনিন্দ্যনীয় রূপের জন্য অহঙ্কার করতে,
{27:4} সমুদ্র তোমার বাসভূমি, তোমার শিল্পীরা তোমায় গড়েছে অপরূপ এক তরীর রূপসজ্জায়।
{27:5} হারমোন পর্বত থেকে ফার গাছ এনে তক্তা বানিয়েছে তোমার জন্য, লেবানন থেকে সীডার কাঠ এনেছে তোমার মাস্তুল করবে বলে।
{27:6} তোমার দাঁড় তৈরীর জন্য বাশান থেকে এনেছে ওক গাছ। সাইপ্রাসের পাইন কাঠ দিয়ে তৈরী করেছে তোমার অন্তঃপুর, সাজিয়ে দিয়েছে গজদন্তের সুশোভন কারুকার্যে।
{27:7} মিশরের সূচীশিল্পে শোভিত রেশমী বস্ত্রে তৈরী করেছে তোমার পাল, বহুদূর থেকে চেনা যায় সহজেই। তোমার আচ্ছাদন রচিত হয়েছে সাইপ্রাস দ্বীপের সূক্ষ্ম বেগুনী কাপড়ে।
{27:8} সীদোন ও আরবাদের লোকেরা টানত তোমার দাঁড়। তোমার নাবিকেরা ছিল অত্যন্ত নিপুণ।
{27:9} তরীর ছুতোর মিস্ত্রিরা ছিল বিবলসের সুশিক্ষিত নিপুণ শিল্পী। সমুদ্রগামী প্রত্যেকটি বাণিজ্যতরীর বণিক তোমারই হাটে বেসাতি করত।
{27:10} পারস্য, লিডিয়া ও লিবিয়ার সৈনিকেরা তোমার সৈন্যদলে কাজ করত। তারা তাদের ঢাল ও শিরস্ত্রাণ টাঙ্গিয়ে রাখত তোমার সৈন্য শিবিরে। এরাই তোমার জন্য গৌরব ও মর্যাদা জয় করে এনে ভূষিত করেছে তোমাকে।
{27:11} আরবাদের সেনানীরা রক্ষা করেছে তোমার নগর প্রাকার, গামাদের সেনানীরা রক্ষা করেছে তোমার সমূহ মিনার। তারা তোমার প্রাকারের গায়ে ঝুলিয়ে রেখেছে তাদের ঢাল। এরাই তোমায় করেছে রূপবতী।
{27:12} স্পেনের সঙ্গে তুমি ব্যবসা-বাণিজ্য করতে, তোমার অতুল পণ্যের বিনিময়ে তুমি নিয়ে আসতে রূপো, লোহা, টিন আর সীসে।
{27:13} তোমার ব্যবসা চলত গ্রীস, তুবল ও মেশেকের সঙ্গে। তোমার পণ্যসম্ভারের বিনিময়ে নিয়ে আসতে ক্রীতদাস ও পেতলের বাসনপত্র।
{27:14} বেথ টোগারমা থেকে তোমার পণ্যের বিনিময়ে কিনে আনতে ঘোড়া, যুদ্ধের ঘোড়া আর খচ্চর।
{27:15} রোডস দ্বীপের লোকেরা তোমার সঙ্গে ব্যবসা-বাণিজ্য করত, সমুদ্রের উপকূলবর্তী দেশগুলির বহু লোক তোমায় গজদন্ত আর আবলুস কাঠ দিয়ে কিনে নিয়ে যেত তোমার পণ্যসম্ভার।
{27:16} সিরিয়ার লোকেরা কিনে নিয়ে যেত তোমার পণ্যসম্ভার, তোমার বহুতর উৎপাদিত দ্রব্য। বিনিময়ে মূল্য রূপে তারা দিন পান্না, চুণি, প্রবাল, মিহি রেশমী বস্ত্র, বেগুনী কাপড় এবং সূচীশিল্পমণ্ডিত বস্ত্রাদি।
{27:17} যিহুদীয়া তোমার পণ্যের বিনিময় মূল্যস্বরূপ দিত গম, মধু, জলপাই তেল এবং মশলা।
{27:18} দামাসকাসের লোকেরা তোমার পণ্য ও উৎপাদিত দ্রব্যসম্ভার কিনে নিয়ে যেত এবং মূল্যস্বরূপ দিয়ে যেত হেলবোনের
{27:19} সুরা এবং সাহার -এর পশম। তোমার পণ্যের বিনিময়ে তারা তোমাকে দিত পেটা লোহা আর মশলা।
{27:20} দেদান ঘোড়ার জিনের কাপড় দিয়ে কিনে নিয়ে যেত তোমার পণ্য।
{27:21} আরববাসীরা আর কেদরের দলপতিরা ছাগল, ভেড়া ও ভেড়ার বাচ্চা তোমায় যোগান দিত, বিনিময়ে নিয়ে যেত তোমার পণ্যসম্ভার,
{27:22} শেবা ও রামাহ্র বণিকেরা তোমার পণ্যের বিনিময়ে তোমাকে দিয়ে যেত মণিমাণিক, সোনা আর সেরা মশলা।
{27:23} হারাণ, কান্নেহ্ এবং এদনের সমস্ত শহর, শেবার বণিকেরা, অশুর এবং কিলমাদ্-এর সমস্ত শহরের সঙ্গে চলত তোমার ব্যবসা-বাণিজ্য।
{27:24} তারা তোমার কাছে বিক্রি করত দামী কাপড়, বেগুনী কাপড় এবং সূচের কারুকার্য করা কাপড়, রংবেরং-এর গালিচা, শক্ত মজবুত দড়ি এবং কাছি।
{27:25} মালবাহী জাহাজে বোঝাই করে কিনে নিয়ে যেত তোমার পণ্যসম্ভার। হে টায়ার, তুমি ছিলে সমুদ্রের মাঝে যেন এক বাণিজ্যতরী পরিপূর্ণ পণ্য সম্ভারে।
{27:26} তোমার মাঝি মাল্লারা যখন তোমায় নিয়ে এল মাঝ দরিয়ায় সুদূর ভূখণ্ড থেকে ছুটে এল দারুণ পূবালী ঝড় চূরমান করে দিল তোমায়।
{27:27} তোমার সমস্ত পণ্য সম্ভারের ঐশ্বর্য, তোমার মাঝি-মাল্লা, লোক-লস্কর, নাবিক-কাপ্তান, তোমার বাণিজ্যতরীর সমস্ত ছুতোর মিস্ত্রি এবং তোমার ব্যবসায়ী বণিকেরা, তরীর সমস্ত সৈনিকেরা হারিয়ে গেল সাগরের বুকে তীরখানি ভেঙ্গে যাবার সাথে সাথে।
{27:28} ডুবন্ত যাত্রীদের আকুল আর্তনাদ সাগর উপকূল প্রতিধ্বনি তোলে।
{27:29} প্রত্যেকটি তরী এখন পরিত্যক্ত যাত্রীরা ফিরে গেচে উপকুলে।
{27:30} তারা তোমার জন্য বুক ফাটা কান্নায় ভেঙ্গে পড়ে তোমার শোকে তারা মাথায় ধুলো মাখে ছাই-এ গড়াগড়ি দেয়।
{27:31} তোমার শোকে তারা মস্তক মুণ্ডন করে বসন ছেড়ে পরে চট। তারা যখন কাঁদে, হৃদয় তাদের বেদনায় মথিত হয়ে ওঠে।
{27:32} তারা তোমার জন্য শোক গাথা উচ্চারণ করে, টায়ারের সঙ্গে কার তুলনা চলে, যে টায়ার আজ সলিল সমাধিতে চিরস্তব্ধ।
{27:33} যখন তোমার বাণিজ্যের পণ্যসম্ভার যেত দেশ-বিদেশে তখন তুমি প্রতিটি জাতির প্রয়োজন মিটিয়েছ। তোমার পণ্যসম্ভারের প্রাচুর্যে নৃপতিরা হয়েছে ঐশ্বর্যবান।
{27:34} এখন তুমি বিধ্বস্ত, চূর্ণবিচূর্ণ সমুদ্রবক্ষে, সাগরের অতল গভীরে তুমি নিমজ্জিত তোমার সমগ্র পণ্যসম্ভার ও তোমার নাবিকেরা তোমারই সাথে অদৃশ্য হয়েছে সাগর গর্ভে।
{27:35} উপকূলবাসী সকলে তোমার এই দুর্ভাগ্যের আকস্মিক আঘাতে বিমূঢ়, বিচলিত। এমনকি নৃপতিবৃন্দও আতঙ্কে বিহ্বল, তাদের মুখে ভীতির ছাপ সুস্পষ্ট।
{27:36} তুমি শেষ হয়ে গেলে চিরতরে! সারা পৃথিবীর মহাজনেরা ভীত, সন্ত্রস্ত এই কথা ভেবে যে তোমার মত দুর্ভাগ্য তাদের জন্যও অপেক্ষা করে আছ।
{i28:1} টায়ারের রাজার বিরুদ্ধে ভবিষ্যদ্বাণী
{28:1} প্রভু পরমেশ্বর আমাকে বললেন,
{28:2} হে মর্ত্যমানব, আমি, সর্বাধিপতি প্রভু যা বলছি, সেই কথা টায়ারের রাজাকে গিয়ে বল, অহঙ্কারে মত্ত হয়ে তুমি নিজেকে দেবতা বলে দাবী করেছ। তুমি বলেছ, দেবতার মত তুমি সাগর পরিবৃত হয়ে সিংহাসনে সমাসীন। তুমি দেবতা হওয়ার ভাণ করতে পার কিন্তু তুমি দেবতা নও, তুমি মানবমাত্র।
{28:3} তুমি ভেবেছ, তুমি দানিয়েলের চেয়েও জ্ঞানবান। কোন গোপন রহস্যই তোমার অজ্ঞাত নয়।
{28:4} তোমার জ্ঞান ও দক্ষতা তোমাকে ঐশ্বর্যবান করেছে, স্বর্ণ ও রৌপ্যের অতুল সঞ্চয়ে তোমার কোষাগার পরিপূর্ণ।
{28:5} প্রখর ব্যবসাবুদ্ধির চাতুর্যে ঐশ্বর্যবৃদ্ধি করেছ তুমি। ঐশ্বর্যের অহঙ্কার তোমায় এত্ত করেছে।
{28:6} অতএব আমি, সর্বাধিপতি প্রভু তোমায় বলছি, যেহেতু তুমি নিজেকে দেবতার মত জ্ঞানবান মনে করেছ,
{28:7} সেই হেতু তোমাকে আক্রমণ করারজন্য আমি নিয়ে আসব দুর্ধর্ষ শত্রুদল। জ্ঞান ও দক্ষতা দিয়ে যে সমস্ত মনোহরী দ্রব্যসম্ভার তুমি সঞ্চয় করেছ, তারা এনে সব ধ্বংস করে দেবে।
{28:8} তারা তোমাকে হত্যা করবে, সলিল সমাধিই হবে তোমার শেষ পরিণাম।
{28:9} তারা যখন তোমাকে হত্যা করতে উদ্যত হবে, তখনও কি তুমি নিজেকে দেবতা বলে দাবী করবে? যখন তুমি হত্যাকারীদের মুখোমুখি দাঁড়াবে, তখন তাদের চোখে তুমি হবে নিতান্তই একটি মানুষ, দেবতা নয়।
{28:10} ম্লেচ্ছ বিদেশীদের হাতে পথের কুকুরের মত তুমি প্রাণ হারাবে। আমি সর্বাধিপতি প্রভু এই আদেশ জারি করলাম।
{i28:11} টায়ারের রাজার পতন
{28:11} প্রভু পরমেশ্বর আমাকে আবার বললেন,
{28:12} হে মর্ত্যমানব, টায়ারের রাজার জন্য যে ভবিতব্য অপেক্ষা করে আছে, তার জন্য শোক কর। আমি সর্বাধিপতি প্রভু যা বলছি, তাকে বল: একদা তুমি ছিলে পূর্ণতার প্রকৃষ্ট উদাহরণ, ছিলে পরম জ্ঞানী, সর্বাঙ্গসুন্দর।
{28:13} তুমি ছিলে এদনে ঈশ্বরের উদ্যানে, সর্বপ্রকার মণিমাণিক্য ছিল তোমার ভূষণ: চুণি, পান্না, হীরক, বৈদুর্যমণি, নীলা, পোখরাজ, নীলকান্তমণি, গোমেদ আর মরকতে খচিত তোমার সুবর্ণ অলঙ্কার। তোমার সৃষ্টিলগ্নেই তোমারই জন্য রচিত হয়েছিল এগুলি।
{28:14} তোমায় পাহারা দেবার জন্য সেখানে ভীষণদর্শন এক দূতকে নিয়োগ করলাম আমি । তুমি থাকতে আমার পবিত্র পর্বতে, বিচরণ করতে দ্যুতিময় মণিমাণিক্যের মাঝখানে।
{28:15} তোমার সৃষ্টিলগ্ন থেকে শুরু করে অসৎ পথে পদস্খলনের পূর্বমুহূর্ত পর্যন্ত তোমার আচরণ ছিল নিখুঁত সুন্দর।
{28:16} কেনা-বেচায় তুমি বড় বেশী ব্যস্ত হয়ে পড়লে, আর এতেই তুমি পরিচালিত হলে বিদ্রোহ ও পাপের পথে। তাই আমি তোমাকে আমার পবিত্র পর্বত ত্যাগ করতে বাধ্য করলাম এবং যে দূত তোমায় পাহারা দিত, সে-ই তোমাকে দ্যুতিময় মাণিক্যের রাজা থেকে বিতাড়িত করল।
{28:17} রূপবান হওয়ার দরুণ তুমি অন্ত্যত গর্বিত ছিলে, তোমার যশ-খ্যাতি তোমায় মূর্খের মত আচরণ করিয়েছিল। এইজন্য আমি তোমাকে মাটিতে আছড়ে ফেলে দিলাম। তোমার স্বরূপ প্রকাশ করে দিলাম অন্যান্য জাতির রাজাদের কাছে, হীন করে দিলাম তাদের চোখে।
{28:18} কেনা-বেচায় তুমি এত অসাধুতা করলে যে তোমার উপাসনার স্থানগুলি দুর্নীতির আড়ত হয়ে উঠল। তাই আমি নগরে আগুন লাগিয়ে দিলাম, সব ভস্ম হয়ে মাটিতে মিশে গেল। যারা একদিন তোমার দিকে বিমুগ্ধ নয়নে চেয়ে থাকত, তারা এবার দেখবে যে তুমি ভস্ম হয়ে গেছ।
{28:19} তুমি শেষ হয়ে গেলে, চিরদিনের জন্য শেষ হয়ে গেলে। সমস্ত জাতি যারা তোমায় চেনে, তারা আতঙ্কিত এই কথা ভেবে যে তাদেরও বরাতে এই একই দুঃখ অপেক্ষা করে আছে।
{i28:20} সীদোনের বিরুদ্ধে ভবিষ্যদ্বাণী
{28:20} প্রভু পরমেশ্বর আমাকে বললেন,
{28:21} হে মর্ত্যমানব, সীদোন নগরের বিরুদ্ধে রায় ঘোষণা কর।
{28:22} তাদের গিয়ে বল, আমি সর্বাধিপতি প্রভু তাদের সম্বন্ধে এই কথা বলছি: হে সীদোন, আমি তোমার শত্রু। তোমার প্রতি আমি যে কাজ করব, তার জন্য লোকে আমার প্রশংসা করবে। তোমার অধিবাসীদের সমুচিত দণ্ড দিয়ে আমি যখন দেখিয়ে দেব যে আমি কত পবিত্র তখনই তারা জানবে যে আমিই প্রভু পরমেশ্বর।
{28:23} আমি তোমার কাছে মহামারী পাঠাব, নগরের পথে পথে বইয়ে দেব রক্তধারা। তুমি আক্রান্ত হবে চতুর্দিক থেকে, তোমার অধিবাসীরা নিহত হবে। তখন তুমি জানবে যে আমিই প্রভু পরমেশ্বর।
{i28:24} ইসরায়েল লাভ করবে আশীর্বাদ
{28:24} প্রভু পরমেশ্বর বললেন, ইসরায়েলের চারিদিকের যে প্রতিবেশী জাতিবৃন্দ ইসরায়েলকে এতদিন অবজ্ঞা ও উপহাস করেছে, তারা আর কখনও তাদের পথের কাঁটা হবে না, কাঁটা হয়ে বিঁধবে না তাদের। তারা জানবে যে আমিই সর্বাধিপতি প্রভু পরমেশ্বর।
{28:25} সর্বাধিপতি প্রভু বললেন, যে জাতিবৃন্দের মাঝে আমি ইসরায়েলকে ছড়িয়ে ছিটিয়ে দিয়েছিলাম, সেখান থেকে আমি তাদের ফিরিয়ে আনব। তখন সমস্ত জাতি জানবে যে আমি পরম পবিত্র। ইসরায়েল জাতি তার আপন দেশে বাস করবে, যে দেশ আমি আমার দাস যাকোবকে দিয়েছিলাম,
{28:26} তারা সেখানে নিরাপদে শান্তিতে বাস করবে, ঘর বাঁধবে, রচনা করবে দ্রাক্ষাকুঞ্জ। তাদের যে সমস্ত প্রতিবেশী তাদের ঘৃণা করত, উপহাস করত, তাদের সবাইকে আমি শাস্তি দেব, ইসরায়েলের জীবন হবে নিরাপদ। তখন তারা জানবে যে আমি-ই প্রভু পরমেশ্বর।
{i29:1} মিশরের বিরুদ্ধে ভবিষ্যদ্বাণী
{29:1} আমাদের নির্বাসনের দশম বৎসরের দশম মাসের বারো দিনের দিন প্রভু পরমেশ্বর আমাকে বললেন,
{29:2} হে মর্ত্যমানব, মিশরাজের বিরুদ্ধে রায় ঘোষণা কর, তাকে বল, সে এবং সারা মিশর দেশ শাস্তি পাবে।
{29:3} তুমি বল, সর্বাধিপতি প্রভু মিশররাজকে বলছেনঃ হে হিংস্র দানব, তুমি শুয়ে আছ নদীগর্ভে, আমি তোমার শত্রু। তুমি বলে থাক যে, নীল নদী তোমারই নদী। এ নদী তোমার হাতে গড়া ।
{29:4} আমি তোমার চোয়ালে বড়শি গেঁথে দেব এবং তোমার নদীর সমস্ত মাছ এসে তোমার গায়ে সেঁটে যাবে। তখন আমি তোমার গায়ে সেঁটে থাকা মাছশুদ্ধ তোমাকে নীলের জল থেকে টেনে তুলে
{29:5} মরুভূমিতে ছুঁড়ে দেব। তোমার দেহ মাটিতে আছড়ে পড়বে এবং সেইভাবেই পড়ে থাকবে, তোমার সমাধি হবে না। তোমার দেহ হবে পশু আর চিল-শকুনের আহার।
{29:6} তখনই মিশরের সকলে জানবে যে, আমিই প্রভু পরমেশ্বর। প্রভু পরমেশ্বর বলেছেন, ইসরায়েলীরা সাহায্যের জন্য তোমারই উপরে নির্ভর করেছিল হে মিশর। কিন্তু তুমি একটা পলকা ছড়ির চেয়ে কোন অংশে মজবুত নও।
{29:7} তারা যখন তোমার উপরে ভর দিল, তখন তুমি ভেঙ্গে পড়লে, তাদের কাঁধে বিঁধে গেলে। হেঁচকা লেগে তাদের কোমর দুমড়ে গেল ।
{29:8} তাই এবার আমি সর্বাধিপতি প্রভু, তোমাকে বলছি যে, আমি তোমাকে আক্রমণ করার জন্য সশস্ত্র সেনানী পাঠাব। তারা তোমাকে ও তোমার পশুপালকে হত্যা করবে।
{29:9} মিশর ধ্বংস হবে, উচ্ছন্নে যাবে। তখনই তুমি জানবে যে আমিই প্রভু পরমেশ্বর। কারণ তুমি বলেছিলে, নীল নদ তোমার, এ তোমারই হাতে গড়া।
{29:10} আমি তোমার শত্রু, তোমার নীল নদেরও শত্রু। উত্তরে মিগদোল নগর থেকে দক্ষিণে আসুয়ান নগর ও সুদানের সীমানা পর্যন্ত সারা মিশরকে আমি নির্জন ঊষর প্রান্তরে পরিণত করব।
{29:11} কোন মানুষ কিম্বা পশু ঐ অঞ্চল মাড়াবে না। চল্লিশ বৎসর সেখানে কোন কিছু বাস করবে না।
{29:12} মিশরকে আমি পৃথিবীর মধ্যে একটি নির্জন পরিত্যক্ত দেশে পরিণত করব। কারণ মিশরের সমস্ত শহর-নগর ধ্বংসস্তূপের মধ্যে চাপা পড়ে থাকবে। সে ধ্বংসস্তূপ অন্যান্য যে কোন ধ্বংসস্তূপের চেয়ে ভীষণ, ভয়াবহ। মিশরীদের আমি উদ্বাস্তু করব। তারা নানা দেশে পালিয়ে বেড়াবে, বাস করবে ভিন্জাতের মানুষের মধ্যে।
{29:13} সর্বাধিপতি প্রভু বলেন, যে সমস্ত ভিন্জাতের মধ্যে মিশরীদের আমি ছড়িয়ে ছিটিয়ে দিয়েছিলাম, চল্লিশ বছর পরে সেখান থেকে আবার তাদের ফিরিয়ে আনব।
{29:14} মিশরের দক্ষিণে তাদের বসতি করাব, যেখানে ছিল তাদের আদি বাসভূমি। সেখানে তারা গড়ে তুলবে ছোট একটি রাজ্য এবং
{29:15} সে রাজ্য হবে সবচেয়ে দুর্বল এবং গুরুত্বহীন। তারা আর কখনও অপর কোন জাতির উপর প্রভুত্ব করতে পারবে না। আমি তাদের এত অযোগ্য ও অকিঞ্চিৎকর করে তুলব যে তারা আর কখনও কোন জাতিকে নিজেদের ইচ্ছাধীনে আনতে পারবে না।
{29:16} ইসরায়েল আর কখনও সাহায্যের জন্য তাদের উপর নির্ভর করবে না মিশরের ভবিতব্য তাদের মনে করিয়ে দেবে যে, আমি-ই সর্বাধিপতি প্রভু।
{i29:17} নেবুকাডনেজারের মিশর-বিজয়
{29:17} আমাদের নির্বাসনের সাতাশ বৎসরের প্রথম মাসের প্রথম দিনে প্রভু পরমেশ্বর আমাকে বললেন,
{29:18} হে মর্ত্যমানব, ব্যাবিলনের রাজা নেবুকাডনেজার টায়ার আক্রমণ করেছিল। সে তার সৈন্যদের এত ভারী বোঝা বহন করিয়েছিল যে তাদের মাথার চুল ঘষা লেগে উঠে গিয়ে টাক পড়ে গিয়েছিল, কাঁধ ছিঁড়ে গিয়ে ছাল-চামড়া উঠে গিয়েছিল। কিন্তু এত কষ্ট করেও রাজা কিম্বা তার সৈন্যদল কিছুই পায় নি।
{29:19} তাই এবার আমি, সর্বাধিপতি প্রভু বলছি: রাজা নেবুকাডনেজারকে আমি মিশর দেশ দান করছি। সে মিশর লুন্ঠন করে সমস্ত ঐশ্বর্য ধনসম্পদ নিয়ে যাবে তার সৈন্যদলের পারিশ্রমিকস্বরূপ।
{29:20} আমি তাকে মিশর দান করছি তার পরিশ্রমের মূল্যরূপে, কারণ তার সৈন্যদল আমারই জন্য পরিশ্রম করেছে — এ কথা, আমি, সর্বাধিপতি প্রভু বলছি।
{29:21} এ ঘটনা যখন ঘটবে, তখন আমি ইসরায়েলীদের শক্তিশালী করব এবং যিহিষ্কেল, তোমাকে এমন একটি অবস্থানে নিয়ে গিয়ে কথা বলাব, যেখান থেকে তোমার কথা প্রতিটি মানুষ শুনতে পাবে, যাতে তারা জানতে পারে যে আমি-ই প্রভু পরমেশ্বর।
{i30:1} প্রভু পরমেশ্বরের হাতে মিশরের দণ্ড
{30:1} প্রভু পরমেশ্বর আবার বললেন,
{30:2} হে মর্ত্যমানব, আমি, সর্বাধিপতি প্রভু যা বলছি সে কথা ভবিষ্যদ্বাণীরূপে ঘোষণা কর। উচ্চৈঃস্বরে বল: মহাত্রাসের দিন এগিয়ে আসছে
{30:3} সেদিনের আর দেরী নেই, যেদিন প্রভু পরমেশ্বর সক্রিয় হয়ে উঠবেন। সেদিন জাতির জীবনে নেমে আসবে ঘোর দুর্দিনের ঘনঘটা।
{30:4} মিশরে বাধবে যুদ্ধ, সুদানে ঘনাবে মহাসঙ্কট, হত্যার তাণ্ডব চলবে মিশরে, লুন্ঠিত হবে দেশ, পতিত হবে ধ্বংসের করাল গ্রাসে।
{30:5} সুদান, লিডিয়া, লিবিয়া আরব, কুব, এমনকি আমার স্বজাতির লোকদের কাছ থেকে ভাড়া করে আনা সৈন্যদল সেই যুদ্ধে মারা পড়বে।
{30:6} সর্বাধিপতি প্রভু বলেন, উত্তরে মিগদোল থেকে দক্ষিণে আসুয়ান পর্যন্ত মিশরের সমস্ত সেনানী যুদ্ধে নিহত হবে। মিশরের শক্তির গর্ব খর্ব হবে। আমি, সর্বাধিপতি প্রভু এই কথা বললাম।
{30:7} সারা পৃথিবীর মধ্যে এ দেশের ভগ্নদশা হবে সর্বাধিক ভয়াবহ এবং এর সমস্ত শহর-নগর সম্পূর্ণ বিধ্বস্ত হয়ে পরিত্যক্ত হবে।
{30:8} আমি যখন মিশরে অগ্নিসংযোগ করব এবং তার সমস্ত মিত্রপক্ষ যখন নিহত হবে, তখন তারা জানবে যে আমি-ই প্রভু পরমেশ্বর।
{30:9} সেই দিন যখন আসবে এবং মিশর ধ্বংস হবে, তখন আমি জলযানে করে দূত পাঠাব নিশ্চিন্তে, নির্ভয়ে সুদানবাসীর কাছে। তারা ভয়ে আতঙ্কে বিহ্বল হয়ে পড়বে। সেইদিন আগতপ্রায়!
{30:10} সর্বাধিপতি প্রভু বলেছেন, মিশরের ঐশ্বর্য, ধনসম্পদ নিঃশেষ করে দেবার জন্য ব্যাবিলনরাজ নেবুকাডনেজারকে আমি ব্যবহার করব।
{30:11} সে এবং তার দুর্ধর্ষ সেনাবাহিনী এসে দেশটাকে ছারখার করে দেবে। মিশরের উপরে তারা সশস্ত্র অভিযান চালনা করবে, সারা দেশ মৃতদেহে পূর্ণ হয়ে যাবে।
{30:12} নীল নদকে আমি বিশুদ্ধ করব এবং মিশরকে দুষ্টলোকের পদানত করব। বিদেশীরা নির্মম হাতে এ দেশ ধ্বংস করবে, আমি, প্রভু পরমেশ্বর বলছি এ কথা।
{30:13} সর্বাধিপতি প্রভু বলেছেন, আমি মেমফিসের নশ্বর মূর্তি আর অলীক দেবতাদের ধ্বংস করব। মিশরের উপর আধিপত্য করার জন্য কোন রাজপুরুষ আর থাকবে না। সমস্ত মিশরীর মনে আমি ভীতির সঞ্চার করব,
{30:14} দক্ষিণ মিশরকে ধ্বংস করব, আগুন লাগিয়ে দেব উত্তরের শহর জোয়ানে। রাজধানী থিবসকে আমি দণ্ড দেব।
{30:15} মিশরের বিরাট দুর্গ নগরী পেলুসিয়ামকে বুঝিয়ে দেব আমার ক্রোধের বিষম জ্বালা। আমি ধ্বংস করব থিবসের ঐশ্বর্য।
{30:16} আগুন লাগিয়ে দেব মিশরের সমস্ত শহরে, পেলুসিয়াম কাঁদবে গুমরে গুমরে। থিবসের প্রাচীর ভেঙ্গে পড়বে, নগরী হবে বন্যাপ্লাবিত।
{30:17} হেলিওপোলিস ও বুবাস্তিস্ নগরের যুবকেরা যুদ্ধে নিহত হবে এবং অন্যান্যদের বন্দী করে নিয়ে যাওয়া হবে।
{30:18} মিশরের ক্ষমতা যখন আমি খর্ব করব তখন তপনেহসের উপর অন্ধকার ঝাঁপিয়ে পড়বে এবং যে ক্ষমতার গর্বে তারা অন্ধ, তাদের সেই ক্ষমতা আমি চূর্ণ করব। এক খণ্ড মেঘ এসে মিশরকে ঢেকে ফেলবে এবং তার সমস্ত শহর-নগরের অধিবাসীদের বন্দী করে নিয়ে যাওয়া হবে।
{30:19} এইভাবে মিশরকে যখন আমি শাস্তি দেব, তখনই তারা জানবে যে আমিই প্রভু পরমেশ্বর।
{i30:20} মিশররাজের বাহুবল চূর্ণ
{30:20} আমাদের নির্বাসনের একাদশ বৎসরের প্রথম মাসের সপ্তম দিনে প্রভু পরমেশ্বর আমাকে বললেন,
{30:21} হে মর্ত্যমানব, মিশররাজের হাত আমি ভেঙ্গে দিয়েছি। কেউ আর তার হাতে পটি বেঁধে দেয়নি বা কাঠের ফালিও বেঁধে দেয়নি, যাতে হাতটা সেরে যায় এবং সে তরোয়াল ধরার মত যথেষ্ট শক্তি আবার ফিরে পায়।
{30:22} অতএব, আমি, সর্বাধিপতি প্রভু বলছি: আমি মিশররাজের শত্রু। আমি তার দুটি হাতই ভেঙ্গে দেব। একটি হাত আগেই ভেঙ্গেছি, অপর হাতটিও ভেঙ্গে দেব।
{30:23} আমি মিশরীদের সারা পৃথিবীতে ছড়িয়ে ছিটিয়ে দেব।
{30:24} তারপর আমি ব্যাবিলনরাজের বাহুদুটিতে শক্তি সঞ্চার করব এবং আমার তরবারি তার হাতে তুলে দেব। কিন্তু মিশররাজের হাত দুটি আমি ভেঙ্গে দেব, সে মৃত্যু যন্ত্রণায় তার শত্রুদের সামনেই আর্তনাদ করবে।
{30:25} আমি তার হাত দুর্বল করব এবং ব্যাবিলনরাজের হাত শত্রু ও দৃঢ় করব। যখন আমি তার হাতে আমার ক্ষমতা তুলে দেব এবং সে যখন মিশরের বিরুদ্ধে সেই ক্ষমতা প্রয়োগ করবে, সেইদিন প্রত্যেকে জানবে যে আমিই প্রভু পরমেশ্বর।
{30:26} মিশরীদের আমি সারা পৃথিবীতে ছড়িয়ে ছিটিয়ে দেব। তখন তারা জানবে যে আমিই প্রভু পরমেশ্বর।
{i31:1} সীডার বৃক্ষের সঙ্গে মিশরের তুলনা
{31:1} আমাদের নির্বাসনের একাদশ বৎসরের তৃতীয় মাসের প্রথম দিনে প্রভু পরমেশ্বর আমাকে বললেন,
{31:2} হে মর্ত্যমানব, মিশররাজ ও তার সমগ্র প্রজাবৃন্দকে বল: তুমি কত শক্তিধর! কার সাথে আমি তোমার তুলনা দেব?
{31:3} তুমি লেবাননের সীডার বৃক্ষের মত, মনোরম, ঘনছায়ায় ঘেরা তার শাখাগুলি, মেঘচুম্বী তার উন্নত চূড়া।
{31:4} তার বৃদ্ধির জন্য সেখানে ছিল অবারিত জলধারা, তার পুষ্টির জন্য ছিল অন্তঃসলিলা স্রোতধারা। এই বৃক্ষরাজি যেখানে জন্ম নিয়েছিল সেই ভূমিতে জলসিঞ্চন করত তারা এবং বনভূমির সমস্ত বৃক্ষের কাছে প্রেরণ করত স্রোতধারা।
{31:5} প্রচুর জলসিঞ্চন এই বৃক্ষটিকে অন্যান্য বৃক্ষের চেয়ে করেছিল উচ্চতর। তার শাখাগুলি হয়েছিল পুষ্ট ও সুবিস্তৃত।
{31:6} তার শাখায় শাখায় পাখিরা বেঁধেছিল নীড় তার ঘন শাখার আশ্রয়ে বন্যজন্তুরা শাবক প্রসব করত, সারা পৃথিবীর জাতিবৃন্দ বাস করত তার আশ্রয়ে।
{31:7} কী অপরূপ সেই বৃক্ষ সুউন্নত, সুবিস্তৃত তার শাখাগুলি। তার মূলগুলি মাটির গভীরে বয়ে চলা স্রোতধারায় গিয়ে শাখা মেলেছে।
{31:8} ঈশ্বরের উদ্যানের কোন সীডার তার কাছে কিছুই নয় এমন সুন্দর পল্লব শাখা কোন ফার গাছেরও নেই। শাখায়-পল্লবে, রূপের সুষমায় এর সাথে কোন গাছেরই তুলনা চলে না। ঈশ্বরের উদ্যানেরও কোন বৃক্ষ এমন অপরূপ নয়।
{31:9} সুবিস্তৃত শাখা-প্রশাখায় আমিই তাকে অপরূপ সুন্দর করেছিলাম, ঈশ্বরের উদ্যান, এদনের বৃক্ষরাজির কাছে সে ছিল ঈর্ষার পাত্র।
{31:10} কাজেই এখন, আমি সর্বাধিপতি প্রভু তোমাকে বলব, এই মেঘচুম্বী বৃক্ষের অমোঘ নিয়তির কথা। উন্নত শীর্ষের জন্য সে অত্যন্ত গর্বিত হয়েছে,
{31:11} সেইজন্য তাকে আমি পরিত্যাগ করেছি, বিদেশী রাজশক্তির হাতে তাকে আমি তুলে দেব। সে সেই বৃক্ষকে তার শঠতার যোগ্য প্রাপ্যই দেবে।
{31:12} নির্মম বিদেশীরা তাকে ছেদন করে ফেলে রেখে যাবে। তার শাখা-প্রশাখা ও ছিন্ন পল্লব দেশের সর্বত্র পর্বত-উপত্যকায় পড়ে থাকবে। যে সমস্ত জাতি তার ছায়ায় বাস করতো, তারা চলে যাবে।
{31:13} পাখিরা এসে সেই পতিত বৃক্ষে বাসা বাঁধবে, বন্য জন্তুরা তার ডালে ডালে ঘুরে বেড়াবে।
{31:14} তাই এখন থেকে কোন বৃক্ষ সে যতই জলসিঞ্চিত হোক না কেন — আর কখনও অত উঁচু হতে পারবে না বা মেঘের সীমানা ছাড়িয়ে অত উঁচুতে মাথা তুলতেও পারবে না। মরণশীল মানুষের মতই মৃত্যু হবে তাদের অনিবার্য পরিণতি। মৃত্যুলোকে মৃতদের সাথে মিলিত হতে যাওয়াই হবে তাদের শেষ পরিণাম।
{31:15} সর্বাধিপতি প্রভু এই কথা বলেনঃ ঐ বৃক্ষ যেদিন মৃত্যুলোকে গমন করবে, সেইদিন শোকের চিহ্নরূপে ভূগর্ভের জলস্রোতকে আমি রুদ্ধ করে দেব, রোধ করব নদীর উৎসমুখ, বন্ধ করে দেব ঝরণার প্রবাহ। কারণ বৃক্ষটি মারা গেছে। লেবাননের পর্বতমালার ওপর নেমে আসবে অন্ধকার, বনভূমির সমস্ত গাছপালা শুকিয়ে যাবে।
{31:16} যখন আমি তাকে মৃত্যুলোকে প্রেরণ করব, তখন তার পতনের ঘোর শব্দে জাতিবৃন্দ কেঁপে উঠবে। এদনের সমস্ত বৃক্ষ এবং লেবাননের জলসিঞ্চিত সমস্ত উৎকৃষ্ট বৃক্ষরাজি, যারা পাতালে চলে গেছে, তারা তার পতনে আনন্দিত হবে।
{31:17} তারাও তার সাথে মৃত্যুলোকে যাবে তাদের সঙ্গে মিলিত হতে, যারা আগেই চলে গেছে। এবং যারা তার আশ্রয়ে বাস করত তারা ছড়িয়ে পড়বে নানা জাতির মাঝে।
{31:18} মিশররাজ ও তার প্রজাবৃন্দ হল সেই বৃক্ষ। এদনের বৃক্ষরাজি পর্যন্ত এক উচ্চ ও আকর্ষণীয় ছিল না। কিন্তু এখন, এদনের বৃক্ষরাজির মত সে চলে যাবে মৃতলোকে যুদ্ধে নিহত অধার্মিক লোকদের সঙ্গে মিলিত হতে। আমার এ কথা সুনিশ্চিত। সর্বাধিপতি প্রভু বলেছেন এ কথা।
{i32:1} কুমীরের সঙ্গে মিশররাজের তুলনা
{32:1} আমাদের নির্বাসনের দ্বাদশ বৎসরের দ্বাদশ মাসের প্রথম দিনে প্রভু পরমেশ্বর আমাকে বললেনঃ
{32:2} হে মর্ত্যমানব, মিশররাজকে সতর্ক করে দাও। তার কাছে পৌঁছে দাও আমার এই বার্তা: জাতিবৃন্দের মাঝে তুমি সিংহের মত আচরণ করে থাক কিন্তু আসলে তুমি একটা কুমীর। নদীর জলে আস্ফালন করে বেড়াও। পা দিয়ে জল ঘোলা করে দাও, দূষিত করে দাও নদী।
{32:3} যখন বহুজাতি একত্র হবে, তখন আমি তোমাকে জাল ফেলে ধরব এবং টেনে আনব নদীর তীরে।
{32:4} আমি তোমাকে রুক্ষমাটিতে আছড়ে ফেলব এবং সমস্ত পক্ষীকুল ও পৃথিবীর সমস্ত জীবজন্তুর আহার্যে আমি তোমায় পরিণত করব।
{32:5} তোমার গলিত শবে আমি পূর্ণ করব পর্বত-উপত্যকা।
{32:6} যতক্ষণ না পর্বত ও নদী রক্তে পরিপূর্ণ হয় ততক্ষণ আমি প্রবাহিত করাব তোমার রক্তধারা।
{32:7} তোমাকে যখন আমি ধ্বংস করব তখন আকাশ ঢেকে দেব, মুছে দেব নক্ষত্ররাজি। মেঘের আড়ালে সূর্য মুখ লুকাবে, চাঁদ আর আলো দেবে না।
{32:8} আকাশের সব আলো আমি নিভিয়ে দেব, তোমার পৃথিবী ভরে দেব গাঢ় অন্ধকারে। আমি সর্বাধিপতি প্রভু এই কথা বলছি।
{32:9} যখন আমি তোমার এই বিনাশের সংবাদ ছড়িয়ে দেব দেশে দেশে, নানা জাতির মাঝে যাদের নামও তুমি কখনও শোন নি, তারা ভয়ে বিহ্বল হয়ে পড়বে।
{32:10} আমি তোমার এমন দশা করব যা দেখে বহু জাতি স্তম্ভিত, হতচকিত হয়ে পড়বে। যখন আমি আমার অসি চালনা করবো তখন রাজন্যবর্গ ভয়ে শিউরে উঠবে। তোমার পতনের দিনে তারা প্রাণভয়ে কাঁপবে।
{32:11} সর্বাধিপতি প্রভু মিশররাজকে বলেছেন, ব্যাবিলন রাজের তরবারির মুখে তোমায় পড়তে হবে।
{32:12} নির্মম জাতির সেনাবাহিনীর হাতে আমি তোমাদের মৃত্যু ঘটাব। তোমার প্রজাবর্গ ও যা কিছু তোমার গর্বের বস্তু, সবই ধ্বংস হবে।
{32:13} জলাশয়ের ধারে থাকলেও আমি তোমার পশুপাল সংহার করব। কোন মানুষ বা পশুর পদচালনায় সে জল আর কর্দমাক্ত হবে না।
{32:14} আমি শান্ত করে দেব, নির্মল করে দেব তোমার সমস্ত জলাশয়ের জল, ধীরে বয়ে চলবে তোমার নদী-নির্ঝর।
{32:15} যখন আমি মিশরকে পরিণত করব ধ্বংসস্তূপে, ধ্বংস করব সেখানকার অধিবাসীদের, তখন তারা জানবে, আমিই প্রভু পরমেশ্বর।
{32:16} এই শোকগাথা যুগে যুগে সাবধানবাণীরূপে গাওয়া হবে। মিশর এবং মিশরবাসীর জন্য সকল জাতির রমণী এই শোকগাথা গাইবে। আমি সর্বাধিপতি প্রভু এই কথা বললাম।
{i32:17} মৃতলোক
{32:17} আমাদের নির্বাসনের দ্বাদশ বৎসরের প্রথম মাসের পঞ্চদশ দিনে প্রভু পরমেশ্বর বললেন,
{32:18} হে মর্ত্যমানব, মিশরের সমস্ত অধিবাসীর অন্ত্যেষ্টিক্রিয়া সম্পন্ন কর। অন্যান্য সমস্ত শক্তিশালী জাতির সঙ্গে তাদেরও জাহান্নামে পাঠিয়ে দাও।
{32:19} তাদের বল: তুমি কি ভেবেছ, রূপে তুমি সবার সেরা? জাহান্নামে তোমায় যেতে হবে, সেখানে অধার্মিকদের মাঝেই তোমার শেষ গতি।
{32:20} যুদ্ধে নিহত লোকদের সাথে মিশরবাসীকে নেমে যেতে হবে পাতালে। তাদের সকলকে হত্যা করার জন্য তরবারি উদ্যত ।
{32:21} পরাক্রান্ত মহাবীর যোদ্ধারা ও যারা মিশরীদের পক্ষে যুদ্ধ করেছিল, তারা পাতালপুরীতে মৃতলোকে মিশরীদের দলে টেনে নেবে। তারা চীৎকার করে বলবে: যুদ্ধে নিহত অধার্মিকেরা এখানে নেমে এসেছে, এখানেই তাদের শেষ গতি!
{32:22} সেখানে আছে আসিরিয়া। চারিদিকে তার সৈন্যদের কবর। যুদ্ধে তাদের সকলের মৃত্যু হয়েছে।
{32:23} পাতালপুরীতে মৃতলোকের গভীরতম স্থানে আছে তাদের কবর। তার সমস্ত সেনানী যুদ্ধে নিহত, তাদের কবরগুলি তারই সমাধি ঘিরে রয়েছে। এরাই একদিন পৃথিবীতে বিভীষিকা জাগিয়েছিল।
{32:24} সেখানে এলম আছে। তাকে ঘিরে আছে তার সৈনিকদের সমাধি। তারা সকলেই যুদ্ধে নিহত হয়েছে। বে-সুন্নত অবস্থায় তারা পাতালগামী হয়েছে। জীবনকালে তারা ছিল মূর্তিমান বিভীষিকা। কিন্তু মরণে আজ তারা সম্মানহীন, অপদস্থ।
{32:25} এলম শুয়ে আছে যুদ্ধে নিহত জনতার সাথে, তাদের কবর চারিদিকে নিয়ে। বে-সুন্নত অবস্থায় তারা যুদ্ধে নিহত হয়েছে। যদিও জীবনকালে তারা ভীতির সঞ্চার করেছিল কিন্তু আজ তারা অপদস্থ, অপমানিত। এদের ও যুদ্ধে নিহত সৈনিকদের একই পরিণাম।
{32:26} সেখানে আছে মেশেক ও তুবল। তাকে ঘিরে আছে তার সৈনিকদের সমাধি। তারা সকলেই বে-সুন্নত অবস্থায় যুদ্ধে নিহত হয়েছে। তারাই একদিন ত্রাসের সঞ্চার করেছিল।
{32:27} পুরাকালের বীর শ্রেষ্ঠদের মত যথোচিত মর্যাদায় তাদের সমাধি দান করা হয়নি । এই বীর নায়কেরা অস্ত্রসজ্জায় সজ্জিত হয়েই মৃতলোকে গমন করেছিল। তাদের মাথার নীচে দেওয়া হয়েছিল তরবারি, বুকের উপর দেওয়া হয়েছিল ঢাল । পূর্ণ সামরিক মর্যাদায় তারা বীরগতি লাভ করেছিল। এরাই জীবনকালে একদিন ছিল মহাত্রাস।
{32:28} এইভাবে যুদ্ধে নিহত বে-সুন্নতদের মাঝেই বিধ্বস্ত মিশরীদের ঠাঁই নিতে হবে।
{32:29} ইদোমও শায়িত সেখানে তার নৃপতিবৃন্দ ও শাসককুলের সঙ্গে। তারা ছিল মহাযোদ্ধা কিন্তু আজ তারা যুদ্ধে নিহত বে-সুন্নতদের সঙ্গে পাতালপুরীতে শুয়ে আছে।
{32:30} উত্তরাঞ্চলের রাজন্যবর্গ আছে সেখানে, সঙ্গে আছে সিদোনীরাও। এক সময় তাদের পরাক্রম আতঙ্ক ছড়িয়েছিল কিন্তু আজ তারা অবজ্ঞার পাত্র হয়ে নেমে গেছে পাতালপুরীর অন্ধকারে, যুদ্ধে নিহত বে-সুন্নতদের মাঝখানে, ভোগ করছে একই দুর্গতি।
{32:31} সর্বাধিপতি প্রভু বলেন, যুদ্ধে নিহত ব্যক্তিদের এই দুর্গতি দেখে মিশররাজ ও তার সৈন্যবাহিনী সান্ত্বনা পাবে।
{32:32} সর্বাধিপতি প্রভু বলছেন, আমিই মিশররাজকে পৃথিবীর সন্ত্রাসস্বরূপ করেছি। কিন্তু এবার সে এবং তার সমগ্র সৈন্যদল যুদ্ধে নিহত বে-সুন্নতদের সঙ্গে চির নিদ্রায় ডুবে যাবে।
{i33:1} প্রহরীরূপে যিহিষ্কেলের নিয়োগ ( যিহি 3:16-21 )
{33:1} প্রভু পরমেশ্বর বললেন,
{33:2} হে মর্ত্যমানব, মনে কর, কোন একটি দেশে আমি বহিঃশত্রুর আক্রমণে যুদ্ধ বিগ্রহ ঘটালাম এবং সেই দেশের লোকেরা নিজেদের মধ্যে থেকে একজনকে প্রহরীরূপে নিযুক্ত করল।
{33:3} শত্রুকে আসতে দেখলে সে সবাইকে সাবধান করার জন্য তূরী বাজাবে।
{33:4} কেউ যদি সেই তূরীধ্বনি শুনেও মনোযোগ না দেয়, ফলে শত্রু এসে তাকে হত্যা করে, তাহলে নিজের মৃত্যুর জন্য সে নিজেই দায়ী হবে।
{33:5} নিজের দোষেই তার মৃত্যু ঘটবে কারণ সে সতর্কতার সঙ্কেতধ্বনি উপেক্ষা করেছে। তা যদি না করত তাহলে প্রাণে বেঁচে যেত।
{33:6} আবার যদি সেই প্রহরী শত্রুকে আসতে দেখেও সঙ্কেত ধ্বনি না করে তার ফলে লোকদের পাপস্খালনের সুযোগ পাবার আগেই অসতর্ক অবস্থায় শত্রু এসে কাউকে হত্যা করে, তাহলে তার মৃত্যুর জন্য ঐ প্রহরীকেই আমি দায়ী করব।
{33:7} অতএব হে মর্ত্যমানব, আমি তোমাকে ইসরায়েল জাতির প্রহরী নিযুক্ত করলাম। তুমি আমার সতর্কবাণী তাদের কাছে পৌঁছে দেবে।
{33:8} কোন দুষ্ট লোকের সম্বন্ধে আমি যদি বলি, সে মরবে এবং তুমি তাকে পরিবর্তনের সুযোগ দেবার জন্য যদি সতর্ক করে না দাও, তাহলে সে সেই অবস্থাতেই মারা যাবে। তার মৃত্যুর জন্য তখন আমি তোমাকেই দায়ী করব।
{33:9} আর যদি তুমি কোন দুষ্ট লোককে সতর্ক করে দাও সে যদি তোমার কথায় কান না দেয়, তাহলে সেই পাপে লিপ্ত অবস্থাতেই তার মৃত্যু হবে। এক্ষেত্রে তোমার প্রাণ বেঁচে যাবে।
{i33:10} ব্যক্তিগত দায়িত্ব
{33:10} প্রভু পরমেশ্বর আমাকে বললেন, হে মর্ত্যমানব, ইসরায়েল জাতিকে বল, তোমরা যে অনুযোগ কর–আমরা আমাদের পাপ অপরাধের ভারে জর্জরিত। আমরা শেষ হয়ে যাচ্ছি। বাঁচার পথ কোথায়?
{33:11} তাদের বল যে, আমি সদাজাগ্রত ঈশ্বর, এ কথা যেমন সত্য, তেমনি ধ্রুব সত্য এ কথাও যে, পাপীর মৃত্যুতে আমার আনন্দ নেই। বরং আমি চাই তারা পাপ পরিত্যাগ করুক এবং বাঁচুক। হে ইসরায়েল, মন্দপথ পরিহার কর। কেন তোমরা মরবে?
{33:12} অতএব হে মর্ত্যমানব, ইসরায়েলীদের বল, সৎলোক যখন পাপ করে তখন তার সৎকাজ তাকে বাঁচাতে পারে না। আবার যদি কোন মন্দ লোক মন্দপথ ত্যাগ করে, তাহলে তার আর দণ্ড হবে না এবং যদি কোন সৎ লোক অসৎ কাজ করতে শুরু করে তাহলে তারও মৃত্যুর হাত থেকে রেহাই নেই।
{33:13} সৎ ব্যক্তিকে আমি জীবনের প্রতিশ্রুতি দিতে পারি, কিন্তু এক্ষেত্রে সে যদি ভাবে যে তার অতীতের সৎকর্মই জীবন লাভের পক্ষে যথেষ্ট এবং পাপ করতে শুরু করে তাহলে আমি তার সমস্ত সৎকর্মই অগ্রাহ্য করব।
{33:14} আবার কোন একজন দুষ্ট লোককে যদি আমি বলি যে তার মৃত্যু অনিবার্য, তখন সে যদি পাপের পথ ত্যাগ করে ন্যায় ও সত্যের পথে চলে– —
{33:15} যেমন সে যদি বন্ধকী জিনিস ফেরৎ দেয় অথবা চুরি করে আনা জিনিস ফিরিয়ে দেয়, পাপকর্ম ত্যাগ করে জীবনের বিধান মেনে চলে, তাহলে তার মৃত্যু হবে না, সে লাভ করবে জীবন।
{33:16} আমি তার সমস্ত পাপ ক্ষমা করব, সে জীবন লাভ করবে কারণ যা কিছু সৎ এবং ন্যায্য সে তাই-ই করেছে।
{33:17} এর পরেও তোমার স্বজাতির লোকেরা কি করে বলে যে, আমি ন্যায্য কাজ করি না! বস্তুতঃ অন্যায় তারাই করে।
{33:18} যখন কোন ধর্মনিষ্ঠ ব্যক্তি সৎকাজ ত্যাগ করে অসৎ কাজ করতে শুরু করে, তখন তাকে এজন্য মরতেই হবে।
{33:19} আবার কোন মন্দ বা অসৎ ব্যক্তি যদি পাপকর্ম পরিত্যাগ করে সৎ ও ন্যায্য কাজ করে তাহলে সে বাঁচবে।
{33:20} অতএব, হে ইসরায়েল, তোমরা কি করে বল যে, আমি ন্যায্য কাজ করি না। তাই এবার তোমাদের কাজ দিয়েই আমি তোমাদের বিচার করব।
{i33:21} জেরুশালেমের পতনের সংবাদ
{33:21} আমাদের নির্বাসনের দ্বাদশ বৎসরের দশম মাসের পঞ্চম দিনে জেরুশালেম থেকে একটি লোক পালিয়ে এসে আমাকে সংবাদ দিল যে জেরুশালেমের পতন হয়েছে।
{33:22} তার আসার আগের দিন সন্ধ্যেবেলায় প্রভু পরমেশ্বরের উপস্থিতির প্রবল প্রভাব আমি অনুভব করেছিলাম। পরের দিন সকালে সে এলে প্রভু পরমেশ্বর আমার বাক্-শক্তি ফিরিয়ে দিয়েছিলেন।
{i33:23} ইসরায়েলকুলের অনাচার
{33:23} প্রভু পরমেশ্বর আমাকে বললেন,
{33:24} মর্ত্যমানব, ইসরায়েল ভূমির সমস্ত বিধ্বস্ত নগরীর অধিবাসীরা বলছে, অব্রাহাম ছিলেন মাত্র একজন ব্যক্তি। পুরো একটি দেশ যদি তার একার হতে পারে, তাহলে সংখ্যায় আমরা এত জন আছি, এ দেশের অধিকার কেন আমাদের হবেন না?
{33:25} তাদের বল, আমি, সর্বাধিপতি প্রভু বলছি: তোমরা রক্ত সমেত মাংস খেয়ে থাক, তোমরা অলীক মূর্তি পূজা কর, নরহত্যা কর। তারপরেও তোমরা কি করে ভাব যে এ দেশের উপরে তোমাদের অধিকার?
{33:26} নিজেদের বাহুবলই তোমাদের ভরসা। ঘৃণ্য তোমাদের আচরণ। তোমরা প্রত্যেকে ব্যভিচার কর। তারপরেও তোমরা কি করে ভাব যে এ দেশের উপরে তোমাদের অধিকার?
{33:27} তাদের বল, আমি সর্বাধিপতি প্রভু তাদের সাবধান করে দিচ্ছি যে, আমি সদাজাগ্রত প্রভু, এ কথা যেমন সত্য, তেমনি ধ্রুব সত্য এই কথা, যারা ঐ সমস্ত বিধ্বস্ত নগরীতে বাস করছে, তাদের মৃত্যু নিশ্চিত। যারা খোলা মাঠে থাকবে, তারা হবে বন্যজন্তুর শিকার এবং যারা দুর্গম পর্বতে বা গুহায় আশ্রয় নেবে তাদের মৃত্যু হবে মহামারীতে।
{33:28} এ দেশ আমি ধ্বংস করব, এদেশ হবে জন-মানবশূন্য পরিত্যক্ত ভূমি। তাদের শক্তির দম্ভ চূর্ণ হবে। ইসরায়েলের পাহাড়ী এলাকা হিংস্র বন্য জন্তুর আবাস হয়ে উঠবে, সেখান দিয়ে কেউ চলাফেরা করতে পারবে না।
{33:29} লোকদের জঘন্য অনাচারের জন্য যখন আমি তাদের দেশ ছারখার করে পতিত ভূমি করে দেব, তখনই তারা জানবে যে, আমিই প্রভু পরমেশ্বর।
{i33:30} দ্রষ্টা নবীর সফল বার্তা
{33:30} প্রভু পরমেশ্বর বললেন, হে মর্ত্যমানব, তোমার স্বজাতির লোকেরা নগর প্রাকারের কাছে অথবা তাদের বাড়ির সামনে পরস্পর দেখা হলেই তোমার সম্বন্ধে আলোচনা করে। তারা বলে, চল, আমরা যাই, ঈশ্বরের কাছে থেকে কী বার্তা এসেছে, গিয়ে শুনে আসি।
{33:31} তাই তারা দল বেঁধে ভিড় করে তোমার কথা শুনতে আসে। আসলে কিন্তু তুমি তাদের যা করতে বল, সেই মত কাজ আদৌ তারা করবে না কারণ এ তাদের মুখের কথা, মনের কথা নয়। তারা নিজেদের লোভ-লালসার পথেই চলতে থাকে।
{33:32} তুমি তাদের কাছে মনোরঞ্জনকারী একজন সুকন্ঠ গায়কমাত্র যে প্রেমের গান গায় কিন্বা একজন বীণাবাদক। তারা তোমার কথা শোনে কিন্তু একটি কথাও মানে না।
{33:33} কিন্তু যখন তোমার সমস্ত কথা ফলে যাবে এবং সেই সমস্ত ঘটনা ঘটবে — তখনই তারা বুঝবে যে তাদের মাঝে একজন সত্যদ্রষ্টা প্রবক্তা ছিলেন।
{i34:1} ইসরায়েলের পালকবৃন্দ
{34:1} প্রভু পরমেশ্বর আমাকে বললেন,
{34:2} হে মর্ত্যমানব, ইসরায়েলের রাজন্যবর্গকে ধিক্কার দাও। তাদের কাছে ভবিষ্যদ্বাণী কর, আমি সর্বাধিপতি প্রভু যা বলছি, সেই কথা তাদের বল: হে ইসরায়েলের রাজন্যবর্গ, ধিক্ তোমাদের শতধিক্। তোমরা নিজেদের যত্ন নাও কিন্তু মেষপালের যত্ন নাও না।
{34:3} তোমরা তাদের দুধ খাও, তাদের পশমের তৈরী কাপড় পর, হৃষ্টপুষ্ট ভেড়া মেরে খাও।
{34:4} দুর্বল মেষদের যত্ন নাও নি, অসুস্থদের সারিয়ে তোলনি, আহতদের ক্ষত যত্ন করে বেঁধে দাওনি, তারা হারিয়ে গেলে খুঁজে আননি। তার পরিবর্তে, তাদের সঙ্গে তোমরা নিষ্ঠুর ব্যবহার করেছ।
{34:5} মেষদের পালক না থাকায় তারা ছড়িয়ে পড়েছে, হিংস্র জন্তুর শিকার হয়েছে।
{34:6} ফলে আমার মেষেরা পাহাড়ে পর্বতে দিশাহীন হয়ে ঘুরে বেড়িয়েছে, ছড়িয়ে পড়েছে সারা পৃথিবীতে। কেউ তাদের খুঁজে আনেনি বা খোঁজার চেষ্টাও করেনি।
{34:7} এবার শোন হে মেষপালকবৃন্দ, আমি, প্রভু পরমেশ্বর কী বলছি।
{34:8} আমি সদা জাগ্রত ঈশ্বর, এ কথা যেমন সত্য, তেমনি ধ্রুব সত্য যে, আমার কথায় মনযোগ দেওয়াই তোমাদের পক্ষে মঙ্গলজনক। মেষপালকের অভাবে বন্য জন্তুরা আমার মেষদের আক্রমণ করেছে এবং খেয়ে ফেলেছে। আমার মেষপালকেরা মেষদের খোঁজার চেষ্টাও করে নি। তারা নিজেদের নিয়েই ব্যস্ত ছিল, মেষদের কথা ভুলেও ভাবেনি।
{34:9} কাজেই, হে মেষপালকেরা, শোন আমার কথা,
{34:10} আমি সর্বাধিপতি প্রভু, আমি তোমাদের জানিয়ে দিলাম: আমি তোমাদের শত্রু। তোমাদের কাছ থেকে আমার সমস্ত মেষ আমি কেড়ে নেব। তোমরা আর কোনদিন তাদের রাখালি করতে পারবে না। নিজেদের নিয়ে ব্যস্ত থাকার দিনও আর তোমাদের দেব না এবং তোমাদের হাত থেকে তাদের উদ্ধার করে আনব, তোমাদের হাতে শিকার হতে দেব না।
{i34:11} উত্তম মেষপালক
{34:11} আমি, সর্বাধিপতি প্রভু তোমাদের বলছি, আমি স্বয়ং আমার মেষপাল দেখাশুনা করব। একজন মেষপালক যেভাবে তার মেষপালের যত্ন নেয়,
{34:12} আমিও সেইভাবে তাদের যত্ন নেব এবং যারা এদিক ওদিক ছড়িয়ে পড়েছে, তাদের একজায়গায় নিয়ে আসব। বিপদের অন্ধকারে যেসব জায়গায় তারা ছড়িয়ে পড়েছিল, সেইসব জায়গা থেকে আমি তাদের খুঁজে নিয়ে আসব।
{34:13} বিদেশ বিভূঁই থেকে তাদের খুঁজে খুঁজে জড়ো করে ফিরিয়ে আনব তাদের নিজের দেশে। ফিরিয়ে নিয়ে যাব তাদের ইসরায়েলভূমির পর্বতে-উপত্যকায়, নিয়ে যাব নদী-নির্ঝরে সুশোভিত মনোরম স্থানে, নিয়ে যাব শ্যামল চরাণীতে।
{34:14} ইসরায়েল ভূমির পাহাড়ের গায়ে ঘাসে ঢাকা মাঠে, উপত্যকায়, চরাণীর সবুজ সমারোহের মাঝে আমি তাদের নিয়ে যাব।
{34:15} আমিই হব আমার মেষদলের মেষপালক। আমিই খুঁজে দেব তাদের বিশ্রামের জায়গা। আমি, সর্বাধিপতি প্রভু এ কথা বললাম।
{34:16} যারা হারিয়ে গেছে, এদিক ওদিক ঘুরে বেড়াচ্ছে, তাদের আবার ফিরিয়ে আনব, যারা আহত তাদের ক্ষত বেঁধে দেব, যারা অসুস্থ তাদের নিরাময় করে তুলব। কিন্তু যারা হৃষ্টপুষ্ট ও বলবান, তাদের আমি ধ্বংস করব কারণ আমি ন্যায়বান মেষপালক।
{34:17} সুতরাং হে আমার মেষপাল, আমি, সর্বাধিপতি প্রভু তোমাদের বলছি, আমি তোমাদের প্রত্যেকের বিচার করব এবং মন্দদের মধ্যে থেকে ভালদের আলাদা করে নেব, মেষ ও ছাগকে আলাদা করব।
{34:18} তোমাদের মধ্যে কেউ কেউ সবচেয়ে ভাল ঘাস খেয়েও তৃপ্ত নও, তারওপর আবার যেগুলি তোমরা খাও না সেগুলি মাড়িয়ে নষ্ট করে দাও! তোমরা পরিষ্কার জল পান করার পর সেটাকে ঘুলিয়ে কাদা করে দাও!
{34:19} আমার অন্য মেষদের সেই মাড়ানো ঘাস খেতে হয় আর ঘোলা জল পান করতে হয়।!
{34:20} সুতরাং আমি সর্বাধিপতি প্রভু তোমাদের বলছি যে, আমি দুর্বল ও বলবান মেষদের বিরোধ নিষ্পত্তি করব।
{34:21} তোমরা দুর্বল অসুস্থ মেষদের ঠেলে গুঁতিয়ে একধারে সরিয়ে দিচ্ছ, দল ছেড়ে পালাতে তাদের বাধ্য করছ।
{34:22} কিন্তু আমি আমার মেষদের উদ্ধার করব, আর তাদের অত্যাচারিত হতে দেব না। আমার প্রত্যেকটি মেষের আমি বিচার করব, মন্দদের মধ্যে থেকে ভালদের বেছে আলাদা করব।
{34:23} তাদের পালক হবার জন্য আমার দাস দাউদের মত একজন রাজা দেব তাদের। সে তাদের দেখাশুনা করবে, যত্ন নেবে।
{34:24} আমি প্রভু পরমেশ্বর তাদের ঈশ্বর হব এবং আমার দাস দাউদের মত একজন রাজা তাদের শাসক হবে। আমি তোমাদের এই কথা দিলাম।
{34:25} আমি তাদের সঙ্গে একটি সন্ধিচুক্তি সম্পাদন করব যা তাদের এনে দেবে নিরাপত্তা ও শান্তি। আমি দেশ থেকে সমস্ত বন্য হিংস্র জন্তু দূর করে দেব যাতে আমার মেষপাল নির্বিঘ্নে মাঠে চরতে পারে এবং বনের মধ্যে গিয়ে ঘুমাতে পারে।
{34:26} আমার পবিত্র পর্বতের চারিদিকে আমি তাদের বসতি করাব। প্রয়োজনের দিনে সেখানে তাদের আমি বৃষ্টিধারা দিয়ে আশীর্বাদ করব।
{34:27} গাছ ফল দান করবে, শস্যের ক্ষেত ফসল ফলাবে, সবাই তাদের আপন দেশে নিরাপদে বাস করবে। আমি যখন আমার প্রজাদের শৃঙ্খল মোচন করব, মুক্তিদান করব বন্দীত্ব থেকে, সেইদিনই তারা বুঝবে যে আমিই প্রভু পরমেশ্বর।
{34:28} অন্যান্য জাতি তাদের আর পীড়ন করবে না এবং বন্য জন্তুরাও তাদের আর বধ করবে না। নিরাপদেই বাস করবে তারা, কেউ আর তাদের ভীতির সঞ্চার করবে না।
{34:29} আমি দেব তাদের উর্বরা ভূমি, দেশ থেকে দূর করে দেব ক্ষুধার জ্বালা। তারা আর কখনও অন্যান্য জাতির ব্যঙ্গ-বিদ্রূপের পাত্র হবে না।
{34:30} তখন সকলেই জানবে যে আমিই ইসরায়েলের রক্ষক, তারা আমারই প্রজা–একথা আমি, সর্বাধিপতি প্রভু বললাম।
{34:31} হে আমার মেষপাল, তোমরা আমার প্রজা এবং আমি তোমাদের ঈশ্বর, আমি তোমাদের প্রতিপালন করি। এ কথা সর্বাধিপতি প্রভু বলেন।
{i35:1} ইদোমের প্রতি ঈশ্বরের দণ্ড
{35:1} প্রভু পরমেশ্বর আমাকে বললেন,
{35:2} হে মর্ত্যমানব, ইদোম দেশকে ধিক্কার দাও।
{35:3} আমি সর্বাধিপতি প্রভু যে কথা বলি, জানিয়ে দাও সেই কথা সেখানকার অধিবাসীদের। তাদের বল: আমি তোমার শত্রু হে ইদোমের পর্বতরাজি! আমি তোমাকে বিধ্বস্ত এক পতিত স্থানে পরিণত করব।
{35:4} তোমার সমস্ত নগরীকে আমি ধ্বংসস্তূপের মধ্যে ফেলে দেব, তুমি উচ্ছন্নে যাবে তখনই তুমি জানবে যে আমিই প্রভু পরমেশ্বর।
{35:5} তুমি ছিলে ইসরায়েলের চির শত্রু। তার বিপদের দিনে তাকে তুমি হত্যাকারীদের মুখে ঠেলে দিয়েছ। ঠেলে দিয়েছ তাকে পাপের চরম বিচারের মুখে।
{35:6} অতএব, আমি সর্বাধিপতি প্রভু, সদাজাগ্রত ঈশ্বর, একথা যেমন সত্য — তেমনি একথাও ধ্রুব সত্য যে, মৃত্যুই তোমার অমোঘ নিয়তি, এর হাত থেকে তোমার নিস্তার নেই। তুমি নরহত্যার অপরাধে অপরাধী, নরহত্যা তোমাকে অনুসরণ করবে।
{35:7} ইদোমের পাহাড়ী দেশকে আমি বিধ্বস্ত পতিতভূমিতে পরিণত করব এবং সেখান দিয়ে যারা যাতায়াত করবে, তাদের প্রত্যেককে হত্যা করব।
{35:8} আমি সমস্ত গিরি-পর্বত শবে পূর্ণ করব এবং যুদ্ধে নিহতদের মৃতদেহে ঢেকে দেব সমস্ত পাহাড়-পর্বত, উপত্যকা।
{35:9} চিরদিনের জন্য আমি তোমাকে নির্জন ও পতিত ভূমিতে পর্যবসিত করব। তোমার শহর-নগরে কেউ আর বসবাস করবে না। তখনই তুমি জানবে যে আমিই প্রভু পরমেশ্বর।
{35:10} তুমি বলেছিলে যে যিহুদা ও ইসরায়েল — এই দুটি জাতি তাদের দেশসহ তোমারই অধীন, তুমিই তাদের মালিক, যদিও আমি, প্রভু পরমেশ্বরই তাদের প্রকৃত ঈশ্বর।
{35:11} তাই, আমি সর্বাধিপতি প্রভু, সদাজাগ্রত ঈশ্বর, একথা যেমন সত্য, তেমনি একথাও ধ্রুব সত্য যে আমার প্রজাদের প্রতি তোমার ক্রোধ, তোমার ঈর্ষা ও তোমারই ঘৃণা দিয়ে তোমার প্রতিশোধ নেব। তারা জানবে যে তাদের প্রতি তোমরা যা করেছ তারই প্রতিশোধে আমি তোমাদের শাস্তি দিচ্ছি।
{35:12} তখনই তোমরা জানবে যে আমি প্রভু পরমেশ্বর, তোমাদের প্রচণ্ড ঘৃণাভরে বলতে শুনেছি যে ইসরায়েলের পাহাড়-পর্বত জনশূন্য। সেগুলি আত্মসাৎ করার জন্য তোমাদের দেওয়া হয়েছে।
{35:13} আমার বিরুদ্ধে তোমরা যে সব বড় বড় স্পর্ধার কথা বলেছ, সব আমি শুনেছি।
{35:14} সর্বাধিপতি প্রভু বলেন, আমি তোমাকে এমন জনশূন্য পরিত্যক্ত স্থানে পরিণত করব যে সারা পৃথিবী তোমার পতনে উল্লাসিত হবে।
{35:15} ইসরায়েলের বিপর্যয়ে তুমি যে ভাবে উল্লসিত হয়েছিলে, তোমার নিজের দশাও ঠিক সেই রকমই হবে। সেইর-এর পর্বতমালা তথা সারা ইদোম ধ্বংস হয়ে যাবে। তখন সকলে জানবে যে আমিই প্রভু পরমেশ্বর।
{i36:1} ইসরায়েলের উপর ঈশ্বরের আশীর্বাদ
{36:1} প্রভু পরমেশ্বর বললেন,
{36:2} হে মর্ত্যমানব, ইসরায়েলের পর্বতরাজিকে বল: আমি, সর্বাধিপতি প্রভু যা তাদের বলছি, সেই কথা তোমরা শোন। ইসরায়েলের শত্রুরা উল্লসিত হয়ে বলছে, সুপ্রাচীন পর্বতমালা এবার আমাদের কুক্ষিগত!
{36:3} তাই ভবিষ্যদ্বাণী কর এবং আমি সর্বাধিপতি প্রভু যা বলছি, ঘোষণা কর। যখন প্রতিবেশী জাতিগুলি ইসরায়েলের পর্বতসমূহ অধিকার করেছিল, পদদলিত করেছিল, তখন তারা সকলে ইসরায়েলকে অপমান করেছিল।
{36:4} হে পাহাড়-পর্বত, হে নদী-নির্ঝর-উপত্যকা, ধ্বংসস্তূপের মাঝে পরিত্যক্ত স্থান, হে জনশূন্য দলিত-মথিত শহর-নগর, প্রতিবেশী জাতিবৃন্দ তোমাদের উপহাসে জর্জরিত করেছিল একদিন! আমি, সর্বাধিপতি প্রভু, এবার শোন, যা বলি তোমাদের।
{36:5} আমি সর্বাধিপতি প্রভু, প্রতিবেশী জাতিগুলি, বিশেষতঃ ইদোমের বিরুদ্ধে ক্রোধের বশবর্তী হয়ে এ কথা উচ্চারণ করেছি। লোভলালসায় মত্ত হয়ে তারা আমার দেশ আক্রমণ করেছে এবং সমস্ত চরাণী অধিকার করেছে।
{36:6} তাই, ঐ সমস্ত জাতি যেভাবে তাদের অপমান ও লাঞ্ছনা করেছে তারই প্রতিক্রিয়ায় আমি, সর্বাধিপতি প্রভু ক্ষোভে, ক্রোধে যা বলেছি, সেই কথা ইসরায়েল ভূমিকে ভবিষ্যদ্বাণী করে বল, তার গিরিপর্বত, নদী-উপত্যকাদের কাছে পৌঁছে দাও।
{36:7} আমি, সর্বাধিপতি প্রভু শপথ করে বলছি যে, প্রতিবেশী জাতিগুলি লাঞ্ছিত, অপমানিত হবে।
{36:8} কিন্তু হে আমার ইসরায়েলী প্রজাবৃন্দ, ইসরায়েলের পর্বতমালায় বৃক্ষরাজি আবার শাখায়-পল্লবে বেড়ে উঠবে, তোমাদের জন্য উৎপাদন করবে ফল সম্ভার। শীঘ্রই তোমার আবার স্বদেশে ফিরে আসবে।
{36:9} আমি তোমাদের পক্ষে আছি। আমি নিশ্চিতভাবে কথা দিচ্ছি যে তোমাদের দেশের মাটি আবার কর্ষিত হবে, আবার বীজ বপন করা হবে সেখানে।
{36:10} তোমাদের জনসংখ্যা আমি বৃদ্ধি করব। নগরে-জনপদে বাস করবে তোমরা এবং যা কিছু ধ্বংস হয়ে গিয়েছিল, সব আবার গড়ে তুলবে।
{36:11} আমি জাতির জনসংখ্যা ও পশুপালের সংখ্যা বৃদ্ধি করব। সংখ্যা এত বৃদ্ধি পাবে যা আগে কখনও হয় নি, লাভ করবে তোমরা বহু সন্তান-সন্ততি, আগের মতই আমি তোমাদের সেখানে বাস করতে দেব, তোমাদের এত সমৃদ্ধি দান করব যা আগে কোনদিন হয় নি। তখন তোমরা জানবে যে আমিই প্রভু পরমেশ্বর।
{36:12} হে আমার প্রজা ইসরায়েল, আমি তোমাদের আবার দেশে ফিরিয়ে আনব, সেখানে তোমরা বসবাস করবে, এ দেশ হবে তোমাদের আপন দেশ এবং আর কখনও তোমাদের সন্তানদের অনাহারে কষ্ট পেতে হবে না।
{36:13} আমি সর্বাধিপতি প্রভু বলছি, একথা সত্য যে লোকে একদিন এ দেশকে রাক্ষসী বলে অভিহিত করত, বলত, সে নিজের জাতিকে নিঃসন্তান করে।
{36:14} এবার থেকে আর এ ঘটনা ঘটবে না। সর্বাধিপতি প্রভু এ কথা বললাম।
{36:15} এ দেশকে আমি আর কখনও কোন জাতির উপহাস-গঞ্জনার পাত্র হতে দেব না অথবা লোকের নাসিকা কুঞ্চন দেখতে দেব না। আমি, সর্বাধিপতি প্রভু বলছি, এ দেশ আর কখনও আপন সন্তানদের বিনাশ করবে না।
{i36:16} ইসরায়েলের নবজীবন
{36:16} প্রভু পরমেশ্বর আমাকে বললেন,
{36:17} হে মর্ত্যমানব, ইসরায়েলীরা যখন তাদের দেশে বাস করত তখন তারা নিজেদের কর্মে ও আচরণে দেশকে কলুষিত করেছে। তাদের এই কর্ম ও আচরণ আমার কাছে ঘৃণা ও অশুচি।
{36:18} নরহত্যা ও অসার প্রতিমা পূজার দ্বারা দেশকে কলুষিত করার অপরাধে আমি আমার প্রচণ্ড ক্রোধের ভয়াবহ রূপ প্রকাশ করেছিলাম তাদের কাছে।
{36:19} তাদের জীবন যাপনের ধারা ও আচরণের জন্য আমি তাদের অভিযুক্ত করেছিলাম এবং বিদেশী শহরে-নগরে তাদের ছড়িয়ে-ছিটিয়ে দিয়েছিলাম।
{36:20} যেখানেই তারা গিয়েছে, সেইখানেই আমার পবিত্র নামে কলঙ্ক লেপন করেছে। ফলে লোকে বলত, এরা ঈশ্বরের মনোনীত জাতি হলেও তাদের দেশ থেকে উৎখাত হতে হয়েছিল।
{36:21} ইসরায়েলীরা যখন যেখানে গেছে, আমার পবিত্র নামে কলঙ্ক লেপন করেছে, সেই থেকে এই ব্যাপার আমাকে আমার নামের পবিত্রতা সম্বন্ধে সচেতন করেছিল।
{36:22} তাই এবার ইসরায়েলীদের কাছে পৌঁছে দাও এই বার্তা, আমি সর্বাধিপতি প্রভু যে বার্তা তাদের দিতে চাই: হে ইসরায়েলী, আমি যে কাজ করতে চলেছি, তা তোমাদের মুখ চেয়ে নয়, আমি করছি আমার নামের মর্যাদা ও পবিত্রতা বজায় রাখার জন্য, যে নামের পবিত্রতা তোমরা ক্ষুণ্ণ করেছ যখন যে দেশে গিয়েছ সেইখানেই।
{36:23} যে নামের মর্যাদা জাতিবৃন্দের কাছে তোমরা নষ্ট করেছ — সেই মহান নামের পবিত্রতার পরিচয় যখন আমি তাদের কাছে দেব, তখনই তারা জানবে যে আমিই প্রভু পরমেশ্বর। আমি সর্বাধিপতি প্রভু বলছি, আমি পরম পবিত্র, একথা প্রকাশ করার কাজে তোমাদেরই ব্যবহার করব।
{36:24} আমি সমস্ত দেশ ও জাতির মধ্যে থেকে তোমাদের ফিরিয়ে আনব তোমাদেরই নিজের দেশে।
{36:25} আমি তোমাদের উপরে পরিষ্কার জল ছিটিয়ে দেব এবং অলীক প্রতিমা ও যা কিছু তোমাদের অশুচি করেছে, সেই সব থেকে শুচি করব।
{36:26} আমি তোমাদের দান করব এক নতুন হৃদয় ও মন। তোমাদের পাষাণ কঠিন হৃদয় আমি অপসারিত করব এবং তার পরিবর্তে দান করবে এক নমনীয়, বাধ্য হৃদয়।
{36:27} তোমাদের মধ্যে আমি সঞ্চারিত করব আমার আত্মা এবং লক্ষ্য রাখব যেন তোমরা আমার বিধান ও সমস্ত অনুশাসন পালন কর।
{36:28} তখনই তোমরা সেই দেশে বাস করতে পারবে যে দেশ আমি তোমাদের পিতৃপুরুষদের দিয়েছিলাম। তোমরা আমার প্রজা হবে এবং আমি হব তোমাদের ঈশ্বর।
{36:29} সমস্ত অশুচিতা থেকে আমি তোমাদের রক্ষা করব। শস্যবীজকে আমি আদেশ করব প্রচুর শস্য সম্ভারে উপছে পড়তে, যাতে আর কখনও তোমরা দুর্ভিক্ষের কবলে না পড়।
{36:30} আমি তোমাদের গাছে ফল ও মাঠে ফসলের উৎপাদন বৃদ্ধি করব যাতে আর কখনও অজন্মা দেশ বলে কোন জাতি তোমাদের ব্যঙ্গ বিদ্রূপ করতে না পারে।
{36:31} তোমরা তোমাদের অসৎ আচরণ এবং ভ্রান্তির কথা স্মরণ করে নিজেদের ধিক্কার দেবে।
{36:32} হে ইসরায়েল, আমি চাই তোমরা একথা অবহিত হও যে, এসব আমি তোমাদের মুখ চেয়ে করছি না। আমি চাই, যে কাজ তোমরা করছ তার জন্য তোমরা লজ্জিত ও অনুতপ্ত হও — এ কথা আমি, সর্বাধিপতি প্রভু বলছি।
{36:33} সর্বাধিপতি প্রভু বলেন, সমস্ত পাপ থেকে শুচি করার পর আমি তোমাদের আবার তোমাদের নগর-জনপদে বসবাস করতে দেব, বিধ্বস্ত নগরীকে আবার গড়ে তুলতে দেব।
{36:34} তোমাদের ক্ষেত খামারের মধ্যে দিয়ে যাতায়াতের সময় লোকে দেখত চারিদিক শূন্য, ধূ-ধূ করছে, কিন্তু আমি আবার তোমাদের ক্ষেত-খামার গড়ে তুলতে দেব।
{36:35} যে দেখবে সে-ই বলবে, একদিন যে জায়গা ধূ ধূ করত, আজ সেখানে উদ্যানের মনোরম শোভা বিরাজ করছে। যে সমস্ত নগর-জনপদ ভেঙ্গে-চূরে তছনছ হয়ে গিয়েছিল, লুন্ঠিত ও বিধ্বস্ত হয়ে গিয়েছিল, এখন সেগুলিতে আবার জনবসতি হড়ে উঠেছে এবং সেগুলি হয়েছে সুরক্ষিত।
{36:36} তখন যে সমস্ত প্রতিবেশী জাতি বেঁচে যাবে তারা জানবে যে, আমি, প্রভু পরমেশ্বর বিধ্বস্ত নগরীগুলিকে পুনর্নির্মাণ করেছি এবং ধূ ধূ প্রান্তরকে করেছি সুফলা। আমি, প্রভু পরমেশ্বর প্রতিজ্ঞা করেছি — এ কাজ করব — অতএব এ কাজ আমি করবই।
{36:37} সর্বাধিপতি প্রভু বলেন, আমি ইসরায়েলীদের আর একবার আমার কাছে সাহায্য ভিক্ষার সুযোগ দেব এবং মেষপালের মত তাদের সংখ্যা বৃদ্ধি করব।
{36:38} উৎসবে বলিদানের জন্য জেরুশালেম যেমন মেষপালে পরিপূর্ণ হয়ে যায়, সেইরকম জনমানবে পরিপূর্ণ হয়ে যাবে সেই সমস্ত নগরী যেগুলি আজ ধ্বংসস্তূপে চাপা পড়ে আছে। তখনই তারা জানবে যে আমিই প্রভু পরমেশ্বর।
{i37:1} শুষ্ক অস্থির উপত্যকা
{37:1} আমি প্রভু পরমেশ্বরের উপস্থিতির দ্বার আবিষ্ট হলাম। তাঁর আত্মা আমাকে নিয়ে গেলেন এক বিস্তীর্ণ উপত্যকায়। উপত্যকাটি ছিল অস্থিতে পরিপূর্ণ।
{37:2} তিনি আমাকে উপত্যকার চারিদিকে ঘুরিয়ে আনলেন। সেখানে দেখলাম, অনেক অস্থি ছড়ানো রয়েছে।
{37:3} তিনি আমাকে বললেন, হে মর্ত্যমানব, এই অস্থিগুলিতে প্রাণ ফিরে আসতে পারে কি? আমি বললাম, হে সর্বাধিপতি প্রভু, এর উত্তর একমাত্র আপনিই দিতে পারেন।
{37:4} তিনি বললেন, অস্থিগুলির উদ্দেশে দৈববাণী কর। এই শুষ্ক অস্থিগুলিকে প্রভু পরমেশ্বরের বাণী শ্রবণ করতে বল।
{37:5} তাদের বল যে, আমি, সর্বাধিপতি প্রভু তাদের বলছি: আমি তোমাদের মধ্যে শ্বাসবায়ু প্রবাহিত করব, সঞ্চারিত করব জীবন।
{37:6} আমি তোমাদের দেব শিরা-উপশিরা, দেব মাংসপেশী, তারপর ঢেকে দেব চামড়া দিয়ে। ঐ দেহে প্রবাহিত করব শ্বাসবায়ু, ফিরিয়ে আনব জীবন। তখন তোমরা জানবে যে আমিই প্রভু পরমেশ্বর।
{37:7} আমাকে যা বলা হল, সেইভাবেই আমি দৈববাণী উচ্চারণ করলাম। দৈববাণী উচ্চারণ করার সময় আমি শুনলাম ‘খটখট’ আওয়াজ। দেখলাম আওয়াজ তুলে অস্থিগুলি খাপে খাপে জুড়ে যেতে লাগল।
{37:8} দেখলাম, জোড়া লাগা অস্থিগুলি শিরা-উপশিরায়, মাংসপেশীতে ভরাট হয়ে গেল, ঢেকে গেল চামড়ায়। কিন্তু দেহগুলিতে শ্বাস-প্রশ্বাসের কোন স্পন্দন ছিল না।
{37:9} ঈশ্বর আমাকে বললেন, হে মর্ত্যমানব, বায়ুর প্রতি দৈববাণী উচ্চারণ কর, বায়ুকে বল যে, সর্বাধিপতি প্রভুর আদেশ, হে বায়ু, তুমি দশ দিক থেকে প্রবাহিত হয়ে এস, সঞ্চারিত কর শ্বাসবায়ু এই মৃতদেহগুলির মধ্যে ফিরিয়ে আনো প্রাণের স্পন্দন।
{37:10} আমি উচ্চারণ করলাম দৈববাণী, সঙ্গে সঙ্গে শ্বাসবায়ু সঞ্চারিত হল দেহগুলিতে। সঞ্জীবিত হল তারা, উঠে দাঁড়াল। বিশাল এক সৈন্যবাহিনী গড়ে তোলার পক্ষে এদের সংখ্যা যথেষ্টই ছিল।
{37:11} ঈশ্বর আমাকে বললেন, হে মর্ত্যমানব, ইসরায়েল জাতির এই অস্থিগুলির মতই। তারা বলে, তারা শুকিয়ে গেছে। তাদের জীবনে কোন আশা নেই, নেই কোন ভবিষ্যৎ।
{37:12} কাজেই তুমি আমার প্রজা ইসরায়েলের কাছে দৈববাণী উচ্চারণ কর। তাদের বল, আমি সর্বাধিপতি প্রভু তাদের সমাধি উন্মুক্ত করব, সেখান থেকে তাদের বার করে আনব এবং ফিরিয়ে আনব ইসরায়েল ভূমিতে।
{37:13} যখন আমি সমাধি উন্মুক্ত করে আমার প্রজাদের বাইরে নিয়ে আসব, তখনই তারা জানবে যে, আমিই প্রভু পরমেশ্বর।
{37:14} আমার আত্মা আমি তাদের মধ্যে প্রবাহিত করব, ফিরিয়ে আনব তাদের প্রাণ এবং তাদের নিজেদের দেশে বসতি করাব। তখনই তারা জানবে যে আমিই প্রভু পরমেশ্বর। আমি অঙ্গীকার করেছি — এ কাজ আমি করব — অতএব, এ কাজ আমি করবই, আমি, প্রভু পরমেশ্বর এই কথা বলছি।
{i37:15} এক রাজ্য–এক রাজা
{37:15} প্রভু পরমেশ্বর আবার আমাকে বললেন,
{37:16} হে মর্ত্যমানব, একটি কাষ্ঠফলক নাও এবং তার উপরে লেখ, ‘যিহুদ রাজ্য’। তারপর আর একটি ফলক নিয়ে তার উপর লেখ, ‘ইসরায়েল রাজ্য’।
{37:17} এবার দুটো ফলকের শেষ প্রান্ত জোড়া দিয়ে এমন ভাবে ধর যাতে দেখে মনে হয় একটা ফলক।
{37:18} তোমার স্বজাতির মানুষ যখন তোমাকে এর অর্থ জিজ্ঞাসা করবে,
{37:19} তখন বলো, আমি সর্বাধিপতি প্রভু ইসরায়েলের প্রতীক এই ফলকের সঙ্গে যিহুদার প্রতীক ফলককে জুড়ে একটি ফলক তৈরী করব। এই ফলক থাকবে আমার হাতে।
{37:20} এই দুটি ফলক তুমি ধরে থাক যাতে লোকেরা ফলক দুটি দেখতে পায়।
{37:21} তাদের বল যে, আমি সর্বাধিপতি প্রভু সমস্ত জাতির মধ্যে ছড়িয়ে থাকা আমার সমস্ত প্রজাদের একত্র করব এবং ফিরিয়ে আনব তাদের আপন দেশে।
{37:22} পর্বতমালায় সাজানো সেই ইসরায়েল দেশে আমি তাদের এক জাতিতে পরিণত করব। তাদের শাসন-শৃঙ্খলা পরিচালনার জন্য একজন রাজা থাকবে। তারা আর কোন দিন দুটি জাতিতে বা রাজ্যে বিভক্ত থাকবে না।
{37:23} তারা আর কখনও অলীক মূর্তির সেবায় বা জঘন্য কদাচারে লিপ্ত হয়ে নিজেদের অশুচি করবে না। আর পাপের সর্বপ্রকার পথ থেকে আমি তাদের দূরে রাখব, তারা আমার বাধ্য হবে, আর বিশ্বাসভঙ্গ করবে না। আমি তাদের শুচি করব। তারা হবে আমার প্রজা, আমি হব তাদের ঈশ্বর।
{37:24} আমার দাস দাউদের মত একজন রাজা হবে তাদের রাজা। একজন রাজার অধীনে তারা ঐক্যবদ্ধ থাকবে এবং একনিষ্ঠভাবে আমার অনুশাসন মেনে চলবে।
{37:25} আমার দাস যাকোবকে আমি যে দেশ দিয়েছিলাম, যে দেশে তাদের পূর্বপুরুষেরা বাস করত, সেইদেশে তারা বাস করবে। বংশ পরম্পরায় চিরকাল তারা এদেশে বসবাস করবে। আমার দাস রাজা দাউদের মত একজন রাজা চিরকাল তাদের শাসন শৃঙ্খলা পরিচালনা করবে।
{37:26} তাদের সঙ্গে আমি এক সন্ধিচুক্তি সম্পাদন করব যা চিরকালের জন্য তাদের নিরাপত্তা, সংহতি ও শান্তির নিশ্চয়তা রক্ষা করবে। আমি তাদের প্রতিষ্ঠা দান করব এবং তাদের জনসংখ্যা বৃদ্ধি করব। তাদের দেশে স্থাপন করব আমার চিরস্থায়ী মন্দির।
{37:27} 
{37:28} যখন আমি তাদের মাঝখানে আমার চিরস্থায়ী আবাস স্থাপন করব, তখন অন্যান্য জাতি জানবে যে আমি, প্রভু পরমেশ্বর, ইসরায়েল জাতিকে আমার প্রজারূপে মনোনীত করেছি।
{i38:1} ঈশ্বরের হাতের যন্ত্ররূপে গোগ
{38:1} প্রভু পরমেশ্বর আমাকে বললেন,
{38:2} হে মর্ত্যমানব, তুমি মেশেক ও তুবলের মুখ্য শাসক মাগোগ-নিবাসী গোগকে ধিক্কার দাও। ধিক্কার দিয়ে
{38:3} তাকে বল, আমি, সর্বাধিপতি প্রভু তার শত্রু।
{38:4} আমি তাকে ঘুরপাক খাওয়াব, বড়শি দিয়ে তাকে ও তার সমগ্র সৈন্যবাহিনীকে টেনে আনব। সুসজ্জিত অশ্বারোহী সৈন্যসহ তার সৈন্যদল অসংখ্য, তার প্রতিটি সৈন্য ঢাল-তরোয়ালে সজ্জিত।
{38:5} পারস্য, সুদান ও লিবিয়া তার সঙ্গে যোগ দিয়েছে। তারাও ঢাল ও শিরস্ত্রাণে সুরক্ষিত।
{38:6} উত্তরের গোমের ও বেথটোগারমার সমস্ত সৈন্যবাহিনী তার সঙ্গে আছে, তাদের মত আরও বহু জাতির মানুষ তাদের পক্ষে যোগ দিয়েছে।
{38:7} তাকে প্রস্তুত হতে বল এবং প্রস্তুত হতে বল তার সমস্ত সৈন্যবাহিনীকে।
{38:8} বহুদিন পরে তাকে আমি এমন একটি দেশ আক্রমণ করতে বলল যে দেশে বহুজাতির মধ্যে ছড়িয়ে থাকা মানুষগুলিকে ফিরিয়ে এনে একত্র করা হয়েছে, যেখানে তারা নির্ভয়ে বাস করছে, যুদ্ধের আশঙ্কা তাদের নেই। তারা পর্বতমালায় সাজানো ইসরায়েলভূমি আক্রমণ করবে, যা ছিল একদিন বিধ্বস্ত — পরিত্যক্ত শ্মশান ভূমি কিন্তু আজ সেখানে সমস্ত জনমণ্ডলী নিরাপদে বাস করছে।
{38:9} সে তার সৈন্যবাহিনী এবং তার পক্ষে যোগদানকারী জাতিবৃন্দসহ ঝড়ের বেগে ইসরায়েলকে আক্রমণ করবে এবং মেঘের মত দেশ ছেয়ে ফেলবে।
{38:10} গোগকে সর্বাধিপতি প্রভু বলেছেনঃ সেই নিরূপিত সময় যখন আসবে, তখন তুমি কুমতলব আঁটতে শুরু করবে।
{38:11} একটি অসহায় দেশকে আক্রমণ করার সিদ্ধান্ত নেবে, যে দেশের শহর-নগরে নিরাপত্তার কোন ব্যবস্থা নেই, নেই কোন প্রাচীর-পরিখা। এই সব নগর-জনপদে নিরাপদে শান্তিতে যারা বাস করে তাদের তুমি আক্রমণ করতে চাইবে।
{38:12} একদা বিধ্বস্ত এই নগর জনপদে যারা এখন বাস করছে, তুমি তাদের আক্রমণ করে লুঠতরাজ চালাবে। নানা জাতির মধ্যে থেকে তাদের তুলে এনে একত্র করা হয়েছে, এখন তাদের পশুসম্পদ ও সম্পত্তি হয়েছে, তারা পৃথিবীর কেন্দ্রস্থলে বাস করছে।
{38:13} শেবা ও দেদানের লোকেরা, স্পেনের বণিকেরা তোমাকে জিজ্ঞাসা করবে, আক্রমণ ও লুঠতরাজ করার জন্যই কি তুমি সৈন্য সমাবেশ করেছ? তুমি কি সোনা-রূপো, পশুপাল ও ধনসম্পদের লোভে এখানে এসে হাজির হয়েছ?
{38:14} তাই সর্বাধিপতি প্রভু আমাকে গোগের কাছে পাঠিয়েছেন তাঁর এই কথা বলতে: আমার প্রজা ইসরায়েলীরা বর্তমানে যখন নিরাপদে বাস করছে, তখন তুমি
{38:15} সুদূর উত্তর থেকে বহু জাতির সৈন্য সহযোগে পরাক্রান্ত এক বিশাল অশ্বারোহী সৈন্যবাহিনী নিয়ে তাদের আক্রমণ করার জন্য অভিযোগ করবে।
{38:16} প্রবল ঝড়ের বেগে সারা দেশ তোলপাড় করে তুমি আমার প্রজা ইসরায়েলীদের আক্রমণ করবে। নিরূপিত সময় উপস্থিত হলে জাতিবৃন্দের কাছে আমার স্বরূপ প্রকাশ করার জন্যই আমি তোমাকে আমার দেশ আক্রমণ করতে পাঠাব। আমার পবিত্রতা প্রমাণ করার জন্যই আমি তোমার মাধ্যমে কাজ করব।
{38:17} বহুদিন আগে আমার দাসদের, ইসরায়েলের প্রবক্তা নবীদের মাধ্যমে যার সম্বন্ধে আমি ঘোষণা করেছিলাম, তুমিই সেই ব্যক্তি। তোমারই সম্বন্ধে আমি বলেছিলাম, একদিন আমি ইসরায়েলকে আক্রমণ করার জন্য একজনকে নিয়ে আসব। তুমিই সেইজন, সর্বাধিপতি প্রভু এই কথা বলেছেন।
{i38:18} গোগের দণ্ড
{38:18} সর্বাধিপতি প্রভু বলেন, সেদিন গোগ ইসরায়েলকে আক্রমণ করবে সেদিন আমি ভয়াল হয়ে উঠব।
{38:19} প্রচণ্ড ক্রোধের অসহ্য জ্বালায় আমি ঘোষণা করছি, সেদিন ইসরায়েল ভূমিতে ভয়াবহ ভূমিকম্প হবে।
{38:20} এই পৃথিবীর বুকে সেদিন ছোট-বড় নির্বিশেষে সমস্ত পশু-পাখি-মৎস্যকুল এবং প্রতিটি মানুষ আমার ভয়ে কাঁপতে থাকবে। পাহাড়-পর্বত ভেঙ্গে পড়বে, পর্বত শিলা খসে পড়বে, সমস্ত দেওয়াল ধসে পড়বে।
{38:21} সর্বপ্রকার দুর্বিপাকের মধ্যে ফেলে গোগকে আমি আতঙ্কগ্রস্ত করে তুলবো। আমি, সর্বাধিপতি প্রভু এই কথা বলছি। তার সৈন্যবাহিনী নিজেদের মধ্যে যুদ্ধে লিপ্ত হবে।
{38:22} মহামারী ও হানাহানি দিয়ে আমি তাদের শাস্তি দেব। শিলাবৃষ্টিসহ প্রবল বর্ষণ ও তার সঙ্গে আগুন ও গন্ধক বর্ষণ করব আমি তার ও তার সৈন্যবাহিনীর উপরে এবং তার পক্ষে যে সমস্ত জাতি যোগ দিয়েছিল তাদের উপরে।
{38:23} এইভাবে আমি সমস্ত জাতিকে দেখিয়ে দেব যে, আমি মহান, আমি পরম পবিত্র। তারা জানবে যে আমিই প্রভু পরমেশ্বর।
{i39:1} গোগের পরাজয়
{39:1} সর্বাধিপতি প্রভু বললেন, হে মর্ত্যমানব, মেশেক ও তুবলের মুখ্য শাসক গোগকে ধিক্কার দাও। তাকে বল, আমি তার শত্রু।
{39:2} যতক্ষণ না সে ইসরায়েলের পর্বতমালার কাছে এসে পৌঁছায়, আমি তাকে এক নতুন পথে সুদূর উত্তর থেকে টেনে নিয়ে আসব।
{39:3} তারপর এক আঘাতে তার বাঁ হাত থেকে ধনুক এবং ডান হাত থেকে সমস্ত বাণ ফেলে দেব।
{39:4} সৈন্যবাহিনীসহ গোগ ও তার মিত্রপক্ষ ইসরায়েলের পার্বত্যভূমিতে মারা পড়বে। তাদের মৃতদেহ পাখি ও বন্যজন্তুর আহার হবে।
{39:5} খোলা মাঠের মধ্যে তারা মরবে। আমি, সর্বাধিপতি প্রভু এই কথা বলছি।
{39:6} মাগোগ দেশে আমি আগুন লাগিয়ে দেব। সমস্ত উপকুলবাসী, যারা নিরাপদে নির্বিঘ্নে বসবাস করে, তারা প্রত্যেকে জানবে যে আমিই প্রভু পরমেশ্বর।
{39:7} একথা সুনিশ্চিত, আমার প্রজা ইসরায়েল জানবে আমার পবিত্র নাম। আমার নামে কলঙ্ক লেপন করতে আমি আর দেব না, তখন সমস্ত জাতি জানবে যে আমিই প্রভু পরমেশ্বর, ইসরায়েলের পবিত্র ঈশ্বর।
{39:8} সর্বাধিপতি প্রভু বললেন, যে দিনের কথা আমি বলেছি, সেই দিন আসবেই।
{39:9} ইসরায়েলের নগর-জনপদের অধিবাসীরা বাইরে গিয়ে পরিত্যক্ত অস্ত্র-শস্ত্র কুড়িয়ে এনে জ্বালানি করবে। তারা তীর, ধনুক, ঢাল, বর্শা-সড়কি-সব পোড়াবে এবং সাত বছর ধরে এতেই তাদের যথেষ্ট জ্বালানির কাজ চলবে।
{39:10} মাঠে জ্বালানি কাঠ কুড়াতে বা বনে-জঙ্গলে জ্বালানির জন্য গাছ কাটতে তাদের আর যেতে হবে না কারণ তাদের জ্বালানির জন্য পরিত্যক্ত যথেষ্ট অস্ত্র-শস্ত্র জমা করে রাখা আছে। যারা তাদের আক্রমণ করেছিল তারা আক্রান্ত হবে, যারা লুঠ করেছিল তারাই এবার লুন্ঠিত হবে। একথা সর্বাধিপতি প্রভু বলেছেন।
{i39:11} গোগের শেষকৃত্য
{39:11} প্রভু পরমেশ্বর বললেন, যখন এইসব ঘটনা ঘটবে তখন ইসরায়েল দেশে মরুসাগরের পূর্ব দিকে পর্যটকদের উপত্যকায় আমি গোগকে একটি সমাধিস্থান দেব। গোগ ও তার সৈন্যবাহিনী সেখানে সমাহিত হবে এবং ঐ উপত্যকার নাম হবে ‘গোগের সৈন্যবাহিনীর উপত্যকা’।
{39:12} সমস্ত মৃতদেহ কবর দিয়ে দেশ পরিষ্কার করে তুলতে ইসরায়েলীদের সাত মাস লাগবে।
{39:13} তাদের কবর দেওয়ার কাজে দেশের প্রত্যেকটি লোক সাহায্য করবে এবং আমার বিজয়ের দিনটি তাদের কাছে স্মরণীয় হয়ে থাকবে। আমি, সর্বাধিপতি প্রভু এই কথা বললাম।
{39:14} সাত মাস কেটে গেলে কিছু লোককে মনোনীত করা হবে, যারা সারা দেশ ঘুরে ঘুরে খুঁজে দেখবে, কোথাও কোন মৃতদেহ তখনও পড়ে আছে কি না? সেগুলিকে খুঁজে এনে তারা কবর দেবে এবং এইভাবে দেশকে পরিষ্কার-পরিচ্ছন্ন করবে।
{39:15} সারা দেশে অনুসন্ধান চালাবার সময় প্রতিবারই তারা মানুষের অস্থি পাবে। সেই অস্থির পাশে তারা চিহ্ন করে রাখবে যাতে কবর খোঁড়ার কাজে নিযুক্ত লোকেরা সেই অস্থি তুলে নিয়ে গিয়ে ‘গোগের সৈন্যবাহিনীর উপত্যকা’য় কবর দিতে পারে। (
{39:16} এরা কাছেই একটি শহর থাকবে, সৈন্যবাহিনীর নামেই এর নামকরণ হবে।) এইভাবে দেশটি আবার শুচি-শুদ্ধ হয়ে উঠবে।
{39:17} সর্বাধিপতি প্রভু আমাকে বললেন, হে মর্ত্যমানব, সমস্ত পশু-পাখিকে ডাক। আমি তাদের জন্য যে যজ্ঞের আয়োজন করেছি, চারিদিক থেকে তারা এসে জমা হোক, গ্রহণ করুক খাদ্য। ইসরায়েলের পর্বতমালায় অনুষ্ঠিত হবে মহাযজ্ঞ। এখানে তারা রক্ত ও মাংস দুই-ই খেতে পারে।
{39:18} এখানে তারা খাবে সৈনিকদের মৃতদেহ এবং পান করবে পৃথিবীর অধিপতিদের রক্ত। গরু-ছাগল ভেড়ার মত, তারা সকলে নিহত হবে এখানে।
{39:19} বলির পশুর মত আমি যখন এদের হত্যা করব, তখন সমস্ত পশুপাখি পেটভরে চর্বি খাবে, আকন্ঠ রক্ত পান করে মাতাল হয়ে যাবে।
{39:20} আমার ভোজ সভায় তারা অশ্ব, অশ্বারোহী, সৈন্যবাহিনী ও যোদ্ধাদের মাংস প্রাণভরে খাবে। আমি, সর্বাধিপতি প্রভু এই কথা বললাম।
{i39:21} ইসরায়েলের পুনরুদ্ধার
{39:21} প্রভু পরমেশ্বর বললেন, সমস্ত জাতিকে আমি দেখাব আমার মহিমার ঐশ্বর্য। তাদের দেখিয়ে দেব, কি ভাবে আমি আমার ন্যায়ের বিধান কার্যকরী করার জন্য ক্ষমতার ব্যবহার করে থাকি।
{39:22} ইসরায়েলীরা তখনই জানবে যে, আমিই তাদের প্রভু পরমেশ্বর।
{39:23} জাতিবৃন্দ জানবে যে ইসরায়েলীরা আমার অবমাননা করে যে অন্যায় করেছিল, তারই শাস্তিস্বরূপ তাদের নির্বাসনে যেতে হয়েছিল। আমি তাদের দিক থেকে মুখ ফিরিয়ে নিয়েছিলাম, শত্রুদের হাতে সমর্পণ করেছিলাম এবং যুদ্ধে তাদের নিহত হতে দিয়েছিলেন।
{39:24} তাদের দুষ্কর্ম ও অশুচিতার যোগ্য প্রাপ্যই তাদের দিয়েছিলাম এবং তাদের কাছ থেকে মুখ লুকিয়েছিলাম।
{39:25} সর্বাধিপতি প্রভু বলেন, কিন্তু এবার যাকোবের বংশধর, ইসরায়েলী প্রজাদের প্রতি আমি কৃপা করব, আবার তাদের শ্রীবৃদ্ধি করব। আমার পবিত্র নামের মর্যাদা অক্ষুন্ন রাখব।
{39:26} তারা নিজেদের দেশে আবার নিরাপদে, শান্তিতে বসবাস করবে, কেউ আর তাদের হুমকি দিতে আসবে না। তখনই তারা আমাকে অবমাননা করায় প্রতারণার দায়ে কীভাবে অপদস্থ হয়েছিল — সেই লজ্জার স্মৃতি তাদের মন থেকে মুছে যাবে।
{39:27} আমি মহাপবিত্র — সর্বজাতির কাছে এ কথা সপ্রমাণ করার জন্যই আমি আমার প্রজাদের সমস্ত শত্রু দেশ থেকে ফিরিয়ে আনব।
{39:28} তখন আমার প্রজারা জানবে যে, আমিই প্রভু পরমেশ্বর। তারা একথা জানবে, যে আমিই তাদের নির্বাসনে পাঠিয়েছিলাম এবং আমিই ফিরিয়ে এনেছি তাদের আপন দেশে, একজনকেও ফেলে আসিনি।
{39:29} আমি ইসরায়েলী প্রজাদের উপর আমার আত্মা সঞ্চারিত করব, আর কোন দিন তাদের দিক থেকে মুখ ফিরিয়ে নেব না। আমি, সর্বাধিপতি প্রভু, এই কথা বললাম।
{i40:1} মন্দিরের ভবিষ্যৎ সম্পর্কে দর্শন ( 40:1—48:35 ) দ্রষ্টা নবী যিহিষ্কেলকে জেরুশালেমে আনয়ন
{40:1} আমাদের নির্বাসনে যাওয়ার পঁচিশ বছর পরের কথা। সেদিন ছিল নববর্ষের দশম দিন। আজ থেকে চোদ্দ বছর আগে এই দিনেই জেরুশালেম অধিকৃত হয়েছিল। সেই দিন আমি প্রভু পরমেশ্বরের তেজদীপ্ত প্রত্যক্ষ উপস্থিতি অনুভব করলাম।
{40:2} দিব্যদর্শনে তিনি আমাকে ইসরায়েল দেশে নিয়ে গেলেন এবং একটি উঁচু পর্বতের উপরে আমাকে রাখলেন। আমি দেখলাম, সামনে অনেক ঘর-বাড়ি রয়েছে, শহরের মত দেখাচ্ছে।
{40:3} তিনি আমাকে আরও কাছে নিয়ে এলেন। আমি দেখলাম, একটি মানুষ। দেহ তাঁর মাজা পেতলের মত চক্চক্ করছে। তাঁর হাতে রয়েছে একটি গজ ফিতে আর একটি মাপকাঠি। তিনি দাঁড়িয়ে আছেন দেউড়ির পাশে।
{40:4} তিনি আমাকে বললেন, হে মর্ত্যমানব, লক্ষ্য কর। মন দিয়ে শোন এবং যা কিছু আমি তোমাকে দেখাচ্ছি, সব গভীর মনোযোগ দিয়ে দেখ কারণ এই জন্যই আমি তোমাকে এখানে এনেছি। যা তুমি দেখবে, সব ইসরায়েলীদের গিয়ে বলবে।
{i40:5} পূর্ব দ্বার
{40:5} আমি দেখলাম, মন্দিরের চারিদিকে রয়েছে একটি দেওয়াল। সেই মানুষটি তাঁর ছ-হাত লম্বা মাপকাঠি দিয়ে দেওয়ালটা মাপলেন। দেওয়ালটি ছিল ছহাত উঁচু আর ছহাত পুরু।
{40:6} তারপর তিনি গেলেন পূর্বদিকের দেউড়িতে। সিঁড়ি দিয়ে উঠে একেবারে উপরের প্রবেশ পথটা মাপলেন, তার দেওয়াল ছহাত পুরু।
{40:7} সেটি পেরিয়ে দেখলাম, একটি অলিন্দ। অলিন্দের দুদিকে ছিল তিনটি করে ঘর। প্রত্যেকটি ঘর দৈর্ঘ্যে প্রস্থে ছ-হাত করে — একেবারে চারকোণা। ঘরের মাঝখানের দেওয়ালগুলি ছিল পাঁচ হাত পুরু। এই ঘরগুলির পরে ছিল ছ-হাত লম্বা আর একটা অলিন্দ, সেটা শেষ হয়েছে একটা বড় ঘরের কাছে গিয়ে। ঘরের মুখ মন্দিরের দিকে।
{40:8} তিনি ঘরটি মাপলেন। দেখা গেল, ঘরটি প্রস্থে আট হাত। এটি ছিল দেউড়ির শেষ প্রান্তে। এর
{40:9} পরেই মন্দির। এর অপর প্রান্ত যে দেওয়ালের কাছে গিয়ে শেষ হয়েছে সেই দেওয়ালগুলির দুহাত পুরু।
{40:10} (অলিন্দের দুপাশের কামরাগুলি ছিল একই মাপের এবং দুই কামরার মাঝখানের দেওয়ালগুলিও ছিল একই মাপের।)
{40:11} তারপর সেই মানুষটি প্রবেশ পথের অলিন্দ মাপলেন, প্রস্থে হল তেরো হাত এবং দেউড়ির প্রস্থ দশ হাত।
{40:12} প্রহরীদের প্রত্যেকটি ঘরের সামনে একহাত উঁচু ও একহাত পুরু দেওয়াল ছিল। (ঘরগুলি ছিল দৈর্ঘ্যে-প্রস্থে ছ-হাত।)
{40:13} তারপর তিনি মাপলেন এক একটি ঘরের পিছনের দেওয়াল থেকে অলিন্দের বিপরীত দিকের ঘরের পিছনের দেওয়ালের দূরত্ব। মেপে হল পঁচিশ হাত।
{40:14} একেবারে শেষের দিকে ছিল একটি ঘর, তার পরেই প্রাঙ্গণ। এই ঘরটি তিনি মাপলেন, ঘরটির প্রস্থ ছিল কুড়ি হাত।
{40:15} বাইরের সদর দেউড়ির প্রবেশপথ থেকে শুরু করে ভিতরের শেষ কামরাটি পর্যন্ত সবশুদ্ধ দৈর্ঘ্য ছিল পঞ্চাশ হাত।
{40:16} সবগুলি কামরার পিছনের বাইরের দিকের দেওয়ালে জানালা বসান ছিল, আবার দুই ঘরের মাঝখানেও জানালা বসান ছিল। অলিন্দের ভিতরের দিকের দেওয়ালে খেজুর গাছ খোদাই করা ছিল।
{i40:17} বহিরঙ্গণ
{40:17} সেই মানুষটি আমাকে সদর দেউড়ি দিয়ে ভিতরে উঠোনে নিয়ে গেলেন। সেখানে বাইরের দেওয়ালের গায়ে লাগোয়া ত্রিশটি কামরা ছিল। কামরাগুলির সামনের কিছুটা জায়গা ছিল পাথর-বাঁধান।
{40:18} বাঁধান অংশটি উঠোনের দিকে বাড়ানো ছিল। ভিতরের উঠোনের চেয়ে বাইরের এই উঠোনটা ছিল নীচু।
{40:19} সেইখানে ছিল আর একটি প্রবেশপথ, সেটি দিয়ে ভিতরের প্রাঙ্গণে যাওয়া যায়। তিনি বাইরের সদর দেউড়ি থেকে ভিতরের দেউড়ি পর্যন্ত দূরত্ব মাপলেন। দূরত্ব হল একশো হাত।
{i40:20} উত্তর দ্বার
{40:20} তারপর সেই মানুষটি উত্তরের সদর দেউড়ি থেকে যে পথটি বাইরের প্রাঙ্গণে এসে পৌঁছেছে, সেই পথটি মাপলেন।
{40:21} সেখানেও প্রহরীদের জন্য অলিন্দের দুপাশে মুখোমুখি তিনটি করে কামরা। কামরাগুলির মাঝখানের দেওয়াল ও প্রবেশ কক্ষের মাপ পূর্বদ্বারের মতই একই মাপের। সদর দেউড়ি থেকে প্রবেশ পথটির দৈর্ঘ্য পঞ্চাশ হাত এবং প্রস্থে পঁচিশ হাত।
{40:22} প্রবেশ কক্ষ, জানালা এবং খেজুর গাছ খোদাই করা দেওয়াল ইত্যাদি সবই অবিকল পূর্বদ্বারের মত। এখানে সদর দেউড়ি পর্যন্ত সাত ধাপ সিঁড়ি এবং প্রবেশকক্ষটি রয়েছে একেবারে শেষে, উঠোনের দিকে তার মুখ।
{40:23} উত্তরের এই সদর দেউড়ির পথ দিয়ে উঠোন পেরিয়ে অন্দরের উঠোনে যাবার আর একটি দেউড়ি পর্যন্ত সমস্ত মাপ পূর্বদ্বারের মাপের মতই। ঐ মানুষটি দুটি দেউড়ির মাঝখানের পথটি মাপলেন। মাপা হল একশো হাত।
{i40:24} দক্ষিণ দ্বার
{40:24} তারপর তিনি আমাকে নিয়ে গেলেন দক্ষিণ দিকে। সেখানে দেখলাম আর একটি দেউড়ি। তিনি তার ভিতরের দেওয়াল এবং প্রবেশ কক্ষটি মাপলেন। তার দৈর্ঘ্য পঞ্চাশ হাত, প্রস্থ পঁচিশ হাত। অন্যগুলির মত সেটারও একই মাপ হল।
{40:25} এই দেউড়ির ঘরগুলিতেও অন্য ঘরগুলির মত জানালা ছিল।
{40:26} এখানেও সাত ধাপের একটি সিঁড়ি রয়েছে ভিতরের উঠোনে যাবার দুয়ার পর্যন্ত এবং উঠোনমুখী বড় একটি কামরা রয়েছে শেষপ্রান্তে। অলিন্দের মুখোমুখি ভিতরের দেওয়ালের গায়ে খেজুর গাছ খোদাই করা রয়েছে।
{40:27} এখানেও ভিতরের উঠোনে যাবার জন্য একটি দেউড়ি আছে। মানুষটি দ্বিতীয় দেউড়ির দূরত্ব মাপলেন, মাপ হল একশো হাত।
{i40:28} ভিতরের উঠোনঃ দক্ষিণ দেউড়ি
{40:28} মানুষটি আমাকে দক্ষিণ দেউড়ি দিয়ে ভিতরের উঠোনে নিয়ে গেলেন। এই প্রবেশ পথটিও তিনি মাপলেন। দেখা গেল, এটির দূরত্বও বাইরের প্রাচীরের দেউড়ির পথের সমান।
{40:29} এখানকার প্রহরীদের কামরা, প্রবেশ কক্ষ এবং ভিতরের দেওয়ালের মাপ অন্যদিকের মত একই। এই প্রবেশ
{40:30} দ্বারের ঘরগুলিতে জানালা ছিল। এখানকার সবশুদ্ধ মাপ ছিল দৈর্ঘ্যে পঞ্চাশ হাত ও প্রস্থে পঁচিশ হাত।
{40:31} এখানেও উঠোনমুখী প্রবেশকক্ষ, খেজুর গাছ খোদাই করা দেওয়াল আছে এবং এই দেউড়িতে উঠে গেছে আট ধাপের একটি সিঁড়ি।
{i40:32} ভিতরের উঠোনঃ পূর্ব দ্বার
{40:32} তিনি আমাকে পূর্বদ্বার দিয়ে নিয়ে গেলেন ভিতরের উঠোনে। প্রবেশ পথটি তিনি মাপলেন, এরও মাপ অন্যগুলির সমান।
{40:33} এখানকার প্রহরীদের কক্ষ, প্রবেশ কক্ষ, ঘরের ভিতরের দেওয়াল — সবকিছুরই মাপ অন্য দেউড়ির ঘরগুলির সমান। সেখানে চারিদিকে আছে জানালা এবং প্রবেশ কক্ষটিতেও জানলা আছে। এরও মোট দৈর্ঘ্য পঞ্চাশ হাত এবং প্রস্থ পঁচিশ হাত।
{40:34} প্রবেশকক্ষটির মুখ বাইরের উঠোনের দিকে। অলিন্দের দেওয়ালগুলির গায়ে খেজুর গাছ খোদাই করা, প্রবেশ মুখ পর্যন্ত আট ধাপের একটি সিঁড়ি উঠে গেছে।
{i40:35} ভিতরের উঠোনঃ উত্তর দ্বার
{40:35} এরপর তিনি আমাকে নিয়ে গেলেন উত্তর দ্বারে। এটিও মাপা হল এবং অন্যগুলির মত এর মাপও একই হল।
{40:36} অন্যগুলির মত এখানেও আছে প্রহরীকক্ষ, অলিন্দের সুসজ্জিত দেওয়াল, একটি প্রবেশকক্ষ এবং চারিদিকে জানালা। এর মোট দৈর্ঘ্য পঞ্চাশ হাত এবং প্রস্থ পঁচিশ হাত।
{40:37} প্রবেশকক্ষটির মুখ বাইরের উঠোনের দিকে। আট ধাপের একটি সিঁড়ি দেউড়ির দিকে উঠে গেছে।
{i40:38} উত্তর দ্বারের কাছে ইমারত
{40:38} বাইরের প্রাঙ্গণে উত্তর দিকের ভিতরের দেউড়িতে প্রবেশকক্ষ সংলগ্ন একটি দরজা ছিল। দরজাটি খুললেই পাওয়া যাবে উঠোনমুখী একটি বড় ঘর। ঘরটিতে বলি দেওয়া পশুদের হোমের জন্য ধোয়া হত।
{40:39} এই বড় ঘরটিতে চারটি টেবিল ছিল। ঘরের ভিতরে রাখা দুদিকে দুটো করে টেবিলে হোমবলি, পাপাস্খলন বলি ও মানত পূরণের বলির পশু বধ করা হত।
{40:40} ঘরের বাইরে ঐ রকমই আরো চারটি টেবিল উত্তর দেউড়িতে প্রবেশ পথের দুদিকে দুটো করে রাখা আছে।
{40:41} সেখানে সবশুদ্ধ আটটা টেবিল ছিল। বলির পশুদের এগুলির উপরেই বধ করা হত। চারটে টেবিল ছিল ভিতরে আর চারটে ছিল বাইরে উঠোনে।
{40:42} সংলগ্ন কক্ষটিতে যে চারটি টেবিল ছিল, তার উপরে হোমবলি উৎসর্গ করে নৈবেদ্য প্রস্তুত করার জন্য রাখা আছে। সেগুলি পাথর কেটে তৈরী করা হয়েছিল। টেবিলগুলো উচ্চতায় এক হাত এবং উপরের অংশটা দৈর্ঘ্যে-প্রস্থে দেড় হাত। বলির পশু বধ করার সমস্ত হাতিয়ার এই টেবিলগুলোর উপরে রাখা আছে।
{40:43} টেবিলের চারিদিক এক বিঘৎ উঁচু করে ঘেরা। ঐ টেবিলে রাখা হবে হোমের জন্য বলির মাংস ।
{40:44} তারপর তিনি আমাকে নিয়ে গেলেন ভিতরের উঠোনে। সেখানে ভিতরের দেউড়ির মুখে রয়েছে দুটো ঘর। উত্তরের দেউড়ির পাশে দক্ষিণমুখী একটা ঘর, দক্ষিণ দেউড়ির পাশে উত্তরমুখী আর একটা ঘর ।
{40:45} তিনি আমাকে বললেন, দক্ষিণমুখী ঘরটাতে মন্দিরের তত্ত্বাবধায়ক পুরোহিতেরা থাকবে,
{40:46} আর উত্তরমুখী ঘরটাতে বেদীর সেবায়েতরা থাকবে। সমস্ত পুরোহিতই হবে সাদোকের বংশধর। লেবী গোষ্ঠীর মধ্যে শুধু তারাই হবে প্রভু পরমেশ্বরের সামনে গিয়ে তাঁর সেবা করার অধিকারী।
{i40:47} ভিতরের প্রাঙ্গণ ও মন্দির
{40:47} তিনি ভিতরের উঠোনটা মাপলেন। এটি ছিল সমভূজ চতুষ্কোণ, দৈর্ঘ্যে-প্রস্থে সমান একশো হাত। মন্দিরটি ছিল পশ্চিমদিকে, তার সামনে ছিল বেদী।
{40:48} তারপর তিনি আমাকে নিয়ে গেলেন মন্দিরের প্রবেশ কক্ষে। কক্ষটির মাপ নিলেন তিনি। তার মাপ ছিল ভিতরের দিকে পাঁচ হাত আর পাশের দিকে চোদ্দ হাত । দুপাশে তিন হাত পুরু দেওয়াল।
{40:49} প্রবেশ কক্ষে যাবার জন্য একটি সিঁড়ি রয়েছে। তার দশটা ধাপ। প্রবেশকক্ষটি কুড়ি হাত লম্বা এবং বারো হাত চওড়া। প্রবেশ পথের দুদিকে রয়েছে দুটি থাম।
{41:1} তারপর তিনি আমাকে মন্দিরের কেন্দ্রস্থলে পবিত্র স্থানে নিয়ে গেলেন। ভিতরে যাবার পথটি তিনি মাপলেন। সেটি ছহাত লম্বা ও
{41:2} দশ হাত চওড়া, তার দুদিকে আছে পাঁচ হাত পুরু দেওয়াল। তিনি ঘরটি মাপলেন। তার দৈর্ঘ্য চল্লিশ হাত এবং প্রস্থ কুড়ি হাত।
{41:3} তারপর তিনি গেলেন একেবারে মন্দিরের অন্তঃপুরে, গর্ভগৃহে। সেখানে যাবার রাস্তাটি তিনি মাপলেন। সেটি ছ-হাত চওড়া ও দুহাত ভিতরের দিকে চলে গেছে। তার দুদিকে সাত হাত পুরু দেওয়াল।
{41:4} তিনি শুধু ঘরটি মাপলেন। তার মাপ হল কুড়ি বর্গহাত। এই ঘরটি পবিত্র স্থানের চেয়ে আরও ভিতরের দিকে। তিনি আমাকে বললেন, এই হল পবিত্রতম স্থান।
{i41:5} মন্দিরের দেওয়ালের গায়ে তৈরী কক্ষসারি
{41:5} তিনি মন্দিরের ভিতরের দেওয়াল মাপলেন, দেখলেন দেওয়ালটি ছ-হাত পুরু। এই দেওয়ালটির গায়ে মন্দিরকে ঘিরে রয়েছে চার হাত প্রস্থের ছোট ছোট কামরা।
{41:6} এগুলি তিন তলা বাড়ি। প্রতি তলায় ত্রিশটি করে ঘর। মন্দিরের নীচের তলার বাইরের দেওয়ালের চেয়ে উপরের তলার বাইরের দেওয়াল পাতলা। কারণ উপরের তলার দেওয়ালের ভার নীচের দেওয়ালের উপর যাতে কম হয় এবং কোন ঠেকা দিতে না হয় তাই এই ব্যবস্থা।
{41:7} তাই, বাইরে থেকে দেখলে মন্দিরের দেওয়ালের ঘনত্ব নীচে থেকে উপর পর্যন্ত একই মনে হয়। মন্দিরের বাইরের দেওয়ালের গায়ে, কামরাগুলির বাইরে দুটো চওড়া সিঁড়ি পথ তৈরী করা হয়েছে, যাতে নীচের তলা থেকে একতলা, দোতলায় ও তিন তলায় সহজেই যাওয়া যায় ।
{41:8} এই ঘরগুলির বাইরের দেওয়ালের ঘনত্ব পাঁচ হাত। মন্দিরের উত্তরদিকের ঘরগুলিতে যাবার একটি মাত্র দরজা এবং
{41:9} দক্ষিণের ঘরগুলিরও একটিই দরজা ছিল। আমি দেখলাম, পাঁচ হাত চওড়া একটি বারান্দা মন্দিরকে ঘিরে রয়েছে।
{41:10} মাটি থেকে এর উচ্চতা ছ-হাত এবং মন্দিরের দেওয়ালের গায়ে তৈরী ঘরগুলির ভিত্তির সঙ্গেই একসাথে এগুলি
{41:11} গাঁথা হয়েছে। পুরোহিতদের ঘর ও এই বারান্দার মাঝখানে মন্দিরের পাশ বরাবর কুড়ি হাত চওড়া একটি খোলা জায়গা আছে।
{i41:12} পশ্চিম দিকের কক্ষ সারি
{41:12} মন্দিরের পশ্চিম দিকে খোলা জায়গার একেবারে শেষপ্রান্তে রয়েছে নব্বই হাত লম্বা আর সত্তর হাত চওড়া একটা দালান। তার দেওয়াল পাঁচ হাত চওড়া।
{i41:13} মন্দিরের মোট মাপ
{41:13} তিনি মন্দিরের বাইরের দিকটা মাপলেন। মাপ হল একশো হাত লম্বা। মন্দিরের পিছনের দেওয়াল থেকে পশ্চিমের উঠোনের শেষ পর্যন্ত জায়গাটির মাপ হল একশো হাত।
{41:14} মন্দিরের সামনে দুদিকের উঠোনশুদ্ধ জায়গাটির মাপও একশো হাত।
{41:15} দুদিকের অলিন্দসহ পশ্চিমমুখী দালানের দৈর্ঘ্য মাপা হল, তার মাপও হল একশো হাত। মন্দিরের প্রবেশকক্ষ, পবিত্র স্থান এবং পবিত্রতম স্থানটি
{i41:16} মন্দিরের বিশদ বিবরণ
{41:16} মেঝে থেকে শুরু করে জানালা পর্যন্ত সব কাঠে মোড়া। সব জানালাগুলিতেই রয়েছে কাঠের জাফরি ।
{41:17} মন্দিরের ভিতরে দরজার উপরের চৌকাঠ পর্যন্ত সম্পূর্ণ দেওয়ালে
{41:18} খেজুর গাছ ও ডানাওয়ালা করূবের মূর্তি খোদাই করা রয়েছে। ঘরের সমস্ত দেওয়াল জুড়ে একটি খেজুর গাছ, একটি করূব, তারপর খেজুর গাছ, আবার করূব — এইভাবে পরপর সাজিয়ে খোদাই করা হয়েছে। প্রত্যেকটি করূবের দুটি মুখ:
{41:19} একটি মানুষের ও অপরটি সিংহের দুই মুখ দুদিকের খেজুর গাছের দিকে ফেরানো। মন্দিরের গায়ে সারা দেওয়াল জুড়েই
{41:20} মেঝে থেকে দরজার উপরের চৌকাঠ পর্যন্ত এইভাবে মূর্তি খোদাই করা ছিল।
{41:21} পবিত্র স্থানের দরজার চৌকাঠগুলি ছিল চারকোণা। পবিত্রতম স্থানে প্রবেশ পথের সামনে
{i41:22} কাঠের বেদী
{41:22} মনে হয় যেন একটা কাঠের বেদী রয়েছে। তার উচ্চতা তিন হাত, লম্বা ও চওড়ায় দুহাত। এর ভিত ও চারটে পায়া এবং এর চারদিকই কাঠের তৈরী। তিনি আমাকে বললেন, এই বেদীটি প্রভু পরমেশ্বরের উদ্দেশ্যে স্থাপিত।
{i41:23} মন্দিরের দরজা
{41:23} অলিন্দের শেষ প্রান্তে রয়েছে একটি দরজা। এটি পবিত্র স্থানে যাবার দরজা। এর অপর প্রান্তে রয়েছে আর একটি দরজা, সেটি হল পবিত্রতম স্থানে যাবার দরজা।
{41:24} প্রত্যেকটি দরজার দুটি করে পাল্লা, মাঝখান দিয়ে ভাগ হয়ে খুলে যায়।
{41:25} মন্দিরের দেওয়ালের মত এই দরজাগুলিতেও খেজুর গাছ ও করূবের মূর্তি খোদাই করা। প্রবেশ কক্ষের দরজার বাইরে উপরের অংশে রয়েছে জাফরি কাটা কাঠের খিলান।
{41:26} অলিন্দের পাশের দেওয়ালে বসানো অনেক জানালা আর তার দেওয়াল দুটিতে খেজুর গাছ খোদাই করা ।
{i42:1} মন্দির সংলগ্ন দুটি দালান বাড়ি
{42:1} সেই পুরুষ আমাকে নিয়ে গেলেন বাইরের উঠোনে, মন্দিরের উত্তর দিকের দালান বাড়িতে। মন্দিরের পশ্চিমদিকের দালান বাড়ি থেকে এই দালানবাড়িটি খুব বেশি দূরে নয়।
{42:2} দালানটি দৈর্ঘ্যে একশো হাত এবং প্রস্থে পঞ্চাশ হাত।
{42:3} এর একদিকের মুখ রয়েছে মন্দির বরাবর কুড়ি হাত চওড়া খোলা উঠোনের দিকে এবং অন্যদিকের মুখ রয়েছে বাইরে বাঁধানো চাতালের দিকে। এটি ছিল একটি তিনতলা বাড়ি।
{42:4} বাড়িটার উত্তর দিকে দশহাত চওড়া এবং একশো হাত লম্বা বারান্দা ছিল, সেইদিকেই ছিল এর দরজা।
{42:5} ওপরতলা বা তিনতলার ঘরগুলি ছিল একতলা ও দোতলায় তুলনায় ছোট কারণ এই ঘরগুলির সামনে চওড়া বারান্দা ছিল।
{42:6} প্রাঙ্গণের অন্যান্য বাড়িগুলোর মত এই তেতলা বাড়িটায় কোন থাম ছিল না যার উপর এর ভার থাকতে পারে।
{42:7} বাড়ির বাইরের দেওয়ালটির ভিত ছিল তার দৈর্ঘ্যের অর্ধেক — অর্থাৎ পঞ্চাশ হাত পুরু এবং বাকি
{42:8} পঞ্চাশ হাতের উপরে নির্মিত হয়েছিল ঘরগুলি। একেবারে উপর তলায় পুরো লম্বা জায়গাটাতেই ঘর তৈরী করা হয়েছিল।
{42:9} এই ঘরগুলির নীচে বাড়ির পূর্বপ্রান্তে বাইরে উঠোনের দিকে ছিল সদর দরজা। এখান থেকেই শুরু
{42:10} হয়েছিল বাইরের প্রাচীর বেষ্টনী। মন্দিরের দক্ষিণ দিকে উত্তরের দালান বাড়ির মতই আর একটি বাড়ি।
{42:11} উত্তরের বাড়িগুলির মতই এই বাড়ির ঘরগুলির সামনে একই মাপের একটি অলিন্দ ছিল। শুধু তাই নয়, তার নকশা ও সদর দরজাও ছিল একই রকম।
{42:12} বাড়ির দক্ষিণ দিকে ঘরগুলির নিচে একেবারে পূর্ব প্রান্তে যেখানে দেওয়ালের শুরু, সেইখানে ছিল একটি দরজা।
{42:13} সেই দিব্যপুরুষ আমাকে বললেন, এই দুটি বাড়িই পবিত্র। প্রভু পরমেশ্বরের উদ্দেশে নিবেদিত পবিত্রতম নৈবেদ্য পুরোহিতেরা এই বাড়ি দুটিতেই গ্রহণ করে। বাড়ি দুটি পবিত্র বলেই পুরোহিতেরা পবিত্রতম নৈবেদ্য: শস্য নৈবেদ্য, পাপস্খালক ও প্রায়শ্চিত্ত এবং মানত শোধের নৈবেদ্য সেখানে রাখে।
{42:14} মন্দিরের মধ্যে থাকাকালে কোন পুরোহিতের বাইরে যাওয়ার দরকার হলে যে শুদ্ধ কাপড় পরে তারা প্রভু পরমেশ্বরের সেবা করে, সেই কাপড় ছেড়ে এই ঘরগুলিতে রেখে বাইরে যায়। সাধারণ জনতার চৌহদ্দির মধ্যে যেতে হলে তাদের অন্য কাপড় পরে যেতে হত।
{i42:15} মন্দিরের চৌহদ্দির মাপ
{42:15} মন্দিরের ভিতরের এলাকার মাপজোক শেষ হলে তিনি আমাকে পূর্বদ্বার দিয়ে বাইরে নিয়ে গেলেন এবং সেই এলাকার বাইরের দিকটা মাপলেন।
{42:16} মাপকাঠি দিয়ে পূর্ব দিকের এলাকা মাপলেন। মাপ হল দৈর্ঘ্যে পাঁচশো হাত।
{42:17} তারপর তিনি মাপলেন উত্তর দক্ষিণ
{42:18} ও পশ্চিম দিক। প্রত্যেক দিকের
{42:19} মাপ একই, পাঁচশো হাত ।
{42:20} এটি ছিল দৈর্ঘ্যে-প্রস্থে পাঁচশো হাতের একটি চতুষ্কোণ ক্ষেত্র। এইভাবে দেওয়াল দিয়ে পবিত্র স্থানটিকে সবার থেকে আলাদা করে রাখার ব্যবস্থা হয়েছে।
{i43:1} মন্দিরে প্রভু পরমেশ্বরের প্রত্যাবর্তন
{43:1} তিনি এবার আমাকে নিয়ে গেলেন পূর্বমুখী দেউড়িতে।
{43:2} সেখানে গিয়ে আমি দেখলাম, ইসরায়েলের প্রভু পরমেশ্বরের শ্রীমুখের উজ্জ্বল জ্যোতি পূর্বদিক থেকে এগিয়ে আসছে। সাগর গর্জনের মত ধ্বনিত হচ্ছে পরমেশ্বরের গুরু গম্ভীর কন্ঠস্বর, উজ্জ্বল আলোয় উদ্ভাসিত পৃথিবীর বুক।
{43:3} আমার আজকের এই দর্শন ঠিক আগের সেই দর্শনের মত, যেদিন ঈশ্বর এসেছিলেন জেরুশালেম ধ্বংস করতে এবং এমনিই আর একটি দর্শন পেয়েছিলাম কিবার নদীতীরে। আমি মাটিতে উবুড় হয়ে পড়লাম।
{43:4} উজ্জ্বল আলো পূর্বদ্বার দিয়ে সোজা মন্দিরের মধ্যে প্রবেশ করল।
{43:5} প্রভু পরমেশ্বরে আত্মা তখন আমাকে তুলে নিয়ে গেলেন ভিতরের উঠোনে। সেখানে গিয়ে দেখলাম, মন্দিরের ভিতরটা প্রভু পরমেশ্বরের মহিমার আলোক বিভায় পূর্ণ হয়ে গেছে।
{43:6} সেই দিব্য পুরুষ আমার পাশে দাঁড়িয়েছিলেন। আমি শুনলাম, প্রভু পরমেশ্বর মন্দিরের ভিতর থেকে আমাকে বলছেনঃ
{43:7} হে মর্ত্যমানব, এই যে, এখানে আমার সিংহাসন। ইসরায়েল জাতির মাঝে এইখানে আমি বিরাজ করব এবং চিরকাল তাদের শাসন-শৃঙ্খলা পরিচালনা করব। ইসরায়েল বা তাদের রাজারাও আর কখনও অলীক মূর্তি পূজা করে কিম্বা তাদের রাজাদের মৃতদেহ এখানে কবর দিয়ে আমার পবিত্র নামে কলঙ্ক লেপন করবে না।
{43:8} এই রাজারা তাদের প্রাসাদের দেউড়ি ও দুয়ারের চৌকাঠ আমার মন্দিরের দেউড়ি ও দুয়ারের চৌকাঠের একেবারে মুখোমুখি স্থাপন করেছে। মাঝখানে শুধু একটি দেওয়ালের ব্যবধান। সর্বপ্রকার জঘন্য অনাচারে তারা আমার পবিত্র নামের অবমাননা করেছে। সেই ক্রোধে আমি তাদের ধ্বংস করেছি।
{43:9} এখন তারা অলীক মূর্তিপূজায় বিরত হবে এবং তাদের রাজন্যবর্গের মৃতদেহ এখানে কবর দেওয়া বন্ধ করবে । তাই যদি করে, তাহলে তাদের মাঝে আমি অনন্তকাল বাস করব।
{43:10} প্রভু পরমেশ্বর আরও বললেন, মানব-সন্তান, এই মন্দির সম্বন্ধে তুমি ইসরায়েলীদের বল, এর গঠন-পরিকল্পনার বিষয় তারা অধ্যয়ন করুক। তারা তাদের পাপময় কর্মের কথা ভেবে লজ্জিত হোক।
{43:11} তারপর, নিজেদের কৃতকর্মের জন্য যদি তারা লজ্জিত হয়, তাহলে এই মন্দিরের গঠনশৈলী ও পরিকল্পনা, এর নক্শা, এর প্রবেশপথ ও বহির্গমনের পথ, এর আকার এবং সমস্ত রকম সাজ-সরঞ্জাম এবং এখানকার নিয়ম-কানুন ও বিধি-বিধান তাদের কাছে ব্যাখ্যা করে বলবে। এ সব কথা তুমি লিখে নাও যেন কী ভাবে সবকিছু সাজানো হয়েছে, সব যেন বুঝতে পারে এবং সমস্ত বিধি-বিধান তারা বিহিতভাবে পালন করতে পারে।
{43:12} পর্বতের চূড়ায় মন্দির ঘিরে সমস্ত এলাকা শুচি এবং পবিত্র–এই হল মন্দিরের বিধান।
{i43:13} বেদী
{43:13} বেদীর আয়তনের মাপ: বেদীর চারিদিক ঘিরে একেবারে গোড়ায় এক হাত গভীর ও এক হাত চওড়া একটা নালা আছে, তাতে বাইরের দিক দিয়ে এক বিঘত উঁচু বেড় দেওয়া আছে।
{43:14} মাটির উপরে ভিত থেকে বেদীর নীচের ধাপ দু হাত উঁচু। তারপরের অংশ নীচের ধাপের ধার থেকে চারিদিক দিয়ে এক বিঘত ভিতরে চার হাত উঁচু হয়ে উঠে গেছে। এই ধাপের পর আবার তার ধার থেকে চারিদিক দিয়ে এক বিঘত ভিতরে পিছিয়ে আরও চার হাত উঁচু ধাপ রয়েছে।
{43:15} এই চূড়ার অংশটিতে আছে অগ্নিকুণ্ড, এখানে হোমবলি উৎসর্গ করা হয়। বেদীর সবচেয়ে উঁচু ধাপে হোম কুণ্ডের চারিদিকে চারটি কোণ আরও উঁচু।
{43:16} বেদীর উপরিভাগ সম্পূর্ণ চতুষ্কোণ — প্রত্যেক দিকের মাপ বারো হাত।
{43:17} মাঝখানের অংশটিও একটি চতুষ্কোণ — প্রত্যেকদিকের মাপ চোদ্দ হাত। এর বাইরের ধার দিয়ে চারিদিকে এক বিঘত উঁচু বেড় দেওয়া রয়েছে। (নালাটা একহাত চওড়া।) বেদীর উপরে ওঠার সিঁড়িটা ছিল পূর্বমুখী।
{i43:18} বেদীর উৎসর্গ পদ্ধতি
{43:18} সর্বাধিপতি প্রভু আমাকে বললেন, হে মানবসন্তান, শোন আমি যা বলি। বেদী তৈরী হয়ে গেলে, তার উপরে হোমবলি আহুতি দিয়ে এবং বলির পশুর রক্ত তার উপরে ছিটিয়ে বেদীটি উৎসর্গ করতে হবে।
{43:19} একমাত্র সাদোকের বংশধর লেবী গোষ্ঠীর পুরোহিতেরাই আমার সেবা করার জন্য আমার সান্নিধ্যে আসতে পারবে। আমি সর্বাধিপতি প্রভু এই আদেশ করলাম। প্রায়শ্চিত্তের বলিরূপে তুমি তাদের একটি বৃষবৎস দেবে।
{43:20} তারপর বলির কিছুটা রক্ত নিয়ে যজ্ঞ বেদীর চারটি উঁচু কোণে, মাঝখানের ধাপের চারকোণে এবং তার চারিদিকের বেড়ে লাগিয়ে দেবে। এইভাবে তুমি বেদী শুদ্ধ করে উৎসর্গ করবে।
{43:21} প্রায়শ্চিত্তের জন্য বলি দেওয়া বৃষ বৎসটি মন্দিরের এলাকার বাইরে নির্দিষ্ট জায়গাটিতে নিয়ে গিয়ে পুড়িয়ে দেবে।
{43:22} পরের দিন একটি নিখুঁত ছাগ এনে প্রায়শ্চিত্ত বলিরূপে উৎসর্গ করবে। বৃষের রক্ত দিয়ে যেভাবে বেদী শুদ্ধ করেছিলে, সেইভাবে ছাগরক্ত দিয়ে বেদী শুদ্ধ করবে।
{43:23} এরপর একটি বৃষ বৎস ও একটি মেষ আমার কাছে নিয়ে আসবে।
{43:24} দুটিই নিখুঁত হওয়া চাই। পুরোহিতেরা তাদের উপর লবণ ছিটিয়ে দেবে এবং আমার উদ্দেশে নৈবেদ্যরূপে উৎসর্গ করবে।
{43:25} সাত দিন ধরে দৈনিক একটি করে ছাগ, বৃষ এবং মেষ প্রায়শ্চিত্তের বলিরূপে আমার উদ্দেশে তোমায় উৎসর্গ করতে হবে। পশুগুলির প্রত্যেকটি নিখুঁত হওয়া চাই।
{43:26} সাতদিন ধরে পুরোহিতেরা যজ্ঞবেদীতে শুচি করে ব্যবহারের উপযুক্ত করে তুলবে।
{43:27} এইভাবে সাতদিন কেটে গেলে পুরোহিতেরা জনসাধারণের আনা হোমবলি ও স্বস্ত্যয়ন বলি যজ্ঞবেদীতে উৎসর্গ করতে পারবে। তখন আমি তোমাদের সবার উপরে তুষ্ট হব, এ কথা আমি সর্বাধিপতি প্রভু বললাম।
{i44:1} পূর্ব দ্বারের গুরুত্ব
{44:1} দিব্যপুরুষ এবার আমাকে নিয়ে গেলেন মন্দির এলাকার পূর্বদিকে বাইরের দেউড়িতে। দেউড়ি বন্ধ ছিল।
{44:2} প্রভু পরমেশ্বর আমাকে বললেন, এই দেউড়ি এইভাবেই বন্ধ থাকবে, আর কোনদিন খুলবে না। কোন মানুষ এই দেউড়ি ব্যবহার করতে পারবে না। কারণ আমি, ইসরায়েলের প্রভু পরমেশ্বর এই দ্বার দিয়ে প্রবেশ করেছি। তাই এই দ্বার বন্ধ থাকবে।
{44:3} তবে একমাত্র শাসনক্ষমতায় অধিষ্ঠিত রাজাই সেখানে যেতে পারবে, আমার সান্নিধ্যে বসে পবিত্র প্রসাদ গ্রহণ করবে। সে অলিন্দের শেষপ্রান্ত দিয়ে দেউড়ির ভিতরে প্রবেশ করবে এবং সেই পথ দিয়েই বেরিয়ে যাবে।
{i44:4} মন্দিরে প্রবেশের নিয়মাবলী
{44:4} তারপর তিনি আমাকে উত্তরের দেউড়ি দিয়ে মন্দিরের সামনে নিয়ে গেলেন। মন্দিরের দিকে তাকাতেই দেখলাম, প্রভু পরমেশ্বরের জ্যোতির্ময় বিভূতিতে মন্দির পরিপূর্ণ। আমি মাটিতে উবুড় হয়ে পড়লাম।
{44:5} প্রভু পরমেশ্বর আমাকে বললেন, হে মানব সন্তান, সব কিছু মন দিয়ে দেখ ও শোন। আমি মন্দিরের সমস্ত বিধিবিধান তোমাকে বলব। মন্দিরে প্রবেশাধিকার কাদের তা বিশেষভাবে মনে রাখবে।
{44:6} ঐ অবাধ্য ইসরায়েলী প্রজাদের বল যে, আমি, সর্বাধিপতি প্রভু আর ঐ জঘন্য কদাচার সহ্য করব না যা এখনও তারা করে চলেছে।
{44:7} ঐ বে-সুন্নত বিদেশীদের তারা মন্দিরে ঢুকতে দিয়ে আমার মন্দির অপবিত্র করেছে। যারা আমায় মানে না তারা আমার সামনে বলির শোণিত ও মেদ উৎসর্গ করার সময় আমার মন্দিরে প্রবেশ করেছে। এইভাবে আমার প্রজারা জঘন্য অনাচার করে আমার সঙ্গে তাদের পবিত্র চুক্তি ভঙ্গ করেছে।
{44:8} আমার মন্দিরের পবিত্র আচার অনুষ্ঠান পালনের দায়িত্ব তারা নিজেরা না নিয়ে বিদেশীদের হাতে তুলে দিয়েছে।
{44:9} আমি, সর্বাধিপতি প্রভু ঘোষণা করছি যে কোন বে-সুন্নত বিদেশী, যারা আমাকে মানে না, তারা কেউ আমার মন্দিরে প্রবেশ করতে পারবে না। এমন কি ইসরায়েলীদের মাঝে বসবাস করে যে সমস্ত বিদেশী, তারাও মন্দিরে প্রবেশ করতে পারবে না।
{i44:10} পৌরহিত্য থেকে লেবীয়রা বাদ পড়ল
{44:10} প্রভু পরমেশ্বর আমাকে বললেন, আমি সেই সমস্ত লেবীয়দের শাস্তি দেব, যারা বাদবাকী ইসরায়েলীদের সঙ্গে আমাকে পরিত্যাগ করে চলে গিয়েছিল এবং অলীক মূর্তি পূজায় মেতেছিল।
{44:11} তারা মন্দিরের দেউড়ির রক্ষণাবেক্ষণের দায়িত্ব এবং মন্দিরের অন্যান্য কাজ কর্মের দায়িত্ব পালন করে আমার সেবা করতে পারে। জনসাধারণ বলি উৎসর্গ ও হোমের বলি উৎসর্গের জন্য যে পশু আনবে সেগুলিকে বলিদান করার কাজ তারা করতে পারবে এবং মন্দিরে উপাসকদের সেবার দায়িত্বে তাদের নিয়োগ করা হবে।
{44:12} কিন্তু যেহেতু তারা অলীক মূর্তি উপাসনার কাজ পরিচালনা করেছিল এবং ইসরায়েলীদের পাপের পথে নিয়ে গিয়েছিল, সেইহেতু, আমি সর্বাধিপতি প্রভু সুনিশ্চিত শপথ করে বলছি, শাস্তি তারা পাবেই।
{44:13} পুরোহিত হিসাবে তারা আমার সেবা করতে পারবে না কিম্বা আমার কাছে যা কিছু পূতঃ পবিত্র তার কাছাকাছি পর্যন্ত তারা যেতে পারবে না কিম্বা মহাপবিত্র স্থানে তারা প্রবেশাধিকার পাবে না। তাদের জঘন্য অনাচারের এই হল শাস্তি।
{44:14} তাহলেও মন্দিরের দেখাশুনা ও তদারকির সাধারণ যাবতীয় কাজের ভার আমি তাদের দিলাম।
{i44:15} পুরোহিতবৃন্দ
{44:15} সর্বাধিপতি প্রভু বলেন, ইসরায়েল জাতির অবশিষ্ট লোকেরা যেদিন আমাকে পরিত্যাগ করে চলে গিয়েছিল, সেদিন কিন্তু লেবী গোষ্ঠীর সাদোক বংশের পুরোহিতেরা আমাকে ত্যাগ করেনি। তারা আমার মন্দিরে নিষ্ঠাভরে আমার সেবার কাজ অব্যাহত রেখেছিল। সুতরাং একমাত্র তারাই প্রত্যক্ষভাবে আমার সেবা করবে, আমার কাছে এসে বলির শোণিত ও মেদ আমার সামনে উৎসর্গ করার অধিকার একমাত্র তাদেরই।
{44:16} একমাত্র তারাই আমার মন্দিরে প্রবেশ করবে, আমার বেদীর সামনে এসে পরিচর্যা করবে এবং মন্দিরের উপাসনা পরিচালনা করবে।
{44:17} মন্দিরের ভিতরের উঠোনের দেউড়ি পার হবার সময় তাদের সূতি বস্ত্র পরতে হবে। ভিতরের উঠোনে কিম্বা মন্দিরে যখন তারা কাজ করবে তখন পশমের তৈরী কোন কিছু যেন তাদের পরণে না থাকে।
{44:18} তারা যাতে ঘেমে না ওঠে সেইজন্যই তাদের মাথায় বাঁধতে হবে সূতির পাগড়ী, পরতে হবে সূতির পাজামা। কিন্তু কোন কোমর বন্ধনী বাঁধতে হবে না।
{44:19} বাইরের উঠোনে জনসাধারণের কাছে যাবার আগে তাকে মন্দিরের পোষাক পবিত্র কক্ষে ছেড়ে রেখে যেতে হবে। অন্য পোষাক পরে তাদের লোকদের কাছে যেতে হবে যাতে ঐ পবিত্র পোষাকের জন্য লোকদের কোন ক্ষতি না হয় ।
{44:20} পুরোহিতেরা মাথার চুল সম্পূর্ণ কামিয়েও ফেলবে না আবার বেশী লম্বাও হতে দেবে না, স্বাভাবিক রাখবে।
{44:21} ভিতরের উঠোনে যাবার আগে পুরোহিতেরা সুরা পান করবে না।
{44:22} বিবাহ বিচ্ছিন্না নারীকে কোন পুরোহিত বিবাহ করতে পারবে না। একমাত্র ইসরায়েলী কুমারী কন্যা অথবা অপর কোন পুরোহিতের বিধবা নারীকেই সে বিবাহ করবে।
{44:23} পুরোহিতেরা আমার প্রজাদের পবিত্র ও অপবিত্রের মধ্যে পার্থক্য বুঝিয়ে দেবে। আচার-আনুষ্ঠানিকভাবে শুচি ও অশুচির মধ্যে পার্থক্যটি শিখিয়ে পড়িয়ে দেবে।
{44:24} আইনগত ব্যাপারে বিবাদ বাধলে পুরোহিতেরাই আমার বিধান অনুসারে বিবাদ নিষ্পত্তি করবে। আমার নিয়ম-কানুন বা বিধি-বিধান অনুসারে তাদের ধর্মীয় অনুষ্ঠান পালন করতে হবে, পবিত্রভাবে সাব্বাথ পালন করতে হবে।
{44:25} পুরোহিতেরা কোন শব স্পর্শ করে আচারগত ভাবে অশৌচ পালন করবে না, তবে তা যদি তার পিতামাতা, তার সন্তান বা ভাই বা তার অবিবাহিত বোন হয়, তাহলে তাকে অশৌচ পালন করতে হবে।
{44:26} শুচি হবার পর তাকে সাতদিন অপেক্ষা করতে হবে।
{44:27} তারপর তাকে মন্দিরের ভিতরের উঠোনে যেতে হবে এবং শুচি হবার জন্য বলি উৎসর্গ করতে হবে যাতে সে আবার মন্দিরে সেবা করতে পারে। এই কথা আমি, সর্বাধিপতি প্রভু পরমেশ্বর বলছি।
{44:28} পুরোহিতেরা তাদের উত্তরাধিকারের লভ্য অংশস্বরূপ এই পৌরহিত্যের পদমর্যাদা ভোগ করবে যে মর্যাদায় অধিকার আমি বংশপরম্পরায় ইসরায়েলের হাতে তুলে দিয়েছি। ইসরায়েল দেশের কোন সম্পত্তি তারা ভোগ করবে না, আমিই হলাম তাদের সর্বস্ব।
{44:29} শস্য নৈবেদ্য, পাপস্খালক ও প্রায়শ্চিত্তের নৈবেদ্য এবং মানত পূরণের নৈবেদ্য হবে পুরোহিতদের আহার্য এবং ইসরায়েলের মধ্যে যা কিছু আমার উদ্দেশ্যে পৃথক করে সরিয়ে রাখা হবে, সব কিছুই হবে তাদের প্রাপ্য
{44:30} প্রথম ফসলের উৎকৃষ্ট অংশ এবং আমার উদ্দেশে নিবেদিত সব কিছুই পাবে পুরোহিতেরা। লোকেরা যখনই রুটি করবে তখনই তাদের প্রথম রুটি নৈবেদ্যরূপে পুরোহিতকে দেবে এবং আমার আশীর্বাদে তাদের গৃহে বর্ষিত হবে।
{44:31} পুরোহিতেরা কখনও অন্য জন্তু দ্বারা নিহত কোন পাখি বা পশুর মাংস খাবে না।
{i45:1} দেশের উপর প্রভু পরমেশ্বরের অধিকারের অংশ
{45:1} দেশের ভূমি বিভাজন করে প্রত্যেক গোষ্ঠীকে এক একটি অংশ দেবার সময় প্রভু পরমেশ্বরের উদ্দেশে একটি অংশ উৎসর্গ করতে হবে। এই অংশটির দৈর্ঘ্য হবে পঁচিশ হাজার হাত এবং প্রস্থ হবে পঁচিশ হাজার হাত। সমগ্র এলাকাটি পবিত্ররূপে চিহ্নিত হবে।
{45:2} এই পবিত্র এলাকার মধ্যে মন্দিরের জন্য থাকবে একটি চতুষ্কোণ ভূমি যার চারদিকই হবে দৈর্ঘ্যে-প্রস্থে পাঁচশো হাত। এর চারিদিক ঘিরে থাকবে পঞ্চাশ হাত চওড়া খোলা জায়গা।
{45:3} এলাকাটির মধ্যে দৈর্ঘ্যে পঁচিশ হাজার হাত এবং প্রস্থে দশ হাজার হাত জায়গা মেপে আলাদা করে নিতে হবে। এখানেই নির্মিত হবে মন্দির — পবিত্রতম স্থান।
{45:4} এটি হবে দেশের মধ্যে পুণ্য স্থান যা প্রভু পরমেশ্বরের সেবায় নিয়োজিত পুরোহিতবর্গের জন্য সংরক্ষিত। এই ভূমিতে থাকবে তাদের বাসগৃহ এবং মন্দিরের জন্য নির্দিষ্ট স্থান।
{45:5} এই ভূমির অপর অর্ধাংশ থাকবে লেবীয়দের অধিকারে, যারা মন্দিরের সেবায়েত। এদের বসবাসের জন্য এখানে একটি শহর নির্মিত হবে।
{45:6} এই পুণ্যভূমির পাশে, অপর অংশে পঁচিশ হাজার হাত দীর্ঘ এবং পাঁচ হাজার হাত প্রশস্ত স্থানটিতে একটি নগরী নির্মিত হবে। এখানে ইসরায়েলীরা এসে বসবাস করতে পারবে,
{i45:7} রাজার জন্য ভূমি নিরূপণ
{45:7} শাসনকর্তার জন্যও ভূমি নিরূপণ করতে হবে। এই ভূমি পুণ্যভূমির পশ্চিম প্রান্ত থেকে পশ্চিমে ভূমধ্যসাগরের দিকে এবং পূর্ব প্রান্ত থেকে দেশের পূর্ব সীমান্ত পর্যন্ত বিস্তৃত হবে, যাতে এই ভূমিখণ্ড প্রত্যেক গোষ্ঠীর জন্য নিরূপিত ভূখণ্ডের সমপরিমাণ হয়।
{45:8} ইসরায়েল ভূমিতে এই এলাকা শাসনকর্তার জন্য নিরূপিত হবে যাতে তিনি কখনও প্রজাদের উৎপীড়ন না করেন কিন্তু দেশের বাকী অংশের উপর, ইসরায়েল গোষ্ঠীর অধিকার স্থাপনে সাহায্য করেন।
{i45:9} শাসনকর্তাদের জন্য আইন-কানুন
{45:9} সর্বাধিপতি প্রভু বলেন, হে ইসরায়েলের শাসকবর্গ, দীর্ঘকাল ধরে তোমরা পাপ করে চলেছ! তোমাদের দৌরাত্ম ও উৎপীড়ন বন্ধ কর। প্রতিষ্ঠা কর ন্যায় ও ধর্ম। আমার প্রজাদের আর কখনও দেশছাড়া করো না। আমি, সর্বাধিপতি প্রভু, তোমাদের এই কথা বলছি।
{45:10} প্রত্যেককে ন্যায্য দাঁড়িপাল্লা ব্যবহার করতে হবে।
{45:11} শুকনো জিনিস মাপার ‘এফা’ আর তরল জিনিস মাপার ‘বাথ’ এক হওয়া চাই। ‘হোমের’ হবে এর মানদণ্ড। মাপের অনুপাত নীচে দেওয়া হলঃ 1 হোমের = 10 এফা = 10 বাথ
{45:12} তোমাদের মাপের হিসাব নীচে দেওয়া হলঃ 20 গেরা = 1 শেকেল 60 শেকেল = 1 মিনা
{45:13} নিম্নলিখিত মাপের ভিত্তিতে তোমাদের নৈবেদ্য উৎসর্গ করতে হবে: গম: মোট ফসলের 1/60 ভাগ বার্লি: মোট ফসলের 1/60 ভাগ জলপাই তেল: গাছ থেকে সংগৃহীত
{45:14} ফলের 1/60 ভাগ (‘বাথ’ দিয়ে এই তেল মাপবে: 10 বাথ = 1 হোমের = 1 কোর) ভেড়া: ইসরায়েলের চারণভূমি থেকে প্রতি 200টি থেকে
{45:15} 1টি ভেড়া। তোমাদের আনতে হবে শস্য নৈবেদ্য, হোমবলির ও স্বস্ত্যয়ন বলির জন্য পশু, যাতে তোমাদের পাপ মার্জনা হয়। আমি সর্বাধিপতি প্রভু এই আদেশ করছি।
{45:16} দেশের সমস্ত প্রজাকে এই সমস্ত নৈবেদ্য ইসরায়েলের শাসনকর্তার কাছে নিয়ে যেতে হবে ।
{45:17} প্রতি অমাবস্যায়, সাব্বাথে ও অন্যান্য সমস্ত উৎসবে, পালা-পার্বণে এই শাসকের কর্তব্য হবে, হোমবলির পশু, শস্য নৈবেদ্য ও পানীয় নৈবেদ্যের উপকরণ যোগান দেওয়া। তাঁকে দিতে হবে প্রায়শ্চিত্তের নৈবেদ্য, শস্য নৈবেদ্য এবং হোমবলি ও স্বস্ত্যয়ন বলির নৈবেদ্যের উপকরণ, যাতে সমগ্র ইসরায়েলী প্রজার পাপের স্খালন হয়।
{i45:18} উৎসব—পালা পার্বণ ( যাত্রা 12:1-20 ; লেবীয় 23:33-43 )
{45:18} সর্বাধিপতি প্রভু বললেন, মাসের প্রথম দিনে একটি নিখুঁত বৃষ বলি দিয়ে মন্দিরকে শুচি করবে।
{45:19} পুরোহিত এই প্রায়শ্চিত্তের বলির কিছুটা রক্ত নিয়ে মন্দিরের দরজার বাজুতে, বেদীর চারকোণের চারটি খুঁটিতে এবং ভিতরের প্রাঙ্গণে যাবার দেউড়ির থামগুলিতে মাখিয়ে দেবে।
{45:20} যারা ভুল করে বা অজ্ঞতার বশে নিয়মভঙ্গ করে ফেলে, তাদের জন্য মাসের সপ্তম দিনে একইভাবে প্রায়শ্চিত্তের ক্রিয়া সম্পাদন করবে। এইভাবে তোমরা মন্দিরকে পবিত্র রাখবে।
{45:21} প্রথম মাসের চতুর্দশ দিনে তোমরা শুরু করবে তারণোৎসব। সাতদিন ধরে প্রত্যেকে খামির বিহীন রুটি খাবে।
{45:22} উৎসবের প্রথম দিনে দেশের শাসনকর্তাকে তার নিজের পাপের জন্য ও প্রজাবৃন্দের পাপের জন্য একটি বৃষ বলি দিতে হবে।
{45:23} উৎসবের সাতটি দিনই প্রভু পরমেশ্বরের উদ্দেশে সাতটা নিখুঁত বৃষ ও সাতটা নিখুঁত মেষ হোমবলিরূপে তাকে উৎসর্গ করতে হবে। এছাড়াও তাকে প্রায়শ্চিত্তের বলিরূপে প্রতিদিন একটি করে ছাগ বলি দিতে হবে।
{45:24} বলির জন্য প্রত্যেকটি বৃষ এবং প্রত্যেকটি মেষ পিছু এক এফা করে শস্য নৈবেদ্য এবং এফা প্রতি এক হিন জলপাই তেল দিতে হবে।
{45:25} সপ্তম মাসের পঞ্চদশ দিনে শুরু হয় কুটীর উৎসব। এই উৎসবে সাতদিনের প্রতিদিনই প্রায়শ্চিত্ত ও হোমবলির জন্য এবং শস্য ও তেল উৎসর্গের জন্য একই রীতিতে অনুষ্ঠান প্রক্রিয়া সম্পন্ন করতে হবে।
{i46:1} উৎসব ও পালা–পার্বণে শাসন কর্তার ভূমিকা
{46:1} সর্বাধিপতি প্রভু বললেন, কাজের ছয়দিন অন্দর প্রাঙ্গণের পূর্ব দেউড়ি বন্ধ থাকবে কিন্তু সাব্বাথ ও অমাবস্যার উৎসবে ঐ দেউড়ি খোলা থাকবে।
{46:2} ঐ দিন পুরোহিতেরা যখন শাসনকর্তার হোমবলি ও স্বস্ত্যয়ন বলি উৎসর্গ করবে, সে তখন বাইরের প্রাঙ্গণ থেকে দেউড়ির পাশের বড় ঘরটির মধ্যে দিয়ে গিয়ে দেউড়ির থামের কাছে দাঁড়িয়ে থাকবে। দেউড়িতেই সে উপাসনা সেরে সেই একই পথ দিয়ে আবার বাইরে বেরিয়ে যাবে। সন্ধ্যা পর্যন্ত দেউড়ি খোলা থাকবে।
{46:3} প্রতি সাব্বাথ ও অমাবস্যা তিথির পার্বণে লোকেরা দেউড়ির সামনে বসেই প্রভু পরমেশ্বরের কাছে প্রণিপাত করবে ও উপাসনা করবে।
{46:4} সাব্বাথে শাসনকর্তাকে হোমবলি উৎসর্গের জন্য ছটি নিখুঁত মেষশাবক ও একটি নিখুঁত মেষ আনতে হবে।
{46:5} প্রত্যেকটি মেষের সঙ্গে এক এফা করে শস্য নৈবেদ্য দিতে হবে এবং মেষশাবকের সঙ্গে সে তার সাধ্য অনুযায়ী খুশীমত শস্য নৈবেদ্য উৎসর্গ করবে। প্রতি এফা শস্য পিছু এক হিন করে তেল দিতে হবে।
{46:6} অমাবস্যা তিথি পার্বণে তাকে উৎসর্গ করতে হবে একটি বৃষ বৎস, ছয়টি মেষশাবক এবং একটি মেষ। সবগুলিই নিখুঁত হওয়া চাই।
{46:7} প্রতিটি বৃষ ও মেষ পিছু এক এফা শস্য নৈবেদ্য ও প্রতিটি মেষশাবক পিছু শাসনকর্তা নিজের মনোমত জিনিস দিতে পারে। এক এফা শস্য পিছু দিতে হবে এক হিন তেল।
{46:8} শাসনকর্তা যে দেউড়ি দিয়ে ভিতরে এসেছিল, সেই দেউড়ি দিয়েই তাকে বাইরে বেরিয়ে যেতে হবে।
{46:9} যে কোন উৎসবে লোকেরা যখন প্রভু পরমেশ্বরের উপাসনা করতে আসবে, তখন যারা উত্তরের দেউড়ি দিয়ে ঢুকেছিল, তারা উপাসনা শেষে দক্ষিণ দেউড়ি দিয়ে বেরিয়ে যাবে। আর যারা দক্ষিণ দেউড়ি দিয়ে ঢুকেছিল তারা বেরিয়ে যাবে উত্তর দেউড়ি দিয়ে। একই পথ দিয়ে কেউ যাওয়া-আসা করবে না তাকে একটি পথ দিয়ে ঢুকে অন্য দিকের পথ দিয়ে বেরিয়ে যেতে হবে।
{46:10} লোকেরা যখন ভিতরে আসবে তখনই শাসনকর্তা ভেতরে আসবে এবং তাদের সঙ্গেই বেরিয়ে যাবে।
{46:11} ভোজের উৎসবের দিনগুলিতে এবং অন্যান্য পালা-পার্বণে প্রতিটি বৃষ বা মেষ পিছু এক এফা করে শস্য নৈবেদ্য ও মেষশাবক পিছু উপাসনাকারী নিজের ইচ্ছা অনুযায়ী নৈবেদ্য উৎসর্গ করবে। প্রতি এফা শস্য নৈবেদ্যের জন্য এক হিন তেল দিতে হবে।
{46:12} শাসনকর্তা যদি স্বেচ্ছায় প্রভু পরমেশ্বরের কাছে হোমবলি বা স্বস্ত্যয়ন বলি উৎসর্গ করতে চায় তখন তার জন্য অন্দর প্রাঙ্গণের পূর্ব দেউড়ি খুলে দেওয়া হবে। সাব্বাথে যেভাবে বলি উৎসর্গ করে, এইসব বলি সেইভাবেই উৎসর্গ করতে হবে। সে বাইরে বেরিয়ে গেলে দেউড়ি বন্ধ হয়ে যাবে।
{i46:13} নিত্য ভোগ-নৈবেদ্য
{46:13} প্রভু পরমেশ্বর বললেন, প্রতিদিন প্রভু পরমেশ্বরের উদ্দেশে হোমবলিরূপে একবছর বয়সের একটি নিখুঁত মেষশাবক উৎসর্গ করতে হবে এবং এই উৎসর্গের কাজ প্রতিদিন সকালেই সম্পন্ন করতে হবে।
{46:14} এছাড়াও রোজ সকালে দুই কিলোগ্রাম (এফা) ময়দা ও এক লিটার (হিন) জলপাই তেল উৎসর্গ করতে হবে। তেল দিতে হবে ময়দার ময়ান দেবার জন্য। প্রভু পরমেশ্বরের কাছে এই নৈবেদ্য উৎসর্গের নিয়ম চিরদিন বলবৎ থাকবে।
{46:15} মেষশাবক, ময়দা এবং জলপাই তেল প্রতিদিন সকালে প্রভু পরমেশ্বরের কাছে উৎসর্গ করতে হবে। এই নিয়ম হবে চিরকালের জন্য।
{i46:16} দেশ ও তার শাসনকর্তা
{46:16} সর্বাধিপতি প্রভুর আদেশ, যদি শাসনকর্তা তার পৈতৃিক সম্পত্তি থেকে কোন জমি তার কোন পুত্রকে দান করে তাহলে সেই ভূ-সম্পত্তি তার পরিবারের সম্পত্তি হিসাবে পরিগণিত হবে।
{46:17} কিন্তু শাসনকর্তা যদি তার কোন ক্রীতদাসকে কোন ভূ-সম্পত্তি দান করে তাহলে তার ‘মুক্তির বছরে’ সেই ভূ-সম্পত্তি তাকে ফিরিয়ে দিতে হবে। এই সম্পত্তি হবে শাসনকর্তার এবং এর উপরে তার পুত্রদের বংশানুক্রমে উত্তরাধিকার বর্তাবে।
{46:18} শাসনকর্তা তার কোন প্রজার সম্পত্তি নিতে পারবে না। কোন পুত্রকে ভূ-সম্পত্তি দিতে হলে তার নিজস্ব অধিকৃত ভূ-খণ্ড থেকেই দিতে হবে। তাহলে আমার প্রজাদের জমির মালিকানা কেড়ে নিয়ে তাদের উপর নিপীড়ন করার সুযোগ সে পাবে না।
{i46:19} মন্দিরের রন্ধনশালা
{46:19} তারপর সেই পুরুষ আমাকে অন্দর প্রাঙ্গণের দক্ষিণ দেউড়ির কাছে উত্তরমুখী কক্ষগুলির প্রবেশ পথে নিয়ে গেলেন। এই কক্ষগুলি ছিল পুরোহিতদের জন্য আলাদা করে রাখা পবিত্র স্থান। কক্ষগুলির পশ্চিমদিকের একটি স্থানের দিকে অঙ্গুলি নির্দেশ করে
{46:20} তিনি বললেন, এইস্থানে পুরোহিতেরা প্রায়শ্চিত্তের বলি অথবা মানত পূরণের বলির মাংস পাক করে এবং উৎসর্গীত ময়দা দিয়ে পিঠে তৈরী করে, যেন এই সমস্ত পবিত্র বস্তু বাইরের প্রাঙ্গণে নিয়ে যাবার প্রয়োজন না হয় এবং এই পবিত্র বস্তুর সংস্পর্শে মানুষের কোন ক্ষতিও না হয় ।
{46:21} তারপর তিনি আমাকে নিয়ে গেলেন সদর প্রাঙ্গণে এবং দেখালেন যে এর চারটি কোণের প্রত্যেকটিতে
{46:22} আর একটি করে ছোট প্রাঙ্গণ রয়েছে, প্রত্যেকটি দৈর্ঘ্যে চল্লিশ হাত ও প্রস্থ ত্রিশ হাত।
{46:23} প্রত্যেকটি প্রাঙ্গণই পাথরের দেওয়াল দিয়ে ঘেরা। দেওয়ালের গায়ে রয়েছে উনুনের সারি।
{46:24} দিব্যপুরুষ আমাকে বললেন, এগুলিও রন্ধনশালা। এখানে মন্দিরের সেবায়েতরা জনসাধারণের উৎসর্গীত বলির মাংস পাক করে।
{i47:1} মন্দির থেকে উৎসারিত প্রস্রবণ
{47:1} দিব্য পুরুষ আমাকে ফিরিয়ে আনলেন মন্দিরের প্রবেশ পথে। সেই প্রবেশ পথের নীচ দিয়ে একটি প্রস্রবণ উৎসারিত হয়ে পূর্বদিকে বয়ে চলেছে। পূর্বদিকেই ছিল মন্দিরের মুখ। মন্দিরের দক্ষিণ অংশের নীচ থেকে এই স্রোত উৎসারিত হয়ে যজ্ঞ বেদীর দক্ষিণ দিক ঘুরে প্রবাহিত হচ্ছে।
{47:2} সেই পুরুষ তারপর আমাকে উত্তর দেউড়ি দিয়ে মন্দির এলাকার বাইরে নিয়ে গেলেন এবং সেখান থেকে ঘুরিয়ে পূর্ব দেউড়িতে আনলেন। এই দেউড়ির দক্ষিণ দিকে ক্ষীণকায়া জলাধারটি বয়ে চলেছে।
{47:3} দিব্যপুরুষ তাঁর মাপকাঠি দিয়ে পূর্বমুখী ধারার এক হাজার হাত মেপে নিলেন এবং আমাকে সেখানকার স্রোতের জলের মধ্যে দিয়ে হাঁটিয়ে নিয়ে চললেন। তাতে মাত্র আমার গোড়ালি ডুবলো।
{47:4} তারপর তিনি আরও এক হাজার হাত মাপলেন। সেখানে আমার হাঁটু পর্যন্ত ডুবলো। তারপর আরও নীচের দিকে হাজার হাত মাপলেন, সেখানে জল হল আমার কোমর পর্যন্ত।
{47:5} এবার আরও এক হাজার হাত মাপলেন এখানে স্রোতের জলের গভীরতা এত বেশি যে আমি থই পেলাম না, সাঁতার না দিয়ে ওপারে যাওয়া যায় না।
{47:6} তিনি আমাকে বললেন, হে মর্ত্যমানব, এই সমস্ত ব্যাপার মনোযোগ দিয়ে দেখ। তারপর তিনি আমাকে তুলে আনলেন নদীর তীরে।
{47:7} সেখানে দেখলাম নদীর দুই তীরে অনেক গাছ।
{47:8} তিনি আমাকে বললেন, এই জলধারা দেশের পূর্বদিকে বয়ে চলেছে এবং জর্ডন উপত্যকার মধ্যে দিয়ে গিয়ে মিশেছে মরু সাগরে। এই নদী মরুসাগরের নোনা জলে মিশিয়ে দিচ্ছে মিষ্টি সুস্বাদু জলের ধারা। এতে নোনা জল হয়ে উঠবে সুস্বাদু।
{47:9} যেখান দিয়ে এই নদী বয়ে যাবে সেখানেই সবরকম প্রাণী ও মাছের প্রাচুর্য হবে। মরুসাগরের লবাণক্ত জলকে সুস্বাদু করে তুলবে এই নদী, যেখান দিয়ে এ বয়ে যাবে সেখানেই জাগাবে প্রাণের স্পন্দন।
{47:10} এন-গেদি থেকে এন-এগলায়িম পর্যন্ত নদী প্রবাহের এই অংশটিতে জেলেদের ভিড় হবে। তারা সেখানে নদীর ধারে জাল শুকাতে দেবে। ভূমধ্যসাগরে যত রকম মাছ পাওয়া যায় এখানেও ততরকম মাছই পাওয়া যাবে।
{47:11} কিন্তু পাঁকভরা বিল আর জলার জল মিষ্টি হবে না, লবণের উৎসরূপে ওগুলি ঐভাবেই থাকবে।
{47:12} নদীর দুই তীরে থাকবে সবরকমের ফলের গাছ। এগুলি থেকে খাদ্যসংস্থান হবে। এদের পাতা হবে চিরসজীব, ফল হবে অফুরন্ত। এগুলি হবে বারমেসে ফলের গাছ। কারণ মন্দির থেকে উৎসারিত স্রোতধারায় এই সব গাছ পুষ্টিলাভ করে, তাই এদের পত্র-পল্লব মানুষের রোগ-নিরাময় করবে।
{i47:13} ভূমিখণ্ডের সীমানা
{47:13} সর্বাধিপতি প্রভু বললেন, ইসরায়েলের দ্বাদশ গোষ্ঠীর মধ্যে তোমরা যে ভূমি ভাগ করে দেবে এইগুলি হবে তার সীমানা — ইসরায়েলের দ্বাদশ গোষ্ঠীর সঙ্গে যোষেফের দুই পুত্রকেও দুটি ভাগ দেবে।
{47:14} তোমাদের পূর্বপুরুষের কাছে আমি অঙ্গীকার করেছিলাম যে, এই দেশের অধিকার আমি তাদের দেব। এবার তোমরা নিজেদের মধ্যে সমান ভাগে ভূমি ভাগ করে নাও।
{47:15} দেশের উত্তর সীমা হবে ভূমধ্যসাগর থেকে পূর্বে হেৎলোন নগর, হামাত গিরিপথ, সেদাদ নগর,
{47:16} বারোথা, সিব্রায়িম (এই নগরগুলির দামাস্কাস রাজ্য ও হামাত রাজ্যের এলাকার মাঝখানে অবস্থিত) এবং টিকোন নগর পর্যন্ত (হাউরন রাজ্যের সীমান্তে এই নগর অবস্থিত)।
{47:17} অতএব ভূমধ্যসাগর থেকে পূর্বমুখে এনোন নগর, দামাস্কাস ও হামাত অঞ্চলের সীমান্ত বরাবর সমগ্র উত্তর দিক হবে দেশের উত্তর সীমা।
{47:18} দামাস্কাস ও হাউরন এলাকার মধ্যবর্তী একটি স্থান থেকে দেশের পূর্ব সীমান্তের আরম্ভ। সেখান থেকে এই সীমা চলে গেছে দক্ষিণে জর্ডন নদী পর্যন্ত। এই নদী পশ্চিমে ইসরায়েল দেশ ও পূর্বে গিলিয়দের মাঝখানে মরুসাগর এলাকার তামার পর্যন্ত সীমানা তৈরী করে দিয়েছে।
{47:19} দেশের দক্ষিণ সীমা হবে দক্ষিণ পশ্চিমে তামার থেকে কাদেশ-প্রস্রবণ পর্যন্ত এবং তারপরে উত্তর পশ্চিমে মিশর সীমান্ত বরাবর ভূমধ্যসাগর পর্যন্ত বিস্তৃত।
{47:20} ভূমধ্যসাগরই দেশের পশ্চিম সীমান্ত রচনা করেছে। সেখান থেকে উত্তর দিকে হামাত গিরিপথের পশ্চিমের একটি স্থানে গিয়ে এই সীমানার শেষ।
{47:21} এই দেশ ইসরায়েল গোষ্ঠীরা ভাগ করে নেবে।
{47:22} এই দেশের উপর তোমাদের অধিকার হবে চিরস্থায়ী। এদেশে প্রবাসী বিদেশী যারা রয়েছে এবং এখানে যাদের সন্তান-সন্ততি জন্মগ্রহণ করেছে, তারাও ভূমি ভাগের সময় তার অংশ পাবে। তারাও দেশের পূর্ণ নাগরিকের মর্যাদা লাভ করবে এবং ইসরায়েলী গোষ্ঠীর সকলের সঙ্গে তারাও ভূমির অংশ পাবার জন্য লটারিতে যোগ দেবে।
{47:23} এদেশে বিদেশী বসবাসকারীরা যে যে ইসরায়েল গোষ্ঠীর মধ্যে বাস করে তাদের প্রত্যেকে সেই গোষ্ঠীর প্রাপ্য অংশের অংশীদার হবে। আমি সর্বাধিপতি প্রভু এই কথা বললাম।
{i48:1} গোষ্ঠীবর্গের মধ্যে ভূমি বিভাজন
{48:1} পূর্বে ভূমধ্যসাগর থেকে হেৎলোন নগর, হামাত গিরিপথ,
{48:2} এনোন নগর, দামাস্কাস এবং হামাতের মধ্যবর্তী সীমানা
{48:3} পর্যন্ত হবে দেশের উত্তর সীমা। প্রত্যেকটি গোষ্ঠী
{48:4} পূর্বদিক থেকে পশ্চিমে ভূমধ্যসাগর পর্যন্ত বিস্তৃত এক
{48:5} একটি ভূ-খণ্ড পাবে এবং উত্তর থেকে দক্ষিণে
{48:6} পর্যায়ক্রমে উল্লিখিত ভাবে গোষ্ঠীগুলি প্রত্যেকে সমপরিমাণ ভূখণ্ড
{48:7} পাবে: দান, আশের, নপ্তালি, মনশিঃ, ইফ্রায়িম, রূবেণ, যিহুদা।
{i48:8} দেশের কেন্দ্রস্থলের বিশেষ অংশ
{48:8} এর পরবর্তী ভূখণ্ডটি বিশেষ কাজে ব্যবহারের জন্য পৃথক করে রাখতে হবে। দৈর্ঘ্যে পঁচিশ হাজার হাত পরিমাণ এই ভূখণ্ড উত্তর-দক্ষিণ-পূর্ব-পশ্চিমে সমান হবে এবং প্রতিটি ইসরায়েলী গোষ্ঠীর প্রাপ্য অংশের সমরূপ হবে। এই অংশে থাকবে মন্দির।
{48:9} এই অংশের কেন্দ্রস্থলে দৈর্ঘ্য পঁচিশ হাজার হাত এবং প্রস্থে কুড়ি হাজার হাত পরিমিত বিশেষ স্থানটি প্রভু পরমেশ্বরের জন্য উৎসর্গ করতে হবে।
{48:10} এই পবিত্র এলাকার একটি অংশ পাবে পুরোহিতেরা। তাদের অংশ হবে পূর্ব থেকে পশ্চিমে পঁচিশ হাজার হাত এবং উত্তর থেকে দক্ষিণে দশ হাজার হাত জমি। প্রভু পরমেশ্বরের মন্দির হবে এর মাঝখানে।
{48:11} এই পবিত্র এলাকার অধিকার শুধু সাদোকের বংশোদ্ভূত পুরোহিতেরাই লাভ করবে। এরা ছিল আমার একনিষ্ঠ সেবক। লেবী গোষ্ঠীর মত তারা অবশিষ্ট ইসরায়েলীদের সঙ্গে বিপথগামী হয়নি।
{48:12} তাই লেবীয়দের অংশের পরবর্তী বিশেষ এলাকাটি তারা পাবে এবং তাদের এলাকাটিই হবে সর্বাপেক্ষা পবিত্র।
{48:13} লেবীয়রাও একটি বিশেষ ভূখণ্ডের অধিকারী হবে, সেটি হবে পুরোহিতদের এলাকার দক্ষিণে এটিও হবে দৈর্ঘ্যে পূর্ব থেকে পশ্চিমে পঁচিশ হাজার হাত এবং প্রস্থে উত্তর-দক্ষিণে দশ হাজার হাত।
{48:14} প্রভু পরমেশ্বরের জন্য উৎসর্গীত স্থানটি হল দেশের মধ্যে সেরা জায়গা। এর কোন অংশই কাউকে বিক্রি বা বিনিময় বা হস্তান্তর করা যাবে না। এ স্থান পবিত্র, এ স্থান প্রভু পরমেশ্বরের।
{48:15} বিশেষ স্থানটির বাকী অংশ — যার পরিমাণ দৈর্ঘ্যে পঁচিশ হাজার হাত ও প্রস্থে পাঁচ হাজার হাত জনসাধারণের ব্যবহারের জন্য। তারা সেখানে বাস করতে পারে, জমি ব্যবহারও করতে পারে। এর কেন্দ্রস্থলে হবে নগরী।
{48:16} এর পরিমাপ হবে চারিদিকে চার হাজার পাঁচশো হাত।
{48:17} শহরের চারিদিকে সাধারণের জন্য দুশো পঞ্চাশ হাত করে খোলা জায়গা থাকবে।
{48:18} নগর তৈরী হয়ে যাবার পর পবিত্র এলাকার দক্ষিণ দিকের বাকী অংশ থাকবে পূর্বদিকে দশ হাজার হাত এবং পশ্চিমে দশ হাজার হাত। এই অংশটিতে নগরের অধিবাসীরা চাষ-আবাদ করবে।
{48:19} এই নগরে গোষ্ঠী নির্বিশেষে সমস্ত অধিবাসীই ঐ জমিতে চাষ-আবাদ করতে পারবে।
{48:20} দেশের কেন্দ্রস্থলে পৃথক করে রাখা নগরীসহ অঞ্চলটির মোট পরিমাণ হবে চারদিকে পঁচিশ হাজার হাত। পবিত্র অঞ্চল এবং নগরীর এলাকাভুক্ত জমির দুপাশে যা থাকবে তা শাসনকর্তার অধিকারভুক্ত হবে।
{48:21} এই অঞ্চলের পূর্ব ও পশ্চিম দিকে — যেখানে মন্দির অবস্থিত সেই স্থান, পুরোহিতদের জমি, লেবীয়দের জমি এবং নগরী ও বাকী জমি
{48:22} শাসনকর্তার অধিকারে থাকবে। পূর্ব দিকের পূর্বসীমান্ত, পশ্চিমে ভূমধ্যসাগর, উত্তরে যিহুদীয়ার এলাকা এবং দক্ষিণে বিন্যামীনের এলাকা দিয়ে চিহ্নিত সীমানার মধ্যে এর অবস্থান।
{i48:23} অন্যান্য গোষ্ঠীবর্গের প্রাপ্য ভূখণ্ড
{48:23} বিশেষ ভূখণ্ডের দক্ষিণে অবশিষ্ট গোষ্ঠীবর্গ এক একটি
{48:24} করে ভূখণ্ড লাভ করবে, যে ভূখণ্ড দেশের
{48:25} পূর্ব সীমান্ত থেকে পশ্চিমে ভূমধ্যসাগর পর্যন্ত বিস্তৃত,
{48:26} উত্তর থেকে দক্ষিণে পর্যায়ক্রমে উল্লিখিতভাবে গোষ্ঠীগুলি ভূমির
{48:27} অংশ পাবে: বিন্যামীন, শিমিয়োন, ইষাখর, সবুলুন এবং গাদ।
{48:28} ঐ অংশের দক্ষিণের অঞ্চলটি দেওয়া হল গাদকে। তার জমির সীমানা দক্ষিণ-পশ্চিমে তামার থেকে কাদেশ-মেরিবাৎ প্রস্রবণ পর্যন্ত এবং উত্তর-পশ্চিমে মিশর সীমান্ত থেকে ভূমধ্যসাগর পর্যন্ত।
{48:29} সর্বাধিপতি প্রভু বললেন, এইভাবে ইসরায়েলী গোষ্ঠীবর্গের মধ্যে ভূমি বন্টন করতে হবে।
{i48:30} জেরুশালেমের তোরণদ্বার সমূহ
{48:30} জেরুশালেম নগরীতে প্রবেশের বারোটি তোরণদ্বার হবে। এর চারদিকের চারটি প্রাচীরের মাপ চার হাজার পাঁচশো হাত
{48:31} এবং এক একটি প্রাচীরে থাকবে তিনটি তোরণদ্বার। প্রত্যেকটি তোরণদ্বারের এক একটি গোষ্ঠীর নামে নামকরণ হবে।
{48:32} উত্তরের প্রাচীরের তিনটি তোরণদ্বারের নাম হবে রূবেণ, যিহুদা এবং লেবীয়রা নামে। পূর্ব প্রাচীরের তোরণ তিনটির
{48:33} নামকরণ হবে: যোষেফ, বিন্যামীন ও দানের নামে। দক্ষিণ প্রাচীরের তোরণ তিনটির নামকরণ হবে: শিমিয়োন, ইষাখর
{48:34} ও সবুলুনের নামে এবং পশ্চিম প্রাচীরের তোরণ তিনটির নাম হবে: গাদ, আশের ও নপ্তালির নামে।
{48:35} নগরীর চার দেওয়ালের মোট পরিধি আঠারো হাজার হাত। এখন থেকে এই নগরীর নাম হবে “এখানে বিরাজমান প্রভু পরমেশ্বর!’’
