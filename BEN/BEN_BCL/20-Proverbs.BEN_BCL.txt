{i1:1} ভূমিকা
{1:1} দাউদের পুত্র ইসরায়েলরাজ শলোমনের প্রবচনমালা।
{1:2} এই প্রবচমালা লোককে প্রজ্ঞা ও শিক্ষা লাভে সাহায্য করে, এবং জীবনের মূল্যবোধের নিগূঢ়তত্ত্বের উপলব্ধি জাগায়।
{1:3} ধার্মিকতা, ন্যায়বিচার, শিষ্টাচার এবং বুদ্ধি ও যুক্তিনিষ্ঠ জীবনাচরণ সম্বন্ধে শিক্ষাদানই এর উদ্দেশ্য।
{1:4} এর দ্বারা অজ্ঞেরা হয় সুবুদ্ধির অধিকারী, তরুণেরা লাভ করে জ্ঞান ও বিচক্ষণতা।
{1:5} এই প্রবচনমালা জ্ঞানীরও পাণ্ডিত্য বৃদ্ধি করে ধীমানকে দেয় পথের নির্দেশ।
{1:6} দান করে এই প্রবাদবাক্য, রূপক, প্রাজ্ঞবচন ও রহস্যময় উক্তির মর্ম বোঝার দক্ষতা।
{1:7} ঈশ্বরভক্তি প্রজ্ঞার প্রথম সোপান, কিন্তু মূর্খেরা অবজ্ঞা করে প্রজ্ঞা ও হিতোপদেশ।
{1:8} বৎস, তোমরা পিতার উপদেশ শোন, অগ্রাহ্য করো না তোমার জননীর শিক্ষা।
{1:9} তাঁদের শিক্ষা তোমার শিরোভূষণ, তোমার কন্ঠের মণিহার।
{1:10} বৎস, দুরাচারীর প্রলোভনে ভুলো না।
{1:11} তারা বলতে পারে, আমাদের দলে এস, চল আমরা লুকিয়ে থাকি, নিরীহ ভালমানুষদের অতর্কিতে ফাঁদে ফেলে হত্যা করব,
{1:12} খাদে পড়া মানুষের মত তাদের কবলিত করব, মৃত্যুর মত গ্রাস করব তাদের।
{1:13} লুন্ঠন করে নেব তাদের রত্নসম্পদ, ভরে তুলব আমাদের ঘরবাড়ি।
{1:14} এস, আমাদের দলে এস সমান ভাগে ভাগ করে নেব আমরা লুন্ঠিত সম্পদ।
{1:15} বৎস, ওদের সঙ্গে তুমি পথ চলো না, ও পথ থেকে নিবৃত্ত হোক তোমার চরণ।
{1:16} কারণ অনিষ্টের পথে ছুটে চলে ওদের পদযুগল, হননের জন্য সদাই ব্যগ্র ওরা।
{1:17} উড়ন্ত পাখির চোখের সামনে পাতা ফাঁদ ব্যর্থ হয়,
{1:18} এ ফাঁদ তারা নিজেদের জন্যই পাতে নিজেদের অগোচরে। এই ফাঁদই হয় তাদের কালস্বরূপ।
{1:19} লুন্ঠিত সম্পদ লুন্ঠকারীর বিনাশ ডেকে আনে।
{i1:20} প্রজ্ঞার আহ্বান
{1:20} প্রজ্ঞা প্রকাশ্যে আহ্বান জানায় হাটে বাজারে সোচ্চারে ঘোষণা করে,
{1:21} কর্মচঞ্চল পথের মোড়ে চীৎকার করে ডাকে, নগরের তোরণে তোরণে সে বলে:
{1:22} ওরে মূর্খের দল! আর কতকাল তোরা মূর্খতার তৃপ্ত হয়ে কাল কাটাবি? নিন্দুকের দল, আর কতকাল নিন্দায় তুষ্ট থাকবি? নির্বোধেরা কতকাল অবহেলা করবি জ্ঞান?
{1:23} হায়, তোমরা যদি একবার আমার অনুযোগে কান দিতে আমি তোমাদেরদান করতাম সুপরামর্শ, জানাতাম আমার সুচিন্তিত মতামত।
{1:24} আমি ডাকলাম, কিন্তু কেউ সাড়া দিল না, আমি হাত বাড়ালাম, কিন্তু কেউ ফিরে তাকাল না।
{1:25} তোমরা অগ্রাহ্য করলে আমার সমস্ত পরামর্শ, শুনলে না আমার অনুযোগ।
{1:26} তাই আমিও তোমাদের বিপদে হাসব তোমরা সন্ত্রস্ত হলে আমি করব উপহাস।
{1:27} যখন ঝড়ের মত ত্রাস এসে পড়বে তোমাদের উপর ঘূর্ণিবায়ুর মত ঘনিয়ে আসবে সঙ্কট, দুর্দশা ও নির্যাতনের সম্মুখীন হবে তোমরা,
{1:28} তখন তোমরা সকলে মিলে আমাকে ডাকবে, কিন্তু আমি সাড়া দেব না, সকলে আমায় খুঁজবে কিন্তু পাবে না আমার সন্ধান।
{1:29} কারণ তোমরা উপেক্ষা করেছ জ্ঞান পরম প্রভুতে সম্ভ্রম করতে তোমরা চাওনি।
{1:30} আমার মন্ত্রণা তোমার গ্রাহ্য করনি, তুচ্ছ করেছ আমার তিরস্কার।
{1:31} তোমাদের আচরণের প্রতিফল তোমরা পাবে, নিজেদের চক্রে নিজেরাই পড়বে।
{1:32} বিপথে চলাই হবে নির্বোধের মৃত্যুর কারণ, মূর্খদের নিশ্চিন্ততাই ডেকে আনবে তাদের ধ্বংস।
{1:33} কিন্তু আমার কথা শুনে যে চলবে সে নিরাপদে বাস করবে, শান্তিতে থাকবে, কোন অমঙ্গলের ভয় তার থাকবে না।
{2:1} বৎস, তুমি যদি আমার কথা মান, যদি আমার সব নির্দেশ অন্তরে গেঁথে রাখ,
{2:2} যদি প্রজ্ঞার বাণী শোনার আগ্রহ তোমার থাকে, যদি সে বাণীর মর্ম বোঝার চেষ্টা কর,
{2:3} যদি সত্যই অর্ন্তদৃষ্টি লাভের জন্য আবেদন জানাও বোধ অর্জনের জন্য যদি আকুল হয়ে ওঠ,
{2:4} যদি রজতখণ্ডের মত তার খোঁজ কর, গুপ্তধনের মত কর তার সন্ধান,
{2:5} তাহলে পরম প্রভুর প্রতি জাগবে তোমার সম্ভ্রমবোধ, তুমি লাভ করবে ঈশ্বরজ্ঞান।
{2:6} পরম প্রভুই দান করেন প্রজ্ঞা তিনিই জ্ঞান ও বুদ্ধির উৎস।
{2:7} তাঁর ভাণ্ডারে ন্যায়বানদের জন্য রয়েছে শুভবুদ্ধি যারা সৎ পথে চলে তিনি তাদের ঢালস্বরূপ।
{2:8} তিনিই ন্যায়নীতির রক্ষক, ভক্তদের চলার পথ তাঁরই রক্ষণাধীন।
{2:9} তাহলে তুমি ধার্মিকতা ও ন্যায়বিচারের স্বরূপ উপলব্ধি করবে চলতে পারবে ন্যায় ও সততার পথে।
{2:10} তোমার হৃদয়ে তখন সঞ্চারিত হবে প্রজ্ঞা, জ্ঞান তোমার প্রাণে এনে দেবে তৃপ্তি।
{2:11} বিচক্ষণতা হবে তোমার প্রহরী, বুদ্ধিমত্তা তোমাকে করবে রক্ষা,
{2:12} উদ্ধার করবে তোমায় কুপথ ওকুচক্রীদের কবল থেকে, যারা কুৎসা রটনা করে, গোলযোগের সৃষ্টি করে,
{2:13} যারা অন্ধকারের পথে চলার জন্য ন্যায়ের পথ পরিহার করে,
{2:14} দুষ্কর্মেই যাদের আনন্দ দুষ্টতা ও কুটিলতায় যাদের উল্লাস,
{2:15} যারা বাঁকা পথে চলে, আচরণ যাদের শঠতায় পূর্ণ।
{2:16} এ জ্ঞান তোমাকে অসতী নারীর কবল থেকে, স্বৈরিণীর মিষ্ট কথার ফাঁদে থেকে রক্ষা করবে,
{2:17} যে তার স্বামীকে পরিত্যাগ করেছে, ভুলে গেছে ঈশ্বরের সামনে উচ্চারিত তার বিবাহের অঙ্কীকার।
{2:18} তার আবাস মৃত্যুর গহ্বর, সে পথে যারা যায়, প্রেতলোকই হয় তাদের ঠিকানা।
{2:19} তার কাছে যারা যায় তারা কেউ ফেরে না খুঁজে পায় না বাঁচার পথ।
{2:20} তাই বলি তুমি সজ্জনের পথে চল, অবলম্বন কর ধার্মিকের পথ।
{2:21} কেননা ন্যায়নিষ্ঠ ব্যক্তিরাই দেশে বাস করবে, অন্তর যাদের নির্মল তারাই স্থিতিলাভ করবে।
{2:22} দুর্জনেরা দেশ থেকে উচ্ছিন্ন হবে, অধর্মাচারীরা হবে সমূলে উৎপাটিত।
{i3:1} তরুণদের প্রতি উপদেশ
{3:1} বৎস, আমার শিক্ষা ভুলো না, মনে রেখ আমার সমস্ত নির্দেশ।
{3:2} সেগুলি তোমাকে দান করবে দীর্ঘায়ু, দান করবে জীবনের প্রাচুর্য ও সফলতা।
{3:3} আনুগত্য ও সততা যেন তোমায় পরিত্যাগ না করে, এ দুটিকে তুমি কন্ঠে ধারণ করে রেখ, লিখে রেখ তোমার হৃদয়ফলকে।
{3:4} তাহলে লাভ করবে তুমি ঈশ্বর ও মানুষের অনুগ্রহ ও প্রসন্নতা।
{3:5} তুমি সর্বান্তঃকরণে নির্ভর কর প্রভু পরমেশ্বরে, নিজের জ্ঞানবুদ্ধির উপর ভরসা করো না।
{3:6} তোমার সমস্ত কর্মপথে স্বীকৃতি দাও তাঁকে তিনি তোমায় সঠিক পথের সন্ধান দেবেন।
{3:7} নিজেকে বেশী জ্ঞানী মনে করো না পরম প্রভুকে সম্ভ্রম কর, মন্দ থেকে দূরে থাক।
{3:8} এগুলি ওষুধের মত কাজ করবে দান করবে তোমায় সুস্বাস্থ্য, দূর করবে ব্যথাবেদনা।
{3:9} তোমার ধনসম্পদ ও ফসলের অগ্রভাগ প্রভুকে নিবেদন কর, সম্মান জানাও তাঁকে।
{3:10} তাহলে তোমার গোলা শস্যে পূর্ণ থাকবে, তোমার ভাণ্ড থেকে উপচে পড়বে দ্রাক্ষারস।
{3:11} বৎস, প্রভুর শাসন তুচ্ছ করো না বিরক্ত হয়ো না তাঁর অনুযোগে,
{3:12} কারণ পিতা যেমন স্নেহভাজন পুত্রকে শাস্তি দেন, তেমনি প্রভু যাকে ভালবাসেন তাকে শাসন করেন ।
{3:13} ধন্য সেই ব্যক্তি যেপ্রজ্ঞার সন্ধান পেয়েছে, সে অর্জন করেছে বোধশক্তি।
{3:14} কারণ রজতখণ্ডের চেয়েও প্রজ্ঞা লাভজনক সুবর্ণলাভের চেয়ে প্রজ্ঞালাভ শ্রেয়।
{3:15} প্রজ্ঞা মণিমুক্তার চেয়েও মূল্যবান, তোমার ইস্পিত কোন বস্তুই তার তুল্য নয়।
{3:16} তার ডান হাতে দীর্ঘজীবন বাম হাতে তার ধনসম্মান।
{3:17} সুরম্য তার সকল পথ, সে পথে রয়েছে কল্যাণ।
{3:18} যারা প্রজ্ঞাকে অবলম্বন করে তাদের কাছে সে জীবনতরু যারা তার সঙ্গে যুক্ত থাকে তারাই হয় সুখী।
{3:19} পরমেশ্বর আপন প্রজ্ঞায় স্থাপন করেছেন পৃথিবীর ভিত্তিমূল। প্রতিষ্ঠা করেছেন আকাশমণ্ডল আপন জ্ঞানমাহাত্ম্যে।
{3:20} তাঁর জ্ঞানেই নদী নির্ঝর উৎসারিত হয়, মেঘপুঞ্জ করে বারিপাত।
{3:21} বৎস, তুমি প্রজ্ঞা ও অর্ন্তদৃষ্টিতে হারিও না, এগুলি যেন তোমার দৃষ্টি এড়িয়ে না যায়।
{3:22} এগুলিই হবে তোমার জীবনের সার তোমার কন্ঠের মণিহার।
{3:23} তাহলে তুমি নির্ভয়ে পথ চলতে পারবে আঘাত লাগবে না তোমার পায়ে।
{3:24} শয়নকালে তুমি ভীত হবে না, সুখকর হবে তোমার নিদ্রা।
{3:25} আকস্মিক বিপদে বিচলিত হয়ো না, কিম্বা দুর্জনের বিনাশ কালে ভয় পেয়ো না।
{3:26} কারণ প্রভুই তোমার ভরসা, তিনিই ফাঁদ থেকে রক্ষা করবেন তোমার চরণ।
{3:27} যাদের উপকার করা উচিত, তোমার পক্ষে সম্ভব হলে তাদের উপকার করতে কুন্ঠিত হয়ো না।
{3:28} প্রার্থিত বস্তু যদি তোমার কাছে থাকে তাহলে তোমার প্রতিবেশীকে ফিরিয়ে দিও না, বলো না, কাল এস, তখন দেব।
{3:29} তোমার প্রতিবেশী, যে সরল বিশ্বাসে তোমার পাশে বাস করে, চক্রান্ত করো না তার বিরুদ্ধে।
{3:30} কোন ব্যক্তি যদি তোমার উপকার না করে থাকে তাহলে তার সঙ্গে অকারণে বিবাদ করো না।
{3:31} দুর্বৃত্তের সমৃদ্ধিতে ঈর্ষা করো না, অনুসরণ করো না তার পথ।
{3:32} কেননা কুটিল লোক প্রভুর ঘৃণাস্পদ কিন্তু ন্যায়নিষ্ঠের তাঁর আস্থাভাজন।
{3:33} দুর্জনের নিবাসের উপরে থাকে প্রভুর অভিশাপ। কিন্তু ধার্মিকের গৃহে তিনি বর্ষণ করেন আশীর্বাদ।
{3:34} নিন্দুকদের তিনি নিন্দিত করেন, কিন্তু বিনম্রদের প্রতি করেন অনুগ্রহ।
{3:35} জ্ঞানীরা হবে গৌরবের অধিকারী, কিন্তু অবমাননাই হবে নির্বোধের ভূষণ।
{i4:1} পিতার উপদেশ
{4:1} বৎসেরা, পিতার উপদেশ শোন, সুবুদ্ধি লাভের জন্য মনোনিবেশ কর।
{4:2} আমি তোমাদের সদুপদেশ দেব, আমার শিক্ষা অবহেলা করোনা।
{4:3} আমি ছিলাম পিতামাতার একমাত্র পুত্র, জননীর কনিষ্ঠ সন্তান। সেই শিশু বয়সে
{4:4} পিতা আমাকে শিক্ষা দিতেন, বলতেনঃ আমার কথাগুলি অন্তরে গেঁথে রেখ, আমার নির্দেশ পালন করো, তাহলে বাঁচবে।
{4:5} প্রজ্ঞা ও বিচক্ষণতা অর্জন কর, আমার উপদেশ ভুলে যেও না, করো না অবহেলা।
{4:6} প্রজ্ঞাকে পরিত্যাগ করো না, তোমাকে পালন করবে সে, ভালবেস তাকে, সে তোমার রক্ষণাবেক্ষণ করবে।
{4:7} প্রজ্ঞাই শ্রেষ্ঠ বিষয়, তুমি প্রজ্ঞা অর্জন কর তোমার সর্বস্ব দিয়ে উর্পাজন কর বিচক্ষণতা।
{4:8} তাকে মর্যাদা দাও, সে উন্নত করবে তোমাকে, তার অনুরক্ত হও, সে তোমাকে দেবে সম্মান।
{4:9} সে হবে তোমার গৌরবময় শিরোভূষণ।
{4:10} বৎস, আমার উপদেশ গ্রহণকর, তুমি লাভ করবে দীর্ঘজীবন।
{4:11} আমি তোমাকে প্রজ্ঞার পথ দেখাই, পরিচালনা করি ন্যায়ের পথে।
{4:12} সে পথে কোন বাধা তোমার গতিরোধ করতে পারবে না। দৌড়ালেও তুমি পড়ে যাবে না।
{4:13} যা কিছু শিখেছ সর্বদা স্মরণে রেখ, রক্ষা করো সযত্নে, জেন, এই শিক্ষাই প্রকৃত শিক্ষা।
{4:14} দুর্জনের পথে যেও না অসৎ লোকের পন্থা অনুসরণ করো না।
{4:15} সে পথ বর্জন কর, তার ত্রিসীমানায় যেও না, ফিরেও চেয়ো না সেদিকে, আপন পথে এগিয়ে চল।
{4:16} কারণ দুষ্কর্ম না করলে দুর্জনের ঘুম হয় না কারও অনিষ্ট না করা পর্যন্ত শান্তি হয় না তাদের।
{4:17} দুষ্কর্মেই ওদের শান্তি, লুন্ঠনেই ওদের তৃপ্তি।
{4:18} ঊষালোকের মত উজ্জ্বল ন্যায়নিষ্ঠের পথ, পূর্ণ দিবালোকে সে পথ হয় উজ্জ্বলতর।
{4:19} দুর্জনের পথ নিবিড় অন্ধকারে ঢাকা, তারা জানে না কিসে তাদের পদস্খলন ঘটবে।
{4:20} বৎস, আমার কথায় মনোযোগ দাও, কান পেতে শোন আমার প্রবচনমালা।
{4:21} সেগুলি যেন তোমার চোখের আড়াল না হয়, সঞ্চয় করে রাখ সেই প্রবচন মনের মণিকোঠায়।
{4:22} জ্ঞানময় এই প্রবচনমালা উপলব্ধি এনে দেয়, মানুষের জীবনে মঙ্গল আনে, দেহমনে আনে সজীবতা।
{4:23} তোমার মনকে বশে রেখ, মন থেকে উৎসারিত চিন্তাধারাই জীবনকে গড়ে তোলে।
{4:24} তোমার কথায় কুটিলতা না থাকুক ছলনার আশ্রয় নিও না কখনও।
{4:25} তোমার দৃষ্টি হোক সহজ ও সরল, ধ্রুব লক্ষ্যে দৃষ্টি রেখে এগিয়ে চল।
{4:26} স্থির কর, লক্ষ্য পথে এগিয়ে যাবে কিভাবে, তাহলে তোমার জীবনের গতি হবে সুনিশ্চিত।
{4:27} তোমার চরণ পথভ্রষ্ট না হোক, পরিহার কর মন্দ পথ।
{i5:1} ব্যভিচার সম্বন্ধে সাবধান বাণী
{5:1} বৎস, আমার প্রজ্ঞায় মনোযোগ দাও, আমার বুদ্ধিবিবেচনায় কর্ণপাত কর।
{5:2} তাহলে তুমি বিচক্ষণতা অর্জন করবে, তোমার ওষ্ঠাধরে সংরক্ষিত হবে জ্ঞান।
{5:3} অসতী নারীর মুখে মধু ঝরে, তার চুম্বন তেলের চেয়ে মসৃণ,
{5:4} কিন্তু পরিণামে সে দেয় জঘন্য তিক্ততা। আর হয়ে ওঠে দুইদিকে ধারালো তরবারির চেয়ে ক্ষুরধার।
{5:5} তার চরণ ধায় মৃত্যুর দিকে, রসাতল অভিমুখেই তার গতি।
{5:6} জীবনের পথে সে স্থির থাকতে পারে না, সে অস্থির হয়ে চারিদিকে ঘুরে বেড়ায়, কিছুই জানে না।
{5:7} অতএব বৎসেরা, আমার কথা শোন, আমার মুখ নিঃসৃত প্রবচনগুলি অগ্রাহ্য করো না
{5:8} তুমি সেই নারীর কাছ থেকে দূরে থেক, তার বাড়ির দরজায় কখনও যেও না।
{5:9} অন্যথায় তুমি অন্যের কাছে সম্মান হারাবে নির্দয় লোকদের হাতে নিঃশেষ হবে তোমার আয়ু।
{5:10} তাহলে অপরিচিত লোকেরা ভোগ করবে তোমার ধনসম্পদ, বিজাতীয়দের ঘরে সঞ্চিত হবে তোমার শ্রমের ফসল।
{5:11} জীবনের শেষভাগে তুমি করবে অনুশোচনা, তোমার দেহ হবে ক্ষীণ, মাংস ক্ষয়প্রাপ্ত।
{5:12} তুমি তখন বলবে, “হায়! আমি উপদেশ তুচ্ছ করেছি, আমার হৃদয় অবহেলা করেছে তিরস্কার।
{5:13} আমার গুরুর কথা আমি শুনি নি, শিক্ষকদের কথায় দিই নি কান।
{5:14} তাই লোকসমাজে ও মণ্ডলীতে আমি হয়েছি চূড়ান্ত অপদস্থ।”
{5:15} তুমি আপন কূপের জল পান কর, নিজ ঝর্ণার স্রোতে নিবারণ কর তৃষ্ণা।
{5:16} তোমার ফোয়ারার জল কি বাইরে ছড়িয়ে পড়বে? জলের স্রোত কি বয়ে রাস্তা ঘাটে?
{5:17} না, সে কেবল তোমারই থাক, অন্য কেউ হবে না তোমার শরিক।
{5:18} তোমার যুবতী স্ত্রী তোমার ঝর্ণা, ধন্য হোক সে, তারই মাঝে তুমি আনন্দলাভ কর।
{5:19} সে যে লাবণ্যময়ী প্রেম বিহ্বলা হরিণী, তার স্তনযুগলে তুমি তৃপ্ত থাক সর্বদা নিয়ত মগ্ন থাক তারই প্রেমে।
{5:20} বৎস, অসতী নারীর প্রতি তোমার কেন মোহ থাকবে? কেন আলিঙ্গন করবে স্বৈরিণীর বক্ষ?
{5:21} মানুষের আচরণ প্রভু পরমেশ্বরের দৃষ্টি গোচর তার সমস্ত কার্যকলাপ তিনি লক্ষ্য করেন।
{5:22} দুর্জন নিজের অধর্মের ফাঁদে ধরা পড়ে, আবদ্ধ হয় নিজের পাপকীর্তির কঠিন পাশে।
{5:23} আত্মসংযমের অভাবে তার মৃত্যু হবে, অজ্ঞতার বাহুল্যবশতঃই সে হবে অবলুপ্ত।
{i6:1} আরও সতর্কবাণী
{6:1} বৎস, তুমি যদি তোমার বন্ধুর জামিন হয়ে থাক, কিম্বা অপরিচিত কোন ব্যক্তির জন্য দায়বদ্ধ হয়ে থাক,
{6:2} যদি নিজের কথার ফাঁদে ধরা পড়ে, যদি কোন প্রতিশ্রুতি দিয়ে বিপদে পড়
{6:3} তাহলে বৎস, এক কাজ কর, নিজেকে উদ্ধার করতে পারবে। শোন, তুমি তোমার বন্ধুর করায়ত্ত হয়ে পড়েছ, তাই দেরী না করে তার কাছে যাও তাকে সমানে অনুরোধ করতে থাক,
{6:4} এ সময় যেন তোমার চোখে ঘুম না থাকে। চোখের পাতায় যেন তন্দ্রা না নামে।
{6:5} ব্যাধের হাত থেকে হরিণের মত, শিকারীর ফাঁদ থেকে পাখির মত তার ফাঁদ থেকে নিজেকে উদ্ধার কর।
{6:6} হে অলস, তুমি পিপীলিকাকে লক্ষ্য কর, তার কার্যকলাপ দেখে জ্ঞান অর্জন কর।
{6:7} তার কোন নেতা নেই কোন প্রশাসক বা কর্মকর্তাও নেই।
{6:8} তবু সে গ্রীষ্মকালে খাদ্য সঞ্চয় করে ফসলকাটার মরশুমে রসদ সংগ্রহ করে।
{6:9} হে অলস, আর কতকাল শুয়ে থাকবে? কখন তোমার ঘুম ভাঙ্গবে?
{6:10} আর একটুখানি ঘুম, আর একটু তন্দ্রা আরও কিছুক্ষণ শুয়ে থাকা
{6:11} তাই যদি কর তবে দারিদ্র্য দস্যুর মত তোমার উপর ঝাঁপিয়ে পড়বে, দুর্দশা ডাকাতের মত চড়াও হবে।
{6:12} দুষ্ট ও অপদার্থ লোকের কথাবার্তা ও চালচলন কুটিল।
{6:13} সে চোখে ইসারা করে, পা দিয়ে ইঙ্গিত করে আর আঙ্গুল নেড়ে সঙ্কেত করে।
{6:14} তার কুটিল মন চক্রান্ত করে, সর্বদা ঝগড়া-বিবাদ বাধায়।
{6:15} এই জন্য অকস্মাৎ তার বিপদ ঘনাবে, হঠাৎ নেমে আসবে চরম আঘাত, সে আঘাত নিরাময় হবে না কখনও।
{6:16} ছয়টি বিষয় প্রভু ঘৃণা করেন, সাতটি বস্তু প্রভু পরমেশ্বরের চরম ঘৃণাস্পদ এবং দুঃসহ।
{6:17} উদ্ধত দৃষ্টি, মিথ্যাবাদী রসনা, নির্দোষের রক্তপাত করেছে যে হস্ত,
{6:18} কুচক্রান্তকারী হৃদয়, দুষ্কর্মে তৎপর চরণ,
{6:19} মিথ্যাসাক্ষ্য দেয় যে সাক্ষী, ভাইয়ে ভাইয়ে বিবাদ বাধায় যে ব্যক্তি।
{i6:20} ব্যভিচার সম্বন্ধে সতর্কবাণী
{6:20} বৎস, তুমি তোমার পিতার আদেশ পালন কর, মাতার শিক্ষা পরিত্যাগ করো না,
{6:21} সর্বদা গেঁথে রেখ তোমার অন্তরে, পরে থেক কন্ঠে তোমার।
{6:22} চলার পথে সেই প্রজ্ঞার বাণী দেখাবে তোমায় পথ, শয়নকালে পাহারা দেবে তোমায় জাগরণে আলাপ করবে তোমার সাথে।
{6:23} কারণ সেই আদেশ প্রদীপ ও সেই শিক্ষা আলোক স্বরূপ, শিক্ষামূলক অনুযোগ জীবনের পথ নির্দেশ করে।
{6:24} সেই শিক্ষা তোমাকে দুষ্টা রমণীর হাত থেকে, স্বৈরিণীর মিষ্ট কথার ফাঁদ থেকে রক্ষা করবে।
{6:25} তুমি মনে মনে তার রূপের লালসা করো না, তার কটাক্ষের ফাঁদে ধরা দিও না।
{6:26} কারণ একটি রুটির দামে গণিকার মন জয় করা যায়, কিন্তু পরস্ত্রী সঙ্গের মূল্যস্বরূপ দিতে হয় জীবন।
{6:27} কেউ যদি বুকে আগুন জড়িয়ে ধরে তার জামা কি পুড়বে না?
{6:28} কেউ যদি জ্বলন্ত অঙ্গারের উপর দিয়ে হাঁটে, আর পাদুকাটি কি পুড়বে না?
{6:29} পরস্ত্রীর কাছে যে যায় তার অবস্থাও তেমনি, সেই নারীকে যে স্পর্শ করবে, দণ্ড থেকে সে রেহাই পাবে না।
{6:30} ক্ষুর্ধাত চোর যদি প্রাণের দায়ে চুরি করে তাহলেও লোকে ছেড়ে দেবে না,
{6:31} ধরা পড়লে তাকে সাতগুণ ক্ষতিপূরণ দিতে হবে, তার ঘরে যা আছে তাও তাকে দিতে হবে।
{6:32} পরদারগামী ব্যক্তি নির্বোধ, সে নিজেই নিজের জীবন ধ্বংস করে।
{6:33} প্রহার ও অপমানই হবে তার প্রাপ্য, তার কলঙ্ক কখনও ঘুচাবে না।
{6:34} কারণ ঈর্ষান্বিত স্বামীর ক্রোধ প্রচণ্ড, প্রতিশোধ গ্রহণের সময় সে তাকে ক্ষমা করবে না।
{6:35} ক্ষতিপূরণ সে তুষ্ট হবে না, প্রচুর উপহার দিয়েও তাকে শান্ত করা যাবে না।
{7:1} বৎস, আমার নির্দেশ পালন কর, কখনও ভুলো না আমার উপদেশ।
{7:2} আমার নির্দেশ অনুযায়ী যদি চল তাহলে বাঁচবে, নয়নের মণির মত আমার উপদেশ সযত্নে রক্ষা কর,
{7:3} নিত্য ধারণ করে থেক অঙ্গে, লিখে রেখ হৃদয় ফলকে।
{7:4} প্রজ্ঞাকে ভগিনীর মত আপন করে নিও সুবিবেচনাকে করে নিও অন্তরঙ্গ বন্ধু।
{7:5} তাহলে তুমি পরস্ত্রীর প্রতি আসক্তি থেকে, অসতী নারীর চটুল কথার ফাঁদ থেকে রক্ষা পাবে।
{7:6} বাইরে তাকিয়েছিলাম আমি আমার ঘরের জানালা দিয়ে।
{7:7} সরলমতি একদল তরুণ আমার দৃষ্টি আকর্ষণ করল, দেখলাম তাদের মধ্যে অর্বাচীন এক যুবক
{7:8} গলিপথ দিয়ে হাঁটছিল, গলির মোড়ে ছিল এক গণিকার গৃহ।
{7:9} তখন সন্ধ্যা ঘনিয়েছে, নেমে এসেছেরাতের অন্ধকার,
{7:10} দেখলাম, সেই রমণী তার সামনে এসে দাঁড়াল, পরণে তার বারবধূর বেশবাস, নিপুণা সে ছলাকলায়।
{7:11} প্রগলভা, চপলা সেই রমণী, ঘরে তার মন বসে না,
{7:12} রাস্তায়, হাটেবাজারে, পথের মোড়ে সে ওৎ পেতে থাকে।
{7:13} সে দুহাতে যুবকটির গলা জড়িয়ে ধরল, তাকে চুমো খেয়ে তার চোখে চোখ রেখে বলল:
{7:14} আমি আজ স্বস্ত্যয়ন বলি উৎসর্গ করেছি, পূর্ণ করেছি আমার মানত,
{7:15} তাই তোমার খোঁজে পথে বেরিয়েছি, অনেক খুঁজে পেলাম তোমার সন্ধান।
{7:16} মিশর থেকে আনা বিচিত্র রঙীন চাদর আমি পেয়েছি শয্যায়।
{7:17} সুবাসিত করেছি সে শয্যা আতর, অগুরু আর দারুচিনির মধুর সুবাসে।
{7:18} এস, আজ রাতে আমরা আনন্দ করি ভাসি প্রেমের সুখসাগরে।
{7:19} আমার স্বামী আজ ঘরে নেই গিয়েছেন দূর দেশে,
{7:20} সঙ্গে নিয়ে গেছেন প্রচুর অর্থ ফিরবেন তিনি পক্ষকাল পরে।
{7:21} এমনি করেই ছলনাভরা মধুর কথায় সে তার মন ভুলাল, চটুল কথার ফুলঝুরিতে বশ করল তাকে।
{7:22} বলদ যেমন কসাইখানার দিকে যায় হরিণ যেমন ফাঁদের দিকে ঝাঁপ দিয়ে পড়ে যেখানে ব্যাধের শর তার জন্য উদ্যত হয়ে আছে, সেও তেমনি সম্মোহিত হয়ে তার পিছনে যেতে লাগল,
{7:23} পাখির মত ফাঁদের দিকে এগিয়ে চলল, জানে না সে এ তার মরণফাঁদ।
{7:24} বৎসেরা, আমার কথা শোন, আমার উপদেশে কান দাও।
{7:25} তোমার মন যেন ও পথে না যায়, ভুল করেও ঐ স্বৈরিণীর পথে তুমি যেও না।
{7:26} কেননা অনেকেই তার শিকার হয়েছে, বহুলোকের মরণ ঘটেছে তার হাতে।
{7:27} তার ঘরই হল পাতালপুরীর দ্বার, মৃত্যু সেখানে সুনিশ্চিত।
{i8:1} প্রজ্ঞা ও নির্বুদ্ধিতা
{8:1} শোন, প্রজ্ঞার আহ্বান, শোন সুবুদ্ধির সোচ্চার ঘোষণা।
{8:2} পথের ধারে উঁচু টিলায়, মোড়ের মাথায়,
{8:3} নগর তোরণে দাঁড়িয়ে সে চীৎকার করে সবাইকে ডাকে,
{8:4} বলে: হে মানব, আমি তোমাদেরই ডাকছি, তোমাদেরই উদ্দেশে আমার এই আবেদন।
{8:5} হে অবোধ, বিচক্ষণতা অর্জনকর, বুদ্ধিহীন লাভ কর সুবুদ্ধি।
{8:6} শোন, আমি স্পষ্ট কথা বলছি, আমার ওষ্ঠাধর ন্যায্যা কথা উচ্চারণ করবে।
{8:7} আমি সত্য কথাই বলি, ঘৃণা করি কুকথা।
{8:8} আমি যা বলি সবই ন্যায়সঙ্গত, এ তোমায় কুপথে নিয়ে যাবে না।
{8:9} এসব কথা বিচক্ষণের কাছে খুবই স্পষ্ট জ্ঞানবানের কাছে সহজ সরল।
{8:10} রূপোর বদলে গ্রহণ কর আমার উপদেশ, বিশুদ্ধ সোনা নয়, বেছে নাও জ্ঞান।
{8:11} জেন, মণিমুক্তার চেয়ে প্রজ্ঞা শ্রেয়, কোন কাম্য বস্তুই তার তুল্য নয়।
{8:12} এই প্রজ্ঞা, বিচক্ষণতা আমারই দান, আমি দেখাই জ্ঞান ও সুবিবেচনা।
{8:13} ঈশ্বরভক্তির অর্থ মন্দকে ঘৃণা করা, আমি ঘৃণা করি মিথ্যাচার আর কপটভাষণ।
{8:14} সুমন্ত্রণা ও দক্ষতা আমারই, সুবিবেচনা ও ক্ষমতা আমারই হাতে।
{8:15} আমারই সাহয্যে রাজা রাজত্ব করে, প্রশাসক প্রর্বতন করে ন্যায়ের বিধান।
{8:16} আমার সাহায্যেই শাসকেরা শাসন করে ধরণীর বিচাকপতিরা করে বিচার।
{8:17} আমায় যারা ভালবাসে আমিও ভালবাসি তাদের যারা একাগ্র নিষ্ঠায় আমার অন্বেষণ করে তারাই আমাকে পায়।
{8:18} ধন ও সম্মান রয়েছে আমার হাতে রয়েছে বিপুল শ্রী ও সম্পদ।
{8:19} আমার অবদান নিখাদ সোনার চেয়ে শুদ্ধ খাঁটি রূপোর চেয়েও আমার উপহার শ্রেয়।
{8:20} আমি ধর্মপথে চলি, ন্যায়ের পথই আমার পথ।
{8:21} যারা আমাকে ভালবাসে তাদের আমি উপহার দিই ধনসম্পদ, ঐশ্বর্যে ভরিয়ে তুলি তাদের ভাণ্ডার।
{8:22} ঈশ্বর তাঁর সৃষ্টির সূচনার বহুপূর্বে আমাকে লাভ করেছেন, লাভ করেছেন তাঁর সকল কীর্তির আগে।
{8:23} আমি নিযুক্ত হয়েছি বহুযুগ আগে, জগত পত্তনেরও আগে।
{8:24} যখন ছিল না জলধির অস্তিত্ব, জলের উৎসসমূহের যখন হয়নি উৎপত্তি, তখনও ছিলাম আমি।
{8:25} পর্বতমালার ভিত্তি স্থাপনের আগে, গিরিশ্রেণী প্রতিষ্ঠিত হওয়ার পূর্বেও আমি ছিলাম।
{8:26} ঈশ্বর তখনও পৃথিবীও প্রান্তর রচনা করেন নি, সৃষ্টি করেন নি জগতের ধূলিরাশির প্রথম কণাটিও।
{8:27} তিনি যখন নির্মাণ করলেন আকাশ, আমি ছিলাম সেখানে। যখন জলধিবক্ষে তিনি স্থাপন করলেন, দিকচক্রবাল,
{8:28} বিন্যস্ত করলেন ঊর্ধ্ব গগনে মেঘের চন্দ্রাতপ, যখন উন্মুক্ত করলেন জলধিগর্ভের উৎসগুলি,
{8:29} নির্ধারণ করলেন সমুদ্রের সীমা, যেন তার জলরাশি অমান্য না করে তাঁর নির্দেশ, যখন তিনি স্থাপন করলেন পৃথিবীর ভিত্তিমূল,
{8:30} তখন আমি ছিলাম তাঁর সহকারী কারিগর, আমিই ছিলাম তাঁর প্রতিদিনের আনন্দস্বরূপ তাঁর সম্মুখে আমি সদাই ছিলাম উল্লসিত।
{8:31} তাঁর সৃষ্ট ভুবনে আমি ছিলাম সদানন্দময়, মানব সন্তানেরা ছিল আমার প্রীতিভাজন।
{8:32} সুতরাং বৎসগণ, আমার কথা শোন, ধন্য তারা, যারা আমার নির্দেশিত পথে চলে।
{8:33} উপদেশ মেনে চল, অগ্রাহ্য করো না, জ্ঞানবান হও।
{8:34} ধন্য সেই জন, যে আমার কথা শুনে চলে, যে আমার দুয়ারে জেগে থাকে, প্রতীক্ষা করে আমার দ্বারদেশে।
{8:35} যে আমাকে পায় সে জীবন লাভ করে পায় প্রভু পরমেশ্বরের অনুগ্রহ।
{8:36} যে আমার অন্বেষণ করে না, সে নিজেরই অনিষ্ট করে, যারা আমাকে উপেক্ষা করে, মৃত্যুর সাথেই তাদের মিতালি।
{i9:1} প্রজ্ঞা ও নির্বুদ্ধিতা
{9:1} প্রজ্ঞা তার গৃহ নির্মাণ করেছে, স্থাপন করেছে তার সাতটি স্তম্ভ।
{9:2} ভোজের জন্য সে পশু হনন করেছে, সুরা প্রস্তুত করেছে, পেতেছে আসন।
{9:3} নগরকেন্দ্রে ঘোষণা করার জন্য সে তার দাসীদের পাঠিয়েছে।
{9:4} সরল মানুষের কাছে সে বার্তা পাঠিয়েছে: চলে এস এখানে! অবোধ অবুঝের কাছে আমন্ত্রণ পাঠিয়েছে:
{9:5} এস, আমার সঙ্গে অন্ন গ্রহণ কর, আমি যে সুরা প্রস্তুত করেছি, পান কর।
{9:6} নির্বোধের সংসর্গ পরিহার কর, তাহলে বাঁচবে, সুবিবেচনার পথে চল।
{9:7} উদ্ধতকে যে সংশোধন করতে যায়, সে হয় অপমানিত, দুর্জনকে যে অনুযোগ করে তার ভাগ্যে জোটে লাঞ্ছনা।
{9:8} নিন্দুককে ভর্ৎসনা করো না, তাহলে সে তোমাকে ঘৃণা করবে। জ্ঞানবানের ভুল ধরিয়ে দিলে সে তোমাকে ভালবাসবে।
{9:9} জ্ঞানবানকে উপদেশ দাও, সে আরও জ্ঞানী হবে, ধার্মিককে উপদেশ দাও, তার পাণ্ডিত্য বুদ্ধি পাবে।
{9:10} ঈশ্বরভক্তি প্রজ্ঞার প্রথম সোপান, পরম পবিত্রকে জানলেই হবে তোমার জ্ঞানের উদ্বোধন।
{9:11} আমিই তোমার আয়ু বৃদ্ধি করি, বাড়িয়ে দিই তোমার জীবনের দিনগুলি।
{9:12} তুমি প্রজ্ঞা অর্জন করলে তোমারই উপকার হবে। যদি তাকে ব্যঙ্গ কর, তুমি একাই তার ফল ভোগ করবে।
{9:13} নির্বুদ্ধিতা সেই মুখরা নারীর মত, যে নারী মূর্খ লজ্জাহীনা।
{9:14} সে তার ঘরের দরজায় বসে থাকে, নগরকেন্দ্রে গিয়ে আসন পাতে।
{9:15} পথ দিয়ে যে ব্যস্ত পথিকেরা চলে যায় তাদের সে ডেকে বলে:
{9:16} নির্বোধেরা এখানে এস, মূঢ়মতিকে সে বলে:
{9:17} চুরি করা জল বেশী মিঠে চোরাই রুটি আরও সুস্বাদু।
{9:18} যারা তার ঘরে যায় তারা জানে না, তার ঘরই পাতালপুরীর দ্বার, মৃত্যু সেখানে সুনিশ্চিত।
{i10:1} প্রবচন সঙ্কলন
{10:1} শলোমনের প্রবচনমালা: জ্ঞানবান পুত্র পিতামাতার গর্ব, হীনবুদ্ধি পুত্র তাদের দুঃখের কারণ।
{10:2} অসদুপায়ে অর্জিত ধন কল্যাণকর নয় কিন্তু ন্যায়নিষ্ঠতা উদ্ধার করে মৃত্যুর কবল থেকে।
{10:3} প্রভু পরমেশ্বর ধার্মিককে অনাহারে রাখেন না, কিন্তু ব্যর্থ করেন দুর্জনের মনোবাঞ্ছা।
{10:4} অলসতা দারিদ্র্য আনে, কিন্তু শ্রমশীলতা মানুষকে করে ধনবান।
{10:5} যে সন্তান যথাসময়ে সঞ্চয় করে সে বুদ্ধিমান, ফসল কাটার মরশুমে যে সন্তান ঘুমিয়ে কাটায় সে কলঙ্ক স্বরূপ।
{10:6} ধার্মিকের উপর আশীর্বাদ বর্ষিত হয়, কিন্তু দুর্জন মধুর কথার আড়ালে লুকিয়ে রাখে মনের গরল।
{10:7} ধার্মিক চিরস্মরণীয়, তার স্মৃতি আশীর্বাদ স্বরূপ, কিন্তু দুর্জনের স্মৃতি অভিশপ্ত।
{10:8} বিচক্ষণ লোক সুপরামর্শ গ্রহণ করে কিন্তু মূর্খ বাচাল হবে ধ্বংস।
{10:9} যে সৎপথে চলে সে নিরাপদ কিন্তু যে বাঁকা পথে চলে সেধরা পড়বেই।
{10:10} কথার ছলনায় জটিলতার সৃষ্টি হয় কিন্তু সরাসরি অনুযোগ সমাধান আনে।
{10:11} ধার্মিকের বাণী জীবনের উৎস কিন্তু দুর্জন মধুর কথায় মনের গরল লুকিয়ে রাখে।
{10:12} ঘৃণা বিরোধের প্ররোচনা দেয়, কিন্তু ভালবাসা সকল দোষ ক্ষমা করে এবং বিরোধের সমাধান আনে।
{10:13} বুদ্ধিমানের মুখে থাকে জ্ঞানের কথা কিন্তু মূর্খের জন্য আছে দণ্ড।
{10:14} জ্ঞানবান জ্ঞান সঞ্চয় করে, কিন্তু মূর্খের বাচালতা ডেকে আনে ধ্বংস।
{10:15} ধনই ধনবানের সুদৃঢ় আশ্রয় কিন্তু দারিদ্র্য ঘটায় দরিদ্রের সর্বনাশ।
{10:16} সুজনের পরিশ্রম জীবনদায়ী, কিন্তু দুর্জনের উপার্জন পতন আনে।
{10:17} সংশোধন যে মানে সে জীবনের পথে চলে, কিন্তু যে অনুযোগ অগ্রাহ্য করে সে হয় বিপথগামী।
{10:18} মিথ্যাবাদীর ওষ্ঠ ঘৃণা গোপন করে, যে দুর্নাম রটনা করে সে নির্বোধ।
{10:19} বাক্যের বাহুল্য পাপের উৎস, কিন্তু ওষ্ঠাধরকে যে বশে রাখে সে বুদ্ধিমান।
{10:20} সজ্জনের কথা খাঁটি রূপোর মতই মূল্যবান, কিন্তু দুর্জনের চিন্তাভাবনার কোন দাম নেই।
{10:21} ধার্মিকের কথা অনেককে পথ দেখায়, কিন্তু জ্ঞানের অভাবে মূর্খেরা মারা পড়ে।
{10:22} ঈশ্বরের আশীর্বাদই মানুষকে ধনবান করে কিন্তু তার সঙ্গে আনে না কোন সমস্যা।
{10:23} দুষ্কর্মেই মূর্খের আনন্দ, কিন্তু বুদ্ধিমানের আনন্দ প্রজ্ঞায়।
{10:24} ধার্মিকের মনোবাঞ্ছা পূর্ণ হয়, কিন্তু দুষ্ট যা ভয় করে তাই-ই ঘটে।
{10:25} দুর্যোগে দুষ্টের অস্তিত্ব লোপ পায়, কিন্তু ধার্মিক থাকে অবিচল।
{10:26} দাঁতের পক্ষে যেমন টক ও চোখের পক্ষে ধোঁয়া যেমন অস্বত্বিকর, নিয়োগকারীর পক্ষে অলস কর্মীও তেমনি।
{10:27} ঈশ্বর ভক্তি দীর্ঘ জীবন দান করে দুর্জনের মৃত্যু হয় অকালে।
{10:28} ধার্মিকের প্রত্যাশা পূর্ণ হয় সফলতার আনন্দে, দুর্জন হয় বিফল মনোরথ।
{10:29} ঈশ্বর স্বয়ং সজ্জনের সুদৃঢ় আশ্রয়, তিনি দুর্জনদের সংহার করেন।
{10:30} ধার্মিক আপনদেশে নিরাপদে বাস করবে, কিন্তু দুষ্টের ঠাঁই হবে না সেখানে।
{10:31} ধার্মিকের মুখ থেকে নিঃসৃত হয় প্রজ্ঞার বাণী, কিন্তু কুটিলের কন্ঠ রুদ্ধ হবে।
{10:32} ধামির্কের ওষ্ঠাধর প্রিয়বাক্য বলতে জানে, কিন্তু দুষ্ট শুধু রূঢ় কথাই বলে।
{11:1} যে ওজনে ঠকায় সে ঈশ্বরের ঘৃণার পাত্র, যে ন্যায্যা মাপে জিনিষ দেয় সে ঈশ্বরের প্রীতির পাত্র।
{11:2} দম্ভ এলে তার সঙ্গে আসে অপমান, কিন্তু বিনম্রদের সাথী প্রজ্ঞা।
{11:3} সৎ ব্যক্তিদের পথ দেখায় তাদের সততা, কিন্তু বিশ্বাসঘাতকদের কুটিলতাই তাদের বিনাশ ঘটায়।
{11:4} মরণের মুখে ধনসম্পদ কোন উপকারে লাগে না, কিন্তু ধার্মিকতা মৃত্যুর হাত থেকে উদ্ধার করে।
{11:5} সততাই নির্দোষের পথ সরল করে দেয়, কিন্তু দুষ্টের দুষ্টতাই তার পতন ঘটায়।
{11:6} সজ্জনের ধার্মিকতা তাকে উদ্ধার করে কিন্তু অবিশ্বস্ত ব্যক্তি নিজের লোলুপতার ফাঁদে ধরা পড়ে।
{11:7} মৃত্যুর সঙ্গে দুষ্টের আশা-ভরসা লোপ পায়, বিফল হয় তার ধনদৌলতের উপর ভরসা।
{11:8} সজ্জন সঙ্কট থেকে উদ্ধার পায়, পরিবর্তে দুর্জনই সঙ্কটে পড়ে।
{11:9} দুর্জনের পরামর্শে মানুষের ক্ষতি হয় কিন্তু সজ্জনের প্রজ্ঞা মানুষকে রক্ষা করে।
{11:10} ধার্মিকের সৌভাগ্যে নগরে আনন্দ হয়, কিন্তু দুর্জনের বিনাশে শোনা যায় হর্ষধ্বনি।
{11:11} সুজনের আশীর্বাদে নগরের শ্রীবৃদ্ধি হয়, কিন্তু দুর্জনের পরামর্শ ধ্বংস ডেকে আনে।
{11:12} অপরকে হেয় করা মূর্খতা, কিন্তু বুদ্ধিমান ব্যক্তি এ ক্ষেত্রে নীরব থাকে।
{11:13} বাচালকে বিশ্বাস করে গোপন কথা বলা যায় না, কিন্তু বিশ্বস্ত ব্যক্তি এ বিষয়ে নির্ভরযোগ্য।
{11:14} সুমন্ত্রণার অভাবে জাতির পতন হয়, সুচিন্তিত পরিকল্পনা আনে নিরাপত্তা।
{11:15} অচেনা লোকের জামিন হওয়া বিপজ্জনক, এক্ষেত্রে যে রাজী হয় না সে নিশ্চিন্ত থাকে।
{11:16} সুশীলা নারী সম্মান পায়, কিন্তু গুণহীনা রমণী মর্যাদা হারায়।
{11:17} দয়াবান নিজের মঙ্গল সাধন করে, কিন্তু নির্দয় ব্যক্তি নিজেরই ক্ষতি করে।
{11:18} অসৎ উপায়ে অর্জিত ধন থাকে না, ন্যায় পথে উপার্জিত অর্থ আশীর্বাদযুক্ত।
{11:19} সৎ পথে যে সুস্থির, সে বাঁচে, অসৎ কাজে যে লিপ্ত তার মৃত্যু অবধারিত।
{11:20} কুটিল যাদের মন, প্রভুর ঘৃণার পাত্র তারা, কিন্তু সদাচারী প্রভুর প্রীতিভাজন।
{11:21} দুষ্টের দণ্ড সুনিশ্চিত, কিন্তু ধার্মিক রক্ষা পায়।
{11:22} বিচারবুদ্ধিহীনা সুন্দরী নারী যেন শূকরীর নামে সোনার নথ।
{11:23} ধার্মিকের অভীষ্ট মঙ্গলজনক কিন্তু দুরাচারীর কামনা পূরণে অসন্তোষ দেখা দেয়।
{11:24} অনেকে মুক্তহস্তে দান করেও সমৃদ্ধিলাভ করে, আবার অনেকে ব্যয়সঙ্কোচ করেও দারিদ্র্য ঘুচাতে পারে না।
{11:25} উদারচিত্ত ব্যক্তি সমৃদ্ধিলাভ করে, যে অপরকে তৃপ্ত করে সে নিজেও তৃপ্ত হয়।
{11:26} লাভের আশায় যে শস্য মজুত করে রাখে সে লোকের অভিশাপ কুড়ায় কিন্তু যে খোলা বাজারে শস্য বিক্রী করতে রাজী হয় সে আশীর্বাদ পায়।
{11:27} হিতাকাঙ্ক্ষী সকলের প্রীতিভাজন কিন্তু যে অপরের অনিষ্ট কামনা করে তার নিজেরই ক্ষতি হয়।
{11:28} ধনসম্পদের উপর নির্ভরতা আনে পতন, কিন্তু ধার্মিকেরা কিশলয়ের মতই থাকে সজীব।
{11:29} যে পরিবারে সঙ্কট সৃষ্টি করে পরিণামে সে সবই হারায়, মূর্খকে হতে হয় জ্ঞানবানের অধীন।
{11:30} ধার্মিকের কর্ম জীবন দেয়, দুর্জনের দৌরাত্ম্যে হয় জীবনের অবক্ষয়।
{11:31} এ পৃথিবীতে ধার্মিক পুরস্কার পায় এবং দুর্জন ও পাপী পায় সমুচিত দণ্ড।
{12:1} যে শাসন ভালবাসে সে জ্ঞানের অনুরাগী, কিন্তু যে অনুযোগ ঘৃণা করে সে মূর্খ।
{12:2} সজ্জন ঈশ্বরের অনুগ্রহ লাভ করে কিন্তু কুচক্রীকে তিনি দোষী সাব্যস্ত করেন।
{12:3} দুষ্কর্মের দ্বারা মানুষ প্রতিষ্ঠা পায় না, কিন্তু ধার্মিকের ভিত্তি অটল থাকে।
{12:4} গুণবতী স্ত্রী তার স্বামীর গর্ব ও আনন্দ কিন্তু যে স্ত্রীর জন্য স্বামী লজ্জিত হয় সে তার দেহের পচল স্বরূপ।
{12:5} ধার্মিকের পরিকল্পনা ন্যায় সঙ্গত, কিন্তু দুষ্টের মন্ত্রণার উদ্দেশ্য প্রতারণা।
{12:6} কথার আড়ালে দুষ্টেরা হত্যার উদ্দেশ্য গোপন রাখে, কিন্তু ন্যায়নিষ্ঠদের কথায় লোকে উদ্ধার পয়।
{12:7} দুষ্টদের পতন হয়, তাদের কোন চিহ্নই থাকে না, কিন্তু ধার্মিকের বংশ কখনও লোপ পায় না।
{12:8} জ্ঞানবুদ্ধি অনুসারে মানুষ প্রশংসা লাভ করে, কিন্তু যদি মন কুটিল সে পায় অবজ্ঞা।
{12:9} একজন সাধারণ অথচ স্বাবলম্বী লোক চালচুলোহীন চালবাজের চেয়ে ভাল।
{12:10} ধার্মিক লোক তার পশুপালের তত্ত্বাবধানে যত্নবান, কিন্তু দুষ্টেরা তাদের পশুপালের প্রতি নির্দয়।
{12:11} পরিশ্রমী চাষী খাদ্যের প্রাচুর্যে পরিতৃপ্ত হয়, কিন্তু অসার পরিকল্পনায় যে মেতে থাকে, সে নির্বোধ।
{12:12} ধার্মিকদের ভিত্তি সর্বদা অটল থাকে, কিন্তু দুষ্টদের সুদৃঢ় দুর্গও ধ্বংস হয়।
{12:13} দুর্জন অসংযত কথার ফাঁদে ধরা পড়ে কিন্তু ধার্মিক সঙ্কট থেকে নিস্তার পায়।
{12:14} মানুষের মুখের কথাই তার মঙ্গল সাধন করে, নিজের কৃতকর্মের ফলই মানুষকে ভোগ করতে হয়।
{12:15} মূর্খ নিজের পথকেই সঠিক বলে মনে করে, কিন্তু জ্ঞানবান পরামর্শ শোনে।
{12:16} মূর্খ তার বিরক্তি তৎক্ষণাৎ প্রকাশ করে, কিন্তু বিচক্ষণ ব্যক্তি অপমান গ্রাহ্য করে না।
{12:17} সত্যবাদীর সাক্ষ্যে ন্যায়বিচার সম্পন্ন হয়, কিন্তু মিথ্যা সাক্ষ্যে ন্যায় বিচার হয় ব্যাহত।
{12:18} অসংযত কথা তরবারির মত বিদ্ধ করে কিন্তু জ্ঞানবানদের কথা ক্ষত নিরাময় করে।
{12:19} সত্যবাদীর বাক্য চিরতরে প্রতিষ্ঠিত হয় কিন্তু মিথ্যাবাদীর কথা ক্ষণস্থায়ী।
{12:20} কুচক্রীদের অন্তরে থাকে ছলনা, কিন্তু শান্তি স্থাপনে যারা রত তাদের চিত্ত হয় আনন্দিত।
{12:21} কোন অমঙ্গল ধার্মিককে স্পর্শ করে না, কিন্তু দুষ্টদের জীবন সঙ্কটে পরিপূর্ণ।
{12:22} মিথ্যাবাদী ওষ্ঠ প্রভু পরমেশ্বরের ঘৃণিত কিন্তু সত্যবাদী তাঁর প্রীতির পাত্র।
{12:23} বিজ্ঞব্যক্তি তার জ্ঞানের কথা গোপন রাখে, কিন্তু মূর্খ তার অজ্ঞানতা জাহির করে।
{12:24} নিরলস শ্রম ক্ষমতার অধিকারী করে, কিন্তু আলস্য দাসত্বের শৃঙ্খল পরায়।
{12:25} উদ্বেগ মানুষের শান্তি হরণ করে, হৃদয়কে ভারাক্রান্ত করে, কিন্তু মমতা মাখান কথা তাকে দেয় আনন্দ।
{12:26} ধার্মিক কুপথ পরিহার করে, কিন্তু দুষ্টেরা হয় বিপথগামী।
{12:27} অলস কখনও তার কাম্য বস্তুর নাগাল পায় না, কিন্তু পরিশ্রমী অর্জন করে বহুমূল্য সম্পদ।
{12:28} ধার্মিকতার পথ জীবনের পথ, কিন্তু দুষ্টতার পথ প্রসারিত মৃত্যুর দিকে।
{13:1} বুদ্ধিমান পুত্র পিতার শাসন মানে, কিন্তু উদ্ধত সন্তান তিরস্কার গ্রাহ্য করে না।
{13:2} সজ্জনের মুখের কথা তার মঙ্গল আনে, কিন্তু দুষ্ট চায় হিংসার হানাহানি।
{13:3} যে ব্যক্তি বাক সংযত করে সে নিজের প্রাণ রক্ষা করে, কিন্তু যার বাক সংযম নেই সে নিজের সর্বনাশ করে।
{13:4} অলসের প্রাণে অনেক বাসনা কিন্তু সে কিছুই পায় না, কিন্তু পরিশ্রমীদের মনোবাঞ্ছা পূর্ণ হয়।
{13:5} সজ্জন মিথ্যাচরণ ঘৃণা করে, কিন্তু দুষ্টের কার্যকলাপ ঘৃণ্য, লজ্জাজনক।
{13:6} সজ্জনের ন্যায়নিষ্ঠা তাকে রক্ষা করে কিন্তু মন্দ আচরণ পাপীর পতন ঘটায়।
{13:7} কিছু না থাকা সত্ত্বেও কেউ কেউ ঐশ্বর্যের আড়ম্বর দেখায়, আবার বিপুল সম্পদ থাকা সত্ত্বেও কেউ কেউ দারিদ্র্যের ভাণ করে।
{13:8} ধনীকে অর্থমূল্যে নিজের প্রাণ বাঁচাতে হয়, কিন্তু দরিদ্রকে কেউ ভীতি প্রদর্শন করে না।
{13:9} ধার্মিক দীপ্যমান আলোকের মত, কিন্তু দুষ্ট নিভে আসা দীপের মত।
{13:10} নির্বোধের ধৃষ্টতা শুধু বিবাদ সৃষ্টি করে, কিন্তু পরামর্শ শুনে যারা চলে প্রজ্ঞা তাদের সহায়।
{13:11} সহজে পাওয়া অর্থ সহজেই চলে যায়, কিন্তু কষ্টার্জিত অর্থ দিনে দিনে বাড়ে।
{13:12} প্রত্যাশা ব্যর্থ হলে মন ভেঙ্গে যায়, কিন্তু বাসনা পূর্ণ হলে আনন্দে ভরে ওঠে মন।
{13:13} সৎ পরামর্শ যে অবহেলা করে সে নিজের বিপদ ডেকে আনে, কিন্তু যে সসম্ভ্রমে অনুশাসন পালন করে তার কোন বিপদ ঘটে না।
{13:14} জ্ঞানীর উপদেশ জীবনের উৎস স্বরূপ, তার দ্বারা মৃত্যুর ফাঁদ এড়ানো যায়।
{13:15} সুমতি মানুষকে সম্মানের পাত্র করে, কিন্তু অবিশ্বস্ততা নিয়ে যায় ধ্বংসের পথে।
{13:16} বুদ্ধিমান ভেবেচিন্তে সব কাজ করে, কিন্তু নির্বোধ নিজের মূর্খতা প্রকাশ করে।
{13:17} অবিশ্বস্ত সংবাদবাহক বিপত্তি ঘটায়, কিন্তু বিশ্বস্ত দূত সন্ধি স্থাপন করে।
{13:18} যে উপদেশ অগ্রাহ্য করে তার ভাগ্যে জোটে দারিদ্র্য ও অপমান, কিন্তু যে শাসন মানে সে হয় সম্মানিত।
{13:19} মনোবাঞ্ছা পূর্ণহলে তৃপ্তির আনন্দে মন ভরে যায়, কিন্তু মূঢ় কুপথ পরিত্যাগ করতে কখনও রাজী হয় না।
{13:20} সৎ সঙ্গে স্বর্গবাস, অসৎ সঙ্গে সর্বনাশ।
{13:21} অমঙ্গল পাপীদের তাড়া করে ফেরে, কিন্তু মঙ্গলই ধার্মিকের পুরস্কার।
{13:22} সৎলোক তার উত্তরপুরুষের জন্য রেখে যায় উত্তরাধিকার, কিন্তু পাপীর সম্পদ ধার্মিকের ভোগে লাগে।
{13:23} পতিত জমি চাষ করেও দরিদ্র প্রচুর ফসল ফলাতে পারে, কিন্তু দুর্জনের অন্যায় সে ফসল থেকে তাকে বঞ্চিত করে।
{13:24} পুত্রকে যে পিতা শাসন করে না, প্রকৃত পক্ষে সে তাকে ভালবাসে না, প্রকৃত ভালবাসা সন্তানকে সংশোধন করে।
{13:25} ধার্মিকের কখনও খাদ্যাভাব হয় না, কিন্তু দুর্জনের খাবার জোটে না।
{14:1} নারীর প্রজ্ঞায় গড়ে ওঠে সুখের সংসার, কিন্তু তাদের মূর্খতায় ঘর ভেঙ্গে যায়।
{14:2} সজ্জন ঈশ্বরকে সম্ভ্রম করে, কিন্তু দুর্জন তাঁকে অবজ্ঞা করে।
{14:3} নিজের বাগাড়ম্বরে মূর্খ শাস্তি পায়, কিন্তু বুদ্ধিমানের কথা তাকে বিপদে পড়তে দেয় না।
{14:4} বলদের অভাবে শূন্য থাকে গোলাঘর, বলদের বলই আনে ফসলের প্রাচুর্য।
{14:5} বিশ্বস্ত সাক্ষী মিথ্যা কথা বলে না, কিন্তু অবিশ্বস্ত সাক্ষীর সব কথাই মিথ্যা।
{14:6} দাম্ভিক বৃথাই প্রজ্ঞার অন্বেষণ করে, কিন্তু বুদ্ধিমানের পক্ষে জ্ঞান সহজলভ্য।
{14:7} মূর্খের সঙ্গ ত্যাগ কর, তার কাছে শেখার কিছুই নেই।
{14:8} বিজ্ঞজনকে প্রজ্ঞা পথ দেখায়, কিন্তু মূর্খকে প্রতারণা করে তার মূর্খতা।
{14:9} মূর্খেরা তাদের ত্রুটিবিচ্যুতি সংশোধন করতে চায় না, কিন্তু জ্ঞানবান ত্রুটি স্বীকার করে আপোষ মীমাংসায় আগ্রহী ।
{14:10} তোমার হৃদয়ের বেদনা ও আনন্দ তোমার নিজেরই, অপর কেউ তার অংশীদার হতে পারে না।
{14:11} দুর্জনের প্রাসাদ ভেঙ্গে পড়বে, কিন্তু সজ্জনের কুটির হবে সমৃদ্ধ।
{14:12} মানুষের বিবেচনায় যে পথ সঠিক, পরিণামে সেই পথই হয়তো তাকে নিয়ে যাবে মৃত্যুর মুখে।
{14:13} হাস্যপরিহাসের মাঝেও হৃদয় থাকে বিষণ্ণ, আমোদ-প্রমোদের শেষে থাকে শুধু খেদ।
{14:14} বিকৃতচিত্ত ব্যক্তি নিজ আচরণের ফল ভোগ করবে, সৎ ব্যক্তি লাভ করবে নিজ কর্মের পুরস্কার।
{14:15} মূর্খ সহজেই সব কথা বিশ্বাস করে, কিন্তু বিচক্ষণ লোক বুদ্ধি বিবেচনা করে চলে।
{14:16} বুদ্ধিমান বিপদ এড়িয়েচলে, কিন্তু নির্বোধ অসতর্ক ও বেপরোয়া।
{14:17} বদমেজাজী লোক মূর্খের মত কাজ করে, কিন্তু বিচক্ষণ ব্যক্তি ধৈর্য ধারণ করে।
{14:18} মূর্খের উত্তরাধিকার মূর্খতা কিন্তু বিজ্ঞেরা ভূষিত হয় জ্ঞানের কিরীটে।
{14:19} দুর্জনেরা নতি স্বীকার করবে সজ্জনদের কাছে, ধার্মিকদের দ্বারে দুষ্টেরা করবে প্রণিপাত।
{14:20} দরিদ্র আপনজনের কাছেও অবাঞ্ছিত, কিন্তু ধনীর বন্ধু অনেক।
{14:21} প্রতিবেশীকে যে ঘৃণা করে সে পাপী, দীন-দুঃখীকে যে দয়া করে সে-ই ধন্য।
{14:22} যারা কুচক্রান্ত করে তারা কি ভুল করে না? কিন্তু যাদের পরিকল্পনা শুভ তারা লাভ করে শ্রদ্ধাভক্তি।
{14:23} সর্বপ্রকার শ্রমই লাভজনক, কিন্তু বাকসর্বস্বতা আনে শুধু অভাব।
{14:24} সম্পদই জ্ঞানবানের মুকুট, মূর্খতাই মূর্খদের কন্ঠের মালা।
{14:25} সত্যবাদী সাক্ষী লোকের প্রাণ রক্ষা করে, কিন্তু মিথ্যাবাদী লোকের সঙ্গে করে বিশ্বাসঘাতকতা।
{14:26} ঈশ্বরের প্রতি সম্ভ্রমবোধ মানুষকে দেয় আস্থা ও নিরাপত্তা, তার সন্তানেরাও তারই মাঝে লাভ করে আশ্রয়।
{14:27} ঈশ্বরের প্রতি সম্ভ্রমবোধই জীবনের উৎস, যা মানুষকে মৃত্যুর ফাঁদ থেকে রক্ষা করে।
{14:28} প্রজা বাহুল্যেই রাজার গৌরব, প্রজাহীন রাজা আবাস্তব।
{14:29} ক্রোধে ধৈর্য ধারণ করে সে অতি বিচক্ষণ, কিন্তু বদমেজাজী লোক প্রকাশ করে চূড়ান্ত মূর্খতা।
{14:30} মনের শান্তি দেহের পক্ষে স্বাস্থ্যকর, কিন্তু ঈর্ষাপরায়ণতা দুষ্টক্ষতের মত।
{14:31} দরিদ্রের উপর যে অত্যাচার করে, সে অবমাননা করে তার স্রষ্টাকে দরিদ্রকে যে দয়া করে সে ঈশ্বরকে জানায় শ্রদ্ধা ও সম্মান।
{14:32} নিজের দুষ্কর্মের ফলেই দুষ্টের পতন হয়, কিন্তু ধার্মিক তার সততার জন্য রক্ষা পায়।
{14:33} বিজ্ঞের হৃদয়ে প্রজ্ঞা স্থিতিলাভ করে, কিন্তু মূর্খের অন্তরে তার স্থান নেই।
{14:34} ধার্মিকতা জাতিকে উন্নত করে, পাপাচরণ জাতিকে করে কলুষিত।
{14:35} সুযোগ্য কর্মী রাজার অনুগ্রহ লাভ করে, কিন্তু যার জন্য তিনি লজ্জিত হন সে হয় তাঁর ক্রোধের পাত্র।
{15:1} বিনম্র উত্তর ক্রোধ নিবারণ করে কিন্তু রূঢ় কথায় ক্রোধ প্রজ্বলিত হয়।
{15:2} জ্ঞানবানেরা রসনা সুচারুরূপে ব্যক্ত করে জ্ঞান, কিন্তু নির্বোধের মুখ উদ্গার করে মূর্খতা।
{15:3} পরমেশ্বরের দৃষ্টি সর্বত্র প্রসারিত, উত্তম ও অধম সকলেরই প্রতি রয়েছে, তাঁর দৃষ্টি।
{15:4} মধুর কথা সঞ্জীবনী-স্বরূপ, কিন্তু কটূভাষণ ভেঙ্গে দেয় মানুষের মন।
{15:5} নির্বোধ পিতার উপদেশ অগ্রাহ্য করে, কিন্তু বুদ্ধিমান গ্রহণ করে সেই উপদেশ।
{15:6} সজ্জনের সম্পদ অটুট থাকে, কিন্তু দুষ্টের উপার্জন উদ্বেগ আনে।
{15:7} জ্ঞানীর ওষ্ঠ জ্ঞানের প্রসার ঘটায়, কিন্তু নির্বোধ তার বিপরীত।
{15:8} দুর্জনের হোমবলি প্রভু পরমেশ্বরের ঘৃণাস্পদ, কিন্তু সজ্জনের প্রার্থনা তাঁর প্রীতিজনক।
{15:9} দুষ্টের আচরণ প্রভু ঘৃণা করেন, কিন্তু ন্যায়ের পথ সে অনুসরণ করে তাকে তিনি ভালবাসেন।
{15:10} বিপথগামীর জন্যে রয়েছে কঠোর শাস্তি, অনুযোগ যে ঘৃণা করে তার মৃত্যু অবধারিত।
{15:11} পাতাল এবং নরকও প্রভুর দৃষ্টি থেকে নিজেকে গোপন রাখতে পারে না, মানুষ কি করে পারবে ঈশ্বরের কাছ থেকে তার চিন্তাভাবনা লুকিয়ে রাখতে?
{15:12} দাম্ভিক অনুযোগ পছন্দ করে না তাই সে জ্ঞানবানের কাছে যায় না।
{15:13} মনে আনন্দে থাকলে মুখ প্রফুল্ল দেখায়, কিন্তু হৃদয়ের বেদনা মুখেই ফুটে ওঠে।
{15:14} বুদ্ধিমানের মন জ্ঞানের অন্বেষণ করে কিন্তু নির্বোধ রোমন্থন করে মূর্খতা।
{15:15} দুঃখীর জীবনের প্রতিটি দিনই বেদনাময়, কিন্তু সুখীজনের হৃদয় তৃপ্তির আনন্দে পরিপূর্ণ।
{15:16} উৎকন্ঠা নিয়ে ধনের প্রাচুর্যের চেয়ে বরং পরমেশ্বরের প্রতি ভক্তি নিয়ে অল্পে তুষ্টিশ্রেয়।
{15:17} অশান্তির পলান্নের চেয়ে শান্তির শাকান্ন ভাল।
{15:18} বদমেজাজী লোক কলহ বাধায় কিন্তু ধৈর্য বিবাদ মিটায়।
{15:19} অলসের পথ কন্টাককীর্ণ কিন্তু সজ্জনের পথ সরল ও অবাধ।
{15:20} বুদ্ধিমান পুত্র পিতামাতাকে আনন্দিত করে, কিন্তু নির্বোধ অবজ্ঞা করে তাদের।
{15:21} নির্বোধ অজ্ঞতায় আনন্দ অনুভব করে, কিন্তু বুদ্ধিমান সঠিক পথে চলে।
{15:22} সুমন্ত্রণার অভাবে অনেক পরিকল্পনা ব্যর্থ হয়, উপযুক্ত মন্ত্রণায় সেগুলি হয় সার্থক।
{15:23} ভাল কথা বলতে পারলে আনন্দ হয়, কিন্তু উপযুক্ত সময়ে সঠিক কথা বলতে পারলে আরও আনন্দ।
{15:24} বিজ্ঞজন ঊর্ধ্বমুখী জীবনের পথে চলে, সে পরিহার করে নিম্নগামী পাতালের পথ।
{15:25} পরমেশ্বর অহঙ্কারীদের বাস্তুহারা করেন, কিন্তু সুরক্ষা করেন বিধবার সম্পত্তি।
{15:26} দুষ্টের সঙ্কল্প প্রভু ঘৃণা করেন, কিন্তু শুদ্ধচিত্তের পরিকল্পনা তাঁর প্রীতিজনক।
{15:27} অসদুপায়ে উপার্জিত ধন পরিবারকে করে বিপন্ন, কিন্তু উৎকোচ গ্রহণে যার ঘৃণা সে পায় দীর্ঘ পরমায়ু।
{15:28} সজ্জন বিবেচনাপূর্বক উত্তর দেয়, কিন্তু দুর্জনের মুখ কুকথায় তৎপর।
{15:29} দুর্জনের প্রার্থনায় প্রভু কর্ণপাত করেন না, কিন্তু ধার্মিকের বিনতি তিনি গ্রাহ্য করেন।
{15:30} প্রসন্ন দৃষ্টিতে মানুষের মন আনন্দিত হয়, শুভ সংবাদ মানুষকে উজ্জীবিত করে।
{15:31} সংশোধনকারী উপদেশে যে কর্ণপাত করে জ্ঞানীসমাজে সে প্রতিষ্ঠিত হয়।
{15:32} উপদেশ যে অগ্রাহ্য করে সে নিজেরই ক্ষতিসাধন করে, অনুযোগ যে গ্রহণ করে সে হয় আরও বিজ্ঞ।
{15:33} প্রভুর প্রতি সম্ভ্রমবোধ প্রজ্ঞাদান করে, নম্র হয়েই শ্রদ্ধা অর্জন করতে হয়।
{16:1} মানুষ মনে মনে অনেক পরিকল্পনাই করতে পারে কিন্তু প্রভুই দেন তার মনে প্রকাশের ভাষা।
{16:2} মানুষ নিজের সমস্ত আচরণই সঠিক মনে করে, কিন্তু পরমেশ্বর তার অভিপ্রায়ের যথাযথ বিচার করেন।
{16:3} তোমার সর্বকর্ম পরমেশ্বরের উদ্দেশ্যে নিবেদন কর, তাহলে সার্থক হবে তোমার পরিকল্পনা।
{16:4} পরমেশ্বরের সৃষ্ট সব কিছুরই রয়েছে নির্দিষ্ট পরিণতি, দুর্জনের জন্যও নির্দিষ্ট রয়েছে দুর্দিন।
{16:5} দাম্ভিক মাত্রেই প্রভুর ঘৃণাস্পদ তাদের দণ্ড সুনিশ্চিত।
{16:6} আনুগত্য ও বিশ্বস্ত আচরণে পাপমোচন হয়, আর ঈশ্বরভক্তি মানুষকে মন্দ থেকে দূরে রাখে।
{16:7} মানুষ যদি তার আচরণে প্রভুকে প্রসন্ন করে, তাহলে তিনি তার শত্রুদেরও মিত্রে পরিণত করেন।
{16:8} অন্যায় পথে লব্ধ বিপুল সম্পদের চেয়ে সদুপায়ে অর্জিত স্বল্প বিত্ত শ্রেয়।
{16:9} মানুষ ভেবেচিন্তে পথ স্থির করতে পারে, কিন্তু তার পদক্ষেপ নির্দেশ করেন প্রভু পরমেশ্বর।
{16:10} রাজা ঐশী শক্তির আবেশ কথা বলেন, নির্ভুল তাঁর বিচার।
{16:11} সঠিক ওজনের বাটখারা ও দাঁড়ি পাল্লা প্রভুর কাম্য, বেচাকেনাতেও তিনি চান সততা।
{16:12} নৃপতিরা অন্যায় সহ্য করেন না, কারণ ন্যায়বিচারই প্রশাসনের সুদৃঢ় ভিত্তি।
{16:13} সত্যবাদী রাজার প্রীতির পাত্র, তিনি সত্যকেই মর্যাদা দেন।
{16:14} রাজরোষ মৃত্যুদূতের মত, জ্ঞানী ব্যক্তিই তা প্রশমিত করতে পারে।
{16:15} রাজার প্রসন্ন মুখ জীবনকে সঞ্জীবিত করে, তাঁর অনুগ্রহ বারিধারার মত জীবন সঞ্চার করে।
{16:16} স্বর্ণপ্রপ্তির চেয়ে প্রজ্ঞালাভ শ্রেয়, রজত খণ্ডের চেয়ে উত্তম সুবিবেচনা।
{16:17} সজ্জনের চলার পথ কুপথ নয়, যে নিজের পথ সম্পর্কে সতর্ক সে প্রাণে বাঁচে।
{16:18} বিনাশের আগে আসে অহঙ্কার, পতনের আগে দেখা দেয় ঔদ্ধত্য।
{16:19} দাম্ভিক দুরাচারীদের লুন্ঠিত ধনের অংশীদার হওয়ার চেয়ে বরং বঞ্চিতদের সঙ্গে নম্র হয়ে দারিদ্র্য বরণ করা ভাল।
{16:20} বিষয়কর্মে বিচক্ষণ ব্যক্তি সমৃদ্ধি লাভ করবে, কিন্তু প্রভুর উপর যে নির্ভর করে সে-ই ধন্য।
{16:21} প্রাজ্ঞ ব্যক্তি সর্বত্র সম্মান পায়, মিষ্টি কথায় সে জয় করে মানুষের মন।
{16:22} জ্ঞানীর কাছে জ্ঞান জীবনের উৎস স্বরূপ, কিন্তু নির্বোধ নিজের মূর্খতার জন্য দণ্ডলাভ করে।
{16:23} বিজ্ঞ ব্যক্তি বিবেচনাপূর্বক কথা বলে, তাদের কথায় গুরুত্ব থাকে।
{16:24} মনোহর কথা মধুর মত, মনকে করে তৃপ্ত, দেহে আনে সজীবতা।
{16:25} মানুষ যে পথ ন্যায্যা বলে মনে করে পরিণামে সেই পথই হয়তো তাকে নিয়ে যায় মরণের দিকে।
{16:26} ক্ষুধা শ্রমিকের জীবনকে পীড়ন করে, ক্ষুধা নিবারণের জন্যই সে পরিশ্রম করে।
{16:27} নীচ ব্যক্তি অনিষ্ট করার চক্রান্ত করে, তার মুখের কথা জ্বলন্ত অঙ্গারের মত।
{16:28} কুচক্রী লোক বিবাদ বাধায়, কুৎসা রটনাকারী ঘটায় বন্ধুবিচ্ছেদ।
{16:29} জুলুমবাজ লোক তার বন্ধুদের প্রলুব্ধ করে, তাদের নিয়ে যায় অসৎ পথে।
{16:30} চোখের ইসারায় যে কথা বলে তার মনে থাকে দুরভিসন্ধি, ঠোঁট চেপে রাখে যে সে দুষ্কর্ম করতে বদ্ধপরিকর।
{16:31} শুভ্রকেশ সুশোভন মুকুটের মত, ধর্মপথে চললেই তা লাভ করা যায়।
{16:32} ক্রোধে যে ধৈর্যধারণ করে সে বীরের চেয়েও মহান, আত্মসংযম করা নগর অধিকার করার চেয়ে উত্তম।
{16:33} পাশার দান নিজের পক্ষে হয়তো ফেলা যায়, কিন্তু প্রভুই সব কিছুই চূড়ান্ত নিষ্পত্তি করেন।
{17:1} কলহমুখর বাড়ির ভোজের চেয়ে শান্তিতে এক মুঠো শাকান্নও ভাল।
{17:2} মনিবের অপদার্থ পুত্রের উপর কর্তৃত্ব লাভ করে বুদ্ধিমান দাস, সম্পত্তির অংশ সেও পায়।
{17:3} সোনা ও রূপো আগুনে পুড়িয়ে যাচাই করা হয়, কিন্তু প্রভুই পরখ করেন মানুষের অন্তর।
{17:4} দুষ্ট লোক মন্দ কথা শোনে, এবং মিথ্যাবাদী কুৎসা ও মিথ্যায় কান দেয়।
{17:5} দীনহীনকে যে উপহাস করে, সে তার স্রষ্টাকেই ব্যঙ্গ করে। অন্যের বিপদে যে আনন্দিত হয় তার দণ্ড অনিবার্য।
{17:6} নাতি নাতনীরা বৃদ্ধদের গর্বের বিষয় এবং পিতামাতারা সন্তানদের গৌরব।
{17:7} সম্ভ্রান্ত লোকের মুখে যেমন মিথ্যা কথা শোভা পায় না, মূর্খদের মুখেও তেমনি সুললিত ভাষণ সাজে না।
{17:8} যারা ঘুষ দেয় তারা মনে করে এর যাদুকরী শক্তি আছে, ঘুষ দিয়ে তারা যা খুশী তাই করতে পারে।
{17:9} তুমি যদি মানুষের ভালবাসা চাও তাহলে তার দোষত্রুটি ক্ষমা কর, বার বার এসব উল্লেখ করলে বন্ধুত্ব ভেঙ্গে যায়।
{17:10} বুদ্ধিমানকে অনুযোগ করলে সে যতটা বোঝে, শত প্রহারেও নির্বোধ ততটা বোঝে না।
{17:11} দুষ্ট অযথা অশান্তি সৃষ্টি করে তার বিরুদ্ধে পাঠানো হবে নিষ্ঠুর দণ্ডদাতা।
{17:12} নির্বোধের চক্রান্তের চেয়ে সন্তানহারা ভল্লুকীর মুখে পড়া বরং ভাল।
{17:13} যে উপকারের প্রতিদানে অপকার করে তার ঘর থেকে অমঙ্গল কখনও দূর হয় না।
{17:14} সামান্য বচসা বাঁধের ছোট ফাটলের মত, সূচনাতেই রোধ না করলে তুমুল কলহে পরিণত হবে, বাঁধভাঙ্গা জলের মত সব ভাসিয়ে নিয়ে যাবে।
{17:15} দুষ্টকে অব্যাহতি দেওয়া এবং নির্দোষের দণ্ডবিধান করা, উভয়ই পরমেশ্বরের দৃষ্টিতে ঘৃণ্য।
{17:16} জ্ঞানলাভের জন্য নির্বোধের অর্থব্যয় নিরর্থক, কারণ কোন বোধবুদ্ধি নেই তার।
{17:17} বন্ধু নিয়তই তার ভালবাসার পরিচয় দেয়, বিপদের অংশীদার হওয়াই ভাইয়ের কর্তব্য।
{17:18} বুদ্ধিহীন লোকই অন্যের দেনা শোধের প্রতিশ্রুতি দেয়, সকলের সামনে তার জামিন হয়।
{17:19} যে বিরোধ ভালবাসে সে অধর্ম ভালবাসে, যে ধনসম্পদের বড়াই করে, সে নিজেরই ধ্বংস ডেকে আনে।
{17:20} কুটিল ব্যক্তির কখনও মঙ্গল হয় না, কটূভাষী লোক বিপদে পড়ে।
{17:21} মূর্খ সন্তান পিতামাতার দুঃখের কারণ, মূর্খ সন্তানের জন্য সদাই নিরানন্দ তাদের মন।
{17:22} উৎফুল্ল হৃদয় স্বাস্থ্যকর ওষুধের মত, বিষণ্ণ চিত্ত শরীর ক্ষয়করে।
{17:23} দুর্নীতিপরায়ণ বিচারক উৎকোচ নেয়, ফলে ন্যায় বিচার ব্যাহত হয়।
{17:24} বুদ্ধিমান ব্যক্তি বিজ্ঞ আচরণের চেষ্টা করে, কিন্তু মূর্খ সব ব্যাপারেই মাথা ঘামায়।
{17:25} মূর্খ সন্তান তার পিতাকে দেয় দুঃখ, তার জননীর জীবন করে তোলে তিক্ত।
{17:26} নির্দোষ লোকের জরিমানা করা অন্যায়, সৎ লোকেরা দণ্ডিত হলে অবিচার করা হয়।
{17:27} যে জ্ঞানী সে অল্প কথা বলে, বোধসম্পন্ন ব্যক্তির চিত্ত প্রশান্ত।
{17:28} আবার মূর্খ যদি নীরব থাকে, সে বুদ্ধিমান বলে বিবেচিত হয়।
{18:1} যারা কারও সঙ্গে মিলেমিশে চলতে পারে না তারা ঘোর আত্নকেন্দ্রিক, তারা সর্বপ্রকার ন্যায়সঙ্গত সিদ্ধান্তের বিরোধিতা করে।
{18:2} জ্ঞানবুদ্ধির অনুশীলনে মূর্খের কোন আগ্রহ নেই, মূর্খতা জাহির করতেই তার আনন্দ।
{18:3} পাপ ডেকে আনে অপমান, আত্মমর্যাদা হারালে আসে অপযশ।
{18:4} মানুষের কথা হবে প্রজ্ঞার উৎস সাগরের মত তার গভীরতা, বহতা নদীর মত তাঁর নির্মলতা।
{18:5} দুষ্ট লোকের পথ সমর্থন এবং নির্দোষ ব্যক্তিকে ন্যায় বিচার লাভে বঞ্চিত করা অন্যায়।
{18:6} নির্বোধের কথায় বিপদ সৃষ্টি হয়, সে তর্ক করে, পরিণামে জোটে প্রহার।
{18:7} নির্বোধের কথাবার্তাই তার ধ্বংসের কারণ, নিজের কথার ফাঁদেই সে ধরা পড়ে।
{18:8} পরচর্চা অতি মুখরোচক পূর্ণমাত্রায় লোকে তা আস্বাদন করে, অতি সহজেই তা মানুষের অন্তরে গেঁথে যায়।
{18:9} অলস ব্যক্তি ধ্বংসকারীদের সমগোত্র।
{18:10} পরমেশ্বর সুদৃঢ় দুর্গস্বরূপ ধার্মিকেরা তাঁকে আশ্রয় করে নিরাপদ হয়।
{18:11} ধনী লোকেরা মনে করে সুদৃঢ় দুর্গের মত তাদের ধনসম্পদ, তার দ্বারাই তারা রক্ষা পাবে।
{18:12} ধ্বংসের আগে মানুষের চিত্ত হয় গর্বিত, কিন্তু নম্রতার পুরস্কার সম্মান।
{18:13} কোন কথার উত্তর দেওয়ার আগে তা শোনা উচিত, যে না শোনে সে মূর্খ, তার এ আচরণ অপমানজনক।
{18:14} রুগ্ন অবস্থায় মনোবলই মানুষকে বাঁচিয়ে রাখে, হতাশ হলে সে কি করে বাঁচবে?
{18:15} বুদ্ধিমান জ্ঞানলাভে আগ্রহী প্রাজ্ঞ ব্যক্তি জ্ঞানের অম্বেষণকরে।
{18:16} মান্যগণ্য ব্যক্তির সাক্ষাৎ করতে হলে, উপহার নিয়ে যেতে হয়, এতে সহজে সাক্ষাতের সুযোগ পাওয়া যায়।
{18:17} আদালতে প্রথমে যে বক্তব্য রাখে, মনে হয় তার কথাই ঠিক। যতক্ষণ না প্রতিপক্ষ না তাকে জেরা করে।
{18:18} কোন বিবাদে উভয় পক্ষই যদি প্রবল হয় তাহলে পাশার দান চেলে বিবাদের নিষ্পত্তি করতে হবে।
{18:19} ভাইকে সাহায্য করলে সে দুর্গ প্রাকারের মত তোমাকে রক্ষা করবে, কিন্তু তার সঙ্গে বিবাদ করলে তোমার জন্য তার দরজা বন্ধ হয়ে যাবে।
{18:20} মানুষ যা কিছু বলে তার ফল তাকে ভোগ করতেই হয়।
{18:21} মানুষের কথাতেই নিয়ন্ত্রিত হয় তার মরণ বাঁচন, যে কথা সে উচ্চারণ করে তার পরিণাম তাকে ভোগ করতেই হয়।
{18:22} পুরুষের পক্ষে বিবাহ করা ভাল, কারণ সহধর্মিণী ঈশ্বরের আশীর্বাদ। প্রভুর অনুগ্রহেই সে তা পায়।
{18:23} গরীব লোক নম্রভাবে বিনতি জানায়, কিন্তু ধনী রূঢ়ভাবে তার উত্তর দেয়।
{18:24} এমন অনেক বন্ধু থাকে যাদের ভালবাসা খাঁটি নয়, কিন্তু কেউ কেউ ভাইয়ের চেয়েও আপন হয়।
{19:1} মিথ্যাবাদী মূর্খের চেয়ে দরিদ্র সজ্জন বরং ভাল।
{19:2} উৎসাহের সঙ্গে বুদ্ধিবিবেচনা না থাকলে সে উৎসাহ ভাল নয়, তাড়াহুড়ো করে কাজ করলে কাজ পণ্ড হয়।
{19:3} মানুষ যখন নিজের নির্বুদ্ধিতায় ধ্বংসহয়, তখন সে প্রভুর উপরে দোষারোপ করে।
{19:4} ধনাগম হলে অনেক নতুন বন্ধু জোটে, কিন্তু দরিদ্রকে তার বন্ধুরা পরিত্যাগ করে।
{19:5} মিথ্যা সাক্ষ্য যে দেয় তার দণ্ড হবেই। মিথ্যা কথা বলে কেউ রেহাই পাবে না।
{19:6} সকলেই উচ্চপদস্থ লোকের অনুগ্রহ চায়, যে উদারহস্তে দান করে সকলেই হয় তার বন্ধু।
{19:7} দরিদ্র ব্যক্তির ভাইয়েরাও তাকে অবজ্ঞাকরে, তার বন্ধুরা তার কাছ থেকে দূরে সরে যায়। মানুষ দরিদ্র হয়ে পড়লে সে যতই চেষ্টা করুক না কেন কেউ তার বন্ধু হয় না।
{19:8} যে জ্ঞান আহরণ করে সে নিজের মঙ্গল করে, যার বুদ্ধি বিবেচনা আছে তার উন্নতি হয়।
{19:9} মিথ্যা সাক্ষ্য দেয় যে দণ্ড এড়াতে পারবে না, মিথ্যা কথা যে বলে সে অবশ্যই ধ্বংস হবে।
{19:10} মূর্খের বিলাসিতা যেমন শোভা পায় না, ক্রীতদাসের পক্ষেও তেমনি সম্ভ্রান্ত লোকদের উপর কর্তৃত্ব করা অশোভন।
{19:11} মানুষের ক্রোধ সংযত করে তার সুবুদ্ধি, কেউ তার বিরুদ্ধে অন্যায় করলে তা উপেক্ষা করাই তার পক্ষে গৌরবজনক।
{19:12} রাজার ক্রোধ সিংহের গর্জনের মত। তাঁর অনুগ্রহ ঘাসের উপর শিশিরের মত।
{19:13} মূর্খ পুত্র তার পিতার ধ্বংসের কারণ, মুখরা স্ত্রীর অনর্গল বাক্যবাণ সারাদিন টিপ টিপ করে বৃষ্টি ঝরার মত।
{19:14} মানুষ ঘরবাড়ি ধনদৌলত পিতৃপুরুষদের কাছে পায়, কিন্তু প্রভুই তাকে দিতে পারেন বুদ্ধিমতী স্ত্রী।
{19:15} আলস্য গভীর নিদ্রায় আচ্ছন্ন করে, এবং কর্মবিমুখ ব্যক্তি হবে ক্ষুধায় ক্লিষ্ট।
{19:16} প্রভুর নির্দেশ পালন করলে দীর্ঘজীবন লাভ হয়, কিন্তু যে তা অমান্য করে তার মৃত্যু সুনিশ্চিত।
{19:17} দীনহীনকে যে দান করে, সে প্রভুকেই দান করে, প্রভু পরমেশ্বর তার কাজের পুরস্কার দেবেন।
{19:18} সময় থাকতে তোমার সন্তানকে শাসনকর যদি নাকর তাহলে তুমিই তাকে ঠেলে দেবে ধ্বংসের পথে।
{19:19} উগ্রমেজাজী লোককে তার পরিণাম ভোগ করতে দাও, যদি তুমি তাকে একবার সঙ্কট থেকে উদ্ধার কর তবে বার বার তোমাকে তা করতে হবে।
{19:20} তুমি যদি উপদেশ শোন, গ্রহণ কর শিক্ষা, তাহলে ভবিষ্যতে তুমি জ্ঞানী হবে।
{19:21} মানুষ মনে মনে অনেকন পরিকল্পনা করতে পারে, কিন্তু প্রভু পরমেশ্বরের উদ্দেশ্যই শেষ পর্যন্ত কার্যকরী হবে।
{19:22} মানুষের কাছে আনুগত্যই প্রত্যাশা করা যায়, মিথ্যাবাদীর চেয়ে দরিদ্র লোকই শ্রেয়।
{19:23} পরমেশ্বরের প্রতি সম্ভ্রম জীবনকে উর্ত্তীণ করে, তখন মানুষের জীবনে আসে পরম তৃপ্তি, কোন অমঙ্গল স্পর্শ করে না তাকে।
{19:24} কোন কোন লোক এত অলস যে ভাত মেখে মুখে তুলতেও তার ক্লান্তি।
{19:25} উদ্ধত লোককে দণ্ড দাও, যেন অজ্ঞ লোকেরা তা দেখে শিক্ষা পায়। বুদ্ধিমান লোককে ভর্ৎসনা করলে সে জ্ঞান লাভ করে।
{19:26} নির্লজ্জ এবং অপদার্থ পুত্রই তার পিতার প্রতি দুর্ব্যবহার করে, বিতাড়িত করে তার মাতাকে।
{19:27} বৎস, তুমি যদি শিক্ষা গ্রহণ করতে না চাও, তাহলে যা শিখেছ তাও অচিরে ভুলে যাবে।
{19:28} সাক্ষী যদি যথার্থ সাক্ষ্য না দেয় তাহলে বিচার প্রহসনে পরিণত হয়। মন্দের প্রতিই দুষ্ট লোকের আকর্ষণ।
{19:29} দুর্বিনীত মূর্খের জন্য প্রহার ও দণ্ড সুনির্দিষ্ট।
{20:1} মদ্যপানে মানুষ বাচাল হয়, তীব্র সুরা কলহ সৃষ্টি করে, সুরাসক্ত হওয়া নির্বুদ্ধিতা।
{20:2} নৃপতির ভয়াবহ ক্রোধ সিংহের গর্জনের মত, যে তাঁর ক্রোধের উদ্রেক করে তার জীবন বিপন্ন হয়।
{20:3} ঝগড়াবিবাদ থেকে দূরে থাকা মানুষের পক্ষে সম্মানজনক, মূর্খেরাই বিবাদে লিপ্ত হয়।
{20:4} যে অলস যথাসময়ে জমি চাষ করে না, ফসলের মরশুমে সে পায় না কিছুই।
{20:5} মানুষের মনের ভাব গভীর কূপের জলের মত, একমাত্র বিচক্ষণ ব্যক্তিই তা উদ্ঘাটন করতে পারে।
{20:6} অনেকেই মুখে আনুগত্য প্রকাশ করে, কিন্তু প্রকৃত বিশ্বস্ত লোক খুঁজে পাওয়া কঠিন।
{20:7} যে ধার্মিক ব্যক্তি সৎপথে চলে, আশিসধন্য হয় তার সন্তানেরা।
{20:8} বিচারাসনে আসীন রাজা এক নজরেই মন্দকে সনাক্ত করতে পারেন।
{20:9} কে বলতে পারে, ‘আমার অন্তর নির্মল'? ‘আমি মুক্তপাপ?’
{20:10} সঠিক ওজনের দাঁড়িপাল্লা ও বাটখারা যারা ব্যবহার করে না, তারা পরমেশ্বরের ঘৃণার পাত্র।
{20:11} একটি শিশুও কাজকর্মে প্রকাশ পায় সে কতটা ভাল ও খাঁটি।
{20:12} পরমেশ্বরই মানুষকে দেখার জন্য চোখ এবং শোনার জন্য কান দিয়েছেন।
{20:13} নিদ্রাকাতর হয়ো না, অভাবে পড়বে। কর্মঠ হও, তোমার খাদ্যের অভাবে হবে না।
{20:14} ক্রেতা সব সময়ই বলে, দাম খুব চড়া কিন্তু জিনিস কেনার পর সে খুব লাভ করেছে বলেই বড়াই করে।
{20:15} হতে পারে সোনা ও মণিমুক্তা বহুমূল্য সম্পদ, কিন্তু জ্ঞানগর্ভ কথাও অমূল্য রত্ন।
{20:16} কোন অপরিচিতের দেনার জন্য কেউ জামিন হলে সেই দেনার দায়ে তাকে নিজস্ব সম্পত্তি বন্ধক রেখেও দেনা শোধ করতে হয়।
{20:17} প্রতারণার দ্বারা অর্জিত সম্পদ সুস্বাদু খাদ্যের মত মনে হলেও অচিরেই তা বালির মত বিস্বাদ হয়ে পড়ে।
{20:18} সুপরামর্শের দ্বারাই পরিকল্পনা সার্থক হয় বিনা পরিকল্পনায় যুদ্ধে অগ্রসর হওয়া অনুচিত।
{20:19} যারা অতিরিক্ত কথা বলে তারা গোপন কথা ফাঁস করে দেয়, এদের এড়িয়ে চলাই ভাল।
{20:20} কেউ যদি তার পিতামাতাকে অভিশাপ দেয়, তবে তার জীবনদীপ নিভে যাবে চির অন্ধকারে।
{20:21} অনায়াসে পাওয়া ধনসম্পদ শেষ পর্যন্ত মানুষের কোন উপকারেই লাগে না।
{20:22} অন্যায়ের প্রতিশোধ নেওয়ার ভার নিজের হাতে নিও না, প্রভু পরমেশ্বরের উপর নির্ভর কর, তিনিই ন্যায়বিচার করবেন।
{20:23} সঠিক ওজনের দাঁড়িপাল্লা ও বাটখারা যারা ব্যবহার করে না, প্রভু পরমেশ্বর তাদের ঘৃণা করেন।
{20:24} পরমেশ্বরই মানুষের চলার পথ নির্দিষ্ট করেন, মানুষের সাধ্য কি তা বোঝে?
{20:25} ভাবনাচিন্তা না করে ঈশ্বরের উদ্দেশে মানত করা বিপজ্জনক, পরিণামে অনুশোচনা করতে হয়।
{20:26} বিজ্ঞ রাজা অপরাধীদের খুঁজে বার করেন এবং তাদের কঠোর সাজা দেনে।
{20:27} মানুষের বুদ্ধি ও বিবেক পরমেশ্বরের দেওয়া প্রদীপের মত, তার কাছ থেকে কিছুই আমরা লুকাতে পারি না।
{20:28} রাজা ততদিনই ক্ষমতাসীন থাকেন যতদিন তিনি রাজ্য পরিচালনা করেন সততা, ন্যায় ও ধার্মিকতায়।
{20:29} লোকে তরুণদের শক্তিসামর্থ্যের সমাদর করে, ও বৃদ্ধদের বয়সকে সম্মান করে।
{20:30} আঘাত ও বেদনার দ্বারাই আমরা নির্মল হই, আমাদের নিভৃত অন্তর হয় শুচি।
{21:1} নদীর স্রোতের গতির মত রাজার মতিগতিও পরমেশ্বরের নিয়ন্ত্রণাধীন, তিনি তাকে নিজের ইচ্ছা অনুযায়ী পরিচালনা করেন।
{21:2} মানুষ নিজের আচরণকে সঠিক বলে মনে করে কিন্তু পরমেশ্বরই বিচার করেন তার মনোভাব।
{21:3} বলিদানের চেয়ে ন্যায়সঙ্গত ও সৎ আচরণই পরমেশ্বরের দৃষ্টিতে প্রীতিজনক।
{21:4} দুষ্টদের উদ্ধত দৃষ্টি, অহঙ্কারী মন ও জীবনাচরণ সবই পাপ-কলুষিত।
{21:5} পরিশ্রমীদের সযত্নরচিত পরিকল্পনা প্রাচুর্য আনে, কিন্তু অতি ব্যস্ততায় যারা কাজ করে তাদের অভাব ঘটে।
{21:6} অসৎ উপায়ে অর্জিত ধন বাষ্পের মত মিলিয়ে যায় এবং মানুষকে মৃত্যুর ফাঁদে ফেলে।
{21:7} নিজেদের হিংসাত্মক কার্যকলাপেই দুষ্টেরা ধ্বংস হয়, কারণ ন্যায়সঙ্গত কাজে তারা অনিচ্ছুক।
{21:8} দুর্জনের পথ কুটিল, কিন্তু সজ্জন সদাচরণ করে।
{21:9} মুখরা স্ত্রীর সঙ্গে এক ঘরে বাস করার চেয়ে ছাদের এক কোণে একা থাকা ভাল।
{21:10} দুর্জনের অন্তর মন্দের প্রতি আসক্ত এমনকি প্রতিবেশীদের কারও প্রতি সে দয়া করে না।
{21:11} দুর্বিনীতকে দণ্ড দিলে তা দেখে অজ্ঞরা শিক্ষালাভ করে, বুদ্ধিমানকে উপদেশ দিলে সে তা থেকে জ্ঞানলাভ করে।
{21:12} যিনি ধর্মময় তিনি দুর্জনের গৃহের প্রতি লক্ষ্য রাখেন, তিনিই দুষ্টকে ধ্বংস করেন।
{21:13} দীনদুঃখীর আর্তনাদে যে কর্ণপাত করে না সে নিজেযখন আর্তনাদ করবে তখন তার আবেদনেও কেউ সাড়া দেবে না।
{21:14} কেউ যদি তোমার উপর ক্রুদ্ধ হয় তাহলে সবার অলক্ষ্যে তাকে কিছু উপহার দিলে সে শান্ত হবে
{21:15} ন্যায়বিচার সম্পন্ন হলে ধার্মিকেরা আনন্দ করে কিন্তু দুষ্টেরা হতাশ হয়।
{21:16} শুভবুদ্ধির পথ যে পরিহারকরে তার পরিণতি মৃত্যু।
{21:17} বিলাসব্যসনে আসক্ত ব্যক্তির জীবনে দারিদ্র্য আসে, সুরাপান ও ভোজনবিলাসে যে মত্ত থাকে সে কখনও ধনী হতে পারে না।
{21:18} দুষ্টেরা নিরীহ সৎলোকদের যেভাবে নিপীড়ন করে সেইভাবে তারাও নিপীড়িত হবে।
{21:19} মুখরা ও বদমেজাজী স্ত্রীর সঙ্গে ঘর করার চেয়ে বরং নির্জন মরুভূমিতে বাস করা ভাল।
{21:20} জ্ঞানীদের ঘরে বহুমূল্য সম্পদ থাকে কিন্তু মূর্খের ধনসম্পদ নষ্ট করে ফেলে।
{21:21} সৎ ও দয়ালু হও, লাভ করবে সম্মান ও সমৃদ্ধি।
{21:22} বিচক্ষণ সেনাপতি সুরক্ষিত নগর জয় করতে পারে, এমন কি সুদৃঢ় প্রাচীরও ভেঙ্গে ফেলতে পারে।
{21:23} যে বাক্ সংযম করতে পারে সে নিরাপদে থাকে।
{21:24} দুর্বিনীত ব্যক্তি অহঙ্কারী ও উদ্ধত, তার সমস্ত কাজকর্ম দম্ভ ও অবিবেচনাপ্রসূত।
{21:25} শ্রমবিমুখ অলস ব্যক্তি নিজের ধ্বংস ডেকে আনে।
{21:26} সে সারাদিন অন্যের সম্পত্তি গ্রাসের চিন্তায় মগ্ন থাকে, কিন্তু ধার্মিক ব্যক্তি উদার হস্তে দান করে।
{21:27} দুর্জনের বলিদান প্রভু ঘৃণা করেন, মন্দ উদ্দেশ্যে সে যখন বলি উৎসর্গ করে তখন প্রভু তা আরও বেশী ঘৃণা করেন।
{21:28} মিথ্যা সাক্ষ্য বিনষ্টহয় কিন্তু স্থায়ী হয় বিবেচক লোকের সাক্ষ্য।
{21:29} ন্যায়পরায়ণ ব্যক্তি নিজের সততা সম্পর্কে নিশ্চিত, কিন্তু দুর্জন জোর গলায় মিথ্যা কথা বলে।
{21:30} পরমেশ্বরের কাছে মানুষের জ্ঞান, বুদ্ধি, কৌশল সবই নিরর্থক।
{21:31} যুদ্ধের জন্য অশ্বারোহীবাহিনী প্রস্তুত করা যেতে পারে কিন্তু প্রভুই দেন জয়মাল্য।
{22:1} বিপুল ধনদৌলত ও সুনামের মধ্যে সুনাম বেছে নেওয়াই ভাল, কারণ সোনারূপোর চেয়ে সুনাম আরও মূল্যবান।
{22:2} ধনী ও দরিদ্রের মধ্যে মিল এখানেই যে পরমেশ্বর তাদের উভয়েরই স্রষ্টা।
{22:3} বুদ্ধিমান ব্যক্তি বিপদের সম্ভাবনা দেখলে দূরে সরে যায়, কিন্তু নির্বোধ তার মধ্যে সোজা এগিয়ে যায় এবং দুর্ভোগে পড়ে।
{22:4} প্রভু পরমেশ্বরের প্রতি সম্ভ্রমবোধ ও নম্রতার পুরস্কার- ধন, সম্মান ও দীর্ঘজীবন।
{22:5} বিপথগামীদের পথে ছড়ানো রয়েছে কাঁটা, আছে গোপন ফাঁদ, যে নিজেকে বাঁচাতে চায় সে সেই পথ থেকে দূরে থাকবে।
{22:6} শিশুকে সঠিক পথে চলতে শিখাও, বৃদ্ধ বয়সেও সে সেই পথ ছাড়বে না।
{22:7} ধনীরা দরিদ্রের উপর কর্তৃত্ব করে, যে ঋণ নেয় তাকে মহাজনের দাস হতে হয়।
{22:8} অন্যায়ের বীজ বপন করলে ধ্বংসের ফসলই তুলতে হবে, তার প্রতাপ হবে লুপ্ত।
{22:9} উদার হৃদয় যার সে আশীর্বাদ লাভ করবে, কারণ দরিদ্রকে সে তার খাদ্যের ভাগ দেয়।
{22:10} দাম্ভিক লোককে দূর কর তাহলে ঝগড়াঝাঁটি, তর্কবিতর্ক থেমে যাবে, বিবাদের অবসান হবে।
{22:11} যে অন্তরের শুচিতা ভালবাসে, যার কথাবার্তা মধুর, রাজা হবেন তার বন্ধু।
{22:12} সত্যের মর্যাদা রক্ষার দিকে পরমেশ্বর সতর্ক দৃষ্টি রাখেন মিথ্যাবাদীদের কথা তিনি নস্যাৎ করেন।
{22:13} অলস অজুহাত দিয়ে বলে,'বাইরের সিংহ ওৎ পেতে রয়েছে, পথে বার হলেই আমি মারা পড়ব।’
{22:14} ব্যভিচারিণী নারীর মুখ যেন গভীর খাদ, প্রভু যার প্রতি রুষ্ট সে সেই খাদে পড়বে।
{22:15} শিশুরা স্বভাবতঃই নির্বুদ্ধিতার কাজ করে, উপযুক্ত শাসন তাকে সদাচরণ শিক্ষা দেয়।
{22:16} ধনী হওয়ার জন্য গরীবদের উপর অত্যাচার করা কিম্বা ধনবানদের উপঢৌকন দেওয়া দুই-ই দারিদ্র্য ডেকে আনে।
{i22:17} ত্রিশটি প্রবাদ বচন
{22:17} শোন, প্রাজ্ঞ ব্যক্তিরা যে সব কথা বলে গেছেন, আমি তা তোমাকে শেখাব। তাঁদের উপদেশ মনোযোগ দিয়ে শোন।
{22:18} তুমি যদি তা মনে রাখ এবং বলতে পার তাহলে আনন্দ পাবে।
{22:19} তুমি যাতে প্রভুর উপর নির্ভর করতে পার সেই জন্যই আমি এগুলি তোমাকে বলছি।
{22:20} আমি তোমার জন্য ত্রিশটি প্রবচন লিখে রেখেছি, এর মধ্যে রয়েছে জ্ঞান ও সদুপদেশ।
{22:21} এর মধ্যে দিয়েই তুমি জানতে পারবে প্রকৃত সত্য, যারা তোমার কাছে জানতে চাইবে তাদের দিতে পারবে সঠিক উত্তর।
{i22:22} (1)
{22:22} দরিদ্রের অক্ষমতার সুযোগ নিয়ে তাকে শোষণ করো না। বিচারে নিঃসম্বল মানুষের অসহায়তার সুযোগ নিয়ে অবিচার করো না।
{22:23} কারণ প্রভু তাদের পক্ষ সমর্থন করবেন এবং যারা তাদের বঞ্চিত করবে তাদেরও বঞ্চিত করবেন তিনি।
{i22:24} (2)
{22:24} বদরাগী লোকের সঙ্গে বন্ধুত্ব করো না, মেলামেশাও করো না তাদের সঙ্গে।
{22:25} পাছে তুমি তাদের অনুকরণ করে নিজেই বিপদে পড়।
{i22:26} (3)
{22:26} অন্যের ঋণ শোধের প্রতিশ্রুতি দিও না,
{22:27} সেই ঋণ যদি তুমি শোধ করতে না পার তাহলে পাওনাদারেরা তোমার বিছানা শুদ্ধ কেড়ে নেবে।
{i22:28} (4)
{22:28} তোমার পূর্বপুরুষেরা জমির যে সীমা চিহ্নিত করেছেন তা পরিবর্তন করো না।
{i22:29} (5)
{22:29} কর্মদক্ষ কোন ব্যক্তিকে যদি দেখে থাক তাহলে জানবে যে রাজকার্যে নিযুক্ত হবে, সে অখ্যাত থাকবে না।
{i23:1} (6)
{23:1} কোন উচ্চপদস্থ ব্যক্তির সঙ্গে যদি তুমি ভোজে বস, তাহলে তোমার সামনে কি খাদ্যবস্তু 10 আছে সেদিকে লক্ষ্য রাখবে।
{23:2} তুমি যদি ভোজনপটু হও তাহলে তোমার লোভ সংযত করবে।
{23:3} ভোজের সুখাদ্য দেখে লালায়িত হবে না কারণ তোমাকে প্রলুব্ধ করার জন্য তা পরিবেশন করা হতে পারে।
{i23:4} (7)
{23:4} বুদ্ধিপূর্বক চল, অর্থ উপার্জনের জন্য নিজেকে ক্ষয়করো না।
{23:5} চোখের পলকে তোমার ধন নিঃশেষ হয়ে যেতেপারে, হঠাৎ তার পাখা গজাতে পারে ঈগল পাখির মতই তা উড়ে যেতে পারে শূন্যে।
{i23:6} (8)
{23:6} কৃপণের বাড়িতে ভোজ খেতে যেও না, তার বাড়ির সুখাদ্যে লোভ করো না,
{23:7} কারণ সে হয়তো মনে মনে খরচের হিসেব করছে।সে মুখে বলবে, ‘আরও নাও, আরও নাও', কিন্তু এ তার অন্তরের কথা নয়।
{23:8} তুমি যা খাবে তা হয়তো বমি করে ফেলবে, তার উদ্দেশে তোমার তোষামুদে কথাগুলো বৃথা যাবে।
{i23:9} (9)
{23:9} মূর্খকে সদুপদেশ দিতে যেও না, সে তোমার কথার মর্ম বুঝবে না।
{i23:10} (10)
{23:10} জমির পুরাণো সীমানা সরিও না পিতৃহীনের জমি অন্যায়ভাবে অধিকার করো না।
{23:11} কারণ তাদের রক্ষাকর্তা প্রভু শক্তিমান, তিনিই তোমার বিরুদ্ধে তাদের পক্ষ সমর্থন করবেন।
{i23:12} (11)
{23:12} সৎ শিক্ষায় মনোযোগী হও, যথাসাধ্য জ্ঞান আহরণ কর।
{i23:13} (12)
{23:13} শিশুকে শাসন করতে দ্বিধা করো না, তাকে প্রহার করলে সে মরবে না।
{23:14} বস্তুতঃ তাতে তার জীবন রক্ষা পাবে।
{i23:15} (13)
{23:15} বৎস, তুমি যদি জ্ঞানবান হও, তাহলে আমি আনন্দিত হব।
{23:16} তোমার মুখ থেকে জ্ঞানগর্ভ কথা নির্গত হলে উল্লসিত হবে আমার অন্তর।
{i23:17} (14)
{23:17} পাপাচারী লোকদের সমৃদ্ধিদেখে ঈর্ষান্বিত হয়ো না, তুমি সারাজীবন প্রভুকে সম্ভ্রম করে চল।
{23:18} তোমার জন্য রয়েছে উজ্জ্বল ভবিষ্যৎ, তোমার প্রত্যাশা হবে না ব্যর্থ।
{i23:19} (15)
{23:19} বৎস, শোন বুদ্ধিপূর্বক চল সুনির্দিষ্ট করো তোমার জীবনের লক্ষ্য।
{23:20} মদ্যপ ও পেটুকদের সংসর্গে থেক না।
{23:21} কারণ মদ্যপ ও পেটুকদের দারিদ্র্য অনিবার্য, নেশাগ্রস্ত ব্যক্তির জীর্ণ বস্ত্রই হবে পরিধেয়।
{i23:22} (16)
{23:22} তোমার জন্মদাতা পিতাকে মান্য করবে, তোমার জননী বৃদ্ধা হলে অবজ্ঞা করবে না তাকে।
{23:23} সত্য, প্রজ্ঞা, জ্ঞান ও সুবুদ্ধি এগুলি অর্জনের জন্য অর্থব্যয় করবে, কিন্তু কোন কারণেই এগুলি বিকিয়ে দেবে না।
{23:24} ধার্মিক ব্যক্তির পিতা পরম আনন্দ লাভ করবে, জ্ঞানবান পুত্রের পিতা হবে গর্বিত।
{23:25} তোমার পিতামাতা যেন তোমার জন্য গর্ব করতে পারেন, তোমার গর্ভধারিণী যেন হন উল্লসিত।
{i23:26} (17)
{23:26} বৎস, মনোযোগ দিয়ে শোন, আমার জীবনই হোক তোমার আদর্শ।
{23:27} গণিকা ও অসতী নারী উভয়ই মারাত্মক ফাঁদ স্বরূপ,
{23:28} এরা দস্যুর মত ওৎ পেতে থাকে, অনেক লোককে এরা ফাঁদে ফেলে অবিশ্বস্ত করে তোলে।
{i23:29} (18)
{23:29} কে দুঃখী? কে দুর্দশাগ্রস্ত? কে বিবাদ করে? কেই বা বিক্ষুব্ধ? কে অকারণে আঘাত পায়? কার চক্ষু রক্তবর্ণ?
{23:30} সুরাতে যে ডুবে থাকে মিশ্রিত সুরা বৈচিত্রে যে মত্ত হয়-সে-ই।
{23:31} তুমি সুরার হাতছানিতে ভুলো না, যদিও রঙে তার রক্তিম বাহার, পানপাত্রের বুকে জ্বল জ্বল করে তা এবং অবলীলায় জঠরে গড়িয়ে যায়।
{23:32} কিন্তু পরে তোমার মনে হবে এ যেন এক বিষধর সাপের ছোবল।
{23:33} তোমার চোখের সামনে ভেসে উঠবে অদ্ভুত সব দৃশ্য, তোমার চিন্তা ও কথা হবে অসংলগ্ন।
{23:34} তোমার মনে হবে যেন তুমি সমুদ্রে ভেসে চলেছ, দুলন্ত ঝড়ে দোলায়মান জাহাজের মাস্তুলের উপরে আছ।
{23:35} তুমি বলবে, আমি আহত হয়েছি, নিশ্চয়ই আমাকে মারা হয়েছে। কিন্তু আমি যে কিছুই অনুভব করতে পারছি না, কেন আমি জেগে উঠতে পারছি না? আমার আরও সুরা চাই।
{i24:1} (19)
{24:1} দুষ্টদের সমৃদ্ধি দেখে ঈর্ষা করো না বন্ধুত্ব করো না তাদের সঙ্গে।
{24:2} তারা সব সময়ে দুষ্কর্মের পরিকল্পনা করে, দৌরাত্ম্যের কথা বলে।
{i24:3} (20)
{24:3} প্রজ্ঞার ভিত্তিতেই গৃহ স্থাপিত হয়, বুদ্ধিমত্তার দ্বারা তা হয় প্রতিষ্ঠিত।
{24:4} জ্ঞানের সাহায্যেই গৃহ পরিপূর্ণ হয়, সজ্জিত হয় বহুমূল্য ও মনোরম দ্রব্যসম্ভারে।
{i24:5} (21)
{24:5} জ্ঞানবান বলবানের চেয়ে শক্তিশালী, বাহুবলের চেয়ে জ্ঞানই শ্রেয়।
{24:6} যুদ্ধের আগে তোমার সুনিপুণ পরিকল্পনা প্রয়োজন, তুমি যত বেশী সুমন্ত্রণা লাভ করবে। বিজয়ের সম্ভাবনা হবে তত বেশী উজ্জ্বল।
{i24:7} (22)
{24:7} প্রজ্ঞার নাগাল পাওয়া নির্বোধের অসাধ্য, গুরুত্বপূর্ণ আলোচনায় তার বলার মত কিছু থাকে না।
{i24:8} (23)
{24:8} সর্বদা দুষ্কর্মের চিন্তায় যার মন ভরে থাকে, সে দুষ্কৃতকারী নামে পরিচিত হয়।
{24:9} মূর্খের অভিপ্রায় মাত্রই মন্দ। যে অপরকে অবজ্ঞা করে সে হয় সকলের ঘৃণার পাত্র।
{i24:10} (24)
{24:10} বিপদের সময়ে তুমি যদি দুর্বল হয়ে পড় তাহলে বুঝতে হবে তোমার মনোবল নেই।
{i24:11} (25)
{24:11} হত্যার জন্য যাকে বলপূর্বক টেনে নিয়ে যাওয়া হচ্ছে, তাকে উদ্ধার করতে তৎপর হও।
{24:12} তা না করে যদি বল, ‘এটা আমার দায়িত্ব নয়', তাহলে জেন, যিনি তোমাকে বিবেক দিয়েছেন এবং তোমাকে রক্ষা করেন তিনি তোমার মন দেখেন। তিনিই তোমার বিচার করবেন এবং তোমায় প্রতিফল দেবেন।
{i24:13} (26)
{24:13} বৎস, মধু পান কর, কারণ তা সুস্বাদু, মৌচাকের রস যেমন তোমার রসনাকে তৃপ্ত করে।
{24:14} তেমনি প্রজ্ঞা তৃপ্ত করবে তোমার অন্তরকে। প্রজ্ঞার অন্বেষণ কর, তাহলে তোমার ভবিষ্যৎ হবে উজ্জ্বল, ব্যর্থ হবে না তোমার প্রত্যাশা।
{i24:15} (27)
{24:15} যে দুর্জন সৎ ব্যক্তির ক্ষতি করে, কিম্বা তার বসতবাড়ি দখল করার চক্রান্ত করে তুমি তার মত হয়ো না।
{24:16} কারণ সৎ ব্যক্তি সাত বার পড়ে গেলেও উঠে দাঁড়াবে, কিন্তু বিপদ এসে দুর্জনকে চিরতরে ধ্বংস করবে।
{i24:17} (28)
{24:17} তোমার শত্রুর পতনে তুমি উল্লাস করো না, আনন্দিত হয়ো না তার বিপদে।
{24:18} পরমেশ্বর তোমার মনোভাব দেখে অসন্তুষ্ট হবেন এবং তাকে দণ্ডদানে বিরত হবেন।
{i24:19} (29)
{24:19} দুর্জনেরা যেন তোমার অর্ন্তজ্বালার কারণ না হয়, তাদের সমৃদ্ধিতে ঈর্ষান্বিত হয়ো না।
{24:20} কারণ দুর্জনের কোন ভবিষ্যৎ নেই তার আশার প্রদীপ হবে নির্বাপিত।
{i24:21} (30)
{24:21} বৎস, পরমেশ্বরকে সম্ভ্রম কর, রাজাকে কর সম্মান। তাঁদের বিরুদ্ধে বিদ্রোহ করো না।
{24:22} যারা বিদ্রোহ করে, তারা যে কোন মুহূর্তে ধ্বংস হয়ে যাবে। জেন, ঈশ্বর এবং রাজা উভয়েই ধ্বংস করতে পারেন।
{i24:23} আরও প্রবাদ বচন
{24:23} প্রাজ্ঞ ব্যক্তিরা এই প্রবচনগুলিও বলে গেছেনঃ বিচারে পক্ষপাতিত্ব করা উচিত নয়।
{24:24} যে দোষী ব্যক্তিকে নির্দোষ, সাব্যস্ত করে, জাতিধর্ম নির্বিশেষে সে হবে সকলেরই অভিশাপ ও ঘৃণার পাত্র।
{24:25} কিন্তু যে বিচারক দোষীকে দণ্ড দেয় সে সমৃদ্ধ হবে, অর্জন করবে সু্খ্যাতি।
{24:26} যে সদুত্তর দেয় জেন, সে-ই তোমার প্রকৃত বন্ধু।
{24:27} আগে অর্থের সংস্থান কর, জমি প্রস্তুত কর, তার পরে গৃহ নির্মাণে মন দাও।
{24:28} তোমার প্রতিবেশীর বিরুদ্ধে অকারণে সাক্ষ্য দিও না, অপযশ করো না তার।
{24:29} এমন কথা বলো না যে,'সে আমার সঙ্গে যেমন ব্যবহার করেছে, আমিও তার প্রতি তেমনি করব। সে যা করেছে আমি তার প্রতিশোধ নেব।’
{24:30} আমি এক অলসের জমি ও নির্বোধের দ্রাক্ষাকুঞ্জের পাশ দিয়ে গেলাম।
{24:31} দেখলাম, সেখানে কাঁটা ঝোপ জন্মেছে, আগাছায় জমি ছেয়ে গেছে, ভেঙ্গে পড়েছে চার পাশের পাথরের দেয়াল।
{24:32} এই অবস্থা দেখে আমি চিন্তা করলাম এবং এ থেকে এই শিক্ষা পেলাম:
{24:33} আর একটু নিদ্রা, আর একটু তন্দ্রা আরও কিছুক্ষণ হাত পা গুটিয়ে পড়ে থাকা।
{24:34} সেই অবসরে দৈন্যদশা দস্যুর মত তোমার উপরে ঝাঁপিয়ে পড়বে, সশস্ত্র দুর্বৃত্তের মত অভাব তোমাকে বিধ্বস্ত করবে।
{i25:1} শলোমনের আরও প্রবাদ বচন
{25:1} যিহুদারাজ হিষ্কিয়ের সভাসদেরা শলোমনের এই প্রবাদবচনগুলিও লিপিবদ্ধ করেছিলেন।
{25:2} নিগূঢ় রহস্যই ঈশ্বরের মহিমা প্রকাশ করে, রহস্য উদ্ঘাটনে রাজার গৌরববৃদ্ধি হয়।
{25:3} আকাশের উচ্চতা ওপাতালের গভীরতা যেমন পরিমাপ করা যায় না রাজার অভিপ্রায়ও তেমনি অনুমান করা অসাধ্য।
{25:4} রূপো থেকে খাদ বার করা হলে শিল্পী সেই রূপো দিয়ে সুন্দর শিল্প সৃষ্টিকরতে পারে।
{25:5} তেমনি রাজার সম্মুখ থেকে দুর্জনদের বিতাড়িত করা হলে তাঁর সিংহাসনে হবে ন্যায়ের উপর প্রতিষ্ঠিত।
{25:6} রাজার সম্মুখে নিজেকে জাহির করো না, আসন গ্রহণ করো না সম্ভ্রান্তদের জন্য সংরক্ষিত স্থানে।
{25:7} পাছে তোমাকে সবার সামনে নীচের আসনে বসান হয় এবং তুমি অপমানিত হও। তার চেয়ে বরং নীচের আসন থেকে উচ্চাসনে বসার আহ্বান পাওয়া ভাল।
{25:8} কোন ঘটনা দেখা মাত্রই তাড়াতাড়ি আদালতে ছুটে যেও না, কারণ তোমার প্রতিবেশীর সাক্ষ্যে যদি তোমার কথা মিথ্যা প্রমাণিত হয় তখন তুমি কি করবে?
{25:9} তোমার প্রতিবেশীর সঙ্গে বিরোধ হলে আপোষে বিরোধ মিটিয়ে নেবে। এ কথা কারও কাছে প্রকাশ করবে না।
{25:10} কেউ যদি এ কথা শোনে সে তোমার নিন্দা করবে, তোমার অপযশ কোনদিন দূর হবে না।
{25:11} সময়োপযোগী কথা রূপোর পাত্রে রাখা সোনার আপেলের মতই মনোহর।
{25:12} উপদেশ যে শোনে তার কাছে অভিজ্ঞ ব্যক্তির সাবধানবাণী সোনার অলঙ্কারের চেয়েও মূল্যবান।
{25:13} ফসল কাটার সময় শ্রমক্লান্ত তৃষ্ণার্ত মানুষকে শীতল জল যেমন তৃপ্তি দেয়, তেমনই বিশ্বস্ত সংবাদবাহক প্রেরণকর্তাকে তুষ্ট করে।
{25:14} যারা উপহার দেওয়ার প্রতিশ্রুতি ভঙ্গ করে তারা বর্ষণহীন মেঘ ও বাতাসের মত।
{25:15} ধৈর্য ও সহিষ্ণুতা দিয়ে প্রবল বাধা অপসারণ করাযায় বিনীত বচনে জয় করা যায় কঠোর শাসকেরও মন।
{25:16} প্রয়োজনের অতিরিক্ত মধু পান করো না, অত্যধিক পান করলে বমি হবে।
{25:17} প্রতিবেশীর গৃহে বেশী যাতায়াত না করাই ভাল, অন্যথায় তোমার প্রতিবেশী বিরক্ত হবে, নষ্ট হবে তোমার সঙ্গে তার প্রীতির সম্পর্ক।
{25:18} মিথ্যা অভিযোগ গদা, তরবারি ও তীক্ষ্ণ শরের মতই মারাত্মক।
{25:19} বিপদের সময় অবিশ্বস্ত লোকের উপর নির্ভর করা যেন নড়া দাঁতে চিবানো কিম্বা খোঁড়া পায়ে হাঁটার চেষ্টা।
{25:20} বিষণ্ণচিত্ত ব্যক্তির কাছে গান গাওয়া শীতের দিনে গায়ের কাপড় কেড়ে নেওয়া কিম্বা কাটা ঘায়ে নুনের ছিটে দেওয়ার মত যন্ত্রণাদায়ক।
{25:21} তোমার শত্রু ক্ষুর্ধাত হলে তাকে অন্ন দাও, তৃষ্ণার্ত হলে তাকে জল দাও,
{25:22} তাহলে সে লজ্জা ও অনুতাপের আগুনে জ্বলবে এবং প্রভু তোমাকে দেবেন পুরস্কার।
{25:23} মৌসুমী বাতাস যেমন বৃষ্টি আনে, কুৎসা রটনা তেমনি ক্রোধের সঞ্চার করে।
{25:24} মুখরা স্ত্রীর সঙ্গে এক ঘরে থাকার চেয়ে ছাদের এক কোণে বাস করা ভাল।
{25:25} দূরদেশ থেকে আসা সুসংবাদ তৃষিতের কাছে শীতল জলের মত।
{25:26} সৎ লোক যখন দুর্জনের কথামত চলে, তখন সে হয় পাঁকে ভরা কূপ ও দূষিত জলধারার মত।
{25:27} অত্যধিক প্রশংসা অর্জনের চেষ্টাও ক্ষতিকর যেমন অনিষ্টকর অত্যধিক মধুপান।
{25:28} যে ব্যক্তি আত্মসংমে অক্ষম, সে এমন এক নগরের তুল্য যার প্রাচীর হয়েছে বিধ্বস্ত।
{26:1} গ্রীষ্মকালে তুয়ারপাত এবং ফসলের মরশুমে বৃষ্টিপাত যেমন অস্বাভাবিক মূর্খের পক্ষে সম্মানলাভও তেমনি বিসদৃশ।
{26:2} অকারণে কেউ অভিশাপ দিলে তাতে তোমার কোন ক্ষতি হবে না শালিক ও চড়ুই পাখীর মত তা পাশ দিয়ে উড়ে যাবে কিন্তু গায়ে বসবে না।
{26:3} ঘোড়াকে চাবুক, গাধাকে লাগাম এবং মূর্খকে প্রহার দিয়ে বশে রাখতে হয়।
{26:4} মূর্খের কথার উত্তর দিও না তাহলে তুমিও মূর্খ বলে বিবেচিত হবে।
{26:5} মূর্খের প্রশ্নের উপযুক্ত জবাব না দিলে সে নিজেকে বুদ্ধিমান বলে ভাববে।
{26:6} তুমি যদি মূর্খের মারফত কোন বার্তা পাঠাও তা হবে তোমার একটা পা কেটে ফেলার মত কারণ তার ফলে তুমি বিপদে পড়বে।
{26:7} মূর্খ প্রাজ্ঞ বচনের ব্যবহার তেমন ভাবেই করবে যেমন ভাবে একটি খোঁড়া লোকতার খোঁড়া পা ব্যবহার করে।
{26:8} মূর্খের প্রশংসা করা গুলতিতে ভারী পাথর বেঁধে দেওয়ার মতই নিরর্থক।
{26:9} নির্বোধের মুখে প্রবাদ মাতালের হাতে কাঁটার ছড়ির মত।
{26:10} রাস্তা থেকে কোন মূর্খ বা মাতালকে ধরে এনে যে কাজে লাগায়, সে আনাড়ী তীরন্দাজের মত সকলকেই আহত করে।
{26:11} কুকুর যেমন তার বমি করা খাদ্য আবার খায় মূর্খও তেমনি বার বার বোকামি করে।
{26:12} বুদ্ধিহীন হয়েও যে নিজেকে বুদ্ধিমান মনে করে, তার চেয়ে আর বড় নির্বোধ আর কেউ নেই।
{26:13} অলস অজুহাত দিয়ে বলে ‘বাইরে একটা সিংহ রয়েছে- পথে পথে সেই সিংহ ঘুরে বেড়াচ্ছে।’
{26:14} দরজা যেমন কব্জার উপর ঘোরে অলস তেমনি বিছানায় গড়াগড়ি দেয়।
{26:15} কোন কোন লোক এত অলস যে ভাত মেখে মুখে তুলতেও তার ক্লান্তি।
{26:16} অলস নিজেকে সাতজন বিজ্ঞ ও বিচক্ষণ ব্যক্তির চেয়েও বুদ্ধিমান মনে করে।
{26:17} রাস্তার কুকুরের কান ধরে টানা যেমন বোকামি অন্যের ঝগড়ায় মাথা গলানোও ঠিক তেমনি।
{26:18} প্রতিবেশীকে ঠকিয়ে যে বলে, “আমি শুধু তামাসা করছিলাম’’– —
{26:19} সে এমনেক উন্মাদের মত যার হাতে আছে মারাত্মক অস্ত্র।
{26:20} কাঠের অভাবে যেমন আগুন নিভে যায় রটনাকারীর অভাবে তেমনি থেমে যায় কলহবিবাদ।
{26:21} কাঠ ও কয়লা যেমন আগুন জ্বালিয়ে রাখে ঝগড়াটে লোক তেমনি বিবাদ জীইয়ে রাখে।
{26:22} ছলভরা কথা মাটির পাত্রের উপর রঙের বাহারের মত মনের আসল রূপ ঢেকে রাখে।
{26:23} 
{26:24} ভণ্ড তোষামোদের আড়ালে তার অন্তরের বিদ্বেষ লুকিয়ে রাখে।
{26:25} তার মিষ্টি কথায় বিশ্বাস করো না, কারণ তার অন্তর জঘন্য বিদ্বেষে পরিপূর্ণ।
{26:26} চাতুরী করে সে হয়তো তার ঘৃণা গোপন করবে কিন্তু তার দুষ্কর্ম লোকসমক্ষে প্রকাশিত হবে।
{26:27} যে অন্যের ক্ষতি করার জন্য ফাঁদ পাতে সে নিজেই সেই ফাঁদে পড়বে। যে পাথর গড়িয়ে দেয় সেই পাথর তার নিজের উপরই এসে পড়বে।
{26:28} মিথ্যাবাদী যাকে পছন্দ করে না তার নামে সে মিথ্যা কথা বলে। মিথ্যাভাষণ নির্দোষের সর্বনাশ ঘটায়।
{27:1} আগামীকাল সম্পর্কে উচ্চাশা পোষণ করো না, কারণ কাল কি ঘটবে তুমি জান না।
{27:2} অন্যেরা এমন কি অপরিচিত লোকেরা তোমার প্রশংসা করে করুক, কিন্তু তুমি নিজের প্রশংসা করোনা।
{27:3} পাথর ভারী, বালিরও ভার আছে, কিন্তু এদের তুলনায় মূর্খের জ্বালাতনের ভার আরও বেশী।
{27:4} ক্রোধ নির্দয় ও ধ্বংসাত্মক, কিন্তু ঈর্ষার তুলনায় তা কিছুই নয়।
{27:5} অব্যক্ত ভালবাসার চেয়ে প্রকাশ্যে তিরস্কার ভাল।
{27:6} বন্ধু যদি আঘাত দেয় তবে জেন, তা তোমার মঙ্গলেরই জন্য। শত্রুর প্রীতিচুম্বন অজস্র হলেও, সাবধান!
{27:7} পেট ভরা থাকলে মধুও বিস্বাদ লাগে। খিদের মুখে তেতোও মধুর মনে হয়।
{27:8} ঘরছাড়া মানুষ বাসাছাড়া পাখির মত।
{27:9} আতর ও সুগন্ধি তেলে মন প্রফুল্ল হয়। বাধাবিঘ্ন মনের শান্তি নষ্ট করে।
{27:10} তোমার বন্ধুদের ও পিতার বন্ধুদের পরিত্যাগ করো না, বিপদের দিনে তোমার দূরবর্তী ভাইয়ের কাছে সাহায্য চেয়ো না, তার চেয়ে বরং তোমার নিকট প্রতিবেশীই তোমাকে বেশী সাহায্য করতে পারে।
{27:11} বৎস, তুমি জ্ঞানী হও, তাহলে আমি সুখী হব। যারা আমার সমালোচনা করে তাদের যথাযোগ্য উত্তর দিতে পারব।
{27:12} বুদ্ধিমান ব্যক্তি বিপদের সম্ভাবনা দেখলে দূরে সরে যায়, কিন্তু নির্বোধ সোজা এগিয়ে যায় এবং দুর্ভোগে পড়ে।
{27:13} কোন অপরিচিতের ঋণের জন্য জামিন হলে সেই ঋণের দায়ে তাকে নিজস্ব সম্পত্তি বন্ধক রেখেও দেনা শোধ করতে হবে।
{27:14} অসময়ে উচ্চকন্ঠে বন্ধুকে সম্ভাষণ জ্ঞাপন অভিসম্পাতের নামান্তর।
{27:15} মুখরা স্ত্রীর অনর্গল বাক্যবাণ সারাদিন টিপ টিপ করে বৃষ্টি ঝরার মত।
{27:16} ঝড় যেমন থামানো যায় না হাতের মুঠোয় যেমন তেল ধরে রাখা যায় না,
{27:17} লোহা দিয়ে যেমন লোহাতে শান দেওয়া হয়, তেমনি অপরের সঙ্গে মিশেই মানুষ নিজের বুদ্ধিকে ধারালো করে।
{27:18} ডুমুর গাছের যত্ন যে করে সে তার ফল ভোগ করে যে ভৃত্য মনিবের সেবাযত্ন করে সে সম্মানিত হয়।
{27:19} জলে যেমন নিজের আকৃতি দেখা যায় তেমনি মানুষের অন্তরে তার নিজের প্রকৃতিই প্রতিফলিত হয়।
{27:20} মৃত্যু ও ধ্বংসের যেমন শেষ নেই, মানুষের বাসনারও তেমনি অন্ত নেই।
{27:21} আগুনে পুড়িয়ে যেমন সোনা ও রূপো যাচাই করা হয়, তেমনি মানযশ দিয়ে মানুষের বিচার করা যায়।
{27:22} ঢেঁকিতে ফেলে ধানের তুষ ছাড়ানো যায় কিন্তু শত প্রহারেও মূর্খের মূর্খতা ঘুচানো যায় না।
{27:23} তোমার মেষপালের দিকে লক্ষ্য রাখ, গরু বাছুরগুলির যথাসাধ্য যত্ন কর।
{27:24} ধনসম্পদ চিরস্থায়ী নয়, রাজত্ব বংশপরম্পরায় স্থায়ী হয় না।
{27:25} মাঠের ঘাস যখন শুকিয়ে যায় তখন নূতন ফসল ওঠার সময় যদি তুমি ঘাস ও বিচালি সংগ্রহ করে রাখ,
{27:26} তাহলে মেষের লোমে তোমার বস্ত্রের সংস্থান হবে, ছাগল বিক্রি করে জমি কিনতে পারবে।
{27:27} ছাগলের দুধে তোমার, তোমার পরিবারের ও দাসদাসীদের ভরণপোষণ হবে।
{28:1} কেউ তাড়া না করলেও দুর্জনেরা পালায় কিন্তু সৎলোক সিংহের মত সাহসী।
{28:2} কোন জাতি দুর্নীতিপরায়ণ হলে বার বার তার শাসক বদলায়। জ্ঞানী ও বিচক্ষণ নেতৃবর্গের অধীনে জাতি শক্তিমান ও সুপ্রতিষ্ঠিত হয়।
{28:3} কর্তৃত্বের অধিকারী যে ব্যক্তি দরিদ্রের উপর নিপীড়ন করে সে শস্যধ্বংসকারীপ্রবল বৃষ্টির মত।
{28:4} যে বিধিবিধান অমান্য করে সে দুর্জনের পক্ষে। যে বিধান মেনে চলে সে দুর্জনের বিপক্ষে।
{28:5} দুষ্টেরা ন্যায়অন্যায় বোঝে না, কিন্তু ঈশ্বরের একনিষ্ঠ ভক্তেরাই এ বিষয়ে ভালভাবে বোঝে।
{28:6} অসাধু উপায়ে ধনী হওয়ার চেয়ে সৎপথে থেকে দারিদ্র্যও ভাল।
{28:7} নীতি মেনে চলে যে তরুণ সে বুদ্ধিমান, কিন্তু যে অসতের সঙ্গে মেশে সে তার পিতার মাথা হেঁট করে দেয়।
{28:8} লোকেরা দুরবস্থার সুযোগ নিয়ে অথবা অন্যায়ভাবে সুদে টাকা খাটিয়ে যে ধনী হয়, তার ধনসম্পদ শেষ পর্যন্ত দরিদ্রের প্রতি দয়াপরবশ ব্যক্তির হাতে যায়।
{28:9} যে ঐশ্বরিক বিধান মেনে চলে না তার প্রার্থনা ঈশ্বরের কাছে ঘৃণ্য।
{28:10} যে সৎ লোককে ভুলিয়ে বিপথে নিয়ে যায়, সে নিজেই নিজের ফাঁদে পড়বে। নিষ্পাপ ব্যক্তি পুরস্কৃত হয় কিন্তু দুরাত্মা সব
{28:11} হারায়। ধনীরা মনে করে তারা খুব জ্ঞানবান কিন্তু গরীব হলেও মানুষ চেনার ক্ষমতা যার আছে ধনীদের চাতুরী সে ধরে ফেলে।
{28:12} সজ্জনেরা কর্তৃত্ব লাভ করলে মানুষের মনে আশা ও আনন্দের সঞ্চার হয়, কিন্তু দুষ্টেরা ক্ষমতা লাভ করলে লোকে ভীতসন্ত্রস্ত হয়।
{28:13} যে নিজের পাপ গোপন করে সে কখনও প্রতিষ্ঠা লাভ করতে পারে না, কিন্তু যে পাপ স্বীকার করে পরমেশ্বর তারপ্রতি কৃপা করেন।
{28:14} যে নিজের আচরণ সম্বন্ধে সচেতন থাকে সে সুখী হয়, অন্যথায় সে ধ্বংস হয়।
{28:15} অত্যাচারী শাসক গর্জনকারী সিংহ ও আক্রমণোদ্যত ভালুকের মতই হিংস্র। এদের কাছে গরীব লোকেরা অসহায়।
{28:16} নির্বোধ শাসক নিষ্ঠুর ও অত্যাচারী হয়, কিন্তু যে শাসক দুর্নীতি ঘৃণাকরে তার শাসন দীর্ঘস্থায়ী হয়।
{28:17} যে ব্যক্তি নরহত্যার অপরাধে অপরাধী সে মরিয়া হয়ে পালিয়ে বেড়ায়, কেউ তাকে দয়া না করুক।
{28:18} সে ন্যায পথে চলে সে উদ্ধার পাবে কিন্তু যে অসৎ পথ অবলম্বন করে সে গভীর সঙ্কটে পড়বে।
{28:19} নিজের জমিতে যে পরিশ্রম করে প্রচুর খাদ্য থাকবে তার ভাণ্ডারে। কিন্তু যে অসার পরিকল্পনায় ব্যস্ত থাকে তার ঘরে থাকবে নিত্য অভাব।
{28:20} সৎ লোক প্রচুর আশীর্বাদ লাভ করবে, কিন্তু যে রাতারাতি ধনী হতে চায় সে ভোগ করবে শাস্তি।
{28:21} পক্ষপাতিত্ব করা অন্যায় কিন্তু কেউ কেউ সামান্য এক খণ্ড রুটির জন্যও বিচারে পক্ষপাতিত্ব করে।
{28:22} কৃপণ ধনসঞ্চয়ের জন্য সর্বদা ব্যস্ত থাকে, সে ভাবতেও পারে না যে কখনও তার দৈন্যদশা উপস্থিত হবে।
{28:23} তোষামোদকারীর চেয়ে সংশোধনের জন্য অনুযোগকারীই পরিশেষে বেশী মর্যদা লাভ করে।
{28:24} পিতামাতার সম্পদ অপহরণ করা যে অন্যায় বলে মনে করে না সে চোরের চেয়ে কম নয়।
{28:25} লোভী বিবাদ সৃষ্টি করে কিন্তু পরমেশ্বরের উপর যে নির্ভর করে তার শ্রীবৃদ্ধি হয়।
{28:26} নিজের বুদ্ধিতে যে নির্ভর করে সে নির্বোধ। যে জ্ঞানীদের পথ অনুসরণ করে সে উদ্ধার পাবে।
{28:27} দরিদ্রকে যে দান করে তার অভাব হয় না, কিন্তু দরিদ্রের দিক থেকে যে মুখ ফিরিয়ে নেয় সে অভিশাপ কুড়ায়।
{28:28} দুষ্ট লোকেরা ক্ষমতায় প্রতিষ্ঠিত হলে লোকে ভীতসন্ত্রন্ত হয়, কিন্তু তারা ক্ষমতাচ্যুত হলে সজ্জনের প্রভাব প্রতিপত্তি বাড়ে।
{29:1} সংশোধনের জন্য তিরস্কার করলেও যে নিজের জিদ ছাড়ে না, অকস্মাৎ একদিন তার পতন হবে আর কখনও সে উঠবে না।
{29:2} সৎ ব্যক্তিরা যখন শাসন ক্ষমতায় থাকে তখন জনসাধারণ আনন্দিত হয়, কিন্তু দুর্জনেরা যখন ক্ষমতা দখল করে জনসাধারণ তখন দুঃখে জর্জরিত হয়।
{29:3} যে জ্ঞান লাভে আগ্রহী সে তার পিতাকে আনন্দিত করে, যে বারবণিতাদের সংসর্গ করে সে অপচয় করে তার ধনসম্পদ।
{29:4} ন্যায়বিচারের দ্বারা রাজা জাতিকে সুপ্রতিষ্ঠিত করেন, কিন্তু রাজা প্রজাদের পীড়ন করে অর্থ আদায় করলে দেশ ধ্বংস হয়ে যায়।
{29:5} যে ব্যক্তি তার প্রতিবেশীকে তোষামোদ করে সে তার জন্য ফাঁদ পাতে।
{29:6} দুষ্ট নিজের দুষ্কর্মের ফাঁদে নিজেই পড়ে, কিন্তু সৎ লোকেরা সুখে শান্তিতে থাকে।
{29:7} ন্যায়নিষ্ঠ ব্যক্তি দরিদ্রের অধিকার সম্পর্কে সচেতন, কিন্তু দুর্জনেরা এ বিষয়ে ভাবেই না।
{29:8} অপরের প্রতি যাদের কোন শ্রদ্ধা নেই সেই সমাজবিরোধীরা নগরে দাঙ্গাহাঙ্গামা বাধায়, কিন্তু জ্ঞানবানেরা উত্তেজনা প্রশমনের চেষ্টা করে।
{29:9} মূর্খের বিরুদ্ধে জ্ঞানবান যদি মামলা দায়ের করে, তাহলে মূর্খ তাকে ব্যঙ্গ বিদ্রূপ ও গালিগালাজ করে, সেখানে আর শান্তি থাকে না।
{29:10} রক্তপিপাসু লোক সৎব্যক্তিকে ঘৃণা করে কিন্তু ন্যায়পরায়ণ লোক তাদের প্রাণ রক্ষা করে
{29:11} নির্বোধেরা বিনা দ্বিধায় তাদের ক্রোধ প্রকাশ করে কিন্তু জ্ঞানবানেরা নীরবে ক্রোধ সংবরণ করে।
{29:12} শাসনকর্তা যদি মিথ্যা কথায় কান দেয়, তাহলে তার অধস্তন কর্মচারীরা সকলেই মিথ্যাচারী হয়।
{29:13} দীনহীন ও অত্যাচারীর মধ্যে এক বিষয়ে সাদৃশ্য আছে- পরমেশ্বর তাদের উভয়েরই স্রষ্টা।
{29:14} যে রাজা দরিদ্রের প্রতি সুবিচার করেন তাঁর সিংহাসন দীর্ঘস্থায়ী হয়।
{29:15} শাসন এবং সংশোধন সন্তানদের পক্ষে মঙ্গলজনক, যে সন্তানকে নিজের ইচ্ছামত চলতে দেওয়া হয় সে তার মাতার লজ্জার কারণ হয়।
{29:16} দুষ্টেরা যখন কর্তৃত্ব করে তখন অপরাধের বাহুল্য ঘটে, কিন্তু ধার্মিকেরা তাদের পতন দেখবে।
{29:17} পুত্রকে শাসন কর, সে তোমাকে স্বস্তি দেবে, তার জন্য তুমি গর্ব করতে পারবে।
{29:18} ঈশ্বরের নির্দেশ ছাড়া যে জাতি পরিচালিত হয় সে জাতি হয় উচ্ছৃঙ্খল, ধন্য সেই ব্যক্তি যে ঈশ্বরের বিধান মেনে চলে।
{29:19} কেবল মুখের কথায় ভৃত্যকে বশে রাখা যায় না, কারণ তোমার উপদেশ সে বুঝলেও তাতে কর্ণপাত করবে না।
{29:20} কোন চিন্তাভাবনা না করে যে কথা বলে তার চেয়ে একজন নিরেট মূর্খ ঢের ভাল।
{29:21} যে তার ভৃত্যকে শিশুকাল থেকেই যা চায় তা-ই দেয় সে দেখবে একদিন সেই ভৃত্যই তার সব কিছু আত্মসাৎ করে বসে আছে।
{29:22} বদমেজাজী লোক সর্বদা ঝগড়া ও গোলযোগ বাধায়।
{29:23} দম্ভ মানুষের পতন ঘটায় কিন্তু বিনয়ী লোক সম্মানিত হয়।
{29:24} চোরের সঙ্গী তার নিজের শত্রু সে যদি সত্য প্রকাশ করে তবে আদালতে তার দণ্ড হয়, আবার মিথ্যা বললে তার উপর নেমে আসে ঈশ্বরের অভিশাপ।
{29:25} জনমতকে সমীহ করে চলা বিপজ্জনক, ঈশ্বরের উপর যে নির্ভর করে চলে সে নিরাপদ।
{29:26} শাসনকর্তার অনুগ্রহ লাভের চেষ্টা সকলেই করে, কিন্তু পরমেশ্বরের কাছ থেকেই পাওয়া যায় ন্যায়বিচার।
{29:27} ন্যায়নিষ্ঠেরা দুষ্টদের ঘৃণা করে, দুষ্টেরা ঘৃণা করে ন্যায়নিষ্ঠদের।
{i30:1} আগুরের প্রবচন
{30:1} যাকির পুত্র আগুরের প্রবচনমালা: হে ঈশ্বর তুমি কোথায়, কোথায় তুমি।! আমি বড় অসহায়!
{30:2} মূর্খ আমি, মানুষ বলে অভিহিত হওয়ার যোগ্য নই, মানুষের যে বোধ থাকা উচিত আমার তাও নেই।
{30:3} আমি কোন জ্ঞানলাভ করি নি পাই নি আমি ঈশ্বরের কোন পরিচয়।
{30:4} এমন কি কেউ আছে, যে স্বর্গে গিয়ে আবার ফিরে এসেছে? সে কি বাতাসকে হাতের মুঠোয় ধরে রাখতে পারে? পারে কি সে কাপড়ে মুড়ে জল রাখতে? সে কি পৃথিবীর সীমা নির্ধারণ করতে পারে? কে সে? কেউ কি চেনে তাকে? চেনে কি তার বংশধরদের?
{30:5} ঈশ্বর তাঁর সমস্ত প্রতিশ্রুতি পূর্ণ করেন। যারা তাঁর শরণ নেয় তিনি তাদের ঢালের মত ঘিরে রেখে রক্ষা করেন।
{30:6} যে কথা তিনি কখনও বলেন নি সেই কথা যদি তাঁর নাম করে বল, তাহলে তিনি তোমাকে ভর্ৎসনা করবেন, তুমি মিথ্যাবাদী বলে প্রমাণিত হবে।
{i30:7} আরও কয়েকটি প্রবচন
{30:7} হে ঈশ্বর, এই জীবনে আমি দুটি জিনিস তোমার কাছে ভিক্ষা চাই। এ দুটি আমায় তুমি দিও।
{30:8} অলীকতা ও মিথ্যাভাষণ থেকে আমাকে দূরে রাখ এবং দারিদ্র্য ও ধনবাহুল্য কোনটাই আমাকে দিও না। আমার যতটুকু খাদ্য প্রয়োজন ততটুকুই দিও।
{30:9} কারণ তার চেয়ে বেশী পেলে আমি হয়তো বলব, পরমেশ্বর আবার কে? আর আমার যদি অভাব থাকে তাহলে হয়তো আমি চুরি করব, আমার আরাধ্য ঈশ্বরের নাম করব কলঙ্কিত।
{30:10} কোন মনিবের কাছে তার ভৃত্যের নিন্দা করো না, না হলে সেই ভৃত্যও তোমার নিন্দা করবে, তাতে তুমি অপদস্থ হবে।
{30:11} এক শ্রেণীর লোক আছে যারা, পিতামাতার নিন্দা করে, তাদের সমাদর করে না।
{30:12} এক শ্রেণীর লোক আছে যাদের জীবন কদর্য, অথচ তারা নিজেদের শুচিশুদ্ধ মনে করে।
{30:13} এক শ্রেণীর লোক আছে যারা নিজেদের সম্পর্কে খুব উচ্চধারণা পোষণকরে, অপরকে হেয়জ্ঞান করে।
{30:14} এক শ্রেণীর লোক আছে যারা বড় নিষ্ঠু। তারা নিমর্মভাবে দীনদুঃখীদের শোষণ করে, এ-ই তাদের জীবিকা।
{30:15} জোঁকের দুটি সন্তান আছে, তারা শুধু বলে,'দাও, আরও দাও।’
{30:16} পাতালপুরী, বন্ধ্যা জঠর, খরাক্লিষ্ট শুষ্কভূমি, সর্বগ্রাসী অগ্নি- এই চারটি বিষয়কে তৃপ্ত করা যায় না।
{30:17} যে তার বৃদ্ধ পিতামাতাকে উপহাস ও অবজ্ঞা করে, চিল তার চোখ উপড়ে নিক, শকুন ছিঁড়ে খাক তাকে।
{30:18} চারটি বিষয় আমার কাছে দুর্বোধ্য, তাদের রহস্য আমি বুঝি না:
{30:19} চিলের আকাশে ওড়া, পাহাড় বেয়ে সাপের ওঠা, বিশাল সমুদ্রে জাহাজের ভেসে থাকা ও নরনারীর প্রেমপ্রীতি– — এই চারটি বিষয় আমার কাছে দুর্বোধ্য, দুর্জেয় এগুলির রহস্য।
{30:20} ব্যভিচার যে করে সে কামনা চরিতার্থ করে বলে ‘আমি কোন অন্যায় করিনি।’-
{30:21} চারটি বিষয় পৃথিবীর মানুষ সহ্যকরতে পারে না: ক্রীতদাস রাজা হলে,
{30:22} মূর্খ ইচ্ছামত খাদ্যবস্তু পেলে, কুরূপা নারী স্বামীলাভ করলে, এবং দাসী
{30:23} গৃহিণীর পদে অধিষ্ঠিত হলে- ধরণীর কাছেও এই চারটি বিষয় অসহ্য হয়ে ওঠে।
{30:24} পৃথিবীতে চার প্রকার প্রাণী আছে, যারা আকারে অতি ক্ষুদ্র হলেও বুদ্ধি তাদের প্রখর।
{30:25} যেমন পিঁপড়ে, তারা ক্ষুদ্র ও দুর্বল হলেও গ্রীষ্মকালে খাদ্য সঞ্চয় করে রাখে।
{30:26} শিয়াল সবল নয়, কিন্তু তারা গর্ত খুঁড়ে বাসা তৈরী করে।
{30:27} পঙ্গপালের কোন রাজা নেই তবুও তারা শৃঙ্খলাবদ্ধ হয়ে চলে।
{30:28} টিকটিকি ক্ষুদ্র হলেও রাজপ্রাসাদে থাকে।
{30:29} চার ধরণের প্রাণী আছে- যাদের চালচলন দেখার মত।
{30:30} সিংহ সবচেয়ে বলবান নির্ভীক পশু।
{30:31} গর্বিত মোরগ ও রামছাগল এবং শোভাযাত্রার পুরোভাগে রাজা।
{30:32} তুমি যদি মূর্খের মত নিজেকে বড় বলে ভাবো, কিম্বা মনে মনে অনিষ্টের পরিকল্পনা কর তাহলে ক্ষান্ত হও, আবার বিবেচনা কর।
{30:33} দই ঘাঁটলে ঘোল হয়, নাক খুঁটলে রক্তপাত হয়, আর রাগ খুঁচিয়ে তুললে ঝগড়া বাধে।
{31:1} রাজা লেমুয়েলের প্রবচনমালা। তাঁর জননী তাঁকে এই উপদেশগুলি দিয়েছিলেন।
{31:2} “বৎস, তুমি আমার গর্ভের সন্তান, আমার মানত করা পুত্র, তোমাকে আমি কি শিখাব?
{31:3} স্ত্রীলোকের পিছনে তোমার শক্তিসামর্থ্য ক্ষয় করো না। ওরা রাজাদেরও নিপাত করে।
{31:4} শোন লেমুয়েল, সুরাপানে আসক্তি রাজাদের পক্ষে উচিত নয়।
{31:5} তারা সুরাপান করলে বিধি-বিধান বিস্মৃত হয় প্রজাদেরুপর সুবিচার করতে পারে না।
{31:6} মরণারপন্ন ও দুঃখক্লিষ্ট লোকদের জন্যই সুরা প্রয়োজন,
{31:7} তারা সুরাপান করে ভুলে যাক তাদের দুঃখব্যথা।
{31:8} যারা আত্মপক্ষ সমর্থন করতে পারে না তাদের পক্ষে তুমি কথাবল, যারা অসহায়, রক্ষা কর তাদের অধিকার।
{31:9} তাদের পক্ষে কথা বল এবং সুবিচার কর প্রতিষ্ঠিত কর দীনদুঃখীদের অধিকার।
{i31:10} গুণবতী স্ত্রী
{31:10} গুণবতী স্ত্রী লাভ করা সুকঠিন বহুমূল্য রত্নরাজির চেয়ে তার মূল্য বেশী।
{31:11} তার স্বামী তার উপর নির্ভরশীল কোন অভাব হয় না তার সংসারে।
{31:12} যতদিন সে বেঁচে থাকে ততদিন স্বামীর মঙ্গল করে, কোন অনিষ্ট করে না।
{31:13} সে নিজের হাতে সযত্নে পশম ও সুতো দিয়ে কাপড় তৈরী করে।
{31:14} যে বণিকদের জাহাজের মত দূরবর্তী স্থান থেকে খাদ্য সংগ্রহ করে।
{31:15} সে রাত থাকতেই বিছানা ছেড়ে ওঠে, বাড়ির লোকজনের জন্য খাবার তৈরী করে, নির্দিষ্ট করে দেয় দাসীদের কাজ।
{31:16} সে যাচাই করে জমি কেনে এবং আয়ের টাকা দিয়ে দ্রাক্ষাকুঞ্জ তৈরী করে।
{31:17} কঠোর পরিশ্রম করে সে সে শক্তিমতী, কর্মে নিপুণা।
{31:18} সে নিজেই সুতো কাটে,
{31:19} নিজের কাপড় বোনে।
{31:20} সে দীনদুঃখীদের প্রতি দয়াবতী মুক্তহস্তে তাদের দান করে।
{31:21} তুষারপাতে সে উদ্বিগ্ন হয় না, কারণ তার বাড়ির লোকদের জন্য রয়েছে গরম জামাকাপড়।
{31:22} সে নিজের জন্য তৈরী করে ওড়না সূক্ষ্ম রেশমীবসন সে পরে।
{31:23} তার স্বামী সকলের সুপরিচিত নগরের প্রধানদের সঙ্গে তাঁর ওঠাবসা।
{31:24} সে রেশমী পোষাক ও কোমরবদ্ধ তৈরী করে ব্যবসায়ীদের কাছে বিক্রি করে।
{31:25} চরিত্রবল ও মর্যাদা তার ভূষণ সে ভবিষ্যতের জন্য দুর্ভাবনা করে না।
{31:26} তার কথাবার্তা জ্ঞানগর্ভ শান্ত ও মৃদুভাবে সে কথা বলে।
{31:27} সে সর্বদা কর্মব্যস্ত, পরিবারের সর্ব প্রকার প্রয়োজনের দিকে সে দৃষ্টি রাখে।
{31:28} তার পুত্র কন্যারা তাকে শ্রদ্ধা করে, তার স্বামীও তার প্রশংসায় মুখর।
{31:29} সে তাকে বলে: গুণবতী রমণী অনেকেই আছে কিন্তু তুমি সবার সেরা।
{31:30} সৌন্দর্য বিভ্রান্ত করে, রূপলাবণ্য বিলীন হয়ে যায় কিন্তু যে নারী প্রভুকে সম্ভ্রম করে সে-ই প্রশংসার যোগ্য।
{31:31} এই প্রকার নারী শ্রদ্ধার পাত্রী, নগরের সকলেই তার প্রশংসা করুক।
