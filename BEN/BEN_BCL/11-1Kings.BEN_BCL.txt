{i1:1} প্রথম রাজাবলি
{1:1} রাজা দাউদ দারুণ বৃদ্ধ হয়ে পড়েছিলেন, অনেক বয়েস হয়েছিল তাঁর। অনেক লেপ কম্বল দিয়ে তাঁর শরীরে ঢেকে দিলেও তাঁর শীত যেত না।
{1:2} তাই তাঁর কর্মচারীরা তাঁকে বলল, মহারাজ, আমরা আপনার জন্য একটি কুমারী যুবতী মেয়ে খুঁজে আনি। সে আপনার সেবা শুশ্রূষা করবে এবং আপনার কাছে শুয়ে থাকবে। তার শরীরের উত্তাপে আপনার শীত কেটে যাবে।
{1:3} কর্মচারীরা সারা ইসরায়েল দেশে একটি সুন্দরী যুবতী খুঁজতে লাগল এবং শূণেমে অবিশগ নামে একটি মনের মত মেয়েকে পেয়ে রাজার কাছে নিয়ে এল।
{1:4} মেয়েটি ছিল খুবই সুন্দরী। সে সবসময় রাজার সেবা শুশ্রূষা করত, তাঁর যত্ন নিত। রাজা কিন্তু তার সাথে সহবাস করেন নি।
{i1:5} সিংহাসনের দাবীদার আদোনিয়
{1:5} হগীতের গর্ভে দাউদের পুত্র আদোনিয়র জন্ম হয়। অবশালোমের পরে সে ছিল অত্যন্ত সুপুরুষ। সে তার পিতা দাউদের প্রশ্রয়ে নিজের ইচ্ছামত কাজ করত। দাউদ তাকে
{1:6} কিছু বলতেন না। সে নিজের জন্য রথ, রথের চালক এবং পঞ্চাশ জনের একটি রক্ষীদল গড়ে তুলল এবং নিজেকে ভাবী রাজা বলে বড়াই করতে লাগল।
{1:7} সে যোয়াব (সরূয়ার পুত্র) ও পুরোহিত অবিয়াথারের সঙ্গে এ নিয়ে পরামর্শ করল এবং তাঁরাও তাকে সমর্থন ও সাহায্য করতে রাজী হলেন।
{1:8} কিন্তু পুরোহিত সাদোক যিহোয়াদার পুত্র বনায়, নবী নাথান, শিমিয়ি, বেয়ি, এবং দাউদের দেহরক্ষী বীরেরা আদোনিয়ের পক্ষে যেতে চাইলেন না।
{1:9} ইতিমধ্যে একদিন আদোনিয় এনরোগেলের ঝর্ণার সর্প শিলার উপরে মেষ, বৃষ এবং হৃষ্টপুষ্ট বাছুর বলিদান করল। সে রাজার অন্যান্য সব পুত্রদের ও যিহুদীয়ার সমস্ত রাজকর্মচারীদের নিমন্ত্রণ করল।
{1:10} সে নাথান বা বনায় বা রাজার দেহরক্ষী বীরদের অথবা সৎভাই শলোমন কাউকেই নিমন্ত্রণ করল না।
{i1:11} শলোমনের রাজ্যভিষেক
{1:11} নাথান তখন শলোমনের জননী বৎশেবার কাছে গিয়ে বললেন, তুমি কি শোন নি হগীতের পুত্র আদোনিয় নিজেকে রাজা বলে ঘোষণা করেছে অথচ আমাদের প্রভু দাউদ এর কিছুই জানেন না?
{1:12} কাজেই আমার পরামর্শ শোন, নিজের ও পুত্র শলোমনের প্রাণ বাঁচাও।
{1:13} তুমি এক্ষুণি রাজা দাউদের কাছে যাও। তাঁকে বল, প্রভু মহারাজ, আপনি কি আপনার দাসীর কাছে শপথ করেন নি যে, আমার পরে তোমার পুত্র রাজা হবে, আমার সিংহাসনে সে বসবে? তাহলে আদোনিয় কি করে রাজা হল?
{1:14} তুমি রাজার সঙ্গে কথা বলতে থাকবে, আর আমিও সেইসময় সেখানে যাব ও তোমাকে সমর্থন করব।
{1:15} বৎশেবা রাজার শোবার ঘরে রাজার কাছে গেলেন। খুবই বৃদ্ধ হয়েছেন রাজা। শূণেম দেশের মেয়ে অবিশগ তাঁর সেবা শুশ্রূষায় রত।
{1:16} বৎশেবা গিয়ে রাজাকে প্রণাম করলে রাজা তাঁকে জিজ্ঞাসা করলেন, কি তোমার প্রার্থনা?
{1:17} তিনি বললেন, মহারাজ, আপনি আপনার দাসীর কাছে আপনার প্রভু পরমেশ্বরের নামে শপথ নিয়ে বলেছিলেন, তোমার ছেলে শলোমন আমার পরে রাজা হবে। আমার সিংহাসনে সে বসবে।
{1:18} অথচ দেখুন, আমার প্রভু মহারাজ জানেনও না যে আদোনিয় রাজা হয়েছে।
{1:19} সে প্রচুর বৃষ, হৃষ্টপুষ্ট বাছুর ও মেষ বলি দিয়েছে এবং মহারাজের সমস্ত পুত্রদের, পুরোহিত অবিয়াথারকে এবং সেনাপতি যোয়াবকে যজ্ঞে নিমন্ত্রণ করেছে। কিন্তু আপনার পুত্র শলোমনকে নিমন্ত্রণ করেনি।
{1:20} হে মহারাজ, সমস্ত ইসরায়েল আপনার দিকে চেয়ে রয়েছে, তারা আপনার কাছে শুনতে চায়, মহারাজের পরে কে রাজা হবে?
{1:21} নইলে আপনার দেহরক্ষার সঙ্গে সঙ্গে আমার পু্ত্র শলোমন ও আমার উপর অত্যাচার শুরু হবে।
{1:22} রাজার সঙ্গে তিনি কথা বলছেন, ইতিমধ্যে নবী নাথান রাজপ্রাসাদে উপস্থিত হলেন।
{1:23} রাজাকে নবী নাথানের আগমন সংবাদ দেওয়া হল। তিনি ভিতরে গিয়ে রাজাকে সাষ্টাঙ্গে প্রণাম করে
{1:24} বললেন, হে মহারাজ এ কথা কি ঠিক যে আপনি বলেছেন আপনার পরে আদোনিয় সিংহাসনে বসবে ও রাজত্ব করবে?
{1:25} কারণ সে আজ প্রচুর বৃষ, হৃষ্টপুষ্ট বাছুর ও মেষ বলি দিয়েছে এবং আপনার পুত্রদের সবাইকে, আপনার সেনাপতি যোয়াব ও পুরোহিত অবিয়াথারকে নিমন্ত্রণ করেছ! সেখানে সকলে ভোজের আনন্দে মত্ত হয়েছে এবং “রাজা আদোনিয় দীর্ঘজীবি হোন” বলে জয়ধ্বনি দিচ্ছে।
{1:26} কিন্তু সে আমাকে, পুরোহিত সাদোককে, যিহোয়াদার পুত্র বনায়কে এবং আপনার পুত্র শলোমনকে নিমন্ত্রণ করে নি।
{1:27} এ সব কি মহারাজের আদেশে হয়েছে এবং মহারাজের পরে কে রাজা হবেন সে কথা কি আপনার রাজকর্মচারীদের জানান হয়নি?
{1:28} রাজা দাউদ বললেন, বৎশেবাকে আমার কাছে ডেকে আন। বৎশেবা রাজার সামনে এসে দাঁড়ালেন।
{1:29} রাজা তাঁকে বললেন, যে চিরজাগ্রত প্রভু পরমেশ্বর আমাকে সমস্ত বিপদ আপদ থেকে উদ্ধার করেছেন,
{1:30} তাঁরই নামে শপথ করে আমি তোমাকে বলছি যে, তোমায় একদিন যে প্রতিশ্রুতি দিয়েছিলাম, আজ আমি তা পূর্ণ করব, আমার পরে তোমারই পুত্র শলোমন রাজা হবে।
{1:31} বৎশেবা সাষ্টাঙ্গে প্রণাম করে রাজাকে বললেন, আমার প্রভু মহারাজ চিরজীবি হোন।
{1:32} রাজা দাউদ তখন পুরোহিত সাদোক, নবী নাথান ও যিহোয়াদার পুত্র বনায়কে ডাকতে বললেন। তাঁরা রাজার কাছে এলে
{1:33} রাজা তাঁদের বললেন, আমার পুত্র শলোমনকে আমার অশ্বতরে চড়িয়ে আমার রাজসভার সভাসদদের সাথে নিয়ে গীহোন ঝরণায় যাও।
{1:34} সেখানে পুরোহিত সাদোক ও নবী নাথান তাকে ইসরায়েলের রাজপদে অভিষেক দান করবেন। তারপর তুরীধ্বনির সাথে সাথে সকলে ‘রাজা শলোমন দীর্ঘজীবি হোন’। বলে জয়ধ্বনি করবে।
{1:35} তারপর সে যখন সিংহাসনে আরোহণ করতে আসবে তখন তোমরা তার পিছনে পিছনে এস কারণ আমার পরিবর্তে সে রাজা হবে, আমিই তাকে ইসরায়েল ও যিহুদীয়ার শাসকরূপে মনোনীত করেছি।
{1:36} বনায় বললেন, আমেন! তাই হবে মহারাজ, আপনার ঈশ্বর প্রভুর ইচ্ছাও তাই হোক।
{1:37} প্রভু পরমেশ্বর যেমন আমার প্রভু মহারাজের সহায় ছিলেন তেমনি তিনি শলোমনেরও সহায় হোন এবং তাকে মহারাজ দাউদের চেয়েও মহান রাজা করুন।
{1:38} পুরোহিত সাদোক নবী নাথান, বনায় এবং রাজকীয় দেহরক্ষীরা শলোমনকে রাজা দাউদের অশ্বতরে চড়িয়ে গীহোন ঝরণার কাছে নিয়ে এলেন।
{1:39} সাদোক পরমেশ্বরের আবাস তাম্বু থেকে (জলপাই) তেলের পাত্র (শিং) সঙ্গে নিয়ে গিয়েছিলেন। সেই তেল দিয়ে তিনি শলোমনকে অভিষেক করলেন। সঙ্গে সঙ্গে তাঁরা তুরীধ্বনি করলেন এবং সেখানে সমবেত সকলে জয়ধ্বনি করে চীৎকার করে উঠল “মহারাজ শলোমন দীর্ঘজীবি হোন’’!
{1:40} তারপর সকলে জয়ধ্বনি করতে করতে তাঁর পিছনে পিছনে শোভাযাত্রা করে আসতে লাগল। তাদের উচ্ছ্বসিত আনন্দ গান ও বাঁশীর সুরে আকাশ বাতাস মুখরিত হয়ে উঠল।
{1:41} আদোনিয় ও তার নিমন্ত্রিত অতিথিদের খাওয়া দাওয়া প্রায় সাঙ্গ, এমন সময় তারা সেই জয়ধ্বনির আওয়াজ শুনতে পেল। তারপর আবার তুরীধ্বনি শুনে যোয়াব বলল, কি ব্যাপার! শহরে এত গোলমাল কিসের?
{1:42} ততক্ষণে পুরোহিত অবিয়াথারের পুত্র যোনাথন এসে পৌঁছাল। আদোনিয় তাকে বলল, এস এস, তুমিই উপযুক্ত লোক, নিশ্চয়ই সুসংবাদ এনেছ!
{1:43} যোনাথন বলল, না, না! মহারাজ দাউদ শলোমনকে রাজা করেছেন।
{1:44} মহারাজের আদেশে সাদোক, নাথান, বনায় ও রাজদেহরক্ষীরা শলোমনকে রাজার অশ্বতরে চড়িয়ে গীহোনে নিয়ে গিয়েছিল।
{1:45} সেখানে পুরোহিত সাদোক ও নবী নাথান তাকে অভিষেক করেছেন। তারা সকলে মহানন্দে ফিরে গেছে। তাই শহরে এত আনন্দকোলাহল।
{1:46} এখন রাজা হয়েছে শলোমন।
{1:47} উপরন্তু রাজার সভাসদেরা গিয়ে আমাদের প্রভু মহারাজ দাউদকে অভিনন্দন জানিয়ে বলছেন, আপনার ঈশ্বর আপনার চেয়েও শলোমনকে যশস্বী করুন, তার রাজত্ব কাল আপনাদের চেয়েও শ্রীসমৃদ্ধ হোক। রাজা বিছানায় বসেই ঈশ্বরকে কৃতজ্ঞতা জানিয়ে
{1:48} বললেন, ধন্য প্রভু পরমেশ্বর, ইসরায়েলের ঈশ্বর! আজ তিনি আমার সিংহাসনে আমারই এক বংশধরকে বসালেন, আমার এ দুটি নয়ন তা দেখে সার্থক হল।
{1:49} আদোনিয়র অতিথিরা তখন ভয়ে কাঁপতে লাগল এবং যে যার পথে চলে গেল।
{1:50} আর আদোনিয় শলোমনের ভয়ে প্রভু পরমেশ্বরের আবাসতাম্বুর মধ্যে গিয়ে যজ্ঞবেদীর চূড়া (শৃঙ্গ) ধরে রইল।
{1:51} শলোমনকে খবর দেওয়া হল যে আদোনিয় রাজা শলোমনের ভয়ে বেদীর চূড়া ধরে আছে।সে বলছে রাজা শলোমন আগে শপথ করে বলুন যে আমায় হত্যা করবেন না।
{1:52} শলোমন বললেন, সে যদি নিজের আনুগত্য প্রমাণ করে, তাহলে তার মাথার একটা চুলও স্পর্শ করা হবে না।আর যদি তা না হয়, তাহলে তার মৃত্যু নিশ্চিত।
{1:53} রাজা শলোমন লোক পাঠিয়ে তাকে বেদীর কাছ থেকে ডেকে আনলেন। আদোনিয় আভূমি নত হয়ে রাজা শলোমনকে প্রণাম করল। শলোমন তাকে বললেন, যাও, নিজের ঘরে যাও।
{i2:1} শলোমনের প্রতি দাউদের শেষ উপদেশ
{2:1} দাউদের মৃত্যুকাল ঘনিয়ে এল। তিনি পুত্র শলোমনকে কাছে ডেকে বললেন,
{2:2} আমি মরণের পথে পা বাড়িয়েছি। তুমি দৃঢ়চেতা হও, পৌরুষ ধারণ কর।
{2:3} তোমার ঈশ্বর প্রভু পরমেশ্বরের আদেশ পালন কর, তাঁর নির্দেশিত পথে চল। মোশির বিধানে লেখা বিধি-নির্দেশ, অনুশাসন ও অনুজ্ঞা পালন কর। তাহলে যেখানেই তুমি যাবে এবং যা কিছু করবে সব কিছুতেই সফল ও সমৃদ্ধ হবে।
{2:4} যদি তুমি তাঁর বাধ্য হয়ে চল, তাহলে প্রভু পরমেশ্বর আমাকে যে প্রতিশ্রুতি দিয়েছিলেন, তা পূর্ণ করবেন। তিনি আমায় বলেছিলেন, তোমার বংশধরেরা যতদিন মনে প্রাণে আমার অনুগত ও বিশ্বস্ত থাকবে, যতদিন আমার অনুশাসন সতর্কভাবে পালন করবে ততদিন ইসরায়েলের সিংহাসনে অধিষ্ঠিত হওয়ার লোকের অভাব হবে না।
{2:5} তোমার নিশ্চয়ই মনে আছে, সরূয়ার পুত্র যোয়াব আমার সঙ্গে কি ব্যবহার করেছিল। ইসরায়েলী বাহিনীর দুই সেনাপতি নেরের পুত্র অবনের ও যেথরের পুত্র অমাসাকে কি ভাবে হত্যা করেছিল। নিশ্চয়ই তোমার আরও মনে আছে, যুদ্ধের সময় ওরা যাদের বধ করেছিল, তারই প্রতিশোধে শান্তির সময়ে এদের হত্যা করে। সেই সাথে নিরপরাধ লোকদেরও হত্যা করে। আজ তার কর্মের ফল ভোগ করতে হচ্ছে আমাকে।
{2:6} এবার বুঝে নাও তুমি কি করবে। পরিণত বার্ধক্যে পাকা চুল নিয়ে স্বাভাবিকভাবে, শান্তিতে চোখ বুঁজতে তুমি তাকে দিও না।
{2:7} কিন্তু গিলিয়দের বার্সিল্লয়ের বংশধরদের উপর সদয় ব্যবহার করো, এবং তাদের যত্ন নিও। কারণ আমি যখন তোমার, দাদা অবশালোমের ভয়ে পালিয়ে গিয়েছিলাম তখন তারা আমার সঙ্গে সদয় ব্যবহার করেছে।
{2:8} এ ছাড়া বহুরীমের বিন্যামীন গোষ্ঠীর গেরার পুত্র শিমিয়ি আছে। যেদিন আমি মহনায়িমে যাচ্ছিলাম, সেদিন সে আমাকে শাপ-শাপান্ত করেছিল। কিন্তু পরে জর্ডন নদীর তীরে সে যখন আমার সঙ্গে দেখা করে তখন আমি তাকে প্রভু পরমেশ্বরের নামে শপথ করে কথা দিয়েছিলাম যে আমি তাকে হত্যা করব না।
{2:9} কিন্তু তুমি তাকে রেহাই দিও না।তুমি বুদ্ধিমান, ভাল করেই জান তার প্রতি কেমন আচরণ করতে হবে, বৃদ্ধ বয়সেও তুমি তাকে হত্যা করতে ছাড়বে না।
{i2:10} দাউদের মৃত্যু
{2:10} দাউদ মারা গেলেন। দাউদ নগরে তাঁকে সমাধি দেওয়া হল।
{2:11} তিনি ইসরায়েলের উপরে চল্লিশ বছর রাজত্ব করেন। তার মধ্যে সাত বছর হিব্রোণে ও তেত্রিশ বছর জেরুশালেমে রাজত্ব করেন।
{2:12} শলোমন পিতা দাউদের সিংহাসনে অধিষ্ঠিত হলেন। তাঁর রাজত্ব দৃঢ় প্রতিষ্ঠিত হল।
{i2:13} আদোনিয়র মৃত্যু
{2:13} একদিন হগীতের পুত্র আদোনিয় শলোমনের জননী বৎশেবার কাছে গেল। তিনি তাকে জিজ্ঞাসা করলেন, কি মতলবে এসেছ, ভাল মতলবে তো? সে বলল, হ্যাঁ, ভাল।
{2:14} আপনার কাছে আমার কিছু বলার ছিল। তিনি বললেন, বল।
{2:15} সে বলল, আপনি তো জানেন যে, এ রাজ্য আমারই প্রাপ্য ছিল। ইসরায়েলীরা সকলেই আশা করেছিল, আমিই রাজা হব। কিন্তু ঘটনা ঘুরে গেল, আমার ছোট ভাই রাজা হল, প্রভু পরমেশ্বরই তাকে তা দিয়েছেন।
{2:16} যাই হোক, আপনার কাছে আমার একটা অনুরোধ আছে। দয়া করে আমাকে ফিরিয়ে দেবেন না। তিনি তাকে বললেন, বল।
{2:17} সে বলল, দয়া করে রাজা শলোমনকে বলুন, শূণেম দেশের মেয়ে অবিশগকে আমি বিবাহ করতে চাই। আমি জানি তিনি আপনার কথায় অমত করবেন না।
{2:18} বৎশেবা বললেন, বেশ, আমি তোমার কথা রাজাকে বলব।
{2:19} বৎশেবা রাজার কাছে আদোনিয়র প্রস্তাব জানাতে গেলেন। জননীকে দেখে রাজা উঠে এসে তাঁকে প্রণাম করে সিংহাসনে বসলেন এবং রাজমাতাকে নিজের ডানদিকে বসবার ব্যবস্থা করলেন।
{2:20} বৎশেবা বললেন, বৎস তোমার কাছে আমার সামান্য একটা অনুরোধ আছে, আমায় ফিরিয়ে দিও না। রাজা বললেন, কি তোমার অনুরোধ মা, বল তুমি। আমি তোমায় ফিরাব না।
{2:21} তিনি বললেন, তোমার দাদা আদোনিয়র সঙ্গে শূণেম কন্যা অবিশগকে বিবাহ দাও। তুমি অমত করো না।
{2:22} রাজা শলোমন জননীকে বললেন, কেন তুমি আদোনিয়র সঙ্গে শূণেম কন্যা অবিশগকে বিবাহ দিতে চাইছ। তার জন্য তুমি গোটা রাজ্যটাই তো চাইতে পারতে। কারণ সে আমার বড় ভাই। আবার তার পক্ষে রয়েছেন পুরোহিত অবিয়াথার আর সরূয়ার পুত্র যোয়াব।
{2:23} এই কথা বলে শলোমন প্রভু পরমেশ্বরের নামে শপথ করে বললেন, এই প্রস্তাবের জন্য আমি ওর প্রাণ দণ্ড যদি না দিই তো ঈশ্বর আমার মৃত্যু দিন বরং তার চেয়ে বেশি যদি কিছু শাস্তি থাকে তবে তাও দিন।
{2:24} সদা জাগ্রত প্রভু পরমেশ্বর আমাকে আমার পিতা দাউদের সিংহাসনে বসিয়েছেন, তাঁর প্রতিশ্রুতি অনুযায়ী আমাকে প্রতিষ্ঠা দিয়েছেন এবং আমাকে ও আমার বংশধরদের এই রাজত্ব দান করেছেন। কাজেই, আজই আদোনিয়কে মরতে হবে।
{2:25} রাজা শলোমন যিহোয়াদার পুত্র বনায়কে পাঠালেন আদোনিয়কে হত্যা করতে। বনায় গিয়ে তাকে হত্যা করল।
{i2:26} অবিয়াথারের নির্বাসন ও যোয়াবের মৃত্যু
{2:26} তারপর রাজা শলোমন পুরোহিত অবিয়াথারকে বললেন, তুমি আনাথোথে নিজের দেশের বাড়িতে চলে যাও। তুমি মৃত্যুদণ্ডের যোগ্য হলেও আমি তোমাকে এখনই প্রাণে মারব না। কারণ আমার পিতা দাউদের আমলে তুমি চুক্তিসিন্দুকের সমস্ত ভার ও দায় দায়িত্ব বহন করেছিলে এবং তাঁর সমস্ত দুঃখের দুর্দিনে তাঁর সাথী হয়ে দুঃখ দুর্দশার সহভাগী হয়েছিলে।
{2:27} এই কথা বলে শলোমন অবিয়াথারকে প্রভু পরমেশ্বরের পুরোহিতের পদ থেকে অপসারিত করলেন। শীলোতে প্রভু পরমেশ্বর এলি ও তাঁর বংশধরদের সম্মুখে যে কথা বলেছিলেন, এইভাবে তা সফল হল।
{2:28} যোয়াব এই ঘটনার কথা জানতে পারলেন। তিনি অবশালোমকে সমর্থন করতেন না, তিনি ছিলেন আদোনিয়র অনুগামী। তাই তিনি প্রভু পরমেশ্বরের তাঁবুতে পালিয়ে গিয়ে বেদীকে কোণে আশ্রয় নিলেন।
{2:29} রাজা শলোমন সংবাদ পেলেন যে যোয়াব প্রভু পরমেশ্বরের তাঁবুতে পালিয়ে গিয়ে বেদীর পাশে আশ্রয় নিয়েছেন। তিনি তখন যোয়াবের কাছে লোক দিয়ে জিজ্ঞাসা করে পাঠালেন যে তিনি কেন প্রভুর কাছে পালিয়েছেন। যোয়াব বললেন, তিনি শলোমনের ভয়ে প্রভুর কাছে পালিয়ে এসেছেন। তখন রাজা শলোমন যিহোয়াদার পু্ত্র বনায়কে আদেশ দিলেন, যাও, তাকে হত্যা করো।
{2:30} বনায় প্রভু পরমেশ্বরের তাঁবুতে গিয়ে যোয়াবকে বললেন, মহারাজের আদেশ, তুমি বেরিয়ে এস। যোয়াব বললেন, না, আমি এখানেই মরব। বনায় ফিরে গিয়ে রাজাকে যোয়াবের কথা বললেন।
{2:31} শলোমন তাঁকে বললেন, সে যা বলেছে, তা-ই কর। তাকে হত্যা করে কবর দাও। নিরপরাধ লোকদের সে হত্যা করেছে, আর তার জন্য আমাকে ও আমার পিতৃকুলকে দায়ী হতে হয়েছে। এবার তার বিহিত করো।
{2:32} তার হত্যার দায় প্রভু পরমেশ্বর তারই মাথায় বর্তাবেন, কারণ আমার পিতা দাউদের অজ্ঞাতসারে সে দুজন সৎ এবং তার চেয়েও ভাল মানুষ — ইসরায়েলী বাহিনীর সেনাপতি (নেরের পুত্র) অবনেরকে এবং যিহুদা বাহিনীর সেনাপতি (যেথরের পুত্র) অমাসাকে হত্যা করেছিল।
{2:33} এদের হত্যার দায় যোয়াব এবং তার বংশধরদের উপরেই চিরকাল বর্তাবে, দাউদকুলের যাঁরা তাঁর সিংহাসনে অধিষ্ঠিত হবেন, প্রভু পরমেশ্বরের কৃপায় চিরকাল তাঁরা সফল হবেন ও শান্তিতে থাকবেন।
{2:34} যিহোয়াদার পুত্র বনায় তখন গিয়ে যোয়াবকে হত্যা করলেন। তাঁকে তাঁর নিজের দেশে খোলা জায়গায় কবর দেওয়া হল।
{2:35} রাজা যোয়াবের বদলে যিহোয়াদার পুত্র বনায়কে সেনাপতি এবং অবিয়াথারের বদলে সাদোককে পুরোহিত নিযুক্ত করলেন।
{i2:36} শিমিয়ির মৃত্যুদণ্ড
{2:36} এরপর রাজা শিমিয়িকে ডেকে আনিয়ে বললেন, তুমি জেরুশালেমে একটা বাড়ি তৈরী করে সেখানেই থাক। শহর ছেড়ে অন্য কোথাও যেও না।
{2:37} মনে রেখ, যেদিন তুমি কিদ্রোণ ঝরণার ওপারে অন্য কোথাও যাবে, সেইদিনই তোমার মৃত্যুদণ্ড হবে, একথা নিশ্চিত। এর জন্য তুমি নিজেই দায়ী থাকবে।
{2:38} শিমিয়ি রাজাকে বলল, মহারাজ ভাল কথাই বলেছেন। আপনার দাস আপনার আদেশ পালন করবে। তারপর জেরুশালেমে শিমিয়ির অনেকদিন কেটে গেল।
{2:39} বছর তিনেক পরে শিমিয়ির দুজন ক্রীতদাস পালিয়ে গিয়ে আশ্রয় নিল গাতের রাজা মাখার পুত্র আকিশের কাছে। শিমিয়ি সংবাদ পেল যে তার ক্রীতদাসেরা গাতে রয়েছে।
{2:40} শিমিয়ি তখন তার গাধায় চড়ে গাতে আকিশের কাছে গেল তাদের খোঁজে এবং কসখান থেকে তাদের ফিরিয়ে নিয়ে এল।
{2:41} জেরুশালেম থেকে শিমিয়ির গাতে যাওয়া ও ফিরে আসার খবর পেয়ে
{2:42} রাজা তাকে ডেকে আনিয়ে বললেন, আমি প্রভুর নামে দিব্য করিয়ে তোমায় সাবধান করে দিয়েছিলাম, বলেছিলাম, যেদিন তুমি জেরুশালেম ছেড়ে অন্য কোথাও যাবে, নিশ্চিত জেন, সেদিনই তোমার মৃত্যু অবধারিত। তুমিও বলেছিলে, আপনি ভালই বলেছেন। আপনার আদেশ আমি মেনে চলব।
{2:43} তাহলে কেন তুমি প্রভুর শপথ ভঙ্গ করলে? কেন আমার আদেশ অমান্য করলে?
{2:44} তুমি আমার পিতা দাউদের সঙ্গে যে সব অন্যায় ব্যবহার করেছ, সে সব কথা তুমি খুব ভাল করেই জান। প্রভু পরমেশ্বর তার জন্য তোমায় শাস্তি দেবেন।
{2:45} কিন্তু রাজা শলোমন প্রভু পরমেশ্বরের আশীর্বাদ লাভ করবেন এবং তাঁর কৃপায় দাউদের সিংহাসন অটল হয়ে থাকবে চিরকাল।
{2:46} রাজার আদেশে যিহোয়াদার পুত্র বনায় তখন বাইরে গিয়ে শিমিয়িকে হত্যা করল। এবার শলোমনের রাজত্ব দৃঢ় প্রতিষ্ঠিত হল।
{i3:1} জ্ঞানলাভের জন্য শলোমনের প্রার্থনা
{3:1} মিশরের রাজা ফারাওয়ের কন্যাকে বিবাহ করে শলোমন মিশরের সঙ্গে বৈবাহিক সম্বন্ধ স্থাপন করলেন। রাজকন্যাকে তিনি দাউদ নগরে নিয়ে এলেন এবং তাঁর নিজের রাজপ্রাসাদ, মন্দির এবং জেরুশালেমের চারিদিকের প্রাচীর তৈরী না হওয়া পর্যন্ত রাজকন্যাকে সেখানেই রাখলেন।
{3:2} তখনও পর্যন্ত প্রভু পরমেশ্বরের কোন মন্দির তৈরী হয়নি বলে লোকেরা নানা জায়গায় বেদীতে বলি উৎসর্গ করত।
{3:3} শলোমন প্রভু পরমেশ্বরকে ভক্তি শ্রদ্ধা করতেন এবং পিতা দাউদের সমস্ত অনুশাসন পালন করতেন কিন্তু তিনিও বিভিন্ন পীঠস্থানে বলিদান ও হোম করতেন।
{3:4} গিবিয়োনের পীঠস্থানটি ছিল খুব বিখ্যাত। তাই সেখানেই শলোমন হোমবলি উৎসর্গ করতেন। একবার তিনি গিবিয়োনে যান এবং সেই বেদীতে এক হাজার পশু বলিদান করেন।
{3:5} সেইদিন রাতে প্রভু পরমেশ্বর শলোমনকে দর্শন দিয়ে বললেন, তুমি আমার কাছে কি বর চাও?
{3:6} শলোমন বললেন, তুমি তোমার দাস, আমার পিতা দাউদের প্রতি সুমহান অবিচল ভালবাসা দেখিয়েছ। তিনি তোমার অনুগত হয়ে বিশ্বস্ত, সৎ ও সরল ভাবে জীবন যাপন করেছেন এবং তুমিও চিরদিন অকুন্ঠভাবে তাঁকে ভালবেসেছ। তাঁর সিংহাসনের উত্তরাধিকারীরূপে তাঁকে একটি পুত্র সন্তানও দিয়েছ যে এখন রাজত্ব করছে।
{3:7} হে প্রভু পরমেশ্বর, আমি নিতান্ত নাবালক হওয়া সত্ত্বেও তুমি তোমার এই দাসকে আমার পিতা দাউদের সিংহাসনে বসিয়েছ। অথচ কিভাবে রাজ্যশাসন করতে হয় আমি জানি না।
{3:8} তোমার একমাত্র মনোনীত তোমার এই দাস এমন একটি জাতির মধ্যে রয়েছে যার সংখ্যা গণনা করা যায় না।
{3:9} তাই তুমি আমাকে এমন একটি হৃদয় দাও যেন ভাল ও মন্দের পার্থক্য বুঝে তোমার প্রজাদের ন্যায্যভাবে শাসন করতে পারি। তা না হলে কেমন করে এই মহান প্রজামণ্ডলীর শাসনকার্য আমি পরিচালনা করব?
{3:10} শলোমনের এই প্রার্থনায় প্রভু পরমেশ্বর পরম তুষ্ট হলেন।
{3:11} তাঁকে বললেন, যেহেতু তুমি নিজের জন্য দীর্ঘ জীবন ধন ঐশ্বর্য কিম্বা শত্রুদের প্রাণনাশের আবেদন না করে বরং প্রজাদের ন্যায় বিচার করার জন্য জ্ঞান ভিক্ষা করেছ,
{3:12} সেইজন্য আমি তোমার প্রার্থনা পূরণ করলাম। আমি তোমাকে এমন জ্ঞান ও বিচক্ষণতা দান করছি যা তোমার আগে কখনও কারও ছিল না এবং পরেও কখনও কারও হবে না।
{3:13} সেইসাথে, তুমি যা চাও নি, সেই ধনসম্পদ ও সম্মানও আমি তোমাকে দিচ্ছি, যার ফলে তোমার জীবনকালে কোন রাজা তোমার সমকক্ষ হতে পারবে না।
{3:14} তুমি যদি আমার পথে চল, তোমার পিতা দাউদের মত আমার সমস্ত বিধি নির্দেশ পালন কর, তাহলে আমি তোমাকে দীর্ঘায়ু করব।
{3:15} শলোমনের ঘুম ভেঙ্গে গেল। তিনি বুঝলেন, তিনি স্বপ্ন দেখছিলেন। জেরুশালেমে ফিরে এসে তিনি প্রভু পরমেশ্বরের চুক্তি সিন্দুকের সামনে গিয়ে দাঁড়ালেন এবং সেখানে হোম ও স্বস্ত্যয়ন বলি উৎসর্গ করলেন। তারপর তাঁর সমস্ত কর্মচারীদের জন্য ভোজের আয়োজন করলেন।
{i3:16} শলোমনের সুবিচার
{3:16} একদিন দুজন গণিকা রাজা শলোমনের দরবারে এসে উপস্থিত হল।
{3:17} তাদের একজন বলল, মহারাজ, আমি আর এই মেয়েঠি একই ঘরে থাকি। আমার একটি ছেলে হয়েছিল। এই মেয়েটি তখন সেখানেই ছিল।
{3:18} আমার ছেলের জন্মের দুদিন পরে এরও একটি ছেলে হল। সেই ঘরে আমরা দুজন ছাড়া আর কেউ ছিল না।
{3:19} একদিন রাতে এই মেয়েটি ঘুমের ঘোরে তার ছেলের উপর গড়িয়ে পড়ায় শিশুটি তার চাপে মারা যায়।
{3:20} সে সেই রাতের বেলায় উঠে আমার ছেলেটিকে পাশ থেকে তুলে নিয়ে তার মরা ছেলেটিকে শুইয়ে দিয়ে যায়।
{3:21} আমি তখন ঘুমিয়ে ছিলাম। পরের দিন সকালে উঠে ছেলেকে দুধ খাওয়াতে গিয়ে দেখি সে মরে গেছে। ছেলেটিকে ভাল করে লক্ষ্য করে দেখি ছেলেটি আমার নয়।
{3:22} কিন্তু অন্য মেয়েটি বলল, না, না মরা ছেলেটা তোমার, জ্যান্ত ছেলেটা আমার। প্রথমজন বলল, না না, মরা ছেলেটা তোমার, জ্যান্ত ছেলেটা আমার। এইভাবে রাজার সামনে তারা ঝগড়া করতে লাগল।
{3:23} রাজা শলোমন তখন বললেন, তোমরা দুজনেই বলছ, জ্যান্ত ছেলেটা আমার। মরা ছেলেটা অন্যের।
{3:24} এই বলে তিনি একটি তরবারি আনতে আদেশ দিলেন। তরবারি আনা হলে রাজা শলোমন বললেন,
{3:25} জ্যান্ত ছেলেটিকে কেটে দুটুকরো কর এবং দুজনকে একটা করে টুকরো দিয়ে দাও।
{3:26} জ্যান্ত ছেলেটির আসল মা যে, তার প্রাণ কেঁদে উঠল। সে রাজাকে বলল, মহারাজ, দোহাই আপনার। ছেলেটিকে মারবেন না, ওকেই দিয়ে দিন। কিন্তু অন্য মেয়েটি বলল, না আমাদের কাউকেই দিতে হবে না। ঐ ছেলেকে কেটে দুটুকরোই করা হোক।
{3:27} রাজা শলোমন তখন বললেন, ছেলেটিকে মেরো না। ওকে প্রথম মেয়েটির হাতেই তুলে দাও। ও-ই ওর আসল মা।
{3:28} রাজা শলোমনের এই সুবিচারের কথা শুনে তাঁর প্রতি গভীর শ্রদ্ধায় ইসরায়েলীদের মন ভরে গেল। তারা বুঝল যে ন্যায়বিচার করার জন্য ঈশ্বর তাঁকে প্রজ্ঞা দান করেছেন।
{i4:1} শলোমনের কর্মচারীবৃন্দ
{4:1} শলোমন সমগ্র ইসরায়েল জাতির রাজা হলেন।
{4:2} নিম্নলিখিত ব্যক্তিরা ছিলেন তাঁর উচ্চপদস্থ কর্মচারী:
{4:3} পুরোহিত সাদোকের পুত্র অসরিয় ছিলেন পঞ্জিকা নির্মাতা। শিসার পুত্র ইলিহোরফ ও অহিয় ছিলেন তাঁর সচিব। অহিলুদের পুত্র যিহোশাফট ছিলেন নথিপত্রের রক্ষক।
{4:4} যিহোয়াদার পুত্র বনায় ছিলেন প্রধান সেনাপতি। সাদোক এবং অবিয়াথর ছিলেন পুরোহিত।
{4:5} নাথানের পুত্র অসরিয় ছিলেন স্বরাষ্ট্র সচিব। নাথানের পুত্র পুরোহিত সাবুদ ছিলেন রাজার পরামর্শদাতা।
{4:6} অহিসার ছিলেন রাজপ্রসাদের অধ্যক্ষ। অবদের পুত্র অদোনিরাম ছিলেন বাধ্যতামূলকভাবে শ্রমিকদের নিয়োগকর্তা।
{4:7} শলোমন ইসরায়েল বারোজন রাজ্যপাল নিযুক্ত করেছিলেন। রাজা এবং রাজপরিবারের জন্য এঁরা খাদ্য সরবরাহ করতেন। প্রত্যেককে বছরে একমাস খাদ্য সরবরাহ করতে হত।
{4:8} এই বারোজনের নাম ও তাঁদের অধীনস্থ প্রদেশগুলির নাম এই: বেনহুর: ইফ্রয়িমের পার্বত্য অঞ্চল
{4:9} বেনদেকার: মাকাস অঞ্চল, শালবিম, বেথ-শেমেল, ও এলোন-বেথ-হানান।
{4:10} বেনহেসেদ: আরুব্বোথ। সোকোহ্ এবং সমস্ত হেফের এলাকা।
{4:11} বেন অবিনাদব: নাফাৎদোর অঞ্চল। ইনি শলোমনের কন্যা তাফাৎকে বিবাহ করেছিলেন।
{4:12} আলিহুদের পুত্র বানা: তানাক, মেগিদ্দো, যিষ্রিয়েল দক্ষিণে যারেথান শহরের পার্শ্ববর্তী সমগ্র বেথশেয়ান এলাকা এবং বেথশেয়ান থেকে আবেল মেহলাহ্ ও যকনিয়াম পর্যন্ত সমগ্র অঞ্চল।
{4:13} বেনগেবের: রামোৎ গিলিয়দ। এটি হল মনঃশির বংশধর যায়ীর গোষ্ঠীর এলাকা এবং বাশানের আর্গোব অঞ্চল। সর্বমোট ষাটটি প্রাচীর ঘেরা ও দরজায় পিতলের খিল লাগানো নগর
{4:14} ইদ্দোর পুত্র অহিনাদব: মহনায়িম অঞ্চল।
{4:15} অহিমাস: নপ্তালি অঞ্চল। ইনি শলোমনের আর একটি কন্যা বাসেমাৎকে বিবাহ করেছিলেন।
{4:16} হুশয়ের পুত্র বানা: আশের অঞ্চল এবং বিয়ালত নগর।
{4:17} পরুয়ার পুত্র যিহোশাফট: ইসাথর অঞ্চল।
{4:18} এলার পুত্র শিমিয়ি: বিন্যামীন অঞ্চল।
{4:19} উরির পুত্র গেবের: গিলিয়দ প্রদেশ, যা ছিল এককালে ইমোরীদের রাজা সীহোন এবং বাশানের রাজা ওগের এলাকা এই বারোজন ছাড়াও সমগ্র রাজ্যের উপরে ছিলেন একজন প্রধান অধ্যক্ষ।
{i4:20} শলোমনের সমৃদ্ধি
{4:20} যিহুদীয়া এবং ইসরায়েল দেশের জনসংখ্যা সমুদ্রতীরের বালুকারাশির মত অগণিত হয়ে উঠল। খাওয়া-দাওয়া, আমোদ-আহ্লাদে সুখেই তাদের দিন কাটছিল।
{4:21} ইউফ্রেটিস নদীতীর থেকে ফিলিস্তিয়া এমন কি মিশরের সীমা পর্যন্ত শলোমনের রাজ্য বিস্তৃত হয়েছিল। শলোমনের জীবনের শেষদিন পর্যন্ত প্রজারা তাঁকে কর দিত এবং তাঁর বশ্যতা স্বীকার করেছিল ।
{4:22} শলোমনের প্রাসাদের জন্য দৈনিক খাদ্য সরবরাহের পরিমাণ ছিল ত্রিশ কোর ময়দা, ষাট কোর আটা,
{4:23} দশটি হৃষ্টপুষ্ট বৃষ, সদ্য মাঠ থেকে আনা পালের কুড়িটা গরু, আর একশো মেষ। এছাড়াও ছিল হরিণ, কৃষ্ণসার হরিণ ও হাঁস-মুরগী।
{4:24} ইউফ্রেটিস নদীর পশ্চিম তীরে তিপ্শা থেকে গাজা পর্যন্ত সমস্ত রাজ্যের উপর তাঁর কর্তৃত্ব প্রতিষ্ঠিত হয়েছিল। ইউফ্রেটিসের পশ্চিম পারের সমস্ত রাজা তাঁর অধীনতা স্বীকার করেছিলেন, রাজ্যের সর্বত্র শান্তি বিরাজিত ছিল।
{4:25} শলোমন যতদিন বেঁচেছিলেন ততদিন দান থেকে বেরশেবা পর্যন্ত যিহুদীয়া ও ইসরায়েলের সকলে নিরাপদে ছিল এবং প্রত্যেকে নিজেদের দ্রাক্ষা ও ডুমুর ক্ষেত ভোগদখল করত।
{4:26} শলোমনের অশ্বশালায় চল্লিশ হাজার রথের ঘোড়া এবং বারোহাজার যুদ্ধের ঘোড়া ছিল।
{4:27} শলোমন ও তাঁর রাজপ্রাসাদের সকলের জন্য তাঁর নিযুক্ত রাজ্যপালেরা প্রত্যেকে তাঁদের নির্দিষ্ট মাসে যথেষ্ট পরিমাণে খাদ্য জোগান দিতেন। কোন কিছুর ঘাটতি পড়ত না।
{4:28} তাঁরা নিজেদের দায়িত্বে ঘোড়া ও অন্যান্য ভারবাহী পশুদের জন্য যব ও খড় সরবরাহ করতেন।
{4:29} ঈশ্বর শলোমনকে দিয়েছিলেন অপরিমেয় জ্ঞান ও বিচক্ষণতা। তাঁর হৃদয়ে দিয়েছিলেন আকাশের মত অসাধারণ উদারতা।
{4:30} জ্ঞান গরিমায় শলোমন মিশর তথা প্রাচ্যের সমস্ত প্রাজ্ঞ ব্যক্তিদেরও ছাড়িয়ে গিয়েছিলেন।
{4:31} তিনি ছিলেন সকলের চেয়ে জ্ঞানী, ইষ্রাহীয় এথান, মাহোলের পুত্র হেমান, কালকোল এবং দর্দা — এঁদের সকলের চেয়ে জ্ঞানী ছিলেন শলোমন। তাঁর সুখ্যাতি চারিদিকে সর্বজাতির মধ্যে ছড়িয়ে পড়েছিল।
{4:32} তিনি তিন সহস্র প্রবাদ বাক্য ও সহস্রাধিক গীত রচনা করেছিলেন।
{4:33} লেবাননের সীডার বৃক্ষ থেকে শুরু করে প্রাচীরের গায়ে উৎপন্ন এসোব লতা পর্যন্ত যাবতীয় উদ্ভিদের বর্ণনা তিনি দিতে পারতেন। আবার পশু-পাখী সরীসৃপ ও মাছদের বিষয়ে তাঁর জ্ঞানের অভাব ছিল না।
{4:34} পৃথিবীর সর্বজাতির লোকেরা তাঁর কাছে জ্ঞানের কথা শুনতে আসত এবং সবদেশের রাজারা তাঁর জ্ঞানের সুখ্যাতি শুনে তাঁর কাছে উপঢৌকন পাঠাতেন।
{i5:1} মন্দির নির্মাণের প্রস্তুতি
{5:1} টায়ারের রাজা হীরাম ছিলেন দাউদের চিরদিনের বন্ধু। তিনি যখন শুনলেন শলোমন তাঁর পিতার সিংহাসনে অভিষিক্ত হয়েছেন তখন তিনি তাঁর কাছে রাজদূত পাঠালেন।
{5:2} শলোমন হীরামের কাছে বলে পাঠালেন,
{5:3} আপনি জানেন যে আমার পিতা দাউদ তাঁর চারিদিকের শত্রুদের সঙ্গে সর্বদা যুদ্ধবিগ্রহে ব্যস্ত থাকায় তাঁর প্রভু পরমেশ্বরের জন্য কোন মন্দির নির্মাণ করতে পারেন নি। তবে শেষকালে প্রভু পরমেশ্বর তাদের সকলকেই তাঁর পদানত করেছিলেন।
{5:4} এখন আমার প্রভু পরমেশ্বর সব দিক থেকেই আমাকে শান্তিতে রেখেছেন। আমার কোন শত্রু নেই, আর কোন দিক থেকে আক্রমণেরও সম্ভাবনা নেই।
{5:5} তাই আমি আমার প্রভু পরমেশ্বরের জন্য একটি মন্দির নির্মাণের সঙ্কল্প করেছি। কারণ প্রভু পরমেশ্বর আমার পিতা দাউদকে এই কথাই বলেছিলেন, তোমার স্থলে তোমার যে পুত্রকে আমি সিংহাসনে প্রতিষ্ঠিত করব, সেই আমার উদ্দেশে মন্দির নির্মাণ করবে।
{5:6} কাজেই, আমার জন্য লেবানন পাহাড়ে সীডার বৃক্ষ কাটতে আপনার লোকদের আদেশ দিন। আমার লোকেরা আপনার লোকদের সঙ্গে কাজ করবে। আপনার লোকদের জন্য আপনি যে মজুরী ঠিক করে দেবেন, আমি তা-ই দেব। কারণ আপনি ভাল করেই জানেন, কাঠ কাটার ব্যাপারে আপনার সীদোনী লোকদের মত আমাদের লোকেরা দক্ষ নয়।
{5:7} শলোমনের বার্তা শুনে হীরাম খুব আনন্দিত হয়ে বললেন, প্রভু পরমেশ্বরের ধন্যবাদ হোক যে তিনি এই মহান জাতির উপর রাজত্ব করার জন্য দাউদকে একটি জ্ঞানবান পুত্র দিয়েছেন।
{5:8} হীরাম তারপর শলোমনের কাছে সংবাদ পাঠিয়ে বললেন, আপনার প্রেরিত বার্তা আমি পেয়েছি। সীডার ও দেবদারু কাঠের ব্যাপারে আমি আপনার সমস্ত চাহিদা পূরণ করব।
{5:9} আমার লোকেরা সেগুলি লেবানন পাহাড় থেকে নামিয়ে সমুদ্র পর্যন্ত নিয়ে যাবে। তারপর সেখান থেকে কাঠগুলি ভেলা বেঁধে সমুদ্রপথে আপনার নির্দিষ্ট জায়গায় পৌঁছে দেবার ব্যবস্থা করব। সেখানে সেগুলি খুলে দেওয়া হবে। তারপর আপনার লোকেরা কাঠগুলি সংগ্রহ করে নিয়ে যাবে। এর বিনিময়ে আপনাকে আমার রাজবাড়ীর লোকদের খাদ্য জোগানের ব্যবস্থা করে দিতে হবে।
{5:10} হীরাম এইভাবে শলোমনের চাহিদামত সমস্ত সীডার দেবদারু কাঠ সরবরাহ করতে লাগলেন
{5:11} এবং শলোমন প্রতি বছর হীরামের রাজবাড়ীর জন্য দুশো হাজার কোর গম এবং দুশো হাজার কোর খাঁটি জলপাই তেল জোগানের ব্যবস্থা করে দিলেন।
{5:12} প্রভু পরমেশ্বর তাঁর প্রতিশ্রুতি অনুযায়ী শলোমনকে প্রজ্ঞা দান করেছিলেন। হীরাম ও শলোমনের মধ্যে প্রীতির সম্পর্ক অটুট ছিল। তাঁরা দুজনে একটা সন্ধিচুক্তি করেছিলেন।
{5:13} রাজা শলোমন বেগার খাটার জন্য সমগ্র ইসরায়েল জাতির মধ্যে থেকে ত্রিশ হাজার লোক সংগ্রহ করেছিলেন।
{5:14} অদোনিরামকে তিনি এদের অধ্যক্ষ নিযুক্ত করেছিলেন। এই মজুরদের তিনি দশ হাজার করে তিনটি ভাগে ভাগ করেছিলেন এবং প্রতেক দল একমাস করে লেবাননে এবং দুমাস করে বাড়িতে থাকত।
{5:15} এ ছাড়াও শলোমন পাহাড়ী অঞ্চলে পাথর কাটার জন্য আশি হাজার মজুর এবং সেগুলি বয়ে আনবার জন্য সত্তর হাজার মজুর নিযুক্ত করেছিলেন।
{5:16} কুলি-মজুরদের কাজকর্ম তদারক করার জন্য শলোমন তিন হাজার তিনশো কর্মচারী নিযুক্ত করেছিলেন।
{5:17} রাজার আদেশে তারা মন্দিরের ভিত্তি স্থাপন করার জন্য বিরাট বিরাট মূল্যবান পাথর কেটে তুলেছিল।
{5:18} শলোমন ও হীরামের রাজমিস্ত্রীরা এবং বিবলস শহরের লোকেরা মন্দির নির্মাণের জন্য কাঠ এবং পাথর কেটে সমস্ত সাজ-সরঞ্জাম তৈরী করেছিল।
{i6:1} মন্দির নির্মাণ
{6:1} ইসরায়েলীরা মিশর দেশ ছেড়ে চলে আসার চারশো আশি বছর পরে এবং ইসরায়েলীদের উপর শলোমনের রাজত্বের চতুর্থ বছরে সিব মাসে অর্থাৎ বছরের দ্বিতীয় মাসে শলোমন প্রভু পরমেশ্বরের মন্দির নির্মাণের কাজ শুরু করেন।
{6:2} মন্দিরটি দৈর্ঘ্যে ষাট হাত, প্রস্থে কুড়ি হাত এবং উচ্চতায় ত্রিশ হাত ছিল।
{6:3} মন্দিরের সামনের বারান্দাটির দৈর্ঘ্য ছিল কুড়ি হাত অর্থাৎ মূল মন্দিরের প্রস্থের সমান এবং প্রস্থে দশ হাত।
{6:4} তিনি মন্দিরে জানালা তৈরী করালেন।
{6:5} মন্দিরের বাইরের দিকে দুপাশের দেওয়ালের গায়ে ও মহাপবিত্র স্থানের বাইরের দেওয়ালের গায়ে তিনি তিনটি তলা তৈরী করালেন। প্রত্যেকটি তলার উচ্চতা ছিল পাঁচ হাত।
{6:6} সবচেয়ে নীচের তলাটি ছিল পাঁচ হাত চওড়া, মাঝের তলা ছয় হাত এবং তৃতীয় তলাটি ছিল সাত হাত চওড়া। প্রত্যেকটি তলায় অনেকগুলি ঘর তৈরী করালেন। তলাগুলিকে যে কড়িকাঠগুলি ধরে রেখেছিল, সেগুলি যেন মন্দিরের দেওয়াল ভেদ না করে সেইজন্য তিনি মন্দিরের দেওয়ালের বাইরের দিকে আলাদা থাম তৈরী করিয়েছিলেন।
{6:7} মন্দিরের পাথরগুলো কেটে সেই খনিতেই প্রয়োজন অনুযায়ী মাপ মত সমান করে খোদাই করা হয়েছিল। তাই মন্দির নির্মাণের সময় ছেনি, হাতুড়ি, বাটালি ইত্যাদি কিম্বা কোন রকম লোহার যন্ত্রপাতির আওয়াজ শোনা যায় নি।
{6:8} নীচের তলার প্রবেশদ্বার ছিল মন্দিরের দক্ষিণ দিকে এবং তার সাথে দোতলা ও তিলতলায় ওঠার জন্য লাগোয়া সিঁড়ি ছিল।
{6:9} শলোমনের মন্দির নির্মাণের কাজ শেষ হয়ে এল। সীডার কাঠের কড়ি, বরগা ও তক্তা নিয়ে তিনি তৈরী করলেন মন্দিরের ছাদ
{6:10} আর মন্দিরের গায়ে প্রত্যেক তলায় পাঁচ হাত উঁচু কুঠরী তৈরী করালেন। তারপর সীডার কাঠের কাঠামো দিয়ে সেগুলিকে মন্দিরের সঙ্গে সংযুক্ত করে দিলেন।
{6:11} প্রভু পরমেশ্বর শলোমনকে বললেন,
{6:12} এই যে মন্দির তুমি নির্মাণ করছ সে সম্বন্ধে আমি তোমায় এই কথাই বলতে চাই যে, যদি তুমি সমস্ত বিধি নির্দেশ ও অনুশাসন পালন করে চল তাহলেই তোমার সম্পর্কে তোমার পিতা দাউদের কাছে যে প্রতিশ্রুতি আমি দিয়েছিলাম, তা রক্ষা করব।
{6:13} আমার ইসরায়েলী প্রজাদের মাঝে আমি বাস করব, কখনও তাদের পরিত্যাগ করব না।
{6:14} শলোমন মন্দির নির্মাণের কাজ শেষ করলেন।
{i6:15} মন্দিরের ভিতরের কারুকার্য
{6:15} মন্দিরের ভিতরের দেওয়াল মেঝে থেকে ছাদ পর্যন্ত সীডার কাঠের তক্তা দিয়ে ঢাকা হল। মেঝে ঢাকা হল দেবদারুর তক্তা দিয়ে।
{6:16} মন্দিরের পিছন দিকে একটি কক্ষ তৈরী করা হল। তার নাম দেওয়া হল মহাপবিত্র স্থান। কক্ষটি ছিল কুড়ি হাত লম্বা। কক্ষটির সামনে মেঝে থেকে ছাদ পর্যন্ত কাঠের তক্তা দিয়ে আড়াল করে দেওয়া হল।
{6:17} মহাপবিত্র স্থানের সামনে মন্দিরের ভিতরের দিকটা ছিল চল্লিশ হাত দীর্ঘ।
{6:18} মন্দিরের ভিতরের দেওয়াল সীডার কাঠের তক্তা দিয়ে সম্পূর্ণ ঢাকা ছিল। সেইজন্য দেওয়ালের পাথর দেখা যেত না। দেওয়ালের কাঠে খোদাই করে লাউ জাতীয় ফুল এবং প্রস্ফুটিত ফুলের নকশা করা হয়েছিল।
{6:19} মন্দিরের ভিতরে মহাপবিত্র স্থানটি তৈরী করা হল প্রভু পরমেশ্বরের উপস্থিতির প্রতীক চুক্তি সিন্দুক রাখার জন্য।
{6:20} ভিতরের এই কক্ষটি ছিল কুড়ি হাত লম্বা, কুড়ি হাত চওড়া এবং কুড়ি হাত উঁচু। কক্ষটি আগাগোড়া খাঁটি সোনার পাতে মোড়া ছিল। তিনি একটি বেদী নিমার্ণ করে সীডার কাঠের আবরণ তৈরী করে দিলেন।
{6:21} তারপর মন্দিরের ভিতরটাও খাঁটি সোনার পাত দিয়ে মুড়লেন এবং মন্দিরের ভিতরের ঘরের সামনে প্রবেশপথে আড়াআড়িভাবে সোনার শিকল দিয়ে দিলেন।এই ঘরটিও আগাগোড়া সোনা দিয়ে মুড়ে দিলেন।
{6:22} মন্দিরের ভিতরটা পুরোপুরি সোনা দিয়ে মোড়া হল। মহাপবিত্র স্থানের বেদীটিও পুরো সোনা দিয়ে মুড়ে দেওয়া হল।
{6:23} তারপর জলপাই কাঠ দিয়ে দশ হাত উঁচু দুটি করূব 15 মূর্তি তৈরী করে মহাপবিত্র স্থানে বসানো হল।
{6:24} দুটি মূর্তিই ছিল এক মাপের এবং প্রত্যেকটিরই
{6:25} দুটি করে ডানা। প্রত্যেকটি ডানা পাঁচ হাত
{6:26} লম্বা এবং দুটি ডানার প্রান্তভাগের দূরত্ব ছিল দশ হাত।
{6:27} মূর্তি দুটিকে মহাপবিত্র স্থানে এমনভাবে পাশাপাশি বসান হল যাতে মূর্তি দুটির মেলে দেওয়া ডানার একটির শেষ মাথা ঘরের মাঝামাঝি আর একটির ডানাকে ছুঁয়ে থাকে এবং দুজনেরই অপর ডানাটি মন্দিরের দুইদিকের দেওয়াল ছুঁয়ে থাকে।
{6:28} এই দুটি মূর্তিও সোনায় মুড়ে দেওয়া হল।
{6:29} মন্দিরের মূল ঘরের এবং মহাপবিত্র কক্ষের চারিদিকের দেওয়ালে করূব মূর্তি, খেজুর গাছ, ফুল ইত্যাদি খোদাই করে সুন্দর কারুকার্য করা হয়েছিল।
{6:30} মন্দিরের ভেতর ও বাইরের সমস্ত ঘরের মেঝে সোনায় মুড়ে দেওয়া হল।
{6:31} মন্দিরের ভেতরে মহাপবিত্র স্থানের প্রবেশপথে জলপাই কাঠের দুটি দরজা লাগানো হল। দরজাগুলির চৌকাঠের মাথায় কোণাকৃতি বাজু লাগান হল।
{6:32} দরজাগুলির কপাটের গায়ে ডানা মেলা করূব, খেজুরগাছ ও ফুল খোদাই করা হল। এইসব দরজা, করূব, খেজুরগাছ ইত্যাদিও সোনায় মোড়া হল।
{6:33} মন্দিরের প্রথম দরজাটির জন্য জলপাই কাঠের চারকোণা কাঠামো বসানো হল।
{6:34} তাতে দেবদারু কাঠের দুটি কপাট লাগান হল,
{6:35} এবং এগুলিতেও করূব, খেজুরগাছ, ফুল ইত্যাদি খোদাই করে কারুকার্য করে তার উপর সোনা বসিয়ে দেওয়া হল।
{6:36} মন্দিরের ভিতরের প্রাঙ্গনের দেওয়াল পর্যায়ক্রমে এক থাক পাথর ও এক থাক সীডার কাঠ দিয়ে গাঁথা হল।
{6:37} শলোমনের রাজত্বের চতুর্থ বছরে সিব মাসে অর্থাৎ বছরের দ্বিতীয় মাসে প্রভু পরমেশ্বরের মন্দিরের ভিত্তি স্তাপন হয়েছিল।
{6:38} আর তাঁর রাজত্বের একাদশ বছরে বুল মাসে অর্থাৎ বছরের অষ্টম মাসে নির্দিষ্ট নকশা অনুযায়ী মন্দির নির্মাণের কাজ শেষ হয়েছিল। মন্দির নির্মাণ করতে শলোমনের সাত বছর লেগেছিল।
{i7:1} শলোমনের প্রাসাদ
{7:1} শলোমন নিজের জন্যও একটি প্রাসাদ নির্মাণ করেছিলেন। প্রাসাদটি শেষ করতে তেরো বছর সময় লেগেছিল।
{7:2} এই প্রাসাদে ‘লেবাননের অরণ্য’ নামে একটি হল ঘর ছিল। ঘরটি একশো হাত লম্বা, পঞ্চাশ হাত চওড়া ও ত্রিশ হাত উঁচু। এই ঘরের মধ্যে তিন
{7:3} সারি সীডার কাঠের থাম ছিল। প্রত্যেক সারিতে পনেরোটা করে, মোট পয়ঁতাল্লিশটা থাম ছিল। এগুলির উপরে সীডার কাঠের কড়ি বসান ছিল। ঘরটির ছাদ ছিল সীডার কাঠের।
{7:4} দুদিকের দেওয়ালের গায়ে ছিল তিন সারি জানালা। দরজা, জানালাগুলো সবই ছিল চারকোণা এবং
{7:5} ঐ তিন সারির জানালাগুলি পরস্পর মুখোমুখি বসান ছিল।
{7:6} ‘স্তম্ভ কক্ষ’ নামে কক্ষটি ছিল পঞ্চাশ হাত লম্বা ও ত্রিশ হাত চওড়া। এর সামনে ছিল থামওয়ালা একটি ঢাকা বারান্দা।
{7:7} বিচারকার্য সম্পাদনের জন্য শলোমন একটি ‘সিংহাসন কক্ষ’ তৈরি করেছিলেন। এটিকে ‘বিচারকক্ষ’ও বলা হত। এর মেঝে আগাগোড়া সীডার কাঠের তক্তা দিয়ে ঢাকা ছিল।
{7:8} ‘বিচারকক্ষ’র পিছনে এক প্রাঙ্গনে ছিল তাঁর নিজস্ব আবাস। এটির কারুকার্য ছিল অন্যান্য কক্ষগুলির মত। শলোমন তাঁর পত্নী ফারাওয়ের কন্যার জন্য একই রকম একটা প্রাসাদ তৈরি করেছিলেন।
{7:9} এইসব কক্ষ ও বৃহৎ প্রাঙ্গণসহ পুরো প্রাসাদটাই ভিত থেকে ছাদের আলসে পর্যন্ত দামী পাথর দিয়ে গাঁথা হয়েছিল। পাথরগুলিখাদ থেকে খুঁড়ে তুলে মেপে মেপে কেটে তৈরী করে আনা হয়েছিল।
{7:10} যে পাথরগুলি দিয়ে ভিত্তি গাঁথা হয়েছিল, সেগুলিও ছিল আট হাত লম্বা ও দশ হাত চওড়া দামী পাথর।
{7:11} এর উপরের অংশে মাপ অনুযায়ী কেটে আনা দামী পাথর আর সীডার কাঠের কড়ি ব্যবহার করা হয়েছিল।
{7:12} প্রাসাদের বৃহৎ প্রাঙ্গণ, মন্দিরের ভেতরের প্রাঙ্গণ ও মন্দিরের প্রবেশ পথের বারান্দার চারিদিকের দেওয়ালের মতই প্রতি তিন থাক পাথরের পর এক থাক সীডার কাঠ দিয়ে গাঁথা হয়েছিল।
{i7:13} হীরামের কাজ
{7:13} রাজা শলোমন টায়ার নগর থেকে হীরাম নামে একজন দক্ষ ব্রোঞ্জের কারিগরকে আনালেন। তার বিধবা মা ছিল নপ্তালি গোষ্ঠীর মেয়ে।
{7:14} তার পরলোকগত পিতাও ছিল টায়ার নগরের একজন নামকরা ব্রোঞ্জের কুশলী কারিগর। হীরাম ছিল জ্ঞানী বুদ্ধিমান ও কুশলী কারিগর। সে শলোমনের আমন্ত্রণ গ্রহণ করে তাঁর নির্দেশমত ব্রোঞ্জের কারুকাজের ভার নিল।
{i7:15} ব্রোঞ্জের স্তম্ভ ( ২ বংশা 3:15-17 )
{7:15} হীরাম ঢালাই করে দুটো ব্রোঞ্জের স্তম্ভ তৈরী করল। প্রত্যেকটা আঠেরো হাত উঁচু আর বারো হাত চওড়া। স্তম্ভদুটির ভেতরটা ছিল ফাঁপা, চার আঙুল পুরু ঢালাই করা পাত দিয়ে তৈরী।
{7:16} স্তম্ভ দুটির মাথায় বসানোর জন্য সে ব্রোঞ্জ ঢালাই করে পাঁচ হাত উঁচু দুটি চূড়া তৈরী করল।
{7:17} তারপর স্তম্ভের চূড়া দুটির গায়ে শিকলের নকশায় কারুকার্য করে দিল।
{7:18} তার উপরে আবার দুই সারি করে ব্রোঞ্জের ডালিম ঝুলিয়ে দিল।
{7:19} বারান্দায় দুটি থামের উপরের চূড়াগুলি ছিল চার হাত উঁচু লিলি ফুলের নকশায় তৈরী
{7:20} শিকলের জালি নকশার উপরকার গোলাকার অংশের উপরে চূড়া দুটি বসান হয়েছিল। প্রত্যেকটি চূড়াকে ঘিরে দুশো ডালিম দুই সারিতে ঝুলিয়ে দেওয়া হল।
{7:21} হীরাম মন্দিরে প্রবেশ পথ বারান্দার সামনে স্তম্ভ দুটি স্থাপন করল। দক্ষিণ দিকের স্তম্ভটির নাম রাখল ‘যাখিন’ [ঈশ্বর] এবং উত্তরের স্তম্ভটির নাম রাখল ‘বোয়াস’।
{7:22} স্তম্ভ দুটির চূড়া লিলি ফুলের নকশায় তৈরী করা হয়েছিল। স্তম্ভ তৈরীর কাজ শেষ হল।
{i7:23} ব্রোঞ্জের চৌবাচ্চা ( ২ বংশা 4:2-5 )
{7:23} এরপর হীরাম ব্রোঞ্জ ঢালাই করে একটা জলাধার তৈরী করল।তার নাম দিল ‘ঢালাই করা সাগর’ জলাধারটির গভীরতা পাঁচ হাত, ব্যাস দশ হাত আর তার পরিধি ছিল ত্রিশ হাত।
{7:24} এই ত্রিশ হাত পরিধি ঘিরে বাইরের দিকের কানার নীচে বসান হয়েছিল দুই সারি লাউ। জলাধারটি ঢালাই করার সময় এগুলিও একইসাথেই ঢালাই করা হয়েছিল।
{7:25} বারোটা ব্রোঞ্জের ষাঁড়ের পিঠের ওপর এটি বসানো হয়েছিল। তিনটি ষাঁড়ের মুখ ছিল উত্তর দিকে, তিনটির দক্ষিণ দিকে, তিনটির পূর্বদিকে আর তিনটির ভেতরের দিকে।
{7:26} জলাধারটি ছিল এক বিঘৎ পুরু। কানার ভেতর দিকটা ছিল বাটির কানার মত আর বাইরের দিকটা ছিল লিলি ফুলের পাঁপড়ির মত। জলাধারটিতে দুই হাজার বাথ জল ধরত ।
{i7:27} ব্রোঞ্জের গাড়ী
{7:27} এইসাথে হীরাম দশটি ব্রোঞ্জের গাড়ি তৈরী করল। প্রত্যেকটি চার হাত লম্বা, চার হাত চওড়া আর তিন হাত উঁচু।
{7:28} গাড়ির কাঠামোর মধ্যে চারকোণা পাটা বসিয়ে এগুলি তৈরী করা হয়েছিল।
{7:29} পাটাগুলির উপরে সিংহ, বৃষ আর করূবের ছবি আঁকা ছিল আর কাঠামোর গায়ে সিংহ ও বৃষের উপরে এবং নীচে শিকলের মালার কারুকার্য করা হয়েছিল।
{7:30} প্রত্যেকটা গাড়িতে লাগান হল চারটে করে ব্রোঞ্জের চাকা আর আল। প্রক্ষালন পাত্র রাখার জন্য চারকোণা চারিটি ব্রোঞ্জের পায়া তৈরী করা হল। মালার কারুকার্য করা হল পায়াগুলির গায়ে।
{7:31} পাত্র বসানোর জন্য পায়াগুলির উপরে এক হাত উঁচু ও দেড় হাত বেড়-এর গোল কাঠামো বসানো হল। এর চারিদিকেও খোদাই করে কারুকার্য করা হল।
{7:32} পাটার নীচে লাগান চাকাগুলি ছিল দেড় হাত উঁচু। চাকার আলগুলো গাড়ির সঙ্গে একসাথেই ঢালাই করা ছিল।
{7:33} এই চাকাগুলোর গড়ন ছিল রথের চাকার মতই। সেগুলোর আল, বেড়, আড়া এবং নাভি — সবই ছাঁচে ঢালাই করা হয়েছিল।
{7:34} প্রত্যেকটি গাড়ির চারকোণে চারটি হাতল লাগান ছিল। এগুলিরও গাড়ির সাথে একই ছাঁচে ঢালাই করা হয়েছিল।
{7:35} প্রত্যেকটি গাড়ির মাথায় লাগান ছিল একটা করে আধ হাত উঁচু গোল বালা। পাটার সঙ্গেই যুক্তভাবে হাতল ঢালাই করা হয়েছিল।
{7:36} পায়া ও পাটার গায়ে করূব, সিংহ ও খেজুর গাছ খোদাই করা হল এবং প্রত্যেকটি খোদাই করা ছবির মাঝখানের ফাঁক অনুযায়ী চারদিকে শিকলের কারুকার্য দিয়ে সাজিয়ে দেওয়া হল।
{7:37} দশটি গাড়ি আকারে, আয়তনে একই মাপে, একই ছাঁচে তৈরী করা হয়েছিল।
{7:38} প্রত্যেকটা গাড়ির জন্য হীরাম একটা করে দশটা গামলা তৈরী করল। প্রত্যেকটি গামলা চার হাত চওড়া ছিল এবং প্রত্যেকটাতে আটশো লিটার জল ধরত।
{7:39} সে পাঁচখানা গাড়ি মন্দিরের দক্ষিণ দিকে এবং পাঁচখানা গাড়ি রাখল মন্দিরের উত্তর দিকে। আর চৌবাচ্চাটা রাখল মন্দিরের দক্ষিণ-পূর্ব কোণে।
{i7:40} মন্দিরের আসবাব পত্রের তালিকা ( ২ বংশা 4:11—5:1 )
{7:40} হীরাম অনেক পাত্র, বেলচা, গামলা তৈরী করল। রাজা শলোমনের নির্দেশে ঈশ্বরের মন্দিরের জন্য তার
{7:41} সমস্ত কাজ সে শেষ করল। এখানে তার তালিকা দেওয়া হল। দুটি স্তম্ভ। স্তম্ভের উপর
{7:42} গোলাকার দুটি চূড়া। প্রত্যেক চূড়ার জন্য নক্শা করা জালি ও শিকল। চূড়ার অলঙ্করণের জন্য
{7:43} চারধারে দুই সারিতে ডালিম। প্রত্যেক সারিতে একশো করে মোট চারশো ডালিম। দশটি গাড়ি। দশটি
{7:44} গামলা ও চৌব্বাচ্চা। চৌবাচ্চা রাখার জন্য বারোটি পিতলের ষাঁড়। পাত্র, হাতা ও গামলা। রাজা
{7:45} শলোমনের নির্দেশে প্রভুর মন্দিরের জন্য উল্লিখিত আসবাবপত্রগুলি সবই পালিশ করা পিতলে তৈরী করা হয়েছিল।
{7:46} সুক্কেত ও সারতনের মাঝখানে জর্ডনের উপত্যকায় ঢালাই কারখানায় রাজা শলোমন এগুলি তৈরী করিয়েছিলেন।
{7:47} সংখ্যায় অনেক হওয়ার জন্য শলোমন এগুলি আর ওজন করান নি। সুতরাং এগুলির জন্য পরিমাণে কত পিতল লেগেছিল তা আর নির্ধারণ করা যায় নি।
{7:48} শলোমন প্রভু পরমেশ্বরের মন্দিরের জন্য সোনার আসবাবপত্রও তৈরী করেছিলেন। সোনার বেদী, প্রভু পরমেশ্বরের উপস্থিতির প্রতীক রুটি রাখার জন্য সোনার টেবিল,
{7:49} মহাপবিত্র স্থানে রাখান জন্য দশটি সোনার পিলশূজ। এগুলির পাঁচটি রাখা হয়েছিল দক্ষিণে এবং পাঁচটি উত্তরে। সোনার ফুল, প্রদীপ ও চিম্টা।
{7:50} সোনার ডাবর, কাটারি, বাটি চামচ ও ছাইদান, মন্দিরের ভিতরের ঘর অর্থাৎ মহাপবিত্র স্থানের দরজা ও মন্দিরের দরজার জন্য সোনার কবজা। উল্লিখিত আসবাবপত্র ও সরঞ্জামগুলি সবই সোনা দিয়ে তৈরী করা হয়েছিল।
{7:51} প্রভু পরমেশ্বরের মন্দিরে নির্মাণের কাজ শেষ হওয়ার পর শলোমন তাঁর পিতা দাউদ যেসব সোনা-রূপোর আসবাবপত্র প্রভু পরমেশ্বরের উদ্দেশে উৎসর্গ করেছিলেন, সেগুলি মন্দিরের ভাণ্ডারে এনে রাখলেন।
{i8:1} মন্দিরে চুক্তি সিন্দুক আনয়ন ও মন্দির প্রতিষ্ঠা ( ২ বংশা 5:2—6:2 )
{8:1} এবার রাজা শলোমন দাউদের নগর অর্থাৎ সিয়োন থেকে প্রভু পরমেশ্বরের চুক্তি সিন্দুক মন্দিরে আনার জন্য ইসরায়েলের সমস্ত নেতৃস্থানীয় ব্যক্তি, গোষ্ঠীপতি ও কুলপতিদের জেরুশালেমে আমন্ত্রণ করে আনলেন।
{8:2} তাঁরা সকলে বৎসরের সপ্তম মাস অর্থাৎ এথানিম মাসে আশ্রয় দানের উৎসবের সময় রাজা শলোমনের কাছে উপস্থিত হলেন।
{8:3} তখন পুরোহিতেরা চুক্তি সিন্দুকটি তুলে
{8:4} মন্দিরে নিয়ে এলেন। লেবীয় ও পুরোহিতেরা সেইসঙ্গে সম্মিলন শিবির এবং শিবিরের সমস্ত আসবাবপত্রও মন্দিরে নিয়ে এলেন।
{8:5} রাজা শলোমন এবং সমাগত সমস্ত ইসরায়েলী প্রজা চুক্তি সিন্দুকের সামনে একত্র হয়ে অসংখ্য মেষ ও বৃষ বলিদান করলেন।
{8:6} তারপর পুরোহিতেরা চুক্তি সিন্দুকটি মন্দিরের ভিতরে মহাপবিত্র স্থানে করূব দুটির ডানার নীচে স্থাপন করলেন।
{8:7} করূব দুটির মেলা ডানা চুক্তি সিন্দুক ও তার বহনদণ্ড দুটি ঢেকে রাখল।
{8:8} দণ্ড দুটি এত লম্বা ছিল যে মহাপবিত্র স্থানের সামনে সোজাসুজি দাঁড়ালে সেখান থেকে দণ্ড দুটির প্রান্তভাগ দেখা যেত কিন্তু অন্য জায়গা থেকে দেখা যেত না। বহন দণ্ড দুটি আজও সেইভাবে সেইখানেই আছে।
{8:9} চুক্তি সিন্দুকের মধ্যে দুটি প্রস্তর ফলক ছাড়া আর কিছুই নেই। ইসরায়েলীরা মিশর থেকে বেরিয়ে আসার পর প্রভু পরমেশ্বর তাদের সঙ্গে যখন সিনাই চুক্তি সম্পাদন করেছিলেন, তখন মোশি চুক্তির সেই প্রস্তরফলক ঐ সিন্দুকের মধ্যে রেখেছিলেন।
{8:10} পুরোহিতেরা মহাপবিত্র স্থান থেকে বেরিয়ে আসার সঙ্গে সঙ্গে মন্দির মেঘে ঢেকে গেল।
{8:11} এবং প্রভু পরমেশ্বরের মহাজ্যোতিতে মন্দির পরিপূর্ণ হল। সেই জ্যোতির প্রভায় পুরোহিতরা সেখানে ফিরে গিয়ে আর কোন ক্রিয়াকর্ম করতে পারলেন না।
{8:12} তখন শলোমন প্রার্থনা নিবেদন করলেনঃ হে প্রভু পরমেশ্বর, তুমিই গগনমণ্ডলে সূর্যকে স্থাপন করেছ, তবু তুমি চেয়েছ মেঘাবৃত অন্ধকারেই থাকতে
{8:13} তাই আমি তোমার জন্য সুমহান এক মন্দির করেছি রচনা! এখানেই বাস কর তুমি চিরদিন চিরকাল
{i8:14} প্রজাদের প্রতি শলোমনের সম্ভাষণ ( ২ বংশা 6:3-11 )
{8:14} তারপর শলোমন সমবেত ইসরায়েলী প্রজামণ্ডলীর দিকে ঘুরে দাঁড়িয়ে তাদের আশীর্বাদ করলেন।
{8:15} তিনি তাদের বললেন, ইসরায়েলের প্রভু পরমেশ্বরের স্তুতি কর। তিনি আমার পিতা দাউদের কাছে নিজ মুখে যে প্রতিশ্রুতি দিয়েছিলেন, তা পূর্ণ করেছেন। তিনি বলেছিলেন,
{8:16} যেদিন আমি মিশর থেকে আমার প্রজাদের উদ্ধার করে এনেছিলাম সেদিন থেকে আজও আমি পূজিত হবার ইচ্ছায় আমার মন্দির প্রতিষ্ঠার জন্য সারা ইসরায়েল দেশের কোন নগরকেই মনোনীত করিনি। কিন্তু আমার প্রজা ইসরায়েলীদের শাসকরূপে দাউদ তোমাকেই আমি মনোনীত করেছি।
{8:17} শলোমন বললেন, ইসরায়েলের আরাধ্য প্রভু পরমেশ্বরের আরাধনার জন্য একটি মন্দির নিমার্ণের বাসনা আমার পিতা দাউদের ছিল।
{8:18} কিন্তু প্রভু পরমেশ্বর তাঁকে বলেছিলেন, আমার জন্য একটি মন্দির নিমাণের্র বাসনা তোমার হয়েছে।
{8:19} তোমার এ সঙ্কল্প শুভ কিন্তু কখনোই তুমি পারবে না মন্দির নির্মাণ করতে। যে নির্মাণ করবে, সে তোমারই পুত্র।
{8:20} প্রভু পরমেশ্বরের তাঁর সেই প্রতিশ্রুতি পূর্ণ করেছেন। আমি আমার পিতার উত্তরাধিকারীরূপে ইসরায়েলের সিংহাসনে অধিষ্ঠিত হয়েছি এবং ইসরায়েলের ঈশ্বর প্রভুর আরাধনার জন্য মন্দির নির্মাণ করেছি।
{8:21} তার সাথে মন্দিরের মধ্যে চুক্তি সিন্দুক রাখার জন্যও একটি স্থান করে দিয়েছি। মিশর থেকে আমাদের পূর্বপুরুষদের উদ্ধার করে আনার সময় প্রভু পরমেশ্বর তাদের সঙ্গে যে চুক্তি করেছিলেন সেই চুক্তি খোদাই করা প্রস্তর ফলক চুক্তি সিন্দুকের মধ্যে আছে।
{i8:22} শলোমনের প্রার্থনা ( ২ বংশা 6:12-42 )
{8:22} তারপর শলোমন ইসরায়েলী জনমণ্ডলীর সামনে প্রভু পরমেশ্বরের বেদীর সামনে গিয়ে দাঁড়ালেন এবং স্বর্গের দিকে দুহাত তুলে বললেন,
{8:23} হে প্রভু পরমেশ্বর, ইসরায়েলের আরাধ্য ঈশ্বর, ঊর্ধ্বে স্বর্গলোকে কিম্বা নীচে, মর্ত্যলোকে তোমার মত ঈশ্বর কেউ নেই। যারা সর্বান্তঃকরণে তোমার নির্দেশিত পথে চলে, তোমার সেই দাসদের সঙ্গে তুমি চুক্তির শর্ত রক্ষা করে থাক, প্রকাশ করে থাক তোমার অবিচল ভালবাসা।
{8:24} তোমার সেবক, আমার পিতা দাউদকে তুমি নিজে যে প্রতিশ্রুতি দিয়েছিলে আজ তুমি স্বয়ং তা অক্ষরে অক্ষরে পূর্ণ করেছ।
{8:25} তাই হে প্রভু ইসরায়েলের ঈশ্বর, তোমার কাছে আমার নিবেদন, তোমার সেবক দাউদকে আরও যেসব প্রতিশ্রুতি দিয়েছিলে, সেগুলিও পূর্ণ কর। তুমি বলেছিলে, ইসরায়েলের রাজা হবার জন্য কখনও তোমার বংশধরের অভাব হবে না, যদি তারা তোমার মত আমার অনুগত হয়ে চলে।
{8:26} তাই মিনতি করি হে ইসরায়েলের ঈশ্বর, তোমার সেবক, আমার পিতা দাউদের কাছে যে প্রতিশ্রুতি তুমি দিয়েছিলে, তা এবার পূর্ণ কর।
{8:27} কিন্তু হে ঈশ্বর, তুমি কি সত্যিই পৃথিবীতে বাস করবে? স্বর্গলোকও যে তোমার ধারণ করতে পারে না, কেমন করে তোমায় ধারণ করবে আমার রচিত এই ক্ষুদ্র মন্দির!
{8:28} তাই হে প্রভু, আমার ঈশ্বর, আমি তোমার অধম সেবক। আমার বিনতি শোন, তোমার কাছে আমার আজকের এই কাতর নিবেদন গ্রাহ্য কর।
{8:29} তোমার উপাসনার জন্য তোমারই মনোনীত স্থান এই মন্দিরের প্রতি নিশিদিন তোমার দৃষ্টি নিবদ্ধ থাকুক যে মন্দিরে তুমি চেয়েছ, তোমার নাম বিরাজিত হবে। এই মন্দিরে দাঁড়িয়ে তোমার দাস যে প্রার্থনা করবে তা তুমি পূর্ণ করো।
{8:30} আমি এবং তোমার প্রজারা এই মন্দিরে দাঁড়িয়ে যখন প্রার্থনা করব, তোমার স্বর্গপুরী থেকে তা তুমি শুনো এবং ক্ষমা করো আমাদের।
{8:31} কোন ব্যক্তি কারও প্রতি অন্যায় করার অভিযোগ অভিযুক্ত হলে যদি তাকে দিব্য করার জন্য এই মন্দিরের বেদীর কাছে আনা হয় তখন সে যদি বলে যে সে নির্দোষ,
{8:32} তাহলে হে প্রভু পরমেশ্বর স্বর্গপুরে বসে তুমি শুনো এবং তোমার দাসদের বিচার করো। দোষীর উপযুক্ত শাস্তি দিও এবং নির্দোষকে অব্যাহতি দিও।
{8:33} তোমার প্রজা ইসরায়েলীরা তোমার বিরুদ্ধে পাপ করার জন্য যদি শত্রুর হাতে পরাজিত হয় এবং তারপর যদি অনুতপ্ত হয় ও তোমার কাছে ফিরে এসে এই মন্দিরে নতনম্র হয়ে তোমার কাছে ক্ষমা ভিক্ষা করে,
{8:34} তাহলে স্বর্গ থেকে তুমি তাদের প্রার্থনা শুনো। ক্ষমা করো তোমার প্রজাদের পাপ এবং তাদের পূর্বপুরুষদের যে দেশ তুমি দিয়েছিলে সেইদেশে তাদের ফিরিয়ে এনো।
{8:35} তাদের পাপের জন্য যদি তুমি বর্ষা রোধ কর এবং তখন যদি তারা অনুতপ্ত হয়ে এই মন্দিরে এসে তোমার কাছে প্রার্থনা করে
{8:36} তাহলে স্বর্গ থেকে তুমি তাদের নিবেদন শুনো। তুমি রাজার পাপ এবং ইসরায়েলী প্রজাদের পাপ ক্ষমা করো। তাদের সৎপথে চলতে শিখাও। তারপর হে প্রভু পরমেশ্বর, তোমার যে দেশের উত্তরাধিকার তুমি তাদের দিয়েছ সেই দেশে তুমি বর্ষণ দান করো।
{8:37} দেশে যদি দুর্ভিক্ষ হয়, মহামারী দেখা দেয়, কিম্বা ঝড়ে, শিলাবৃষ্টিতে বা পঙ্গপালের দ্বারা বা পোকা-মাকড়ের উপদ্রবে শস্যহানি হয়, যদি শত্রুরা দেশ আক্রমণ করে কিম্বা কোন সংক্রামক ব্যাধি বা অন্য কোন রোগের প্রকোপ দেখা দেয়, তখন তাদের প্রার্থনা শুনো।
{8:38} তোমার প্রজা ইসরায়েলীরা যদি অন্তরের গভীর বেদনায় সকলে মিলে কিম্বা এককভাবে এই মন্দিরের দিকে হাত বাড়িয়ে তোমার কাছে কোন প্রার্থনা নিবেদন করে,
{8:39} তবে স্বর্গে তোমার আবাস থেকে তুমি শুনো, ক্ষমা করো, সাহায্য করো তাদের। একমাত্র তুমিই জান মানুষের মনোভাব। তাই প্রত্যেকের যথাযোগ্য বিচার করো
{8:40} যেন আমাদের পিতৃপুরুষদের তুমি যে দেশ দিয়েছিলে, সেইদেশে যতদিন তারা বাস করবে ততদনি তোমার বাধ্য হয়ে চলতে পারে।
{8:41} দূর দেশের কোন বিদেশী মানুষ তোমার খ্যাতির কথা এবং তোমার প্রজা ইসরায়েলীদের জন্য তুমি যে সব মহান
{8:42} কর্ম করেছ সেই কথা শুনে যদি তোমার আরাধনা করতে এবং তোমার কাছে প্রার্থনা নিবেদন করতে এই মন্দিরে আসে,
{8:43} তুমি তারও প্রার্থনা শুনো। স্বর্গে, যেখানে তোমার বাস, সেখান থেকে তার প্রার্থনা পূরণ করো। তাহলে সারা বিশ্ববাসী জানবে তোমার কথা, তোমার প্রজা ইসরায়েলীদের মতই মান্য করবে তোমায়। তারা জানবে যে আমার নির্মিত এই মন্দির তোমারই আরাধনার স্থান।
{8:44} তোমার প্রজারা তোমারই নির্দেশে শত্রুর বিরুদ্ধে যুদ্ধযাত্রা করার সময় যেখানেই তারা থাকুক না কেন, সেখান থেকে তোমার মনোনীত এই নগরী এবং আমার নির্মিত এই মন্দিরের দিকে মুখ করে দাঁড়িয়ে যদি তোমার কাছে প্রার্থনা করে
{8:45} তুমি শুনো তাদের প্রার্থনা। স্বর্গপুরে বসে তাদের আবেদন গ্রাহ্য করো, বিজয়ী করো তাদের।
{8:46} তোমার প্রজারা যদি তোমার বিরুদ্ধে পাপ করে — কারণ এমন কেউ নেই। যে পাপ করে না — এবং তুমি ক্রুদ্ধ হয়ে তাদের শত্রুর হাতে তুলে দাও, তার
{8:47} ফলে বন্দী হয়ে তারা নিকটে বা দূরের কোন দেশে নির্বাসিত হয়ে তোমার কাছে প্রার্থনা করে, যদি স্বীকার করে যে তারা পাপ করেছে, তোমার বিরুদ্ধাচরণ করে দুষ্কর্ম করেছে,
{8:48} শত্রুদের দেশে থেকে তারা যদি মনে প্রাণে অনুতাপ করে এবং তাদের পিতৃপুরুষদের দেশ ও তোমার মনোনীত এই নগরী এবং আমার নির্মিত এই মন্দিরের দিকে মুখ করে দাঁড়িয়ে তোমার কাছে প্রার্থনা করে তাহলে
{8:49} স্বর্গে তোমার নিবাসে থেকে তুমি তাদের প্রার্থনা শুনো, এবং কৃপা করে তাদের আবেদন মঞ্জুর করো।
{8:50} তোমার বিরুদ্ধে তাদের সমস্ত পাপ ও বিদ্রোহ মার্জনা করো। তাদের বিজেতাদের মনে তাদের জন্য দয়া দিও।
{8:51} কারণ তারা তোমারই প্রজা, তোমার আপনজন। এদের তুমি মিশরের জ্বলন্ত চুল্লি থেকে উদ্ধার করে এনেছিলে।
{8:52} হে প্রভু পরমেশ্বর, তোমার এ দাস এবং তোমার প্রজা ইসরায়েলীদের প্রতি তোমার কৃপা দৃষ্টি সর্বদা সজাগ রেখ এবং তারা তোমার কাছে প্রার্থনা করলে তাদের প্রার্থনা তুমি শুনো।
{8:53} কারণ পৃথিবীর সমুদয় জাতির মধ্যে থেকে তুমি তাদের বেছে নিয়ে নিজের প্রজারূপে গ্রহণ করেছ। আমাদের পূর্বপুরুষদের মিশর থেকে উদ্ধার করে আনার সময় একথা তুমি মোশিকে বলেছিলে।
{i8:54} শেষ নিবেদন
{8:54} প্রভু পরমেশ্বরের কাছে প্রার্থনা নিবেদন করে শলোমন বেদীর সামনে উঠে দাঁড়ালেন। এখানেই তিনি এতক্ষণ নতজানু হয়ে স্বর্গের দিকে হাত তুলে প্রার্থনা করছিলেন।
{8:55} সমবেত ইসরায়েলী জনতাকে উচ্চকন্ঠে আশীর্বাদ করে তিনি বললেন,
{8:56} ধন্য প্রভু পরমেশ্বর যিনি তাঁর প্রতিশ্রুতি অনুযায়ী তাঁর প্রজার ইসরায়েলীদের শান্তি দিয়েছেন, তাঁর দাস মোশির মাধ্যমে যে সমস্ত প্রতিশ্রুতি তিনি দিয়েছিলেন, সবই পূর্ণ করেছেন।
{8:57} আমাদের প্রভু পরমেশ্বর যেমন পূর্বপুরুষদের সঙ্গে ছিলেন তেমনি আমাদেরও সঙ্গে থাকুন। তিনি যেন কখনও আমাদের ছেড়ে না যান বা পরিত্যাগ না করেন।
{8:58} তিনি আমাদের মনপ্রাণ তাঁর দিকে আকৃষ্ট করুন যেন আমরা তাঁর নির্দেশিত পথে চলতে পার এবং আমাদের পূর্বপুরুষদের তিনি যে বিধান ও নির্দেশ দিয়েছিলেন সবই যেন আমরা মেনে চলতে পারি।
{8:59} আমাদের প্রভু পরমেশ্বর যেন আমার এই মিনতি সর্বদা স্মরণে রাখেন। তিনি যেন তাঁর এই দাস ও তাঁর প্রজা ইসরায়েলীদের দৈনন্দিন প্রয়োজন অনুযায়ী দয়া করেন।
{8:60} তাহলে জগতের সমুদয় জাতি জানবে যে প্রভু পরমেশ্বরই একমাত্র ঈশ্বর, তিনি ছাড়া আর কেউ নেই।
{8:61} হে ঈশ্বরের প্রজাবৃন্দ, আমাদের প্রভু পরমেশ্বরের প্রতি তোমাদের নিষ্ঠা অবিচল। তোমরা আজও যেমন তাঁর প্রতি বিশ্বস্ত রয়েছ, তাঁর সমস্ত বিধি-নির্দেশ পালন করে চলেছ, তেমনি চিরকাল পালন করে চলবে।
{i8:62} মন্দির উৎসর্গ ( ২ বংশা 7:4-10 )
{8:62} তারপর রাজা শলোমন এবং সমস্ত ইসরায়েলী প্রজা প্রভু পরমেশ্বরের উদ্দেশে বলি উৎসর্গ করলেন।
{8:63} তিনি মন্দিরে স্বস্ত্যয়নের জন্য প্রভুর উদ্দেশে বাইশ হাজার বৃষ এবং এক লক্ষ কুড়ি হাজার মেষ বলিদান করলেন। এইভাবে রাজা শলোমন ও ইসরায়েলীরা মন্দিরে বলিদানের কাজ শেষ করলেন।
{8:64} সেইদিনই রাজা মন্দির প্রাঙ্গণের মাঝখানের জায়গাটি উৎসর্গ করলেন এবং সেখানে হোম করে শস্য নৈবেদ্য এবং স্বস্ত্যয়ন বলির পশুদের মেদ উৎসর্গ করলেন। প্রভু পরমেশ্বরের সামনের ব্রোঞ্জের বেদীটা এই সমস্ত জিনিষ রাখার পক্ষে ছোট হওয়ায় তিনি এই উপায় গ্রহণ করেছিলেন।
{8:65} তারপর শলোমন এবং সমস্ত ইসরায়েলী প্রজা সাতদিন ধরে মন্দিরে ‘আশ্রয় পর্ব’ পালন করলেন। উত্তরে হামাথ গিরিপথ থেকে শুরু করে দক্ষিণে মিশর সীমান্ত থেকে অগণিত ইসরায়েলী জনতা এই পর্বে যোগ দিয়েছিল।
{8:66} অষ্টম দিনে শলোমন তাদের বিদায় দিলেন। তারা রাজার প্রশস্তি করল এবং প্রভু পরমেশ্বর তাঁর দাস দাউদ ও তাঁর প্রজা ইসরায়েলীদের উপর যে অনুগ্রহ ও আশীর্বাদ করেছেন, তার জন্য প্রফুল্ল মনে আনন্দ করতে করতে বাড়ি ফিরে গেল।
{i9:1} শলোমনের দ্বিতীয়বার দিব্যদর্শন লাভ ( ২ বংশা 7:11-22 )
{9:1} প্রভু পরমেশ্বরের মন্দির ও রাজপ্রাসাদ নির্মাণের কাজ শেষ হল। শেষ হল রাজা শলোমনের পরিকল্পনা অনুযায়ী আর সমস্ত কাজ।
{9:2} তখন গিবিয়োনে প্রভু পরমেশ্বর যেভাবে তাঁকে দর্শন দিয়েছিলেন সেইভাবে আবার তাঁকে দর্শন দিলেন।
{9:3} প্রভু তাঁকে বললেন, তোমার নিবেদন আমি শুনেছি। তোমার নির্মিত মন্দির আমি পবিত্র করেছি। এখানে চিরকাল আমার আরাধনা হবে আমি সর্বদা এর প্রতি দৃষ্টি রাখব এবং একে রক্ষা করব।
{9:4} তোমার পিতা দাউদ যে ভাবে চলত তুমিও যদি সেইভাবে চল, একনিষ্ঠভাবে ন্যায়পথে থেকে আমার সমস্ত আদেশ পালন কর। আমার বিধান ও অনুশাসন মেনে চল
{9:5} তাহলে ‘ইসরায়েলের সিংহাসনে আরোহণ করার জন্য তোমার বংশে লোকের অভাব হবে না’ — তোমার পিতার কাছে দেওয়া আমার এই প্রতিশ্রুতি আমি পূর্ণ করব
{9:6} কিন্ত তুমি বা তোমার বংশধরেরা যদি আমার অনুগামী না হও, আমার বিধান ও অনুশাসন অমান্য করে অন্যান্য দেবতার পূজা কর,
{9:7} তাহলে আমি আমার প্রজা ইসরায়েলীদের যে দেশ দিয়েছি, সেখান থেকে তাদের উচ্ছেদ করব। যে মন্দির আমি আমার উপাসনার জন্য পবিত্র করেছি, সেই মন্দিরও আমি পরিত্যাগ করব। সর্বজাতির কাছে ইসরায়েল হবে বিদ্রূপ ও নিন্দার পাত্র।
{9:8} এই মন্দির পরিণত হবে ধ্বংসস্তূপে। পথচারীরা এর কাছ দিয়ে যাবার সময় বিস্ময়ে স্তম্ভিত হবে। তারা জিজ্ঞাসা করবে: প্রভু পরমেশ্বর এই দেশ ও এই মন্দিরের এমন দশা করলেন কেন?
{9:9} লোকে তখন বলবে: এদের পূর্বপুরুষদের যিনি মিশর থেকে উদ্ধার করে এনেছিলেন, এরা এদের সেই আরাধ্য ঈশ্বর প্রভুকে পরিত্যাগ করে অন্য দেবতাদের আশ্রয় নিয়েছিল এবং তাদের পূজা করেছিল, সেইজন্যই প্রভু পরমেশ্বর এদের এই দুর্দশা করেছেন।
{i9:10} রাজা হীরামের সঙ্গে শলোমনের চুক্তি ( ২ বংশা 8:1-2 )
{9:10} প্রভুর মন্দির ও রাজপ্রাসাদ নির্মাণ করতে শলোমনের বিশ বছর সময় লেগেছিল।
{9:11} টায়ারের রাজা হীরাম এই কাজের জন্য শলোমনের চাহিদা অনুযায়ী সমস্ত সীডার ও দেবদারু কাঠ এবং সোনা সরবরাহ করেছিলেন। কাজ শেষ হয়ে গেলে রাজা শলোমন হীরামকে গ্যালিলি প্রদেশের কুড়িটি শহর দিয়েছিলেন।
{9:12} হীরাম শহরগুলি দেখতে এলেন কিন্তু সেগুলি তাঁর পছন্দ হল না।
{9:13} তিনি শলোমনকে বললেন, বন্ধু, এই সব শহর তুমি আমাকে দিলে। এই জন্যই এগুলির নাম তিনি দিলেন ‘কাবুল’, আজও এগুলি এই নামেই পরিচিত।
{9:14} হীরাম রাজা শলোমনকে কুড়ি তালন্ত সোনা দিয়েছিলেন।
{i9:15} শলোমনের অন্যান্য কীর্তি ( ২ বংশা 8:3-18 )
{9:15} রাজা শলোমন মন্দির, রাজপ্রাসাদ, মিল্লো, জেরুশালেমের প্রাচীর, হাজোর, মেগিদ্দো এবং গেজের নগর নির্মাণের জন্য বেগার খাটা মজুরদের নিযুক্ত করেছিলেন।
{9:16} মিশররাজ ফারাও গেজের নগর আক্রমণ করে পুড়িয়ে দেন এবং সেখানকার অধিবাসীদের হত্যা করেন। পরে শলোমন যখন তাঁর কন্যাকে বিবাহ করেন, তখন ফারাও তাঁর কন্যাকে নগরটি যৌতুক দেন।
{9:17} শলোমন তারপর নগরটি পুনর্নির্মাণ করেন। বেগার মজুরদের দিয়ে শলোমন বেথ-হারোণের নিম্নভূমি,
{9:18} বালেথ, যিহুদীয়ার প্রান্তরের তামর,
{9:19} তাঁর সমস্ত খাদ্যে ভাণ্ডারের নগরী, রথ ও অশ্ববাহিনীর ঘাঁটি জেরুশালেম, লেবানন এবং রাজ্যের সর্বত্র নিজের পরিকল্পনা অনুযায়ী যাবতীয় নির্মাণকার্য শেষ করলেন।
{9:20} বেগার খাটার জন্য শলোমন যে সমস্ত মজুরদের কাজে লাগিয়েছিলেন, তারা ছিল অমোরী, হিত্তিয়, পরিষী, হিব্বিয় এবং যিবুষী জাতির লোক। এদের বংশধরেরা
{9:21} আজও ক্রীতদাসেরই জীবন যাপন করছে। এরা ছিল কনান দেশের আদিম অধিবাসী। ইসরায়েলীরা কনান অধিকার করার পর এদের আর হত্যা করে নি।
{9:22} শলোমন কিন্তু ইসরায়েলীদের কাউকে এই বেগারী মজুরের কাজে লাগান নি। তারা নিযুক্ত হয়েছিল তাঁর সৈন্য, কর্মচারী, সৈন্যাধ্যক্ষ, নায়ক এবং তাঁর রথ ও অশ্বারোহী বাহিনীর কর্মী হিসাবে।
{9:23} শলোমনের কাজকর্ম তদারকের জন্য পাঁচশো পঞ্চাশজন কর্মাধ্যক্ষ ছিল। এদের অধীনে এই বেগার মজুরেরা কাজ করত।
{9:24} ফারাওয়ের কন্যা দাউদ নগর ছেড়ে তাঁর জন্য নির্মিত প্রাসাদে চলে গেলেন। তারপর শলোমন মিল্লো নির্মাণ করলেন
{9:25} শলোমন প্রভুর উদ্দেশে যে যজ্ঞবেদী নির্মাণ করেছিলেন, সেখানে তিনি বছরে তিনবার হোম ও স্বস্ত্যয়ন বলি উৎসর্গ করতেন এবং প্রভুর উদ্দেশে সুগন্ধি ধূপ জ্বালাতেন। শলোমনের মন্দির নির্মাণের কাজ সমাপ্ত হল।
{9:26} রাজা শলোমন ইদোম দেশে লোহিত সাগরের তীরে এলতের কাছে ইৎসিয়োন গেবরে নৌবহর
{9:27} নির্মাণ করেছিলেন। হীরাম তাঁর কয়েকজন দক্ষ নাবিককে শলোমনের কর্মচারীদের সঙ্গে এইসব জাহাজে পাঠিয়েছিলেন।
{9:28} তারা ওফির দেশে গিয়ে সেখান থেকে চারশো কুড়ি তালন্ত সোনা রাজা শলোমনের জন্য এনেছিল।
{i10:1} শেবা দেশের রাণীর আগমন ( ২ বংশা 9:1-12 )
{10:1} শলোমনের সুখ্যাতির কথা শেবা দেশের রাণীর কাছেও পৌঁছাল। তিনি কূট প্রশ্ন করে তাঁকে যাচাই করতে এলেন জেরুশালেমে।
{10:2} সঙ্গে নিয়ে এলেন বিরাট একদল দাস-দাসী লোক-লস্কর। উটের পিঠে বোঝাই করে আনলেন সুগন্ধি মশলা, প্রচুর সোনাদানা ও বহুমূল্য মণিমাণিক্য। শলোমনের কাছে গিয়ে তাঁর মনে যত কিছু প্রশ্ন ছিল — সব জিজ্ঞাসা করলেন।
{10:3} শলোমন তাঁর সব প্রশ্নের উত্তর দিলেন। কোন প্রশ্নের উত্তরই তাঁর কাছে কঠিন ছিল না।
{10:4} শেবার রাণী শলোমনের প্রজ্ঞার পরিচয় পেলেন। দেখলেন তাঁর গড়া রাজপ্রাসাদ।
{10:5} দেখলেন তাঁর ভোজের আসরে পরিবেশিত খাদ্যসম্ভার, কর্মচারীদের বাসস্থান, প্রাসাদের কর্মচারীদের শ্রেণীবিন্যাস, তাদের পোষাক-পরিচ্ছদ, পানপাত্র বাহকদের দল এবং প্রভুর মন্দিরে হোমবলির বহর। সব দেখে তিনি বিস্ময়ে হতবাক হয়ে গেলেন।
{10:6} রাজা শলোমনকে তিনি বললেন, দেশে থাকতে আমি আপনার প্রজ্ঞা ও কীর্তি সম্বন্ধে যা কিছু শুনেছিলাম সবই সত্যি।
{10:7} কিন্তু এখানে এসে নিজের চোখে না দেখা পর্যন্ত আমি বিশ্বাস করতে পারিনি। এখন দেখছি, এর অর্ধেক কথাও আমি শুনিনি। আমি যে খ্যাতি শুনেছি, আপনার প্রজ্ঞা ও সমৃদ্ধি তার চেয়েও অনেক বেশি।
{10:8} আপনার পত্নীরা কত সৌভাগ্যবতী! কত সৌভাগ্যবান আপনার কর্মচারীরা, যারা সর্বদা আপনার সেবা করে এবং নিয়ত শোনে আপনার প্রাজ্ঞ বাণী।
{10:9} ধন্য আপনার আরাধ্য প্রভু পরমেশ্বর! ইসরায়েলের সিংহাসনে আপনাকে প্রতিষ্ঠিত করে তিনি দেখিয়েছেন যে তিনি আপনার প্রতি কত প্রসন্ন। ইসরায়েলের প্রতি তাঁর প্রেম চিরস্থায়ী, সেইজন্যই তিনি আপনাকে তাদের রাজা করেছেন, যাতে তারা ন্যায়বিচার পায় ও দেশে আইন-শৃঙ্খলা বজায় থাকে।
{10:10} রাণী যা কিছু এনেছিলেন, সব রাজা শলোমনকে উপহার দিলেন। তিনি এনেছিলেন একশো কুড়ি তালন্ত সোনা, প্রচুর সুগন্ধি মশলা ও মণিমাণিক্য। শেবার রাণী যত সুগন্ধি মশলা রাজা শলোমনকে উপহার দিয়েছিলেন, তত সুগন্ধি মশলা আর কোনদিন তিনি পান নি।
{10:11} (হীরামের নৌবহর ওফির থেকে সোনা আনবার সময় সেইসঙ্গে প্রচুর চন্দনকাঠ আর মণি নিয়ে আসত।
{10:12} সেই চন্দন কাঠ দিয়ে রাজা মন্দিরের ও রাজপ্রাসাদের জানালার গরাদ তৈরী করিয়ে ছিলেন। ইসরায়েল দেশে এমন চন্দন কাঠ আর কখনও আমদানী হয়নি, এমনটি আর কখনও দেখাও যায়নি)।
{10:13} রাজা শলোমনের কাছে শেবার রাণী যা চাইলেন, তিনি সবই দিলেন তাঁকে। তা ছাড়াও রাজার ভাণ্ডার থেকে প্রচুর দানসামগ্রী তাঁকে দেওয়া হল। তারপর রাণী তাঁর লোক-লস্কর নিয়ে ফিরে গেলেন নিজের দেশে।
{i10:14} রাজা শলোমনের ঐশ্বর্য ( ২ বংশা 9:13-28 )
{10:14} প্রতি বছর শলোমনের ভাণ্ডারে প্রায় ছশো ছেষট্টি তালন্ত সোনা জমা পড়ত।
{10:15} এ ছাড়াও বণিকদের কাছ থেকে আদায় বাবদ শুল্ক, ব্যবসা বাণিজ্যের লাভ, আরবদেশের রাজন্যবর্গ ও ইসরায়েলের বিভিন্ন রাজ্য থেকে প্রচুর রাজস্ব আদায় হত।
{10:16} শলোমন পেটাই করা সোনা দিয়ে বড় বড় দুশো ঢাল তৈরী করিয়েছিলেন। প্রত্যেকটার ওজন ছিল প্রায় ছশো শেকেল
{10:17} এইসাথে তিনি আরও তিনশো সোনার ঢাল তৈরী করিয়েছিলেন। এগুলির প্রত্যেকটির ওজন ছিল তিন মিনা সোনা। এই সমস্ত ঢাল তিনি লেবাননের ‘অরণ্য প্রাসাদে’ রেখেছিলেন।
{10:18} রাজা শলোমন গজদন্তের একটি বিরাট সিংহাসনও তৈরী করিয়েছিলেন। সেটি আগাগোড়া নিখাদ সোনা দিয়ে মোড়া ছিল।
{10:19} সিংহাসনে ওঠার জন্য ছটি ধাপ ছিল এবং প্রত্যেক ধাপের দুদিকে দুটি করে মোট বারোটি সিংহমূর্তি ছিল। সিংহাসনের পিছনে একটি
{10:20} বৃষ-মুণ্ড এবং আসনের দুধারের হাতল দুটি ছিল দুটি সিংহ মূর্তি। এ রকম সিংহাসন কোন রাজ্যে কোন কালে ছিল না।
{10:21} শলোমনের সমস্ত পানপাত্র ছিল সোনার লেবাননের ‘অরণ্য প্রাসাদের’ সমস্ত বাসনপত্রও ছিল নিখাদ সোনার। শলোমনের আমলে রূপোর কোন দাম ছিল না বলে রূপোর জিনিষ ব্যবহার করা হত না।
{10:22} শলোমনের কিছু বাণিজ্য পোত ছিল। হীরামের বাণিজ্য বহরের সঙ্গে এগুলিও সমুদ্রপথে বাণিজ্যে যেত এবং তিন বছর অন্তর সোনা, রূপো, হাতির দাঁত বানর ও ময়ূর নিয়ে আসত।
{10:23} ঐশ্বর্যে ও জ্ঞানে শলোমন পৃথিবীর রাজাদের মধ্যে শ্রেষ্ঠ ছিলেন।
{10:24} ঈশ্বরদত্ত এই প্রজ্ঞার কথা শোনার জন্য সব দেশের মানুষ তাঁর দর্শন প্রার্থী হত।
{10:25} তাঁরা প্রত্যেকেই সোনা, রূপোর জিনিস, মহার্ঘ পোশাক, অস্ত্র-শস্ত্র, সুগন্ধি দ্রব্য, মশলা, ঘোড়া ও খচ্চর ইত্যাদি উপহার নিয়ে আসত। বছরের পর বছর এমনটিই চলত।
{10:26} চোদ্দ হাজার রথারোহী আর বারো হাজার অশ্বারোহী সৈন্য দিয়ে শলোমন একটি সৈন্যবাহিনী গড়েছিলেন। এর মধ্যে কিছু সৈন্য তিনি জেরুশালেমে রেখেছিলেন এবং বাকী সৈন্যদের নানা শহরের ঘাঁটিতে মোতায়েন রেখেছিলেন।
{10:27} তাঁর আমলে জেরুশালেমে রূপোর দাম ছিল ইঁট-পাটকেলের মত আর সীডার কাঠ ছিল জলাভূমির জংলী ডুমুর কাঠের মত সস্তা।
{10:28} রাজার বাণিজ্য বিভাগের কর্মচারীরা মুসরী ও সাইলিসিয়া থেকে আমদানী করে ঘোড়া এবং
{10:29} মিশর থেকে আমদানী করা রথ কেনাবেচার কাজ করত। তারা হিত্তিয় ও সিরিয়ার রাজাদের কাছে এক একটি রথ বিক্রী করত ছশো রৌপ্যমুদ্রায় আর প্রতিটি অশ্বের জন্য দাম নিত একশো পঞ্চাশ রৌপ্যমুদ্রা।
{i11:1} রাজা শলোমনের অবাধ্যতা ও তার ফল
{11:1} রাজা শলোমন বহু বিজাতীয় রমণীর প্রেমে পড়েছিলেন। মিশর রাজকন্যাকে ছাড়াও তিনি হিত্তিয়, মোয়াবী, আম্মোনী, ইদোমী ও সিদোনী নারীদের বিবাহ করেছিলেন।
{11:2} পরমেশ্বর এই সব জাতির সঙ্গে ইসরায়েলীদের বৈবাহিক সম্পর্ক স্থান করতে নিষেধ করেছিলেন? কারণ এদের বিবাহ করলে তারা তাদের দেবদেবীর প্রতি ইসরায়েলীদের আনুগত্য আকর্ষণ করতে পারে। কিন্তু তা সত্ত্বেও তিনি এদের বিয়ে করেছিলেন।
{11:3} শলোমন সাতশো রাজকন্যাকে বিবাহ করেছিলেন এবং তিনশো জন উপপত্নী রেখেছিলেন। তারাই তাঁকে ঈশ্বরের কাছ থেকে বিপথে নিয়ে গিয়েছিল।
{11:4} এদের প্ররোচনায় রাজা শলোমন বৃদ্ধ বয়সে অন্য দেবতাদের অনুগামী হলেন। তাঁর পিতার মত তিনিও তাঁর আরাধ্য প্রভু পরমেশ্বরের প্রতি একনিষ্ঠ রইলেন না।
{11:5} তিনি সীদোনের দেবী অষ্টারোৎ ও আম্মোনীদের জঘন্য দেবতা মিল্কমের পূজা করতে লাগলেন।
{11:6} এইভাবে পরমেশ্বরের বিরুদ্ধে তিনি পাপ করলেন। পিতা দাউদের মত একাগ্রচিত্তে তিনি আর প্রভুর অনুগত রইলেন না।
{11:7} জেরুশালেমের পূর্বদিকের পাহাড়ে মোয়াবের জঘন্য দেবতা কেমেশ এবং আম্মোনীদের জঘন্য দেবতা মেল্কমের ‘পূজার থান’ তৈরী করে দিলেন।
{11:8} তিনি আরও অনেক ‘থান’ তৈরী করে দিয়েছিলেন যাতে তাঁর বিজাতীয়া স্ত্রীরা তাদের দেবতাদের কাছে হোমবলি ও ধূপ-দীপ দিতে পারে।
{11:9} এমন কি ইসরায়েলের আরাধ্য প্রভু পরমেশ্বর শলোমনকে দুবার দর্শনও দিয়েছিলেন এবং বিজাতীয় দেবতাদের পূজা করতে নিষেধ করেছিলেন। কিন্তু
{11:10} তা সত্ত্বেও শলোমন পরমেশ্বরের আদেশ অমান্য করলেন, দূরে সরে গেলেন তাঁর কাছ থেকে। পরমেশ্বর ক্রুদ্ধ হলেন শলোমনের উপর।
{11:11} শলোমনকে বললেনঃ যেহেতু তুমি স্বেচ্ছায় আমার সঙ্গে স্থাপিত সম্বন্ধ ভঙ্গ করছ, আমার অনুশাসন অমান্য করেছ সেইজন্য আমি তোমার কাছ থেকে রাজ্য কেড়ে নিয়ে তোমারই একজন কর্মচারীকে দেব।
{11:12} তোমার পিতা দাউদের খাতিরে তোমার জীবনকালে নয় কিন্তু তোমার পুত্রের হাত থেকে রাজ্য কেড়ে নেব।
{11:13} তবে গোটা রাজ্য অবশ্য কেড়ে নেব না, আমর দাস দাউদ ও আমার মনোনীত নগরী জেরুশালেমের মুখ চেয়ে একটি গোষ্ঠীর কর্তৃত্ব তাকে দেব।
{i11:14} শলোমনের শত্রুপক্ষ
{11:14} প্রভু পরমেশ্বর ইদোম রাজবংশের হদদ্কে শলোমনের বিরুদ্ধে দাঁড় করালেন।
{11:15} এর বহুকাল আগে দাউদ ইদোম অধিকার করার পর তাঁর সেনাপতি যোয়াব যুদ্ধে নিহতদের কবর দেবার জন্য
{11:16} সেখানে গিয়েছিলেন। সেখানে সৈন্যদলসহ তিনি ছমাস ছিলেন। এই সময় তাঁরা ইদোমের সমস্ত পুরুষ অধিবাসীকে হত্যা করেন।
{11:17} কেবলমাত্র হদ্দ ও তাঁর পিতার কয়েক জন কর্মাচারী মিশরে পালিয়ে গিয়েছিলেন। সেইসময় হদ্দ ছিলেন নেহাৎই শিশু।
{11:18} তাঁরা মিদিয়ন থেকে পারাণে চলে যান। সেখানে আরও কিছু লোক তাঁদের দলে জুটে যায়। তারপর তাঁরা মিশরে গিয়ে মিশররাজ ফারাওয়ের কাছে আশ্রয় নেন। ফারাও তাঁকে থাকার জন্য বাড়ি ও জমি দেন এবং তাঁর ভরণ-পোষণের জন্য কিছু বৃত্তি দেন।
{11:19} কালক্রমে হদ্দ ফারাওয়ের খুব প্রিয়পাত্র হয়ে ওঠেন। কাজেই ফারাও তাঁর রাণী তহ্পনেষের বোনের সঙ্গে হদদের বিয়ে দেন।
{11:20} গেনুবৎ নামে তাঁদের একটি পুত্র জন্ম গ্রহণ করে। রাণী তহ্পনেষের কাছেই রাজপ্রাসাদে সে মানুষ হয়। সেখানে রাজপুত্রদের সাথেই সে থাকত।
{11:21} মিশরে থাকতেই হদদ্ দাউদ ও তাঁর সেনাপতি যোয়াবের মৃত্যুসংবাদ পেয়েছিলেন। তাই তিনি ফারাওয়ের কাছে গিয়ে বললেন, এবার আমায় বিদায় দিন, আমি দেশে ফিরে যাব।
{11:22} ফারাও তাঁকে বললেন, এখানে তোমার কিসের অভাব যে তুমি দেশে ফিরে যেতে চাইছ? হদদ্ রাজাকে বললেন, কিছুরই অভাব নেই। তবু দয়া করে আমায় যেতে দিন। ইদোমরাজ হদদ্ ছিলেন ইসরায়েলের চরম শত্রু।
{11:23} ঈশ্বর শলোমনের বিরুদ্ধে আরও একজন শত্রু সৃষ্টি করলেন। সে হল ইলিয়াদার পুত্র রেষোণ। তিনি তাঁর মনিব সোবার রাজা হদদেষরের কাছ থেকে পালিয়ে গিয়েছিলেন
{11:24} এবং একটি দস্যুদল গড়ে তুলে তাদের দলপতি হন (দাউদ যেবার হদদেষরকে পরাস্ত করে সিরীয় সেনাবাহিনীকে হত্যা করেন, ঘটনাটি ঘটে সেইসময়)। রেষোণ তাঁর দলবল নিয়ে দামাসকাসে গিয়ে বসবাস করতে থাকেন এবং তাঁর লোকেরা তাঁকে সিরিয়ার রাজসিংহাসনে বসায়।
{11:25} শলোমনের রাজত্ব কালে ইনিও ছিলেন ইসরায়েলের ঘোরতর শত্রু।
{i11:26} যারবিয়ামের কাছে ঈশ্বরের প্রতিশ্রুতি
{11:26} আর একজন ব্যক্তি শলোমনের শত্রুতে পরিণত হয়েছিলেন। তিনি হলেন তাঁরই একজন কর্মচারী এবং সরোদা নিবাসী ইফ্রয়িম বংশীয় নবাটের পুত্র যারবিয়াম। এঁর মায়ের নাম সরূয়া। ইনি ছিলেন বিধবা। এই যারবিয়ামও শলোমনের বিরুদ্ধে বিদ্রোহ করেছিলেন।
{11:27} তাঁর বিদ্রোহের কাহিনী হলঃ শলোমন জেরুশালেমের পূর্বদিকের নীচু জমি ভরাট করেছিলেন এবং নগরের প্রাচীরের ভগ্নস্থানগুলি মেরামত করাচ্ছিলেন।
{11:28} সেইসময় যারবিয়াম ছিলেন একজন কর্মঠ যুবক। তাঁর কঠোর পরিশ্রমের কাজ দেখে শলোমন তাঁকে মনঃশী ও ইফ্রয়িম গোষ্ঠীর এলাকার সমস্ত বেগার মজুরদের কাজকর্ম তদারক করার ভার দিলেন।
{11:29} একদিন যারবিয়াম জেরুশালেম থেকে বাইরে যাচ্ছিলেন। পথে শীলোনিবাসী নবী অহিয়র সঙ্গে তাঁর দেখা হল। অহিয়র পরণে ছিল নতুন পোষাক।
{11:30} নির্জন পথে দুজনের দেখা হতে অহিয় নিজের পরণের পোষাকটি ছিঁড়ে বারো টুকরো করে ফেললেন,
{11:31} এবং যারবিয়ামকে বললেন, এর দশটা টুকরো তুমি নাও। কারণ ইসরায়েলের পরমেশ্বর প্রভু তোমাকে বলেছেনঃ আমি শলোমনের হাত থেকে রাজ্য কেড়ে নেব এবং দশটি গোষ্ঠীর উপর কর্তৃত্ব তোমাকে দেব।
{11:32} আর আমার দাস দাউদের মুখ চেয়ে এবং ইসরায়েল দেশের মধ্যে আমার মনোনীত নিজস্ব নগরী জেরুশালেমের মুখ চেয়ে শুধু একটি মাত্র গোষ্ঠীর উপর শলোমনের কর্তৃত্ব দেব।
{11:33} সে আমাকে পরিত্যাগ করে সীদোনীদের দেবী অষ্টারৎ, মোয়াবের দেবতা কেমেশ এবং আম্মোনীদের দেবতা মিলকমের পূজা করেছে। শলোমন আমার অবাধ্য হয়েছে, অন্যায় কাজে লিপ্ত হয়েছে এবং তার পিতা দাউদ যেমন আমার বিধান ও অনুশাসন পালন করত, সে তা করে নি।
{11:34} তবুও সমগ্র রাজ্য আমি তার কাছ থেকে কেড়ে নেব না, যতদিন সে জীবিত থাকবে আমি তাকে ক্ষমতায় প্রতিষ্ঠিত রাখব। আমার মনোনীত দাস দাউদের খাতিরে আমি এই কাজ করব, সে আমার বিধান ও অনুশাসন পালন করত।
{11:35} আমি শলোমনের পুত্রের হাত থেকে রাজ্য কেড়ে নিয়ে তোমাকে দেব দশ গোষ্ঠীর উপর কর্তৃত্ব
{11:36} কিন্তু আমার উপাসনার জন্য আমার মনোনীত জেরুশালেমে আমার দাস দাউদের একজন বংশধর যাতে রাজত্ব করতে পারে সেইজন্য তাকে একটি গোষ্ঠীর কর্তৃত্ব দেব।
{11:37} যারবিয়াম তোমাকে আমি ইসরায়েলের রাজা করার জন্য এবং যতদূর তোমার ইচ্চা ততখানি এলাকার উপর রাজত্ব করার জন্য তোমাকে নিযুক্ত করব।
{11:38} তুমি যদি সর্বান্তঃকরণে আমার নির্দেশ পালন কর, আমার দাস দাউদের মত আমার বিধি ও অনুশাসন মেনে আমার প্রীতিজনক কাজ কর, তাহলে আমি চিরদিন তোমার সহায় থাকব। আমি তোমাকে ইসরায়েলের রাজা করব এবং দাউদের বংশের মত তোমার বংশধরদেরও তোমার মৃত্যুর পর রাজত্ব দান করব।
{11:39} শলোমনের পাপের জন্যই আমি দাউদের বংশধরদের দণ্ড দেব, তবে তা চিরকালের জন্য নয়।
{11:40} শলোমন যাববিয়ামকে হত্যা করার চেষ্টা করেছিলেন কিন্তু তিনি মিশরের রাজা শিশকের কাছে পালিয়ে গিয়েছিলেন এবং শলোমনের মৃত্যু না হওয়া পর্যন্ত সেখানেই ছিলেন।
{i11:41} শলোমনের মৃত্যু ( ২ বংশা 9:29-31 )
{11:41} শলোমনের সমস্ত কর্মের বিবরণ, তাঁর সমস্ত কীর্তি ও প্রজ্ঞার কথা ‘শলোমনের ইতিহাস’ গ্রন্থে লিপিবদ্ধ করা আছে।
{11:42} শলোমন জেরুশালেমে সমগ্র ইসরায়েলের উপর চল্লিশ বছর রাজত্ব করেন।
{11:43} পরে তাঁর মৃত্যু হলে দাউদ নগরে তাঁকে সমাধি দেওয়া হয়। তাঁর পুত্র রহবিয়াম তাঁর সিংহাসনে বসেন।
{i12:1} উত্তরাঞ্চলের ইসরায়েলী গোষ্ঠীদের বিদ্রোহ ( ২ বংশা 10:1-9 )
{12:1} উত্তরাঞ্চলের ইসরায়েলী রহবিয়ামকে রাজপদে অভিষিক্ত করার জন্য শেখেমে একত্রিত হয়েছিল, তাই রহবিয়াম শেখেমে গেলেন।
{12:2} নবাটের পুত্র যারবিয়াম (যিনি শলোমনের ভয়ে মিশরে পালিয়ে গিয়েছিলেন) এই সংবাদ পেয়ে ফিরে এলেন মিশর থেকে।
{12:3} লোকেরা দূত পাঠিয়ে তাঁকে ডেকে আনল এবং তাঁকে নিয়ে সকলে রহবিয়ামের কাছে গিয়ে বলল,
{12:4} আপনার পিতা শলোমন আমাদের সঙ্গে অত্যন্ত রূঢ় ব্যবহার করতেন এবং আমাদের উপরে দুরূহ কাজের বোঝা চাপিয়ে দিয়েছেন। যদি আপনি এই বোঝা হালকা করে দেন এবং আমাদের স্বচ্ছন্দে জীবনযাপন করার সুযোগ দেন, তাহলে আমরা আপনার অনুগত প্রজা হয়ে থাকব।
{12:5} রহবিয়াম বললেন, তিনদিন পরে এস, এর উত্তর পাবে। তারা চলে গেল।
{12:6} রাজা রহবিয়াম তাঁর পিতা শলোমনের আমলের প্রবীণ অমাত্যদের কাছে পরামর্শ চাইলেন, এদের আমি কি উত্তর দেব? আপনাদের মতামত কি?
{12:7} তাঁরা বললেন, আপনি যদি এই প্রজাদের সুখে স্বাচ্ছন্দে পালন করতে চান তাহলে তাদের অনুরোধ রাখুন। তারা চিরকাল আপনার অনুগত থাকবে।
{12:8} কিন্তু রহবিয়াম প্রবীণ অমাত্যদের পরামর্শ অগ্রাহ্য করে তাঁর সমবয়সী সঙ্গী তরুণ অমাত্যদের পরামর্শ চাইল।
{12:9} বলল, প্রজারা তাদের উপর চাপানো কাজের বোঝা আমাকে হালকা করে দিতে বলছে, তাদের আমি কি উত্তর দেব? তোমরা কি বল?
{12:10} তারা বলল, ওদের আপনি বলবেন, আমার কড়ে আঙ্গুলটা আমার বাবার কোমরের চেয়েও মোটা।
{12:11} আমার বাবা তোমাদের উপর ভারী বোঝা চাপিয়েছিলেন। আমি সেই বোঝা আরও ভারী করে দেব। তোমাদের তিনি সাধারণ চাবুক দিয়ে মারতেন। আমি তোমাদের কশা দিয়ে প্রহার করব।
{12:12} রাজার কথা মত তিনদিন পরে যারবিয়াম লোকদের সঙ্গে নিয়ে রাজা রহবিয়ামের কাছে এলেন।
{12:13} রাজা প্রবীণ অমাত্যদের কথা অগ্রাহ্য করে
{12:14} তরুণ অমাত্যদের পরামর্শ মত রূঢ়স্বরে বললেন, আমার পিতা তোমাদের উপর ভারী বোঝা চাপিয়ে দিয়েছিলেন, আমি তা আরও ভারী করে দেব। তিনি তোমাদের সাধারণ চাবুক দিয়ে মারতেন, আমি তোমাদের কশা দিয়ে প্রহার করব।
{12:15} শীলো নিবাসী নবী অহিয়র মাধ্যমে পরমেশ্বর নবাটের পুত্র যারবিয়ামকে যে কথা বলেছিলেন তা সফল করার জন্যই ঈশ্বরের ইচ্ছাতেই প্রজাদের আবেদনে রাজা কান দিলেন না।
{12:16} প্রজারা যখন দেখল, রাজা তাদের কথায় কান দিলেন না তখন তারা চীৎকার করে বলতে লাগল, দাউদ ও তাঁর বংশ নিপাত যাক্। তারা আমাদের জন্য কী করেছে? এস ইসরায়েলী ভাইসব, আমরা ঘরে ফিরে যাই। দাউদের বংশধর নিজের ব্যাপার নিজে সামলাক।
{12:17} রহবিয়াম যিহুদা গোষ্ঠীর এলাকাভুক্ত ইসরায়েলীদের রাজা হয়ে রইলেন, বাকী ইসরায়েলীরা বিদ্রোহ ঘোষণা করল।
{12:18} তখন রাজা রহবিয়াম তাঁর বেগার মজুরদের সর্দার আদোনিরামকে ইসরায়েলীদের কাছে পাঠালেন কিন্তু তারা তাকে পাথর মেরে হত্যা করল। এই দেখে রাজা রহবিয়াম তাড়াতাড়ি রথে উঠে কোন ক্রমে জেরুশালেমে পালিয়ে গেলেন।
{12:19} সেইদিন থেকে ইসরায়েলীরা আজও দাউদ বংশের বিরুদ্ধে বিদ্রোহ করে চলেছে।
{12:20} ইসরায়েলীরা যখন শুনল যে যারবিয়াম মিশর দেশ থেকে ফিরে এসেছেন তখন তারা তাঁকে এক জনসভায় আমন্ত্রণ করে আনল এবং তাঁকে ইসরায়েলের রাজপদে প্রতিষ্ঠিত করল। একমাত্র যিহুদা গোষ্ঠীর লোকেরাই দাউদ বংশের অনুগত হয়ে রইল।
{i12:21} শময়িয়র মাধ্যমে পরমেশ্বরের নির্দেশ ( ২ বংশা 11:1-4 )
{12:21} রহবিয়াম জেরুশালেমে ফিরে এসে উত্তরাঞ্চলের ইসরায়েলী গোষ্ঠীদের হাত থেকে রাজ্য পুনরুদ্ধার করার জন্য যিহুদা ও বিন্যামীন গোষ্ঠীর সবচেয়ে সেরা এক লক্ষ আশি হাজার নিপুণ যোদ্ধা সংগ্রহ করলেন।
{12:22} কিন্তু ঈশ্বর শময়িয়কে বললেন,
{12:23} রহবিয়াম এবং যিহুদা ও বিন্যামীন গোষ্ঠীর সমস্ত লোককে বল:
{12:24} প্রভু পরমেশ্বর বলেছেন, তোমরা নিজেদের ইসরায়েলী ভাইদের সাথে যুদ্ধ করো না। সকলে বাড়ি ফিরে যাও। এ ঘটনা আমার ইচ্ছাতেই ঘটেছে। তখন তারা পরমেশ্বরের আদেশ অনুযায়ী বাড়িতে ফিরে গেল।
{i12:25} যারবিয়ামের অধঃপতন
{12:25} রাজা যারবিয়াম ইফ্রয়িমের পার্বত্য অঞ্চলের শহর শেখেমে দুর্গ নির্মাণ করে সেখানে কিছুদিন বাস করলেন। তারপর সেখান থেকে পনুয়েলে গিয়ে সেখানেও দুর্গ-শহর নির্মাণ করলেন।
{12:26} যারবিয়াম ভাবলেন, এই অবস্থা যদি চলতে থাকে তাহলে দাউদকুলের হাতেই আবার রাজ্য চলে যাবে। কারণ আমার প্রজারা জেরুশালেমে প্রভুর মন্দিরে যদি বলি
{12:27} উৎসর্গ করতে যায়, তাহলে তাদের মনও তাদের রাজা যিহুদীয়ারাজ রহবিয়ামের দিকেই আকৃষ্ট হবে। তখন তারা আমাকে হত্যা করে যিহুদীয়ারাজ রহবিয়ামের পক্ষে চলে যাবে।
{12:28} এইসব কথা ভেবে যারবিয়াম সোনার দুটি বাছুর তৈরী করালেন এবং তাঁর প্রজাদের বললেন, জেরুশালেমে উপাসনা করতে যাওয়া তোমাদের পক্ষে কষ্টসাধ্য। তাই হে ইসরায়েল, এই দেখ তোমাদের দেবতাদ্বয়। এঁরাই তোমাদের মিশর দেশ থেকে উদ্ধার করে এনেছিলেন।
{12:29} এই মূর্তি দুটির একটিকে তিনি বেথেলে এবং অন্যটিকে দান-এ প্রতিষ্ঠিত করলেন।
{12:30} লোকেরা বেথেল এবং দান-এ গিয়ে পূজা করতে লাগল। ফলে পাপাচার ঘটল।
{12:31} যারবিয়াম পাহাড়ের চূড়াগুলিতেও মন্দির নির্মাণ করলেন এবং লেবী গোষ্ঠী ছাড়া অন্যান্য গোষ্ঠীর লোকদেরও পুরোহিত নিযুক্ত করলেন।
{12:32} যিহুদীয়ার উৎসবের অনুকরণে অষ্টম মাসের পঞ্চদশ দিনে যারবিয়ামও একটি ধর্মীয় উৎসবের প্রচলন করলেন। বেথেলের বেদীতে প্রতিষ্ঠিত তাঁর গড়া সোনার বাছুরের সামনে বলি উৎসর্গ করলেন এবং অন্যান্য মন্দিরগুলিতে তাঁর নিযুক্ত পুরোহিতদের সেইদিন বেথেলের ক্রিয়া-কর্মে নিযুক্ত করলেন।
{12:33} প্রতি বছর তাঁর নির্ধারিত অষ্টম মাসের পঞ্চদশ দিনে তিনি বেথেলে যেতেন এবং বেদীতে বলি উৎসর্গ করে তাঁর প্রচলিত উৎসব পালন করতেন।
{i13:1} বেথেলের অসার উপাসনার অবসান
{13:1} পরমেশ্বরের নির্দেশে যিহুদীয়ার একজন ঈশ্বরভক্ত নবী বেথেলে গেলেন। তিনি যখন সেখানে পৌঁছালেন যারবিয়াম তখন বেদীর সামনে দাঁড়িয়ে বলি উৎসর্গ করছিলেন।
{13:2} সেই নবী তখন পরমেশ্বরের প্রত্যাদেশে বেদীকে অভিযুক্ত করে ঘোষণা কলরেনঃ হে বেদি, প্রভু পরমেশ্বর এই কথা বলেছেনঃ শুনে রাখ, দাউদের কুলে একটি বালক জন্ম গ্রহণ করবেন। তার নাম হবে যোশিয়। পাহাড়ের গায়ে তৈরী দেবস্থানের যে পুরোহিতেরা তোমার উপর বলি উৎসর্গ করে, যোশিয় তাদের তোমারই উপর বলিদান করবেন এবং তোমারই উপরে পোড়ানো হবে মানুষের অস্থি।
{13:3} নবী বলে চললেন, যখন এই বেদী ভেঙ্গে পড়বে এবং এর উপরের ভস্ম ছড়িয়ে পড়বে তখনই তোমরা জানবে যে প্রভু পরমেশ্বরই আমার মুখ দিয়ে এ কথা বলেছেন।
{13:4} রাজা যারবিয়াম এ কথা শুনে তাঁর দিকে হাত বাড়িয়ে আঙ্গুল তুলে তাকে দেখিয়ে বললেন, একে ধর। সঙ্গে সঙ্গে রাজার হাত অসাড় হয়ে গেল, হাতটা তিনি আর গুটিয়ে নিতে পারলেন না।
{13:5} তখন হঠাৎ বেদীটা ভেঙ্গে পড়ল, বেদীর উপরের ছাই মাটিতে ছড়িয়ে গেল। প্রভু পরমেশ্বরের নামে নবীর কথা ফলে গেল।
{13:6} রাজা যারবিয়াম নবীকে বললেন, দয়া করে আপনার প্রভু পরমেশ্বরের কাছে প্রার্থনা করুন যেন আমার হাত ভাল হয়ে যায়। প্রভু পরমেশ্বরের কাছে নবী প্রার্থনা করলেন। রাজার হাত সুস্থ হয়ে গেল।
{13:7} তখন রাজা নবীকে বললেন, আমার সঙ্গে আমার প্রাসাদে চলুন। কিছু খাওয়া-দাওয়া করবেন। আমি আপনাকে পুরস্কার দেব।
{13:8} কিন্তু নবী বললেন, আপনি যদি আমাকে আপনার ঐশ্বর্যের অর্ধেকও দান করেন তাহলেও আমি আপনার সঙ্গে যাব না বা আপনার সঙ্গে আহার করা দূরে থাকুক, জল পর্যন্ত গ্রহণ করব না।
{13:9} পরমেশ্বর আমাকে কোন খাদ্য বা পানীয় গ্রহণ করতে নিষেধ করেছেন এবং যে পথে আমি এসেছি সেই পথে বাড়ি ফিরতেও নিষেধ করেছেন।
{13:10} কাজেই যে পথে তিনি এসেছিলেন সেই পথ দিয়ে না গিয়ে অন্য পথে ফিরে গেলেন।
{i13:11} যিহুদীয়ার নবীর মৃত্যু
{13:11} সেই সময় বেথেলে একজন বৃদ্ধ নবী বাস করতেন। তাঁর ছেলেরা যিহুদীয়ার নবী সেদিন বেথেলে যা করেছিলেন এবং রাজাকে যেসব কথা বলেছিলেন সব তাঁকে বলল।
{13:12} তখন তিনি তাদের জিজ্ঞেস করলেন, তিনি কোন পথে গেলেন।? তারা তাঁকে সেই পথ দেখিয়ে দিলেন।
{13:13} তিনি তখন তাদের বললেন, আমার জন্য গাধা সাজাও। তারা গাধা সাজিয়ে দিল। তিনি তার পিঠে চড়ে
{13:14} যিহুদীয়ার নবীর অনুসরণ করলেন এবং একটি ওক গাছের নীচে তাঁকে বসে থাকতে দেখলেন। তাঁকে তিনি জিজ্ঞাসা করলেন, আপনিই কি যিহুদীয়ার সেই নবী? তিনি বললেন, হ্যাঁ, আমিই সেই।
{13:15} তখন সেই বৃদ্ধ নবী তাঁকে বললেন, আমার বাড়িতে চলুন। সেখানে গিয়ে খাওয়া-দাওয়া করবেন।
{13:16} কিন্তু যিহুদীয়ার সেই নবী তাঁকেও বললেন, আমি আপনার সঙ্গে আপনার বাড়িতে যেতে পারব না, আপনার আতিথ্যও গ্রহণ করতে পারব না, এখানে আপনার সঙ্গে আমি কিছুই পান বা আহার করতে পারব না।
{13:17} কারণ প্রভু পরমেশ্বর আমাকে কোন কিছু পান বা আহার করতে কিম্বা যে পথে আমি এসেছি সেই পথে বাড়ি ফিরতে নিষেধ করেছেন।
{13:18} বেথেলের বৃদ্ধ নবী তখন তাঁকে বললেন, আমিও আপনারই মত একজন নবী এবং পরমেশ্বরের আদেশে একজন স্বর্গদূত আমাকে বলেছেন আপনাকে আমার বাড়িতে নিয়ে গিয়ে আতিথ্য দিতে। বৃদ্ধ নবী কিন্তু তাঁকে মিথ্যা কথা বললেন।
{13:19} কাজেই, যিহুদীয়ার নবী তাঁর সঙ্গে তাঁর বাড়িতে গিয়ে খাওয়া-দাওয়া করলেন।
{13:20} তাঁরা খাচ্ছেন, এমন সময় বেথেলের বৃদ্ধ নবীর কাছে পরমেশ্বরের প্রত্যাদেশ এল,
{13:21} তিনি যিহুদীয়ার নবীকে চীৎকার করে বললেন, পরমেশ্বর বলছেন, তুমি আমার আদেশ অমান্য করেছ। তিনি যা আদেশ করেছিলেন, তা পালন কর নি।
{13:22} তার পরিবর্তে যেখানে তোমাকে নিষেধ করা হয়েছিল সেখানে ফিরে গিয়ে তুমি খাদ্যগ্রহণ করেছ। এই অপরাধে তুমি নিহত হবে এবং তোমার মৃতদেহ তোমার পারিবারিক সমাধিতে সমাহিত হবে না।
{13:23} তাঁদের খাওয়া-দাওয়া শেষ হলে সেই বৃদ্ধ নবী যিহুদীয়ার নবীর জন্য গাধা সাজিয়ে দিলেন।
{13:24} তিনি রওনা হয়ে গেলেন। পথে এক সিংহের আক্রমণে তিনি মারা গেলেন। তাঁর মৃতদেহ পথে পড়ে রইল এবং মৃতদেহের পাশে সিংহ ও গাধাটি দাঁড়িয়ে রইল।
{13:25} কতকগুলি লোক সেই পথ দিয়ে যাবার সময় তাঁর মৃতদেহ ও তার পাশে সিংহটিকে দাঁড়িয়ে থাকতে দেখে বেথেলে গিয়ে সেই খবর দিল।
{13:26} বৃদ্ধ নবী এই সংবাদ শুনে বললেন, এই সেই নবী, যিনি পরমেশ্বরের আদেশ অমান্য করেছিলেন। সেইজন্য প্রভু পরমেশ্বর তাঁর কথা অনুযায়ী তাঁকে আক্রমণ করে হত্যা করার জন্য সিংহ পাঠিয়েছিলেন।
{13:27} তিনি তাঁর ছেলেদের বললেন তাঁর গাধা সাজিয়ে দিতে। তারা গাধা সাজিয়ে দিলে
{13:28} তিনি গাধায় চড়ে সেইখানে গিয়ে দেখলেন, তাঁর মৃতদেহটি পথের মাঝে পড়ে রয়েছে এবং তার পাশে গাধা ও সিংহটি দাঁড়িয়ে রয়েছে। সিংহটি মৃতদেহ খেয়ে ফেলে নি বা গাধাটিকেও মেরে ফেলেনি।
{13:29} বৃদ্ধ নবী তখন যিহুদীয়ার নবীর অশৌচ-পালন ও সমাধি দানের জন্য মৃতদেহটি গাধায় চড়িয়ে বেথেলে ফিরিয়ে আনলেন।
{13:30} তিনি তাঁকে নিজেদের পারিবারিক সমাধিতে সমাহিত করলেন এবং ভাইয়ের জন্য যেভাবে লোকে শোক করে তেমনি তিনি ও তাঁর ছেলেরা শোক করলেন।
{13:31} সমাধিকৃত্য সারা হলে বৃদ্ধ নবী তাঁর ছেলেদের বললেন, আমার মৃত্যু হলে এই সমাধিতেই আমাকে কবর দিও এবং এর পাশেই আমার দেহটি শুইয়ে দিও।
{13:32} প্রভু পরমেশ্বরের আদেশে বেথেলের পূজার বেদী এবং শমরিয়া শহরের সমস্ত দেবস্থানের পূজার বেদীর বিরুদ্ধে ইনি যে কথা উচ্চারণ করেছেন, তা ফলবেই ফলবে।
{i13:33} যারবিয়ামের মারাত্মক পাপ
{13:33} এতসব ঘটনার পরেও রাজা যারবিয়াম কুপথ ত্যাগ করলেন না বরং আর বেশী করে সাধারণ পরিবারের লোকদের মধ্যে থেকে যাকে খুশী তাকে তাঁর প্রতিষ্ঠিত মন্দিরগুলির পুরোহিত পদে নিযুক্ত করতে লাগলেন।
{13:34} তাঁর এই পাপে তাঁর বংশ সমূলে ধ্বংস হয়ে গেল।
{i14:1} যারবিয়ামের পুত্রের মৃত্যু
{14:1} এই সময় রাজা যারবিয়ামের পুত্র আবিয়ার অসুখ করল।
{14:2} যারবিয়াম তাঁর স্ত্রীকে বললেন, শোন, তুমি ছদ্মবেশে শীলোতে যাও, যেন তোমায় কেউ চিনতে না পারে। সেখানে নবী অহিয় থাকেন। তিনিই বলেছিলেন যে, আমি ইসরায়েলের রাজা হব।
{14:3} দশটা রুটি, কিছু পিঠে আর এক ভাঁড় মধু নিয়ে তাঁর কাছে যাও। আমাদের ছেলেটির কি হবে না হবে তাঁকে জিজ্ঞেস করবে, তিনি তোমায় সব বলে দেবেন।
{14:4} যারবিয়ামের স্ত্রী তাঁর কথামত শীলোতে অহিয়র কাছে গেলেন। অহিয় তখন কিছু দেখতে পেতেন না। বয়সের ভারে তিনি অন্ধ হয়ে গিয়েছিলেন।
{14:5} প্রভু পরমেশ্বর তাঁকে বলে দিলেন যে, যারবিয়ামের স্ত্রী তাদের অসুস্থ ছেলের সম্বন্ধে জানতে আসছে। প্রভু তাঁকে বলে দিলেন, তাঁকে কি বলতে হবে। যারবিয়ামের স্ত্রী তাঁর কাছে এসে এমন ভাণ করলেন যেন তিনি অন্য কোন রমণী।
{14:6} কিন্তু অহিয় দরজার কাছে তাঁর পায়ের শব্দ শুনে বলে উঠলেন, যারবিয়ামের স্ত্রী, ভেতরে এস। কেন তুমি অন্য স্ত্রীলোকের ভাণ করছ? তোমার জন্য দুঃসংবাদ আছে।
{14:7} যারবিয়ামকে গিয়ে বল, ইসরায়েলের প্রভু পরমেশ্বর বলেছেন, সাধারণ মানুষের মধ্যে থেকে আমি তোমাকে মনোনীত করে আমার প্রজা ইসরায়েলীদের শাসকরূপে প্রতিষ্ঠিত করেছি।
{14:8} দাউদকুলের হাত থেকে রাজ্য কেড়ে নিয়ে তোমাকে দিয়েছি। আমার দাস দাউদ আমার আদেশ পালন করত, সে একনিষ্ঠভাবে আমার অনুগত ছিল এবং আমার চোখে যা ন্যায্য, তা ছাড়া কোন কাজ করত না। তুমি কিন্তু তার মত নও।
{14:9} তোমার পূর্ববর্তী শাসকদের চেয়েও বেশি দুষ্কর্ম তুমি করেছ। তুমি আমাকে অগ্রাহ্য করেছ এবং পূজা করার জন্য অন্য প্রতিমা ও ধাতু মূর্তি তৈরী করে আমার ক্রোধের আগুন জ্বালিয়ে তুলেছ।
{14:10} এইজন্য আমি তোমার বংশের উপর বিপর্যয় আনব এবং তোমার বংশের যুবক-বৃদ্ধ নির্বিশেষে সমস্ত পুরুষের মৃত্যু ঘটাব। লোকে যেমন আবর্জনা পুড়িয়ে ফেলে আমি সেইভাবে তোমার বংশকে নিঃশেষ করে দেব।
{14:11} যারবিয়াম বংশের কেউ যদি শহরের মধ্যে মারা যায়, তবে তার দেহ কুকুরে খাবে, আর যদি কেউ মাঠে-ঘাটে মরে, তাহলে তাকে শকুনে খাবে। প্রভু পরমেশ্বর স্বয়ং একথা বলছেন।
{14:12} কাজেই, তুমি বাড়ি ফিরে যাও। তুমি শহরে পা দেবার সঙ্গে সঙ্গে তোমার পুত্র মারা যাবে।
{14:13} সমস্ত ইসরায়েল তার জন্য শোক করবে এবং তাকে সমাধি দেবে। যারবিয়াম বংশের সে-ই হবে একমাত্র ব্যক্তি যার সমাধি ও অন্ত্যেষ্টিক্রিয়া যথারীতি অনুষ্ঠিত হবে কারণ ইসরায়েলের আরাধ্য প্রভু পরমেশ্বর একমাত্র তারই উপর তুষ্ট।
{14:14} প্রভু পরমেশ্বর এমন একজনকে ইসরায়েলের রাজা করবেন যিনি যারবিয়াম বংশকে নির্মূল করবেন।
{14:15} পরমেশ্বর ইসরায়েলকে শাস্তি দেবেন। সে হবে ঢেউয়ের দোলায় দোলায়মান নলখাগড়ার মত। এই যে সুন্দর দেশ তিনি তাদের পূর্বপুরুষদের দিয়েছিলেন, এই দেশ থেকে তিনি তাদের উৎখাত করে ইউফ্রেটিস নদীর ওপারে ছড়িয়ে ছিটিয়ে দেবেন। কারণ তারা আশেরা দেবীর নানা প্রতিমা পূজা করে প্রভুর ক্রোধের আগুন জ্বালিয়ে তুলেছে।
{14:16} প্রভু পরমেশ্বর ইসরায়েলকে পরিত্যাগ করবেন কারণ যারবিয়াম পাপ করেছে এবং ইসরায়েলকে পাপের পথে নিয়ে গেছে।
{14:17} যারবিয়ামের স্ত্রী ফিরে গেলেন তির্সাতে। তিনি বাড়ীর দরজায় পা দেওয়া মাত্র তাঁর ছেলেটি মারা গেল।
{14:18} প্রভু তাঁর দাস নবী অহিয়র মাধ্যমে যা বলেছিলেন, সেইমত ইসরায়েলীরা তাকে কবর দিল এবং তার জন্য শোক পালন করল।
{i14:19} যারবিয়ামের মৃত্যু
{14:19} যারবিয়ামের সমস্ত কীর্তিকাহিনী তাঁর যুদ্ধবিগ্রহ ও তাঁর শাসনকার্যের সমস্ত বিবরণ লেখা আছে ইসরায়েলী রাজাদের ইতিহাসে।
{14:20} যারবিয়াম বাইশ বছর রাজত্ব করেছিলেন। তাঁর মৃত্যুর পর তাঁর পুত্র নাদাব রাজা হলেন।
{i14:21} যিহুদীয়ার রাজা রহবিয়াম ( ২ বংশা 11:5—12:15 )
{14:21} শলোমনের পুত্র রহবিয়াম যখন যিহুদীয়ার রাজা হন তখন তাঁর বয়স ছিল একচল্লিশ বছর। তারপর তিনি সতেরো বছর জেরুশালেমে রাজত্ব করেন। ইসরায়েলীদের অধিকৃত সমগ্র অঞ্চলের মধ্যে এই নগরীকেই প্রভু পরমেশ্বর মনোনীত করেছিলেন তাঁর মন্দির প্রতিষ্ঠার জন্য। রহবিয়ামের জননী নয়মা ছিলেন আম্মোনবাসিনী।
{14:22} যিহুদীয়ার লোকদের পাপের মাত্রা ভয়ানকভাবে বেড়ে চলল। তাদের পূর্বপুরুষদের চেয়েও বেশি কুকর্ম করে প্রভু পরমেশ্বরকে তারা ভীষণ ক্রুদ্ধ করে তুলেছিল।
{14:23} তারাও পাহাড়ের চূড়ায় মন্দির প্রতিষ্ঠা করেছিল এবং পাহাড়ে ও গাছের তলায় পাথরের স্তম্ভ ও আশেরা দেবীর প্রতীক মূর্তি গড়ে প্রতিষ্ঠা করেছিল পূজার জন্য।
{14:24} তাদের সবচেয়ে জঘন্য কাজ ছিল এই যে, তারা এই সমস্ত মন্দিরে দেবদাসেরা ব্যভিচারের কাজ চালাত । ইসরায়েলীরা দেশ অধিকার করার সময় প্রভু পরমেশ্বর এ দেশের অধিবাসী যে সমস্ত জাতিকে বিতাড়িত করেছিলেন, ইসরায়েলীরা তাদেরই ঘৃণ্য ক্রিয়াকলাপ, আচারপ্রথা অনুসরণ করতে লাগল।
{14:25} রহবিয়ামের রাজত্বের পঞ্চম বছরে মিশরের রাজা শিশক জেরুশালেম আক্রমণ করেন।
{14:26} তিনি মন্দির ও রাজপ্রাসাদের সমস্ত ধনরত্ন এবং শলোমনের তৈরী সমস্ত সোনার ঢাল নিয়ে চলে গেলেন।
{14:27} সেগুলির পরিবর্তে রহবিয়াম ব্রোঞ্জের ঢাল তৈরী করিয়ে প্রাসাদের দ্বাররক্ষী কর্মচারীদের জিম্মায় দিলেন।
{14:28} রাজা মন্দিরে যাবার সময় রক্ষীরা সেই ঢালগুলি নিয়ে রাজার সঙ্গে যেত এবং প্রাসাদে ফিরে আসার পর সেগুলি আবার প্রাসাদের অস্ত্রশালায় রেখে দিত।
{14:29} রাজা রহবিয়ামের সমস্ত কার্যাবলীর বিবরণ যিহুদীয়ার রাজকাহিনীতে লেখা আছে।
{14:30} রহবিয়ামের রাজত্বকালে তাঁর সঙ্গে যারবিয়ামের যুদ্ধ বিগ্রহ লেগেই থাকত।
{14:31} রহবিয়ামের মৃত্যু হলে দাউদ নগরে রাজপরিবারের সমাধিক্ষেত্রে তাঁকে সমাহিত করা হল। তাঁর সিংহাসনে রাজা হলেন তাঁর পুত্র আবিয়াম।
{i15:1} যিহুদীয়ার রাজা আবিয়াম ( ২ বংশা 13:1—14:1 )
{15:1} ইসরায়েলের রাজা যারবিয়ামের রাজত্বের অষ্টাদশ বছরে আবিয়াম যিহুদীয়ার রাজা হলেন।
{15:2} জেরুশালেমে তিনি তিন বছর রাজত্ব করেছিলেন। তাঁর মা ছিলেন অবশালোমের কন্যা মাখা।
{15:3} ইনিও পিতার মত সব রকম পাপাচারে ডুবে থাকতেন। তাঁর পূর্বপুরুষ দাউদের মত প্রভু পরমেশ্বরের অনুগত ছিলেন না।
{15:4} কিন্তু দাউদের সুবাদে প্রভু তাঁকে বংশের প্রদীপরূপে একটি সন্তান দিয়েছিলেন তাঁর মৃত্যুর পরে জেরুশালেমের রাজা হবার জন্য।
{15:5} কারণ দাউদ প্রভুর ইচ্ছা পালন করতেন। একমাত্র হিত্তিয় উরিয়ের ব্যাপার ছাড়া কোনদিন দাউদ তাঁর আদেশ অমান্য করেন নি।
{15:6} আবিয়ামের রাজত্বকালেও তাঁর সাথে যারবিয়ামের অবিরাম যুদ্ধ বিগ্রহ চলেছে।
{15:7} আবিয়ামের রাজত্বকালের বিবরণ যিহুদীয়ার ‘রাজ কাহিনী’তে লেখা আছে।
{15:8} দাউদ নগরে আবিয়ামের মৃত্যু ও সমাধি হয়। তাঁর মৃত্যুর পর তাঁর পুত্র আসা রাজা হন।
{i15:9} যিহুদীয়ার রাজা আসা
{15:9} ইসরায়েলের রাজা যারবিয়ামের রাজত্বকালের বিংশতিতম বছরে যিহুদীয়ার রাজা হন।
{15:10} তিনি জেরুশালেমে একচল্লিশ বছর রাজত্ব করেন। তাঁর পিতামহী ছিলেন অবশালোমের কন্যা মাখা
{15:11} আসা তাঁর পূর্বপুরুষ দাউদের মতই প্রভু পরমেশ্বরের ইচ্ছা পালন করতেন।
{15:12} যে সমস্ত পুরুষ ও নারী দেবস্থানে দেবসেবার অঙ্গ হিসাবে দেহব্যবসায় লিপ্ত ছিল তাদের তিনি দেশ থেকে তাড়িয়ে দিয়েছিলেন এবং তাঁর পিতৃ-পিতামহের প্রতিষ্ঠিত সমস্ত দেব-দেবীর মূর্তি ও বিগ্রহ দূর করে দিয়েছিলেন।
{15:13} তাঁর পিতামহী মাখা উর্বরতার দেবী আশেরার একটি কুৎসিত মূর্তি তৈরী করেছিলেন বলে আসা তাঁকে রাজমাতার পদ থেকে সরিয়ে দিয়েছিলেন। মূর্তিটিকে ভেঙ্গে কিদ্রোণ উপত্যকায় নিয়ে গিয়ে পুড়িয়ে দিয়েছিলেন।
{15:14} তবে পাহাড়ের উপরের দেবস্থানগুলি তিনি ধ্বংস করেন নি। তাহলেও সারাজীবন তিনি একনিষ্ঠভাবে প্রভু পরমেশ্বরের অনুগত ছিলেন।
{15:15} তাঁর পিতা যে সমস্ত জিনিস প্রভুর উদ্দেশে উৎসর্গ করেছিলেন এবং তিনিও সোনা-রূপোর যা কিছু পাত্র উৎসর্গ করেছিলেন, সবই তিনি প্রভুর মন্দিরে রেখে দিলেন।
{15:16} যিহুদীয়ার রাজা আসার সঙ্গে ইসরায়েলরাজ বাশার সারাটি জীবনকাল যুদ্ধবিগ্রহ চলেছিল।
{15:17} ইসরায়েলরাজ বাশা যিহুদীয়া আক্রমণ করে রামাতে গড় তৈরী করতে লাগলেন যাতে যিহুদীয়াতে আসা-যাওয়ার কোন পথ না থাকে।
{15:18} রাজা আসা তখন মন্দিরে এবং রাজপ্রাসাদে যা কিছু সোনা-রূপো অবশিষ্ট ছিল সব কয়েকজন কর্মচারীর হাতে দামাসকাসে হিষিরোনের পৌত্র ও তাব্রিম্মোনের পুত্র সিরিয়ার রাজা বেন-হাদাদের কাছে পাঠিয়ে দিলেন। সেইসাথে এই সংবাদও পাঠালেনঃ
{15:19} আপনার পিতার সঙ্গে আমার পিতার যে মৈত্রীচুক্তি ছিল, আপনার সঙ্গে আমারও সেই মৈত্রীচুক্তি বজায় থাকুক। আমি আপনার কাছে উপহারস্বরূপ সোনা রূপো পাঠাচ্ছি। ইসরায়েলরাজ বাশার সঙ্গে আপনার যে চুক্তি আছে, বাতিল করুন। তাহলে সে আমার রাজ্য থেকে তার সৈন্য সরিয়ে নেবে।
{15:20} বেনহাদাদ আসার প্রস্তাবে রাজী হলেন। সৈন্য-সামন্ত নিয়ে সেনাপতিদের পাঠিয়ে দিলেন ইসরায়েলের নগরগুলি আক্রমণ করতে। সেনাপতিরা ইয়োন, দান, আবেল-বেথ-মাখা, সমগ্র কিন্নেরবৎ অঞ্চল এবং নপ্তালি গোষ্ঠীর সমগ্র এলাকা দখল করে নিলেন।
{15:21} বাশা এই সংবাদ পেয়ে রামায় দুর্গনগরী নির্মাণের কাজ বন্ধ করে তির্সায় গিয়ে বাস করতে লাগলেন।
{15:22} তখন রাজা আসা সারা যিহুদীয়ায় এক হুকুমনামা জারি করলেন। তাতে বলা হল, রামায় দুর্গনগরী নির্মাণের জন্য রাজা বাশা যে সমস্ত কাঠ-পাথর সেখানে জমা করেছেন, যিহুদীয়ার প্রত্যেক যেন সেগুলি সেখান থেকে নিয়ে যায়। এ কাজে কারও রেহাই নেই। এইসব সাজ-সরঞ্জাম দিয়ে রাজা আসা বিন্যামীন গোষ্ঠীর এলাকার গেবা ও মিসপাতে দুর্গ নির্মাণ করলেন।
{15:23} রাজা আসার সমস্ত কীর্তিকাহিনী, তাঁর বীরত্ব ও প্রভাব-প্রতিপত্তির কথা যিহুদীয়ার ‘রাজকাহিনী’তে লেখা আছে। কিন্তু বৃদ্ধ বয়সে পায়ের রোগে তিনি পঙ্গু হয়ে পড়েছিলেন।
{15:24} আসার মৃত্যু হলে দাউদ নগরে রাজ পরিবারের সমাধিক্ষেত্রে তাঁকে সমাহিত করা হল। তাঁর পুত্র যিহোশাফট তাঁর সিংহাসনে রাজা হলেন।
{i15:25} ইসরায়েলের রাজা নাদাব
{15:25} যিহুদীয়ার রাজা আসার রাজত্বকালের দ্বিতীয় বছরে রাজা যারবিয়ামের পুত্র নাদাব ইসরায়েলের রাজা হন। তিনি মাত্র দু বছর রাজত্ব করেন।
{15:26} তিনিও তাঁর পিতার মত পরমেশ্বরের দৃষ্টিতে গর্হিত কাজে ডুবেছিলেন এবং ইসরায়েলীদেরও পাপের পথে নিয়ে গিয়েছিলেন।
{15:27} ইষাখর গোষ্ঠীর অহিয়র পুত্র বাশা নাদাবের বিরুদ্ধে ষড়যন্ত্র করেন এবং নাদাব যখন সসৈন্যে ফিলিস্তিয়ার গিব্বেথন নগরী অবরোধ করেছিলেন তখন বাশা তাঁকে হত্যা করেন।
{15:28} যিহুদীয়ার রাজা আসা-র রাজত্বের তৃতীয় বছরে এই ঘটনা ঘটে। বাশা তাঁকে হত্যা করে তাঁর সিংহাসন অধিকার করেন।
{15:29} রাজা হয়েই তিনি যারবিয়ামের পরিবারের সকলকে হত্যা করতে শুরু করেন। প্রভু পরমেশ্বর তাঁর দাস, শীলোর নবী অহিয়র মাধ্যমে যে কথা বলেছিলেন সেই কথা অনুসারে যারবিয়ামের পরিবারের সকলে নিহত হল, কেউ রেহাই পেল না।
{15:30} যারবিয়াম নিজে গর্হিত কাজ করেছিলেন এবং ইসরায়েলীদেরও সেই পাপ করিয়েছিলেন বলেই ইসরায়েলের ঈশ্বর প্রভু তাঁর উপর অত্যন্ত ক্রুদ্ধ হয়েছিলেন। তার ফলেই তাঁর এই পরিণাম ঘটেছিল।
{15:31} রাজা নাদাবের সমস্ত কার্যকলাপের বিবরণ ইসরায়েল জাতির ‘রাজকাহিনী’তে লেথা আছে।
{15:32} যিহুদীয়ার রাজা আসা এবং ইসরায়েলের রাজা বাশা যতদিন ক্ষমতাসীন ছিলেন ততদিন পরস্পরের বিরুদ্ধে অবিরাম যুদ্ধ করে গেছেন।
{i15:33} ইসরায়েলের রাজা বাশা
{15:33} যিহুদীয়ার রাজা আসার রাজত্বের তৃতীয় বছরে অহিয়র পুত্র বাশা সমগ্র ইসরায়েলের রাজা হন এবং চল্লিশ বছর রাজত্ব করেন।
{15:34} তির্সা ছিল তাঁর রাজধানী। তাঁর পূর্ববর্তী রাজা যারবিয়ামের মত তিনিও প্রভু পরমেশ্বরের দৃষ্টিতে গর্হিত কাজ করেছিলেন এবং ইসরায়েলীদেরও সেই পথে নিয়ে গিয়েছিলেন।
{16:1} হনানির পুত্র নবী যেহু। তাঁর কাছে বাশা সম্পর্কে ঈশ্বরের এক প্রত্যাদেশ এল:
{16:2} তুমি ছিলে নিতান্ত তুচ্ছ, নগণ্য একজন। আমিই তোমাকে আমার প্রজা ইসরায়েলীদের নেতৃপদে প্রতিষ্ঠিত করেছি। আর তুমি কিনা যারবিয়ামেরই মত পাপ করলে এবং আমার প্রজাদেরও পাপ করালে। তাদের পাপ আমাকে ক্রুদ্ধ করেছে।
{16:3} তাই যারবিয়ামের বংশকে যেমন আমি নির্মূল করেছি তেমনি তোমারও বংশকে সমূলে উৎখাত করব।
{16:4} তোমার পরিবারের কোন লোক নগরের মধ্যে মরলে তাকে কুকুরে খাবে এবং পথে-প্রান্তরে মরলে তাকে শকুনে খাবে।
{16:5} ইসরায়েল জাতির ‘রাজকাহিনী’তে বাশার সমস্ত কাজ ও বীরত্বের বিবরণ লেখা আছে।
{16:6} বাশার মৃত্যুর পর তির্সাতে তাঁর সমাধি হয়। তারপর তাঁর পুত্র এলা ইসরায়েলের রাজা হন।
{16:7} প্রভু পরমেশ্বর বাশা ও তাঁর পরিবারের বিরুদ্ধে নবী যেহুর কাছে এই প্রত্যাদেশ পাঠিয়েছিলেন, কারণ বাশা প্রভু পরমেশ্বরের বিরুদ্ধে পাপ করেছিলেন। শুধু যে তিনি যারবিয়ামের মত অন্যায় করেছিলেন, তা নয়, তিনি যারবিয়ামের বংশের সকলকে হত্যা করেছিলেন। এইজন্যই প্রভু তাঁর উপর রুষ্ট হয়েছিলেন।
{i16:8} ইসরায়েলরাজ এলা
{16:8} যিহুদীয়ার রাজা আসার রাজত্বের ছাব্বিশতম বছরে বাশার পুত্র এলা ইসরায়েলের রাজা হেলন। তির্সা ছিল তাঁর রাজধানী। রাজত্ব করলেন মাত্র দুবছর।
{16:9} তাঁর রথী-বাহিনীর অর্ধাংশের নায়ক সিম্রী তাঁর বিরুদ্ধে ষড়যন্ত্র করলেন। একদিন তির্সায় রাজা এলা রাজবাড়ির অধ্যক্ষ আসার বাড়িতে সুরা পানের ফলে অত্যন্ত মত্ত অবস্থায় ছিলেন।
{16:10} সিম্রী সেইসময় বাড়িতে ঢুকে এলাকে হত্যা করে তাঁর সিংহাসন অধিকার করেন। যিহুদীয়ার রাজা আসার সাতাশ বছর রাজত্বের সময় এই ঘটনা ঘটে।
{16:11} সিম্রী রাজা হয়েই বাশার বংশের সকলকে হত্যা করলেন। তাঁর সমস্ত পুরুষ আত্মীয় ও বন্ধুদেরও হত্যা করলেন।
{16:12} এইভাবেই নবী যেহুর মাধ্যমে বাশার বিরুদ্ধে প্রভুর প্রত্যাদেশ পূর্ণ হল।
{16:13} প্রতিমা পূজা ও ইসরায়েলীদের পাপের পথে পরিচালিত করার জন্য বাশা এবং তাঁর পুত্র এলার উপর ইসরায়েলের আরাধ্য প্রভু পরমেশ্বর রুষ্ট হয়েছিলেন।
{16:14} এলার সমস্ত কীর্তিকলাপের বিবরণ ইসরায়েলী জাতির ‘রাজকাহিনী’তে লেখা আছে।
{i16:15} ইসরায়েলের রাজা সিম্রী
{16:15} যিহুদীয়ার রাজা আসার রাজত্বের ছাব্বিশ বছরে সিম্রী তির্সার সিংহাসনে বসলেন এবং ইসরায়েলের উপর রাজত্ব করেন মাত্র সাত দিন। এই সময ইসরায়েলী সৈন্যবাহিনী ফিলিস্তিয়ার গিব্বেথন অবরোধ করেছিল।
{16:16} যখন তারা শুনল যে সিম্রী রাজার বিরুদ্ধে ষড়যন্ত্র করে তাঁকে হত্যা করেছে তখন সঙ্গে সঙ্গে তারা তাদের সেনাপতি আম্রিকে রাজা বলে ঘোষণা করল।
{16:17} আম্রি তখন তাঁর সৈন্য-সামন্ত নিয়ে গিব্বেথন ছেড়ে ফিরে এসে তির্সা অবরোধ করলেন।
{16:18} সিম্রী দেখলেন নগরের পতন হয়েছে তখন তিনি প্রাসাদের দুর্গে গিয়ে প্রাসাদে আগুন ধরিয়ে দিলেন এবং সেই আগুনে নিজেও পুড়ে মরলেন।
{16:19} সিম্রীও যারবিয়ামের মত নিজেও পাপ করেছিলেন এবং ইসরায়েলীদেরও পাপের পথে নিয়ে যাওয়ায় প্রভু পরমেশ্বর তাঁর উপর অত্যন্ত ক্রুদ্ধ হয়েছিলেন। তারই প্রতিফলস্বরূপ এই ঘটনা ঘটেছিল।
{16:20} সিম্রীর সমস্ত কার্য বিবরণ ও ষড়যন্ত্রের কাহিনী ইসরায়েল জাতির ‘রাজকাহিনী’তে লেখা আছে।
{i16:21} ইসরায়েলরাজ আম্রি
{16:21} এই সময়ে ইসরায়েলীরা দু দলে ভাগ হয়ে গেল। একদল গীনাথের পুত্র তিব্নিকে রাজা করতে চাইল আর অন্যদল আম্রির পক্ষে রইল।
{16:22} আম্রির দলের লোকেরা তিব্নির দলের লোকদের পরাজিত করল। তিব্নি নিহত হলেন এবং আম্রি ইসরায়েলের সিংহাসনে বসলেন।
{16:23} যিহুদারাজ আসার রাজত্বের একত্রিশ বছরে আম্রি ইসরায়েলের রাজা হয়েছিলেন এবং বারো বছর রাজত্ব করেছিলেন।এর মধ্যে প্রথম ছয় বছর তিনি রাজধানী তির্সায় রাজত্ব করেন।
{16:24} তিনি শেমের নামে এক ব্যক্তির কাছ থেকে দুই তালন্ত রূপো দিয়ে শমরিয়া পাহাড়টি কিনে নেন। পাহাড়টিকে সুরক্ষিত করে সেখানে একটি নগর পত্তন করেন এবং পাহাড়ের পূর্বতন মালিকের নাম অনুসারে নগরটির নাম রাখেন শমরিয়া।
{16:25} আম্রি রাজা হয়ে প্রভু ঈশ্বরের ইচ্ছার বিরুদ্ধে কাজ করতে লাগলেন। তাঁর পূর্বতন রাজাদের চেয়েও তাঁর পাপের মাত্রা বেশি হতে লাগল।
{16:26} তাঁর পূর্বতন রাজা যারবিয়ামের মত তিনিও নিজের কুকীর্তি দিয়ে এবং প্রজাকুলকে পাপ ও প্রতিমাপূজায় লিপ্ত করে ইসরায়েলের আরাধ্য ঈশ্বর প্রভুকে ক্রুদ্ধ করে তুলেছিলেন।
{16:27} যা কিছু আম্রি করেছিলেন, তার সমস্ত কার্যবিবরণ ‘ইসরায়েল জাতির রাজকাহিনী'তে লিপিবদ্ধ আছে।
{16:28} আম্রির মৃত্যু হলে তাঁকে শমরিয়াতে সমাধি দেওয়া হল এবং তাঁর পুত্র আহাব রাজা হলেন।
{i16:29} ইসরায়েলরাজ আহাব
{16:29} যিহুদীয়ারাজ আসার রাজত্বের আটত্রিশ বছরে আম্রির পুত্র আহাব ইসরায়েলের রাজা হল। তিনি রাজধানী শমরিয়া থেকে বাইশ বছর রাজ্য পরিচালনা করেন।
{16:30} তিনি তাঁর পূর্বতন রাজাদের সকলের চেয়ে বেশি পাপ করতে লাগলেন।
{16:31} যারবিয়ামের অন্যায় তাঁর অন্যায়ের তুলনায় নেহাতই সামান্য ছিল। তিনি আরও বাড়াবাড়ি করলেন। সীদোনের রাজা এথবেলের কন্যা ইষেবলকে বিবাহ করলেন এবং বেল দেবতার উপাসনা করতে শুরু করলেন।
{16:32} তিনি শমরিয়া দেশে বেলদেবের জন্য একটি মন্দির তৈরী করলেন এবং বেলদেবের উদ্দেশ্যে তার মধ্যে একটি বেদী প্রতিষ্ঠা করলেন।
{16:33} আশেরা দেবীরও একটি প্রতিমা তৈরী করে প্রতিষ্ঠা করলেন। আহাবের আগে ইসরায়েলের যত রাজা ছিলেন সকলের চেয়ে তিনি ইসরায়েলের আরাধ্য ঈশ্বর প্রভুর অসন্তোষজনক কাজ বেশি করেছিলেন।
{16:34} তাঁর আমলে বেথেলনিবাসী হিয়েল নামে এক ব্যক্তি যিরিহো নগর পুননির্মাণ করেছিলেন। নূনের পুত্র যিহোশূয়ের মাধ্যমে প্রভু পরমেশ্বর যা বলেছিলেন সেই অনুযায়ী ঐ নগরের ভিত্তি স্থাপনের সময় হিয়েলের বড় ছেলে অবীরাম মারা যায় এবং নগরের তোরণ তৈরী করার সময় তার ছোট ছেলে সেগুব মারা যায়।
{i17:1} এলিয়ের কাহিনী
{17:1} গিলিয়দ প্রদেশের তিশবী নিবাসী নবী এলিয় রাজা আহাবকে বললেন, ইসরায়েলীদের আরাধ্য যে ঈশ্বরের সেবক আমি, সেই জাগ্রত প্রভু পরমেশ্বরের নামে বলছি, আমি না বলা পর্যন্ত আগামী কয়েক বছর দেশে বৃষ্টি বা শিশির কিছুই পড়বে না।
{17:2} তারপর প্রভু পরমেশ্বর তাঁকে প্রত্যাদেশ দিলনঃ
{17:3} তুমি এ দেশ ছেড়ে পূর্ব দিকে চলে যাও এবং জর্ডনের পূর্বে ছোট নদী কেরিতের ধারে গিয়ে লুকিয়ে থাক।
{17:4} তুমি নদীর জল খাবে আর দাঁড়কাকদের আমি আদেশ দিয়েছি, তারা তোমায় খাবার জোগাবে।
{17:5} এলিয় পরমেশ্বরের আদেশ অনুযায়ী কেরিত নদীর ধারে গিয়ে থাকতে লাগলেন।
{17:6} প্রতিদিন কাকেরা তাঁকে সকালে-সন্ধ্যায় রুটি আর মাংস এনে দিত। আর তিনি নদীর জল খেতেন।
{17:7} দেশে বৃষ্টি না হওয়ায় কিছুদিন পরে ঝরণার জলও শুকিয়ে গেল।
{i17:8} এলিয় এবং সারিফতের বিধবা
{17:8} তখন প্রভু পরমেশ্বর এলিয়কে প্রত্যাদেশ দিলেনঃ বললেন,
{17:9} এবার তুমি যাও সীদোন নগরের কাছে সারিফত গ্রামে এবং সেখানেই থাক। সেখানকার একজন বিধবাকে আমি আদেশ দিয়েছি। সে তোমাকে খাবার জোগাবে।
{17:10} এলিয় সারিফতে চলে গেলেন। শহরে ঢুকবার পথে তিনি দেখতে পেলেন একটি বিধবা নারী জ্বালানি কাঠ কুড়াচ্ছে। তিনি তাকে বললেন, দয়া করে আমায় একটু খাবার জল দেবে?
{17:11} সে যখন জল আনতে যাচ্ছিল তখন তিনি তাকে বললেন, সেই সঙ্গে আমার জন্য কিছু রুটিও এনো।
{17:12} বিধবা নারী বলল, আপনার ঈশ্বর, জাগ্রত প্রভুর দিব্য, আমার কাছে একটাও রুটি নেই। শুধু এক মুঠো ময়দা আর ভাঁড়ে সামান্য একটু তেল পড়ে আছে। এখান থেকে গোটা দুই কাঠ কুড়িয়ে বাড়িতে নিয়ে গিয়ে আমার ও আমার ছেলেটার জন্য খাবার তৈরী করে শেষবারের মত খাব, তারপর অনাহারে মারা যাব।
{17:13} এলিয় তাকে বললেন, ভয় নেই,। যাও, খাবার তৈরী কর গিয়ে। তবে, তোমার যেটুকু ময়দা আছে, তাই দিয়ে প্রথম আমার জন্য ছোট একখানা রুটি তৈরী করে নিয়ে এস। তারপর বাকীটা দিয়ে তোমার আর তোমার ছেলের জন্য রুটি করো।
{17:14} কারণ ইসরায়েলের ঈশ্বর, প্রভু পরমেশ্বর বলেছেন, যতদিন না আমি পৃথিবীতে বৃষ্টিপাত করি, ততদিন তোমার ময়দার পাত্র শূন্য হবে না বা তোমার তেলের ভাঁড় শুকাবে না।
{17:15} বিধবা নারী তখন এলিয়র কথা মত কাজ করল। তারপর থেকে তাদের সকলের অনেক দিন খাবারের অভাব হয়নি।
{17:16} এলিয়র মাধ্যমে প্রভু পরমেশ্বরের প্রতিশ্রুতি অনুযায়ী তাদের ময়দার পাত্র খালি হয়নি আর তেলের ভাঁড় শুকিয়ে যায় নি।
{17:17} কিছুদিন পর সেই বিধবা নারীর ছেলের খুব অসুখ করল। দিন দিন তার অবস্থা খারাপের দিকে চলতে লাগল। শেষে একদিন ছেলেটি মারা গেল।
{17:18} বিধবা মেয়েটি এলিয়কে বলল, হে ঈশ্বরের ভক্তদাস, আপনি কেন আমার এমন অবস্থা করলেন? আপনি কি ঈশ্বরকে আমার পাপের কথা মনে করিয়ে দিয়ে আমার ছেলের মরণ ডাকতে এসেছেন?
{17:19} এলিয় তাকে বললেন, ছেলেটিকে আমার কাছে দাও। তিনি তার কোল থেকে ছেলেটিকে নিয়ে উপর তলায় নিজের ঘরে নিয়ে গিয়ে নিজের বিছানায় শুইয়ে দিলেন।
{17:20} তারপর তিনি জোরে জোরে প্রার্থনা করতে লাগলেন, হে প্রভু, আমার ঈশ্বর, কেন তুমি এই বিধবার এমন সর্বনাশ করলে? সে আমার এত সেবা যত্ন করল আর তুমি তার ছেলেটিকে মেরে ফেললে।
{17:21} তারপর এলিয় ছেলেটির দেহের উপর তিনবার উবুড় হয়ে শুলেন এবং প্রার্থনা করলেন, হে প্রভু, আমার ঈশ্বর, তুমি ছেলেটির প্রাণ ফিরিয়ে দাও।
{17:22} প্রভু এলিয়ের প্রার্থনা শুনলেন। ছেলেটির আবার শ্বাস-প্রশ্বাস বইতে লাগল। সে বেঁচে উঠল।
{17:23} এলিয় ছেলেটিকে নীচে তার মায়ের কাছে নিয়ে গিয়ে বললেন, দেখ, তোমার ছেলে বেঁচে উঠেছে।
{17:24} বিধবা জননী তখন বলল, এবার আমি জানলাম, আপনি সত্যিই ঈশ্বরের ভক্তদাস। সত্যিই প্রভু পরমেশ্ব আপনার মুখ দিয়ে কথা বলেন।
{i18:1} এলিয় ও বেলদেবের পুরোহিতবৃন্দ
{18:1} কিছুদিন পরে, তখনও খরার তৃতীয় বছর চলছে, প্রভু পরমেশ্বর এলিয়কে বললেন, যাও, রাজা আহাবের সঙ্গে দেখা কর। আমি বর্ষা পাঠাচ্ছি।
{18:2} এলিয় রওনা হলেন। তখন দুর্ভিক্ষে শমরিয়ার অবস্থা চরমে।
{18:3} তাই রাজা আহাব রাজপ্রাসাদের অধ্যক্ষ ওবদিয়াকে ডেকে পাঠালেন। (ওবদিয়া ছিলেন প্রভুর একজন ভক্ত সেবক।
{18:4} ইষেবল যখন পরমেশ্বরের ভক্ত নবীদের হত্যা করছিলেন ওবদিয়া তখন তাঁদের মধ্যে একশো জন নবীকে দু দলে ভাগ করে পঞ্চাশজনের এক একটা দলকে গুহায় লুকিয়ে রেখেছিলেন এবং অন্নজল দিয়ে তাঁদের প্রতিপালন করেছিলেন।)
{18:5} আহাব তাঁকে বললেন, দেশের যেখানে যত নদী আর ঝর্ণা আছে, চল সব দেখে আসি। আমাদের খচ্চর আর ঘোড়াগুলির জন্য ঘাস পাওয়া যায় কিনা। তা না হলে এই পশুপালকে বাঁচানো যাবে না।
{18:6} জল ও ঘাসের খোঁজে সারা দেশ পরিভ্রমণ করার জন্য তাঁরা দেশটাকে দুইভাগে ভাগ করে নিলেন। আহাব গেলেন এক দিকে এবং ওবদিয়া গেলেন অন্যদিকে।
{18:7} ওবদিয়া চলেছেন। পথে হঠাৎ এলিয়ের সঙ্গে দেখা। তাঁকে চিনতে পেরে সাষ্টাঙ্গে প্রণাম করে তাঁকে জিজ্ঞাসা করলেন, আপনিই কি আমার প্রভু এলিয়? একি সত্যি?
{18:8} কিনি বললেন, হ্যাঁ, আমি এলিয়। যাও, তোমার মনিব রাজাকে গিয়ে বল যে, এলিয় এখানে আছে।
{18:9} ওবদিয়া বললেন, আমি আপনার কাছে কি অপরাধ করেছি যে আপনি আমাকে রাজা আহাবের হাতে তুলে দিয়ে মরণের মুখে ঠেলে দিচ্ছেন?
{18:10} আপনার ঈশ্বর সদা জাগ্রত প্রভুর দিব্য, পৃথিবীতে এমন কোন দেশ নেই যেখানে রাজা আপনার খোঁজ করেন নি। যখনই কোন রাজা খবর পাঠিয়েছেন যে আপনি সেখানে নেই, তখনই রাজা আহাব তাঁদের সে সম্বন্ধে শপথ করে বলতে বাধ্য করেছেন।
{18:11} আর এখন আপনি চাইছেন যে আমি তাঁর কাছে গিয়ে বলি যে আপনি এখানে আছেন?
{18:12} আর আমি এখান দিয়ে চলে যাবার সঙ্গে সঙ্গে প্রভুর আত্মা যদি আপনাকে কোন অজানা জায়গায় নিয়ে যান? তাহলে, আমি যখন তাঁকে গিয়ে আপনার এখানে থাকার কথা বলব, তারপর এখানে আপনাকে পাওয়া না গেলে, তিনি আমাকে হত্যা করবেন। আপনি তো জানেন ছোটবেলা থেকেই আমি প্রভুর ভক্ত দাস।
{18:13} আপনি কি শোনেন নি, ইষেবল যখন প্রভুর নবীদের হত্যা করছিলেন, তখন আমি নবীদের মধ্যে একশো জনকে দুইদলে ভাগ করে পঞ্চাশজনের এক একটা দলকে গুহায় লুকিয়ে রেখে অন্নজল দিয়ে প্রতিপালন করেছিলাম?
{18:14} আর এখন আপনি বলছেন, যাও, তোমার মনিবকে বল যে, এলিয় এখানে আছেন? তিনি তো আমাকে হত্যা করবেন।
{18:15} এলিয় বললেন, আমি যাঁর সেবক, সেই সদাজাগ্রত সর্বশক্তিমান পরমেশ্বরের শপথ নিয়ে আমি বলছি, আজ রাজার সঙ্গে আমার দেখা হবেই।
{18:16} ওবদিয়া তখন রাজা আহাবের কাছে গিয়ে সব কথা বললেন। আহাব এলিয়ের সঙ্গে দেখা করার জন্য রওনা হলেন।
{18:17} এলিয়কে দেখামাত্র আহাব বললেন, এই যে তুমি, ইসরায়েলের কাঁটা।
{18:18} এলিয় বললেন, ইসরায়েলের কাঁটা আমি নই। কাঁটা হচ্ছ তুমি–তুমি আর তোমার বাবা। তোমরা পরমেশ্বরের আদেশ অমান্য করে বেলদেবতাদের পূজা করছ।
{18:19} এখন ইসরায়েলীদের আদেশ কর, তারা যেন কার্মেল পর্বতে আমার কাছে একত্র হয়। সেইসঙ্গে বেলদেবতার 450 জন নবী এবং দেবী আশেরার 400 জন নবী — যারা রাণী ইষেবলের আশ্রিত — সবাইকে সেখানে হাজির কর।
{18:20} সমস্ত ইসরায়েলী প্রজা ও সেই নবীদের কার্মেল পাহাড়ে জড়ো হবার জন্য রাজা আহাবের হুকুম জারি হয়ে গেল।
{18:21} এলিয় সমগ্র জনতার কাছে গিয়ে বললেন, আর কতকাল তোমরা দুই নৌকায় পা দিয়ে থাকবে? যদি মনে কর, প্রভুই পরমেশ্বর, তাহলে তাঁরই অনুগামী হও। আর যদি মনে কর বেলদেবই ঈশ্বর, তাহলে তার অনুগামী হও। তাঁর এ কথায় জনতার কাছ থেকে কোন সাড়া পাওয়া গেল না।
{18:22} এলিয় তখন তাদের বললেন, পরমেশ্বরের ভক্ত নবীদের মধ্যে একমাত্র আমিই বাকী রয়েছি। কিন্তু বেলদেবের 450 জন নবী আছে।
{18:23} দুটো বৃষ আমাদের দেওয়া হোক। বেলদেবের নবীরা একটা নিক। সেটাকে টুকরো টুকরো করে যজ্ঞবেদীতে সাজানো কাঠের উপর রাখুক — কিন্তু তাতে আগুন দেবে না। আমিও অন্য বৃষটা দিয়ে তাই করবো। তাতে আগুন দেব না।
{18:24} তারপর ওরা ওদের দেবতাকে আহ্বান করুক। আমিও আমার পরমেশ্বরকে আহ্বান জানাব। যিনি, আগুন পাঠিয়ে আহ্বানে সাড়া দেবেন, তিনিই প্রকৃত পরমেশ্বর। সকলে সমস্বরে সমর্থন জানিয়ে বলল, ঠিক কথা, তাই হোক।
{18:25} এলিয় বেলদেবের নবীদের বললেন, তোমরা তো অনেকজন আছ, তোমরাই বরং আগে একটা বৃষ বেছে নিয়ে বলি দিয়ে বেদীতে সাজিয়ে তোমাদের দেবতাকে আহ্বান কর। কিন্তু তাতে আগুন দিও না।
{18:26} তারা একটি বৃষ নিয়ে উৎসর্গ করল এবং সকাল থেকে দুপুর পর্যন্ত চীৎকার করে বেলদেবকে আহ্বান করতে লাগল: হে বেলদেব, আমাদের ডাকে সাড়া দাও। সেই সঙ্গে নেচে নেচে তারা যজ্ঞবেদী প্রদক্ষিণ করতে লাগল। কিন্তু কোন সাড়া এল না।
{18:27} দুপুরে এলিয় তাদের ঠাট্টা করে বললেন, আরও জোরে প্রার্থনা কর। তিনি তো একজন দেবতা। হয়তো তিনি দিবাস্বপ্নে বিভোর হয়েছেন কিম্বা বিশ্রাম করছেন। নয়তো কোথাও গিয়েছেন কিম্বা ঘুমাচ্ছেন। তাঁকে তো জাগানো দরকার।
{18:28} বেলদেবের নবীরা আরও জোরে চীৎকার করতে লাগল এবং তাদের প্রথা অনুযায়ী ছুরি, ছোরা দিয়ে নিজেদের দেহ ক্ষতবিক্ষত করে রক্তপাত করতে লাগল।
{18:29} দুপুর পেরিয়ে বিকেলের বলিদানের সময় পর্যন্ত তারা আকুল হয়ে চীৎকার করে তাদের দেবতাকে ডাকতে লাগল। কিন্তু কেউ উত্তর দিল না, কারো কোন সাড়া পাওয়া গেল না।
{18:30} এলিয় তখন সকলকে বললেন, এবার আমার কাছে এস। সকলে এস তাঁকে ঘিরে দাঁড়াল। তখন তিনি
{18:31} যাকোবের বংশধর ইসরায়েলীদের বারো গোষ্ঠীর নামে বারোটা পাথর জোগাড় করে, তাই দিয়ে পরমেশ্বরের ভাঙ্গা বেদীটা সারালেন।
{18:32} পাথরগুলি দিয়ে বেদী সারানো হয়ে গেলে বেদীর চারিদিকে একটা নালা কাটলেন। নালাটা বেশ গভীর করলেন যাতে কমপক্ষে দুই সেয়া জল ধরে।
{18:33} এবার এলিয় বেদীতে কাঠ সাজালেন এবং বৃষটিকে বলি দিয়ে টুকরো টুকরো করে কাঠের উপরে সাজিয়ে রাখলেন। তারপর লোকদের বললেন, এবার চার ঘড়া জল এনে হোমের এই কাঠ আর নৈবেদ্যের উপরে ঢেলে দাও। তারা তাই করল।
{18:34} তিনি বললেন, এইভাবে আবার জল ঢালো। তারা তাই করল। তিনি তাদের একইভাবে আবার জল ঢালতে বললেন। তারা তা-ই করল।
{18:35} সমস্ত জল গড়িয়ে বেদীর চারিদিকে কাটা নালা কানায় কানায় ভরে গেল।
{18:36} বৈকালিক বলিদানের সময় এলিয় বেদীর কাছে গিয়ে প্রার্থনা করলেন, হে প্রভু, অব্রাহাম, ইস্হাক ও যাকোবের ঈশ্বর, এবার তুমি প্রমাণ করে দাও যে তুমিই ইসরায়েলের আরাধ্য ঈশ্বর এবং আমি তোমার ভক্ত সেবক, তোমারই আদেশে আমি এই কাজ করেছি।
{18:37} সাড়া দাও, হে পরমেশ্বর সাড়া দাও, যেন এরা জানতে পারে যে তুমিই প্রভু, তুমিই পরমেশ্বর। তুমিই এদের তোমার কাছে ফিরিয়ে আনতে চাও।
{18:38} পরমেশ্বর অগ্নিবর্ষণ করলেন। সেই আগুন বলির নৈবেদ্য কাঠ, পাথর ও যজ্ঞভূমি গ্রাস করল এবং নালার জল শুষে নিল।
{18:39} এই ঘটনা দেখে লোকেরা মাটিতে উবুড় হয়ে পড়ে বলতে লাগল, ইসরায়েলের আরাধ্য পরমেশ্বরই প্রকৃত ঈশ্বর। তিনিই একমাত্র ঈশ্বর।
{18:40} এলিয় জনতাকে আদেশ দিলেন, বেলদেবের ঐ নবীদের ধর, ওদের একটাকেও পালাতে দিও না। লোকেরা সব কটাকে ধরে ফেলল। এলিয় তাদের কিশোন নদীর ধারে নিয়ে গিয়ে হত্যা করলেন।
{i18:41} খরার অবসান
{18:41} রাজা আহাবকে এলিয় তখন বললেন, এবার যাও, গিয়ে খাওয়া-দাওয়া কর। আমি ভারী বৃষ্টির গর্জন শুনতে পাচ্ছি।
{18:42} আহাব খেতে গেলে এলিয় কার্মেল পর্বতের চূড়ায় উঠে মাটিতে উবুড় হয়ে দুই হাঁটুর মধ্যে মুখ গুঁজে রইলেন এবং
{18:43} নিজের ভৃত্যকে বললেন, যাও, সমুদ্রের দিকে চেয়ে দেখ। ভৃত্যটি দেখে ফিরে এসে বলল, কিছুই দেখতে পেলাম না। এলিয় তাকে বার বার সাতবার এইভাবে দেখতে পাঠালেন।
{18:44} সপ্তম বারে সে ফিরে এসে বলল, সমুদ্র থেকে মানুষের হাতের তালুর সমান ছোট্ট একখণ্ড মেঘ উঠে আসতে দেখলাম। এলিয় তখন তাঁর ভৃত্যকে বললেন, যাও, রাজা আহাবকে গিয়ে বল, বৃষ্টিতে আটকে যাওয়ার আগেই সে যেন রথে চড়ে বাড়ি ফিরে যায়।
{18:45} কিছুক্ষণের মধ্যেই আকাশ কালো মেঘে ছেয়ে গেল, জোরে বাতাস বইতে লাগল। শুরু হয়ে গেল প্রবল বর্ষণ। আহাব রথে চড়ে যিষ্রিয়েলে ফিরে চললেন।
{18:46} প্রভুর শক্তি এলিয়ের উপর ভর করল। তিনি শক্ত করে কোমরে কাপড় জড়িয়ে দৌড়ে আহাবের আগে যিষ্রিয়েল গিয়ে পৌঁছালেন।
{i19:1} সিনাই পর্বতে এলিয়
{19:1} আহাব এলিয়ের সমস্ত কীর্তিকাহিনী — কিভাবে এলিয় বেলদেবের নবীদের হত্যা করেছিলেন — সব তাঁর রাণী ইষেবলের কাছে বললেন।
{19:2} রাণী তখন এলিয়ের কাছে দূতের মুখে বলে পাঠালেন, আগামী কাল এই সময়ের মধ্যে আমি যদি তোমারও অবস্থা ঐ নবীদের মত না করি তো দেবতারা যেন আমার মৃত্যু দেন।
{19:3} একথা শুনে এলিয় প্রাণের ভয়ে পালিয়ে গেলেন। নিজের ভৃত্যকে সঙ্গে নিয়ে তিনি গেলেন যিহুদীয়া রাজ্যের বেরশেবাতে।
{19:4} ভৃত্যকে সেখানে রেখে জনশূন্য প্রান্তরের মধ্যে দিয়ে পুরো একদিনের পথ হেঁটে এসে একটি গাছের তলায় গিয়ে বসলেন। নিজের মৃত্যু কামনা করে তিনি বলতে লাগলেন, হে প্রভু, যথেষ্ট হয়েছে। এবার আমায় তুলে নাও। আমার মরণই ভাল!
{19:5} তিনি গাছের তলায় শুয়ে পড়লেন এবং ঘুমিয়ে গেলেন। হঠাৎ এক স্বর্গদূত তাঁকে স্পর্শ করে বললেন, ওঠ, উঠে খাও।
{19:6} তিনি উঠে দেখলেন, তাঁর শিয়রের কাছে টাটকা রুটি আর এক ভাঁড় জল রাখা আছে। রুটি আর জল খেয়ে তিনি আবার শুয়ে পড়লেন।
{19:7} প্রভুর দূত দ্বিতীয়বার এসে তাঁকে জাগিয়ে বললেন, ওঠ, খেয়ে নাও। নইলে পথ চলতে পারবে না।
{19:8} এলিয় উঠে আবার খেলেন এবং সেই খাদ্যের জোরে চল্লি দিন হেঁটে পবিত্র সিনাই পর্বতে গিয়ে পৌঁছালেন।
{19:9} সেখানে পর্বতের একটি গুহায় গিয়ে আশ্রয় নিলেন এবং সেখানেই রাত্রিযাপন করলেন। সেইসময় হঠাৎ এলিয় শুনতে পেলেন পরমেশ্বর তাঁকে বলছেন, এলিয়, এখানে বসে তুমি কি করছো?
{19:10} এলিয় বললেন, হে প্রভু সর্বশক্তিমান ঈশ্বর, আমি চিরদিন তোমারই একান্ত অনুগত উদ্যোগী সেবক। কিন্তু ইসরায়েলী প্রজারা তোমার সঙ্গে তাদের চুক্তির শর্ত ভঙ্গ করেছে, তোমার বেদীগুলিকে ভেঙ্গে ফেলেছে, তোমার সমস্ত নবীদের হত্যা করেছে। একমাত্র আমিই বাকী রয়েছি — তারা আমারও প্রাণনাশের চেষ্টা করছে!
{19:11} প্রভু তাঁকে বললেন, বাইরে বেরিয়ে এসে এই পাহাড়ের চূড়ায় আমার সামনে দাঁড়াও। এই বলে প্রভু তার সামনে দিয়ে চলে গেলেন এবং পাঠিয়ে দিলেন প্রচণ্ড ঝড়। সেই ঝড় পাহাড় ফাটিয়ে দিল, ভেঙ্গে ফেলল পাহাড়ের সমস্ত পাথর। প্রভু কিন্তু সেই ঝড়ের মধ্যে ছিলেন না। ঝড় থেমে গেলে শুরু হল ভূমিকম্প।
{19:12} ভূমিকম্পের মধ্যে প্রভু ছিলেন না। ভূমিকম্পের পরে শুরু হল অগ্ন্যুৎপাত। কিন্তু সেই আগুনের মধ্যেও পরমেশ্বর ছিলেন না। অগ্ন্যুপাত থেমে গেলে শোনা গেল একটি কোমল মধুর স্বর।
{19:13} সেই স্বর শোনামাত্র এলিয় নিজের আলখাল্লা দিয়ে মুখ ঢেকে বাইরে বেরিয়ে এসে গুহার মুখে দাঁড়ালেন। এলিয় শুনলেন এই কথা — এলিয়, এখানে তুমি কি করছ?
{19:14} তিনি বললেন, হে প্রভু সর্বশক্তিমান ঈশ্বর, আমি চিরদিন একমাত্র তোমারই সেবা করেছি। কিন্তু ইসরায়েলীরা তোমার সঙ্গে তাদের চুক্তির শর্ত ভঙ্গ করেছে, তোমার বেদীগুলি ভেঙ্গে ফেলেছে এবং তোমার সমস্ত নবীদের হত্যা করেছে। একমাত্র আমিই বাকি রয়েছি — আমারও প্রাণনাশের চেষ্টা করছে তারা।
{19:15} প্রভু পরমেশ্বর তাঁকে বললেন, দামাসকাসের কাছে যে প্রান্তর আছে, সেখানে তুমি ফিরে যাও। তারপর নগরে গিয়ে হসায়েলকে সিরিয়ার রাজপদে অভিষিক্ত কর।
{19:16} ইসরায়েলের রাজপদে অভিষিক্ত কর নিম্শির পুত্র যেহুকে এবং আবেল মেহোলা নিবাসী শাফতের পুত্র ইলিশায়কে তোমার উত্তরসূরী হিসাবে কর্মভার নেবার জন্য নবীরূপে অভিষিক্ত কর।
{19:17} হসায়েলের হাত থেকে যে নিস্তার পেয়ে পালাবে, যেহুর হাতে সে মরবেই, আবার যেহুর হাত এড়িয়ে পালাতে পারলেও ইলিশায়ের হাতে তাকে মরতে হবে।
{19:18} তবুও বেলদেবের সামনে নতজানু হয় নি বা তার বিগ্রহ চুম্বন করে নি, ইসরায়েলীদের মধ্যে এমন সাত হাজার লোককে আমি অবশিষ্ট রাখব।
{i19:19} ইলিশায়ের আহ্বান
{19:19} এলিয় চলে গেলেন। গিয়ে দেখলেন ইলিশায় জমিতে লাঙ্গল দিচ্ছেন। এগারো জোড়া বলদের লাঙ্গল তাঁর আগে আগে চলছিল, আর শেষের জোড়ার সঙ্গে তিনি ছিলেন। এলিয় তাঁর পাশ দিয়ে যেতে যেতে নিজের উত্তরীয় ইলিশায়ের গায়ে ফেলে দিলেন।
{19:20} ইলিশায় তখন লাঙ্গল ফেলে এলিয়ের পিছনে পিছনে দৌড়ে গিয়ে বললেন, দয়া করে আমায় অনুমতি দিন, আমি আমার বাবা-মাকে চুম্বন করে তাঁদের কাছ থেকে বিদায় নিয়ে আসি, তারপর আমি আপনার অনুগামী হব।এলিয় বললেন, ঠিক আছে, যাও। আমি কি তোমায় বাধা দিচ্ছি?
{19:21} ইলিশায় তখন তাঁর বলদগুলির কাছে ফিরে গেলেন। সেগুলিকে বলিদান করলেন এবং জোয়ালের কাঠ জ্বালিয়ে বলদের মাংস রান্না করে সকলকে খাওয়ালেন। তারপর তিনি চলে গেলেন এলিয়ের কাছে এবং তাঁর সহকারী হয়ে কাজ করতে লাগলেন।
{i20:1} সিরিয়ার সঙ্গে যুদ্ধ
{20:1} সিরিয়ার রাজা বেন-হদদ তাঁর সমস্ত সৈন্য সামন্ত একত্র করলেন। আরও বত্রিশজন রাজা তাঁদের অনেক অশ্ব ও রথ নিয়ে তাঁর সঙ্গে যোগ দিলেন। সকলকে নিয়ে বেন-হদদ শমরিয়া অবরোধ করলেন এবং দখল করার জন্য আক্রমণ চালাতে লাগলেন।
{20:2} ইসরায়েলরাজ আহাবের কাছে তিনি দূতদের পাঠিয়ে বললেন,
{20:3} আপনার সমস্ত সোনা-রূপো, পত্নীদের ও আপনার সুস্থ-সবল সন্তানদের আমার হাতে সমর্পণ করুন। এ সব আমার।
{20:4} আহাব বললেন, আমার প্রভু, মহারাজকে বল যে আমি রাজী। আমি নিজেকে এবং আমার যথাসর্বস্ব তাঁর হাতে সমর্পণ করছি।
{20:5} পরে দূতেরা আবার আহাবের কাছে ফিরে এসে বেন-হদদের আর একটা দাবী জানাল। বলল, বেন-হদদ বলেছেন, আমি তোমাকে বলে পাঠিয়েছিলাম, তোমার সোনা-রূপো, পত্নীবর্গ এবং সন্তানদের আমার হাতে সমর্পণ কর।
{20:6} কিন্তু এখন আমি বলছি, আগামীকাল এই সময় আমি আমার কর্মচারীদের তোমার কাছে পাঠাব। তারা তোমার প্রাসাদ ও তোমার কর্মচারীদের ঘর-বাড়ি তল্লাসী করে যা তাদের ভাল লাগবে সব নিয়ে আসবে।
{20:7} ইসরায়েলরাজ তখন দেশের প্রধান নেতাদের ডেকে বললেন, দেখুন, এই লোকটি আমাদের ধ্বংস করতে চায়। সে আমার স্ত্রী-পুত্র সোনা-রূপো দাবী করেছিল। আমি তার দাবী মেনে নিয়েছি।
{20:8} প্রবীণ নেতৃবৃন্দ ও প্রজারা বলল, আপনি ওর কথায় কান দেবেন না, রাজী হবেন না ওর প্রস্তাবে।
{20:9} আহাব তখন বেন-হদদের দূতদের বললেন, আমার প্রভু মহারাজকে গিয়ে বল যে, আমি তাঁর প্রথম দাবীতে রাজী কিন্তু তাঁর দ্বিতীয় দাবীতে রাজী হতে পারি না।দূতেরা ফিরে গিয়ে বেন-হদদকে এ কথা জানাল।
{20:10} বেন-হদদ তাদের দিয়ে এবার বলে পাঠালেন, আমার লোকজন দিয়ে তোমার এই শমরিয়া নগর আমি ধূলিসাৎ করে দেব। আমার এত লোক আছে যে তারা স্তূপের জঞ্জাল একমুঠো করে তুলে আনলেই ধ্বংসস্তূপ নিশ্চিহ্ন হয়ে যাবে। যদি না করি তাহলে যেন দেবতাদের অভিশাপে আমার মরণ হয়।
{20:11} ইসরায়েলরাজ বললেন, রাজা বেন-হদদকে বল গিয়ে, প্রকৃত যোদ্ধা যুদ্ধের পরেই বড়াই করে, তার আগে নয়।
{20:12} আহাবের এই উত্তর যখন বেন-হদদের কাছে পৌঁছাল তখন তিনি তাঁর মিত্রপক্ষ ও অন্যান্য রাজাদের সঙ্গে তাঁবুতে বসে মদ্যপান করছিলেন। তিনি তাঁর সেনানায়কদের আদেশ করলেন, সৈন্য সাজাও। তারা তখন নগর আক্রমণের জন্য ব্যুহ রচনা করে আক্রমণের জন্য তৈরী হল।
{20:13} এমন সময়ে একজন নবী রাজা আহাবের কাছে গিয়ে বললেন, পরমেশ্বর বলেছেন, এই বিরাট সৈন্যদল দেখে ভয় পেয়ো না। আজ আমি এদের উপরে তোমাকে বিজয়ী করব। তাতে তুমি জানবে যে আমিই প্রভু পরমেশ্বর।
{20:14} আহাব জিজ্ঞাসা করলেন, কে এই আক্রমণ পরিচালনা করবে? নবী বললেন, পরমেশ্বর বলেছেন, প্রাদেশিক সৈন্যাধক্ষদের অধীন তরুণ সৈনিকেরাই এ কাজ করবে। রাজা জিজ্ঞাসা করলেন, কে প্রথমে এগোবে? নবী বললেন, তুমি স্বয়ং।
{20:15} রাজা তখন প্রাদেশিক সৈন্যাধক্ষদের অধীন তরুণ সৈনিকদের একত্র করলেন। তারা সংখ্যায় ছিল 232 জন। তারপর তিনি বাকী ইসরায়েলী সৈনদের সাজালেন। এরা সংখ্যায় ছিল মোট 7 হাজার।
{20:16} দুপুরবেলায় তারা আক্রমণ শুরু করল।বেন-হদদ তখন তাঁর মিত্র পক্ষের বত্রিশজন রাজাকে নিয়ে তাঁবুর মধ্যে মদ্যপানে মত্ত ছিলেন।
{20:17} আক্রমণের পুরোভাগে ছিল তরুণ সেনাদল। বেন-হদদের চরেরা তাঁকে গিয়ে খবর দিল যে, শমরিয়া থেকে একদল সৈন্য এগিয়ে আসছে।
{20:18} রাজা তাদের আদেশ করলেন, ওরা যুদ্ধ করতেই আসুক বা সন্ধির জন্য আসুক — যে জন্যই ওরা আসুক না কেন, ওদের জীবিত অবস্থায় বন্দী কর।
{20:19} তরুণ সৈনিকদের পিছনে পিছনে ইসরায়েলী সৈন্যবাহিনী নগর থেকে বেরিয়ে এসে তাদের আক্রমণ করল এবং
{20:20} প্রত্যেকে তার প্রতিপক্ষকে হত্যা করল। সিরীয় সৈন্যরা তখন পালাতে লাগল। ইসরায়েলী সৈনিকেরা তাদের পিছনে তাড়া করে গেল। সিরিয়ার রাজা বেন-হদদ কয়েকজন অশ্বারোহী সৈন্যের সাথে ঘোড়ায় চড়ে পালিয়ে বাঁচলেন।
{20:21} ইসরায়েলরাজ রণক্ষেত্রে এসে অশ্ব ও রথগুলি দখল করলেন এবং সিরীয় সৈন্যদের প্রচণ্ডভাবে পরাজিত করলেন।
{20:22} নবী রাজা আহাবের কাছে গিয়ে বললেন, আপনি ফিরে গিয়ে আপনার সৈন্যদলকে নতুনভাবে সংগঠন করুন এবং ভেবেচিন্তে যুদ্ধের পরিকল্পনা তৈরী করুন। কারণ আগামী বসন্তে সিরিয়ার রাজা আবার আপনার বিরুদ্ধে অভিযান করবেন।
{i20:23} সিরীয়দের দ্বিতীয় অভিযান
{20:23} রাজা বেন-হদদের অমাত্যেরা তাঁকে বললেন, ইসরায়েলের দেবতারা হলেন পাহাড়ী দেবতা। সেইজন্যই তারা আমাদের হারিয়ে দিয়েছে। কিন্তু সমতল ভূমিতে যুদ্ধ হলে নিশ্চয়ই আমরা ওদের হারিয়ে দেব।
{20:24} এখন, আপনি এক কাজ করুন, ঐ বত্রিশজন রাজাকে তাঁদের পদ থেকে সরিয়ে তাঁদের জায়গায় সেনাপতিদের নিযুক্ত করুন,
{20:25} এবং এই যুদ্ধে আপনি যতগুলি রথ ও অশ্ব হারিয়েছেন, ততগুলি রথ ও অশ্ব সংগ্রহ করুন। তারপর সমতল ভূমিতে আমরা ইসরায়েলীদের সঙ্গে যুদ্ধ করব এবং এবার আমরা ওদের হারিয়ে দেব। রাজা বেন-হদদ তাঁদের কথায় রাজী হয়ে তাঁদের পরামর্শ মত কাজ করলেন।
{20:26} বসন্তকাল এলে বেন-হদদ তাঁর সৈন্য সামন্তদের নিয়ে ইসরায়েলীদের আক্রমণ করার জন্য অফেক-এ গেলেন।
{20:27} ইসরায়েলীরাও রণসাজে সজ্জিত হয়ে যুদ্ধে এগিয়ে গেল এবং দুই দলে ভাগ হয়ে সিরীয়দের দিকে মুখ করে শিবির স্থাপন করল। সিরীয়দের তুলনায় তাদের দেখাচ্ছিল ছোট ছোট দুটো ছাগলের পালের মত। সিরীয় সেনারা সারা দেশ ছেয়ে ফেলেছিল।
{20:28} একজন নবী তখন রাজা আহাবকে গিয়ে বললেন, পরমেশ্বর বলেছেন, যেহেতু সিরীয়রা বলেছে যে আমি পাহাড়ের দেবতা, পাহাড়তলীর দেবতা নই, সেইহেতু আমি ওদের ঐ অসংখ্য সৈন্যবাহিনীর উপর তোমাকে বিজয়ী করব। তখন তুমি ও তোমার প্রজারা জানবে যে আমিই পরমেশ্বর।
{20:29} সিরীয় সৈন্য ও ইসরায়েলী সৈন্য পরস্পর মুখোমুখি হয়ে নিজেদের ছাউনিতে সাতদিন অবস্থান করল। সপ্তম দিনে তারা যুদ্ধ শুরু করল। ইসরায়েলীরা একদিনেই সিরীয়দের একলক্ষ সৈন্য ধ্বংস করল।
{20:30} বাকী সৈন্যরা অফেক নগরে পালিয়ে গেল। সেখানে নগরের দেওয়াল চাপা পড়ে বাকী সাতাশ হাজার সৈন্য মারা গেল।বেন-হদদও পালিয়ে গিয়ে নগরেরই একটি বাড়িতে অন্দরমহলে গিয়ে আশ্রয় নিলেন।
{20:31} রাজার অমাত্যরা তাঁর কাছে গিয়ে বললেন, আমরা শুনেছি যে ইসরায়েলী রাজারা খুব দয়ালু। আপনি অনুমতি দিন, আমরা চট পরে আর গলায় দড়ি জড়িয়ে ইসরায়েলরাজের কাছে যাই, তাহলে হয়তো তিনি আপনার প্রাণভিক্ষা দেবেন।
{20:32} তাঁরা চট পরে, গলায় দড়ি জড়িয়ে রাজা আহাবের কাছে গিয়ে বললেন, আপনার দাস বেন-হদদ আপনার কাছে প্রাণভিক্ষা চাইছেন। আহাব বললেন, তিনি এখনও বেঁচে আছেন? উত্তম। তিনি তো আমার ভাইয়ের মত।
{20:33} বেন-হদদের অমাত্যেরা একটি শুভলক্ষণের অপেক্ষা করছিলেন। যখন আহাব তাঁকে ‘ভাই’ বললেন, সঙ্গে সঙ্গে তাঁর কথাটা লুফে নিয়ে বললেন, হ্যাঁ, বেন-হদদ আপনার ভাই। রাজা আহাব তাদের আদেশ দিলেন, যাও, বেন-হদদকে আমার কাছে নিয়ে এস। বেন-হদদ তাঁর কাছে এলে আহাব তাঁকে রথে তুলে নিলেন।
{20:34} বেন-হদদ তাঁকে বললেন, আমার পিতা আপনার পিতার কাছ থেকে যে নগরগুলি দখল করে নিয়েছিলেন, সেগুলি আমি আপনাকে ফিরিয়ে দেব। আমার পিতা যেমন শমরিয়ায় বাণিজ্যকেন্দ্র স্থাপন করছিলেন, আপনিও দামাস্কাসে তেমনি একটি বাণিজ্য কেন্দ্র স্থাপন করুন। আহাব তাঁকে বললেন, এই শর্তেই আমি আপনাকে মুক্তি দিতে পারি। তিনি তাঁর সঙ্গে এই শর্তে সন্ধি করলেন এবং তাঁকে মুক্তি দিলেন।
{i20:35} আহাবের উপর দোষারোপ
{20:35} পরমেশ্বরের প্রত্যাদেশে নবী সম্প্রদায়ের একজন নবী তাঁর এক সতীর্থকে বললেন, তুমি আমাকে আঘাত কর। কিন্তু তিনি রাজী হলেন না।
{20:36} সেই নবী তাঁকে বললেন, তুমি পরমেশ্বরের আদেশ অমান্য করলে। ফলে, আমার কাছ থেকে তুমি চলে যাবার সঙ্গে সঙ্গে একটা সিংহ তোমাকে বধ করবে। সেই নবী তাঁর কাছ থেকে চলে যাওয়ামাত্র একটা সিংহ এসে তাঁকে বধ করল।
{20:37} তখন সেই নবী আর একজন নবীর কাছে গিয়ে বললেন, আমাকে আঘাত কর! ইনি তাঁকে জোরে আঘাত করে আহত করলেন।
{20:38} নবী তখন একটি কাপড় দিয়ে মুখ বেঁধে ছদ্মবেশে রাস্তার ধারে গিয়ে দাঁড়িয়ে রইলেন, ইসরায়েলরাজ সেই পথ দিয়ে যাবেন, তাঁরই অপেক্ষায়।
{20:39} রাজা সেই পথ দিয়ে যাবার সময় সেই নবী তাঁকে ডেকে বললেন, মহারাজ, আমি যুদ্ধে গিয়েছিলাম। সেখানে এক সৈনিক একটি বন্দী শত্রুকে আমার হাতে দিয়ে বলল, একে পাহারা দাও! এ যদি পালায় তবে তোমাকে এর বদলে প্রাণ দিতে হবে আর নইলে তিন হাজার রৌপ্যমুদ্রা জরিমানা দিতে হবে।
{20:40} কিন্তু আমি অন্য কাজে ব্যস্ত হয়ে পড়েছিলাম, সেই ফাঁকে লোকটি পালায়। ইসরায়েলরাজ তাঁকে বললেন, তুমি তোমার নিজের বিচার নিজেই করেছ, তোমাকে সেই মতই শাস্তি পেতে হবে।
{20:41} নবী তখন নিজের মুখ থেকে কাপড় সরিয়ে ফেললেন। রাজা সঙ্গে সঙ্গে তাঁকে নবীদের একজন বলে চিনতে পারলেন।
{20:42} নবী তখন রাজাকে বললেন, পরমেশ্বর বলেছেন, যাকে আমি হত্যা করতে বলেছিলাম, তাকে তুমি ছেড়ে দিয়েছ। তাই তার পরিবর্তে তোমাকে প্রাণ দিতে হবে এবং তার সৈন্যদলকে ছেড়ে দেওয়ার অপরাধে তোমার সৈন্যদল বিধ্বস্ত হবে।
{20:43} এ কথা শুনে রাজা হতাশ ও বিষণ্ণমনে শমরিয়ায় তাঁর প্রাসাদে ফিরে গেলেন।
{i21:1} নাবোতের দ্রাক্ষা কুঞ্জ
{21:1} যিষ্রিয়েল রাজা আহাবের প্রাসাদের কাছে নাবোত নামে একটি লোকের একটি দ্রাক্ষাকুঞ্জ ছিল।
{21:2} একদিন আহাব নাবোতকে বললেন, তোমার দ্রাক্ষাকুঞ্জটা তো আমার প্রাসাদের কাছেই, ওটা আমাকে দিয়ে দাও। আমি ওখানে সবজির বাগান করব। তুমি যদি চাও এর বদলে আমি তোমাকে আরও ভাল একটা দ্রাক্ষাকুঞ্জ দেব। আর যদি তুমি চাও তবে এর জন্য আমি তোমায় ভাল দাম দেব।
{21:3} নাবোত বলল, এ আমার পৈতৃক সম্পত্তি। ঈশ্বর না করুন, এই দ্রাক্ষাকুঞ্জ আমি আপনাকে দিতে পারব না।
{21:4} আহাব প্রাসাদে ফিরে গেলেন। নাবোতের কথায় তিনি খুব ক্ষুণ্ণ হয়েছিলেন, রাগও হয়েছিল তাঁর। তাই তিনি দেওয়ালের দিকে মুখ করে শুয়ে রইলেন। খাওয়া-দাওয়া পর্যন্ত করলেন না।
{21:5} তাঁর স্ত্রী ইষেবল তাঁর কাছে এসে জিজ্ঞেস করলেন, কি হয়েছে তোমার, এত বিষণ্ণ দেখাচ্ছে কেন? কেন কিছু খাচ্ছ না?
{21:6} আহাব তখন বললেন, নাবোতের কথা আমার মনে খুব লেগেছে। আমি তার দ্রাক্ষাকুঞ্জটা কিনতে চেয়েছিলাম কিম্বা সে যদি চায় এর বদলে তাকে অন্য একটা দ্রাক্ষাকুঞ্জ দেব বলেছিলাম কিন্তু সে বলল, আমাকে ঐ জমি সে দিতে পারবে না।
{21:7} ইষেবল বললেন, ও এই কথা তা, তুমি না ইসরায়েলের রাজা? ওঠ, খাও-দাও, স্ফূর্তি কর। আমি নাবাতের দ্রাক্ষাকুঞ্জ তোমার পাবার ব্যবস্থা করছি।
{21:8} ইষেবল তখন কতকগুলি চিঠি লিখে তাতে আহাবের জাল সই করে তাঁর সীলমোহর দিয়ে যিষ্রিয়েলের সমাজপতি ও মাতব্বরদের কাছে পাঠিয়ে দিলেন।
{21:9} চিঠিতে লেখা ছিল: তোমরা একটি উপবাসের দিন ঘোষণা কর এবং প্রজাদের এক জায়গায় একত্র কর। সেই প্রজা সমাবেশে নাবোতকে একটি সম্মানিত আসনে বসাও।
{21:10} তারপর দুইজন দুষ্ট লোককে তার সামনা-সামনি বসিয়ে দাও। তাদের নাবোতের বিরুদ্ধে সবার সামনে এই অভিযোগ করতে বল: তুমি ঈশ্বর ও রাজার নিন্দা করেছ। তারপর তাকে নগরের বাইরে নিয়ে গিয়ে পাথর মেরে হত্যা করবে।
{21:11} যিষ্রিয়েলের সমাজপতি ও নেতারা ইষেবলের আদেশ অনুযায়ী কাজ করল।
{21:12} তারা উপবাসের জন্য দিন ঘোষণা করে সমস্ত লোককে একত্র করল এবং নাবোতকে একটি সম্মানিত আসনে বসাল।
{21:13} সেইখানে দুই জন দুষ্ট লোক সবার সামনে নাবোতের বিরুদ্ধে অভিযোগ এনে বলল যে নাবোত ঈশ্বর ও রাজার নিন্দা করেছে। তখন লোকেরা তাকে নগরের বাইরে নিয়ে গিয়ে পাথর মেরে হত্যা করল।
{21:14} তারপর ইষেবলের কাছে তারা খবর পাঠাল যে নাবোতকে হত্যা করা হয়েছে।
{21:15} এই খবর পাওয়ামাত্র ইষেবল আহাবকে বললেন, নাবোত আর নেই, মারা গেছে। এবার যাও, যে দ্রাক্ষা ক্ষেত্র সে তোমাকে অর্থ দেওয়া সত্ত্বেও দিতে রাজি হয় নি, সেই ক্ষেত্র দখল কর।
{21:16} সঙ্গে সঙ্গে আহাব সেই দ্রাক্ষাকুঞ্জ দখল করতে চললেন।
{21:17} তিশ্বী নিবাসী নবী এলিয়ের কাছে পরমেশ্বরের প্রত্যাদেশ এল:
{21:18} শমরিয়ায় ইসরায়েলের রাজা আহাবের কাছে যাও। তাকে তুমি নাবোতের দ্রাক্ষাকুঞ্জে পাবে। সে সেখানে জমির দখল নিতে গেছে।
{21:19} তাকে বল যে আমি স্বয়ং পরমেশ্বর বলছি যে লোকটিকে খুন করেছ, আবার এসেছ তার জমি দখল করতে? আর বল যে প্রভু বলেছেন, যে জায়গায় কুকুরেরা নাবোতের রক্ত চেটে খেয়েছে, ঠিক সেই জায়গায় তোমারও রক্ত কুকুরেরা ঐভাবেই চেটে খাবে।
{21:20} আহাব যখন এলিয়কে দেখতে পেলেন, তাঁকে বললেন, আমার চিরশত্রু, এবার বুঝি আমাকে হাতে পেয়েছে? এলিয় বললেন, হ্যাঁ পেয়েছি বৈকি! পরমেশ্বরের অপ্রীতিকর কাজেই তুমি নিজেকে সম্পূর্ণভাবে ডুবিয়ে দিয়েছ।
{21:21} কাজেই, পরমেশ্বর তোমাকে বলেছেন, আমি তোমার সর্বনাশ করব, শিশু-বৃদ্ধ, স্বাধীন বা ক্রীতদাস নির্বিশেষে তোমার বংশকে সমূলে উৎখাত করব।
{21:22} নবাটের পুত্র রাজা যারবিয়ামের বংশ এবং অহিয়র পুত্র রাজা বাশার বংশের মতই তোমার বংশের দশা করব। কারণ তুমি নিজে পাপ করেছ এবং ইসরায়েলকে পাপের পথে পরিচালিত করে আমায় অত্যন্ত ক্রুদ্ধ করেছ।
{21:23} ইষেবলের সম্পর্কে পরমেশ্বর বলেছেন, যিষ্রিয়েল শহরের মধ্যে কুকুরেরা ইষেবলের দেহ ছিঁড়ে খাবে।
{21:24} আহাব বংশের কেউ নগরের মধ্যে মরলে তাকে কুকুরে খাবে এবং পথে-প্রান্তরে মরলে তাকে শকুনে খাবে।
{21:25} (ঈশ্বরের অপ্রীতিকর মন্দ কাজে আহাবের মত এমন করে কেউ কখনও সম্পূর্ণভাবে নিজেকে ডুবিয়ে দেয় নি। আহাব তাঁর স্ত্রী ইষেবলের প্ররোচনায় এ কাজ করেছিলেন।
{21:26} ইমোরীদের মত তিনি জঘন্য পৌত্তলিক আচার-অনুষ্ঠান করতেন — যে ইমোরীদের পরমেশ্বর ইসরায়েলীদের দেশ দখল করার আগে দেশ থেকে তাড়িয়ে দিয়েছিলেন।)
{21:27} এলিয়র কথা শুনে আহাব পরণের পোষাক ছিঁড়ে ফেলে চট পরে উপবাস করলেন। রাতে চট পরেই শুতেন এবং বিষণ্ণ ভাবে দিন কাটাতে লাগলেন।
{21:28} পরমেশ্বর তখন নবী এলিয়কে বললেন,
{21:29} দেখেছ, আহাব আমার কাছে কেমন নত হয়েছে? তাই আমি তার জীবনকালে তার অমঙ্গল করব না। কিন্তু তার পুত্রের আমলে তার বংশের উপর সেই অমঙ্গল আনব।
{i22:1} মহর্ষি মিখাইয়ার সাবধান বাণী
{22:1} এর পরবর্তী দুই বছর ইসরায়েল ও সিরিয়ার মধ্যে যুদ্ধ বিগ্রহ হয় নি।
{22:2} কিন্তু তৃতীয় বছরে যিহুদীয়ারাজ যিহোশাফট ইসরায়েলরাজ আহাবের সঙ্গে দেখা করতে এলেন।
{22:3} আহাব তাঁর পারিষদদের বললেন, তোমরা জানো রামোৎ-গিলিয়দ নগরটি আমাদের। তাহলে কেন নগরটি সিরিয়ার রাজার হাত থেকে উদ্ধার না করে আমরা হাত গুটিয়ে বসে আছি?
{22:4} আহাব যিহোশাফটকে জিজ্ঞাসা করলেন আপনি কি আমার সঙ্গে রামোৎ-গিলিয়দ আক্রমণ করতে যাবেন? যিহোশাফট বললেন, আপনি গেলে আমিও যেতে প্রস্তুত এবং আমার সৈন্যসামন্ত ও অশ্বারোহী বাহিনীও প্রস্তুত।
{22:5} কিন্তু তার আগে জানতে হবে পরমেশ্বরের কি ইচ্ছা!
{22:6} তখন আহাব প্রায় চারশোজন নবীকে আহ্বান জানালেন এবং জিজ্ঞাসা করলেন, আমি রামোৎ-গিলিয়দ আক্রমণ করব কি করব না? তাঁরা বললেন। আক্রমণ করুন। ঈশ্বর আপনাকে বিজয়ী করবেন।
{22:7} কিন্তু যিহোশাফট জিজ্ঞাসা করলেন, এখানে কি আর কোন নবী নেই যাঁর মাধ্যমে আমরা পরমেশ্বরের নির্দেশ জানতে পারি?
{22:8} রাজা আহাব বললেন, হ্যাঁ, আর একজন আছেন। তিনি হলেন ইমলার পুত্র মিখাইয়া। কিন্তু আমি তাঁকে বরদাস্ত করতে পারি না। তিনি কখনও আমার পক্ষে ভাল কোন কথা বলেন নি, সবসময় কিছু না কিছু অমঙ্গলের কথা বলেছেন! যিহোশাফট বললেন, মহারাজের মুখে একথা শোভা পায় না।
{22:9} রাজা আহাব তখন রাজ দরবারের একজন রাজপুরুষকে ডেকে সত্বর নবী মিখাইয়াকে তাঁর কাছে নিয়ে আসতে নির্দেশ দিলেন।
{22:10} দুই রাজা — যিহুদীয়ারাজ ও ইসরায়েলরাজ রাজপোষাক পরে শমরিয়ার তোরণের সামনের খোলা মাঠে সিংহাসনে বসেছিলেন এবং নবীরা সব তাঁদের সামনে ভাবোক্তি করছিলেন।
{22:11} এঁদের মধ্যে একজন কেনানার পুত্র সিদিকিয়া লোহার একজোড়া শিং তৈরী করে আহাবকে বললেন, শুনুন, পরমেশ্বর বলছেন, এইগুলি দিয়ে সিরিয়দের আঘাত করে আপনি তাদের সম্পূর্ণভাবে পরাজিত করবেন।
{22:12} অন্য নবীরাও সেই কথাই বললেন, রামোতের বিরুদ্ধে যুদ্ধযাত্রা করুন, আপনার জয় সুনিশ্চিত। পরমেশ্বর আপনাকে বিজয়ী করবেন।
{22:13} ইতিমধ্যে যে রাজপুরুষ নবী মিখাইয়াকে আনতে গিয়েছিলেন, তিনি নবীকে বললেন, দেখুন অন্যান্য নবীরা সকলেই একবাক্যে মহারাজের সাফল্যের কথা বলেছেন। দেখবেন, আপনিও তাঁদের সঙ্গে সঙ্গতি রেখে মহারাজের সাফল্যের কাথাই বলবেন।
{22:14} কিন্তু মিখাইয়া বললেন, সদা জাগ্রত প্রভুর দিব্য, তিনি আমাকে যা প্রত্যাদেশ করবেন, আমি তাই-ই বলব!
{22:15} রাজা আহাবের কাছে নবী এলে রাজা তাঁকে বললেন, নবী মিখাইয়া, রাজা যিহোশাফট আর আমি রামোৎ-গিলিয়দ আক্রমণ করতে যাব, তা কি ঠিক হবে? মিখাইয়া বললেন, আক্রমণ করুন! নিশ্চয়ই আপনারা জয়ী হবেন। প্রভু আপনাদের বিজয়ী করবেন।
{22:16} কিন্তু রাজা আহাব তাঁকে বললেন তুমি যখন পরমেশ্বরের নামে আমার কাছে কিছু বলবে, তখন সত্য কথা বলবে। কতবার তোমাকে একথা বলতে হবে?
{22:17} মিখাইয়া বললেন, আমি দেখতে পাচ্ছি ইসরায়েলীরা ছত্রভঙ্গ হয়ে পালকহীন মেষের মত পাহাড়ে পাহাড়ে ঘুরছে। প্রভু পরমেশ্বর বলছেন, এদের কোন নেতা নেই। এদের শান্তিতে বাড়ি ফিরে যেতে দাও।
{22:18} আহাব যিহোশাফটকে বললেন, দেখলেন তো? আমি কি বলি নি যে লোকটা আমার সম্বন্ধে কোন ভাল কথা বলে না? সব সময় কিছু না কিছু অমঙ্গলের কথা বলবেই।
{22:19} মিখাইয়া বলে চললেন, এবার শুনুন পরমেশ্বর কি বলছেন। আমি দেখলাম প্রভু, পরমেশ্বর স্বর্গে তাঁর সিংহাসনে বসে আছেন। তাঁর সমস্ত দূতবাহিনী তাঁর দুই পাশে দাঁড়িয়ে আছেন।
{22:20} প্রভু দূতদের জিজ্ঞাসা করলেন, রামোৎ-গিলিয়দ আক্রমণ করার জন্য কে আহাবকে ভুলিয়ে নিয়ে যাবে যাতে সেখানে সে নিহত হয়? দূতেরা নানাজনে নানা কথা বলতে লাগলেন।
{22:21} শেষে একটি আত্মা প্রভুর সামনে এসে বললেন, আমি ওকে ভুলিয়ে নিয়ে যাব।
{22:22} প্রভু জিজ্ঞাসা করলেন, কি ভাবে? আত্মাটি বললেন, আমি গিয়ে আহাবের সমস্ত প্রবক্তাদের দিয়ে মিথ্যা কথা বলাব। প্রভু বললেন, যাও, তাকে প্রতারিত কর। তুমিই পারবে।
{22:23} সব শেষে মিখাইয়া বললেন, এই হচ্ছে প্রকৃত ঘটনা। প্রভু স্বয়ং আপনার বিরুদ্ধে মৃত্যুর পরোয়ানা জারি করেছেন বলেই তিনি আপনার প্রবক্তাদের দিয়ে মিথ্যা বলিয়েছেন। আপনার সর্বনাশ অনিবার্য!
{22:24} তখন নবী সিদিকিয়া মিখাইয়ার কাছে গিয়ে তাঁর গালে চড় মেরে বললেন, প্রভুর আত্মা কখন আমাকে ছেড়ে তোমার কাছে গিয়ে কথা বললেন?
{22:25} মিখাইয়া বললেন, যেদিন তোমাকে প্রাণ বাঁচানোর জন্য অন্দরমহলে গিয়ে লুকাতে হবে, সেদিনই জানবে।
{22:26} রাজা আহাব তখন তাঁর একজন রাজকর্মচারীকে হুকুম দিলেন, ওকে বন্দী করে রাজ্যপাল আমোন ও যুবরাজ যোয়াশের কাছে নিয়ে যাও।
{22:27} তাঁদের বল একে কারাগারে বন্দী করে রাখবে। যতদিন না আমি নিরাপদে ফিরে আসি, ততদিন একে একটু রুটি আর জল খেতে দেবে।
{22:28} মিখাইয়া বলে উঠলেন, যদি আপনি নিরাপদে ফেরেন, তাহলে প্রমাণ হবে যে প্রভু আমার মুখ দিয়ে কথা বলেন নি। তারপর জনতাকে উদ্দেশ্য করে বললেন, তোমরা শুনে রাখ এ কথা।
{i22:29} আহাবের মৃত্যু
{22:29} ইসরায়েলরাজ আহাব ও যিহুদীয়ারাজ যিহোশাফট রামোৎ-গিলিয়দ আক্রমণের অভিযানে বেরিয়ে গেলেন।
{22:30} আহাব যিহোশাফটকে বললেন, আমি ছদ্মবেশে যুদ্ধে যাব, আপনি কিন্তু রাজবেশেই থাকবেন। ইসরায়েলরাজ ছদ্মবেশে যুদ্ধে গেলেন।
{22:31} সিরিয়ার রাজা তাঁর বত্রিশজন রথী সেনাপতিকে আদেশ দিয়েছিলেন যেন তাঁরা ইসরায়েলরাজ ছাড়া আর কাউকে আক্রমণ না করেন।
{22:32} তাই যখন তাঁরা রাজা যিহোশাফটকে দেখলেন তখন তাঁকে ইসরায়েলরাজ ভেবে আক্রমণ করলেন। কিন্তু তিনি চীৎকার করে উঠলে তাঁদের ভুল ভেঙ্গে গেল।
{22:33} তাঁরা বুঝলেন যে তিনি ইসরায়েল রাজা নন। তাই তাঁকে আর আক্রমণ করলেন না।
{22:34} কিন্তু একজন সিরীয় সৈন্য আন্দাজে তীর ছুড়লে হঠাৎই সেটা রাজা আহাবের বর্মের জোড়ের মধ্যে দিয়ে শরীরে বিদ্ধ হয়ে গেল। তিনি আহত হয়ে সারথিকে বললেন, রথ ঘোরাও, আমাকে যুদ্ধ ক্ষেত্রের বাইরে নিয়ে চল। আমি আহত।
{22:35} তুমুল যুদ্ধ চলল। সিরীয়দের সামনে রাজাকে রথে হেলান দিয়ে খাড়া করে রাখা হল। তাঁর ক্ষতস্থান থেকে রক্ত ঝরে রথের তলাটা ভরে গেল। সন্ধ্যেবেলায় তিনি মারা গেলেন।
{22:36} সূর্যাস্তের সময় ইসরায়েলী সেনাদের কাছে হুকুম জারি হয়ে গেল, যে যার বাড়িতে ফিরে যাও।
{22:37} রাজা আহাবের মৃত্যুর পর তাঁর শব নিয়ে যাওয়া হল শমরিয়ায় এবং সেখানে তাঁকে কবর দেওয়া হল।
{22:38} শমরিয়ার সরোবরের তীরে তাঁর রথটি ধুয়ে পরিস্কার করার সময় কুকুররা তাঁর রক্ত চেটে খেল। এই সরোবরে গণিকারা স্নান করত। এই ভাবে পরমেশ্বরের কথা সফল হল।
{22:39} আহাবের সমস্ত কীর্তি কাহিনী, তাঁর নির্মিত গজদন্তের প্রাসাদ এবং অন্যান্য নগর নির্মাণের বিবরণ ‘ইসরায়েলের রাজকাহিনীর ইতিহাসে’ লিপিবদ্ধ আছে।
{22:40} তাঁর মৃত্যুর পর তাঁর পুত্র অহসিয় রাজা হলেন।
{i22:41} যিহুদীয়ারাজ যিহোশাফট
{22:41} ইসরায়েলরাজ আহাবের রাজত্বের চতুর্থ বছরে আসার পুত্র যিহোশাফট যিহুদীয়ার রাজা হন।
{22:42} তিনি পঁয়ত্রিশ বৎসর বয়সে রাজা হন এবং জেরুশালেমে পঁচিশ বছর রাজত্ব করেন। তাঁর মায়ের নাম আসুবা, ইনি শিল্হির কন্যা।
{22:43} যিহোশাফটও তাঁর পিতা আসার মত ঈশ্বরের প্রীতিজনক ন্যায্য কাজ করতেন। কিন্তু তাহলেও পাহাড়ের চূড়ার দেবস্থানগুলি সব ধ্বংস করা হয়নি। ইসরায়েলীরা সেইসব দেবস্থানে গিয়ে বলিদান করত ও ধূপ জ্বালত।
{22:44} যিহোশাফট ইসরায়েলরাজের সঙ্গে সন্ধি করেছিলেন।
{22:45} তাঁর সমস্ত কাজ এবং যুদ্ধ জয় ও বীরত্বের কথা যিহুদীয়ার রাজবংশের ইতিহাসে লিপিবদ্ধ আছে।
{22:46} এই সমস্ত দেবস্থানগুলি থেকে তাঁর পিতা আসার আমলের অবশিষ্ট সমস্ত দেবদাস ও দেবদাসীদের দেশ থেকে তাড়িয়ে দিয়েছিলেন।
{22:47} ইদোম দেশে তখন কোন রাজা ছিল না। যিহুদীয়ারাজের নিযুক্ত একজন প্রতিনিধি দেশ শাসন করতেন।
{22:48} ওফির থেকে সোনা আমদানী করার জন্য যিহোশাফট কয়েকটি বাণিজ্য তরী নির্মাণ করেছিলেন কিন্তু সেগুলি ইৎসিয়োন গেবরে ভেঙ্গে নষ্ট হয়ে যাওয়ায় আর বাণিজ্যযাত্রা করতে পারে নি।
{22:49} তখন ইসরায়েলরাজ অহসিয় যিহোশাফটের লোকদের সঙ্গে তাঁর লোকজন দিয়ে বাণিজ্যে পাঠাতে চাইলেন কিন্তু যিহোশাফট তাঁর প্রস্তাবে রাজী হলেন না।
{22:50} যিহোশাফটের মৃত্যুর পর তাঁকে দাউদ নগরে রাজপরিবারের সমাধিক্ষেত্রে সমাহিত করা হল। তাঁর পুত্র যিহোরাম তাঁর সিংহাসনে বসলেন।
{i22:51} ইসরায়েলরাজ অহসিয়
{22:51} যিহুদীয়ারাজ যিহোশাফটের রাজত্বের সতেরো বছরে আহাবের পুত্র অহসিয় ইসরায়েলের রাজা হন এবং মাত্র দুই বছর শমরিয়া শাসন করেন।
{22:52} পিতা আহাব, জননী ইষেবল ও এবং রাজা যারবিয়ামের কুদৃষ্টান্ত অনুসরণ করে তিনিও পরমেশ্বরের অপ্রীতিজনক কাজ করেছিলেন এবং ইসরায়েলীদের পাপে লিপ্ত করেছিলেন।
{22:53} তিনি ছিলেন বেল দেবের উপাসক। পিতার মত তিনিও ঐসব পাপকাজ করে ইসরায়েলীদের আরাধ্য পরমেশ্বরকে ক্রুদ্ধ করেছিলেন।
