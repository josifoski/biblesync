{i1:1} যিহুদা ও শিমিয়োনের কনান বিজয়
{1:1} যিহোশূয়ের মৃত্যুর পরে ইসরায়েলীরা প্রভু পরমেশ্বরের নির্দেশ জানতে চাইল যে তাদের মধ্যে কোন গোষ্ঠী কনানীদের প্রথমে আক্রমণ করবে:
{1:2} পরমেশ্বরের নির্দেশ এল: যিহূদা গোষ্ঠী, আমি তাদেরই এ দেশের অধিকার দিচ্ছি।
{1:3} যিহূদা গোষ্ঠীর লোকেরা তখন তাদের জ্ঞাতি শিমিয়োন গোষ্ঠীর লোকদের বলল, যে অঞ্চল আমাদের জন্য নির্দিষ্ট করে দেওয়া হয়েছে, এস, আমরা সেখানে একসাথে গিয়ে কনানীদের আক্রমণ করি। তারপর আমরাও তোমাদের সাথে তোমাদের জন্য নির্দিষ্ট এলাকায় যাব।
{1:4} তখন শিমিয়োন ও যিহূদা গোষ্ঠী একসাথে যুদ্ধ যাত্রা করল। পরমেশ্বর কনানী ও পরিষী জাতির লোকদের তাদের হাতে সমর্পণ করলেন। তারা বেষেকে শত্রু পক্ষের দশ হাজার লোককে হত্যা করল।
{1:5} বেষেকের রাজা আদোনী-বেষেকের সন্ধান পেয়ে তাঁকে আক্রমণ করল এবং কনানী ও পরিষীদের পরাস্ত করল।
{1:6} আদোনী-বেষেক পালিয়ে গেলেন, কিন্তু তারা তাঁর পিছনে তাড়া করে গিয়ে তাঁকে বন্দী করল এবং তাঁর হাত ও পায়ের বুড়ো আঙুল কেটে দিল।
{1:7} আদোনী-বেষেক তখন বললেন, হাত ও পায়ের বুড়ো আঙুল কাটা সত্তর জন রাজা আমার খাবার টেবিলেন নীচে থেকে খাবার কুড়িয়ে খেতেন। আমি তাঁদের যে দশা করেছিলাম ঈশ্বর আমারও সেই দশা করলেন। তারা তাঁকে জেরুশালেমে নিয়ে এল, তিনি সেখানেই মারা গেলেন।
{i1:8} জেরুশালেম ও হিব্রোণ বিজয়
{1:8} যিহূদা গোষ্ঠীর লোকেরা জেরুশালেম আক্রমণ করে দখল করল, সেখানকার অধিবাসীদের হত্যা করল এবং নগরটি আগুনে পুড়িয়ে দিল।
{1:9} এর পরে তাঁরা দক্ষিণের মরু অঞ্চল, পার্বত্য প্রদেশ ও পাহাড়তলী এলাকার কনানীদের বিরুদ্ধে অভিযান করল।
{1:10} তারা হিব্রোণ নিবাসী কনানীদেরও আক্রমণ করল এবং শেশয়, অহিমোন ও তল্ময় গোষ্ঠীর লোকদের পরাস্ত করল। (আগে হিব্রোণের নাম ছিল কিরিয়াত-আর্বা)।
{i1:11} দবীর অভিযান ( যিহো 15:13-19 )
{1:11} সেখান থেকে তারা দবীর নগরের অধিবাসীদের বিরুদ্ধে যাত্রা করল। (আগে দবীরের নাম ছিল কিরিয়াত-সেফের)।
{1:12} কালেব ঘোষণা করলেনঃ যে ব্যক্তি কিরিয়াত-সেফের দখল করতে পারবে তার সঙ্গে আমি আমার মেয়ে অক্ষার বিয়ে দেব।
{1:13} কালেবের ছোট ভাই কেনাসের ছেলে অথ্নিয়েল সেই নগরটি দখল করল। কালেব তার সঙ্গে তাঁর মেয়ে অক্ষার বিয়ে দিলেন।
{1:14} অক্ষা অথ্নিয়েলের কাছে এলে সে তার বাবার কাছ থেকে একখণ্ড জমি আদায় করার মন্ত্রণা দিল। তাই, অক্ষা গাধার পিঠ থেকে নেমে এল। কালেব তাকে জিজ্ঞাসা করলেন, তার আর কি চাই?
{1:15} অক্ষা বলল, আমি আপনার কাছে একটা যৌতুক চাই। নেগেবের শুষ্ক অঞ্চল আপনি আমাকে দন করেছেন, সেই সঙ্গে জলের কুয়োগুলোও আমাকে দিন। কালেব তখন তাকে পার্বত্য ও সমতল অঞ্চলের কুয়োগুলি দিয়ে দিলেন।
{i1:16} যিহুদা ও বিন্যামীন গোষ্ঠীর জয়লাভ
{1:16} মোশির শ্বশুর ছিলেন কেনী উপজাতির লোক। তাঁর বংশধরেরা যিহুদা গোষ্ঠীর সঙ্গে যোগ দিয়ে খর্জুরপুর থেকে যিহুদীয়ার অন্তর্গত অরাদের দক্ষিণে মরু এলাকায় চলে গেল এবং সেখানকার লোকদের সঙ্গে বাস করতে লাগল।
{1:17} যিহুদা গোষ্ঠীর লোকেরা তাদের জ্ঞাতি শিমিয়োন গোষ্ঠীর সঙ্গে মিলে সফাৎ-এর অধিবাসী কনানীদের পরাজিত করে তাদের নগরটি নিঃশেষে ধ্বংস করল। নগরটি হর্মা নামে পরিচিত হল।
{1:18} যিহূদা গোষ্ঠী গাজা, আস্কেলন অথবা এক্রোণ এবং এই নগরগুলির আশেপাশের সমস্ত এলাকা অধিকার করতে পারেনি। কিন্তু পরমেশ্বর যিহুদা গোষ্ঠীর সহায়
{1:19} ছিলেন বলে তারা পার্বত্য অঞ্চল নিজেদের দখলে আনতে পেরেছিল কিন্তু সমতলের অধিবাসীদের উৎখাত করতে পারল না কারণ তাদের লোহার রথ ছিল।
{1:20} মোশির নির্দেশ অনুযায়ী হিব্রোণ অঞ্চল কালেবকে দেওয়া হল। তিনি সেখান থেকে অনাকের তিন পুত্রকে বিতাড়িত করলেন।
{1:21} বিন্যামীন গোষ্ঠীর লোকেরা কিন্তু জেরুশালেম থেকে ।যিবুষীদের উচ্ছেদ করল না। সেই জন্যই যিবুষীরা বিন্যামীন গোষ্ঠীর লোকদের সঙ্গে আজও জেরুশালেমে বাস করছে।
{i1:22} ইফ্রয়িম ও মনঃশি গোষ্ঠীর বেথেল বিজয়
{1:22} যোষেফের বংশধর ইফ্রয়িম ও মনঃশি গোষ্ঠীর লোকেরাও বেথেলের বিরুদ্ধে অভিযান করল। প্রভু পরমেশ্বর
{1:23} তাদের সহায় ছিলেন। তারা বেথেলে গুপ্তচর পাঠাল। (আগে এই নগরটির নাম ছিল লুৎস)।
{1:24} গুপ্তচরেরা সেই নগর থেকে একটি লোককে বেরিয়ে আসতে দেখে তাকে বলল, এই নগরে প্রবেশ করার পথ যদি দেখিয়ে দাও তাহলে আমরা তোমার কোন ক্ষতি করব না।
{1:25} সে তাদের নগরের প্রবেশপথ দেখিয়ে দিল। তারা তখন নগর আক্রমণ করে সকলকে হত্যা করল। কেবলমাত্র সেই লোকটি ও তার পরিবারের লোকজনকে রেহাই দিল।
{1:26} সে তখন হিত্তীয়দের দেশে গিয়ে একটি নগর পত্তন করল এবং তার নাম রাখল লুৎস। নগরটি এখনও এই নামেই পরিচিত।
{i1:27} কনানীদের মধ্যে যারা দেশে থাকতে পেল
{1:27} মনঃশি গোষ্ঠীর লোকেরা বেথ-শান ও তার পার্শ্ববর্তী এলাকা এবং তানক, দোর, যিব্লিয়াম, মেগিদ্দো ও এই নগরগুলির আশেপাশের এলাকা থেকে স্থানীয় অধিবাসীদের উৎখাত করল না। কনানীরা সেই সব অঞ্চলে তাদের দখল বজায় রাখল।
{1:28} ইসরায়েলীরা ক্রমে যখন আরও শক্তিশালী হয়ে উঠল তখন এদের দাস করে নিল, তবে নিঃশেষে তাদের উচ্ছেদ করল না।
{1:29} ইফ্রয়িম গোষ্ঠীও গেষের নিবাসী কনানীদের দেশছাড়া করল না। কনানীরা তাদের সঙ্গেই বাস করতে লাগল।
{1:30} সবুলুন গোষ্ঠীও কিট্রোন ও নাহলোলের অধিবাসী কনানীদের উচ্ছেদ করল না। তারা তাদের সঙ্গেই বাস করতে লাগল এবং দাস্যবৃত্তিতে নিযুক্ত হল।
{1:31} আশের গোষ্ঠীও আক্কো, সীদোন, অহলাব, আকষিব, হেল্বা অফিক ও রহোবের অধিবাসীদের বিতাড়িত করল না।
{1:32} তারা স্থানীয় অধিবাসী কনানীদের মাঝেই বসবাস করতে লাগল।
{1:33} নপ্তালি গোষ্ঠীর লোকেরাও বেথ-শেমেশ ও বেথ-আনাথের অধিবাসীদের উৎখাত করল না। তারা কনানীদের সঙ্গেই বাস করতে লাগল, তবে বেথ-শেমেশ ও বেথ-আনাথের অধিবাসীদের দাস করে রাখল।
{1:34} ইমোরী জাতির লোকেরা দান গোষ্ঠীর লোকদের পার্বত্য অঞ্চলে সরে যেতে বাধ্য করল, সমতলের দিকে আর এগোতে দিল না।
{1:35} ইমোরীরা হেরেস পর্বতে অয়লোন ও শালবীমে বাস করতে লাগল। কালক্রমে ইফ্রয়িম ও মনঃশি গোষ্ঠীর লোকেরা শক্তিশালী হয়ে উঠে ইমোরীদের দাসে পরিণত করল।
{1:36} অক্রাব্বিমের চড়াই থেকে শুরু করে পাহাড়ী এলাকার উপরের দিকে সেলা পযর্ন্ত ইমোরীদের দখলে ছিল।
{i2:1} বোখিমে প্রভুর দূতের আগমন
{2:1} প্রভুর দূত গিলগল থেকে বোখিমে এলেন। তিনি ইসরায়েলীদের বললেন, আমিই তোমাদের মিশর থেকে উদ্ধার করে এনেছি এবং তেমাদের পিতৃপুরুষদের যে দেশ দেওয়ার প্রতিশ্রুতি দিয়েছিলাম সেই দেশে তোমাদের এনেছি। আমি বলেছি, তোমাদের সঙ্গে যে সম্বন্ধ আমি স্থাপন করেছি তা কখনও ভঙ্গ করব না,
{2:2} আর তোমরাও এদেশের লোকদের সঙ্গে কোন সম্পর্ক স্থাপন করবে না। তোমরা তাদের বেদীগুলো ভেঙ্গে ফেলবে। তোমরা কিন্তু আমার সেই আজ্ঞা পালন করনি। কেন এ রকম করলে?
{2:3} তাই আমি বলছি, তাদের আমি তোমাদের কাছ থেকে সরাব না। তারা হবে তোমাদের শত্রু আর তাদের দেবতারা হবে তোমাদের মরণ ফাঁদ।
{2:4} প্রভুর দূত ইসরায়েলীদের এই কথা বললে তারা চিৎকার করে কাঁদতে লাগল।
{2:5} সেই জন্য জায়গাটির নাম হল বোখিম (রোদনকারিগণ)। সেখানে তারা প্রভুর উদ্দেশে বলিদান করল।
{i2:6} বিচারপতি ও জননায়কদের যুগ
{2:6} যিহোশূয় ইসরায়েলীদের বিদায় দেওয়ার পর তাদের জন্য নির্ধারিত অঞ্চলে দখল কায়েম করার জন্য যে যার এলাকায় চলে গেল।
{2:7} যিহোশূয় যতদিন জীবিত ছিলেন এবং তাঁর মৃত্যুর পরে যে সব প্রবীণ নেতা ইসরায়েলীদের জন্য প্রভুর মহান কীর্তিকলাপ স্বচক্ষে দেখেছিলেন, তাঁদের জীবনকালে ইসরায়েলীরা প্রভুর সেবা-আরাধনা বজায় রেখেছিল।
{2:8} নুনের পুত্র, প্রভুর সেবক যিহোশূয় একশো দশ বছর বয়সে পরলোক গমন করেন।
{2:9} ইসরায়েলীরা তাঁকে তাঁর নিজস্ব এলাকায়, গাশ পর্বতের উত্তরে ইফ্রয়িম প্রদেশের পার্বত্য অঞ্চলে তিম্নাৎ-হেরেসে সমাধিস্থ করেছিল।
{2:10} যিহোশূয়ের সমকালীন অন্যান্য লোকেরাও একে একে মারা গেল। তাদের পরে তাদের বংশধরেরা পরমেশ্বর প্রভুর কাছ থেকে দূরে সরে গেল। ইসরায়েলীদের জন্য তিনি যেসব কীর্তিসাধন করেছিলেন তাও ভুলে গেল।
{2:11} এই ইসরায়েলীরা তাঁর ইচ্ছার বিরুদ্ধে কাজ করতে লাগল। তারা বেল দেবতাদের পূজা করতে লাগল।
{2:12} তাদের বিতৃপুরুষের আরাধ্য ঈশ্বর, যিনি মিশর থেকে তাদের উদ্ধার করে এনেছিলেন, সেই পরমেশ্বর প্রভুকে তারা পরিত্যাগ করে অন্যান্য দেবতাদের অর্থাৎ তাদের চারিদিকে যে সব জাতি বাস করত, তাদের উপাস্য দেবতাদের পূজা-অর্চনা করতে লাগল। ফলে পরমেশ্বর তাদের উপর রুষ্ট হলেন।
{2:13} প্রভু পরমেশ্বরকে পরিত্যাগ করে তারা বেল ও অষ্টারোৎ দেবদেবীদের পূজা করতে লাগল।
{2:14} ফলে ইসরায়েলীদের বিরুদ্ধে প্রভু পরমেশ্বরের ক্রোধাগ্নি প্রজ্বলিত হল এবং তিনি তাদের লুঠেরাদের হাতে সমর্পণ করলেন। তারা তাদের উপর হামলা করতে লাগল। তাদের চারপাশের শত্রুদের কাছে তিনি তাদের বিকিয়ে দিলেন। ফলে তারা আর শত্রুদের সামনে দাঁড়াতে পারত না।
{2:15} তারা কোন অভিযানে বের হলে প্রভু তাদের বিপর্যয়ের মুখে ঠেলে দিতেন। তারা চরম দুর্দশায় পড়ত। প্রভুর অবাধ্য হলে যে এই দুর্দশা ঘটবে, সে সম্বন্ধে তিই তাদের আগেই সতর্ক করে দিয়েছিলেন।
{2:16} এই পরিস্থিতিতে পরমেশ্বর তাদের পরিচালনার জন্য তাদেরই মধ্য থেকে এক একজন নেতার উদ্ভব ঘটাতেন। এই নেতারা লুঠেরাদের কবল থেকে তাদের উদ্ধার করতেন।
{2:17} কিন্তু ইসরায়েলীরা তাদের নেতাদের মানতে চাইত না। অন্য নেতাদের প্রতি তারা আকৃষ্ট হত। তাদের প্রভু পরমেশ্বরকে ত্যাগ করে সেই সব দেবতাদের পূজা করত। তাদের পূর্বপুরুষেরা যেমন প্রভুর নির্দেশ অনুযায়ী চলতেন এরা কিন্তু তা করত না। পূর্বপুরুষদের অনুসৃত পথ পরিত্যাগ করে তারা অবিলম্বে বিপথগামী হয়ে পড়ত।
{2:18} প্রভু পরমেশ্বর যখন তাদের উদ্ধারের জন্য কোন নেতার উত্থান ঘটাতেন তখন তিনি তাঁর সহায় হতেন এবং সেই নেতার আমলে তিনি শত্রুদের হাত থেকে ইসরায়েলীদের উদ্ধার করতেন। কারণ নিপীড়িত নির্যাতিত ইসরায়েলীদের আর্তনাদে প্রভু করুণাবিষ্ট হতেন।
{2:19} কিন্তু সেই নেতার মৃত্যুর পরই তারা আবার ফিরে যেত আগের অবস্থায় এবং আগের চেয়ে আরও বেশি স্বেচ্ছাচারী হয়ে উঠত। অন্য দেবতাদের সেবা করত। মন্দ পথ পরিত্যাগের কোন আগ্রহই তাদের মধ্যে দেখা যেত না।
{2:20} তাই ইসরায়েলীদের উপরে প্রভু ভীষণ ক্রুদ্ধ হলেন এবং বললেন, এদের পূর্বপুরুষদের সঙ্গে আমার যে চুক্তি ছিল, সেই চুক্তি এরা ভঙ্গ করেছে, আমার আজ্ঞা পালন করেনি।
{2:21} তাই যিহোশূয়ের মৃত্যুর পর যে সব জাতি এখনও দেশে রয়ে গেছে তাদের আমি সরাব না, এখানেই তারা থাক।
{2:22} এদের দিয়েই আমি ইসরায়েলীদের পরীক্ষা করব। দেখি, এদের পূর্বপুরুষেরা আমার নির্দেশিত পথে যেমন চলত, এরাও তেমনি চলে কিনা।
{2:23} এই কারণেই যিহোশূয়ের মৃত্যুর পর যেসব জাতি দেশে থেকে গিয়েছিল, পরমেশ্বর তাদের সরাবার কোন উদ্যোগ নেননি।
{i3:1} যে সব জাতি দেশে রয়ে গেল
{3:1} ইসরায়েলীদের মধ্যে যাদের কনান দেশের যুদ্ধবিগ্রহ সম্পর্কে কোন অভিজ্ঞতা ছিল না তাদের যাচাই করে দেখার জন্য এবং
{3:2} ইসরায়েলীদের ভাবী বংশধরদের শিক্ষার জন্য অর্থাৎ আগে যারা যুদ্ধ করতে জানত না তাদের যুদ্ধকৌশল শেখানোর জন্য প্রভু এই সব জাতিকে দেশে অবশিষ্ট রেখেছিলেন।
{3:3} এরা হল ফিলিস্তিনীদের পাঁচ জন সামন্ত রাজা এবং বেল-হার্মোন থেকে হামাতের তোরণ পর্যন্ত লেবানন পর্বতনিবাসী সমস্ত কনানী, সীদোনী ও হিব্বীয় জাতি।
{3:4} ইসরায়েলীদের পরীক্ষার জন্য অর্থাৎ প্রভু মোশির মাধ্যমে তাদের পূর্বপুরুষদের যে সব আজ্ঞা দিয়েছিলেন সেগুলি তারা মেনে চলে কিনা তা জানার জন্যই এই জাতিগুলিকে অবশিষ্ট রাখা হল।
{3:5} ইসরায়েলীরা কনানী, হিত্তীয়, ইমোরী, পরিষী, হিব্বীয় ও যিবুষী প্রভৃতি জাতির মাঝেই বসবাস করতে লাগল।
{3:6} ইসরায়েলীরা তাদের সঙ্গে বৈবাহিক সম্পর্ক স্থাপন করত এবং তাদের দেবতাদের পূজা-অর্চনা করত।
{i3:7} জননায়ক অথ্নিয়েল
{3:7} ইসরায়েলীরা প্রভু পরমেশ্বরের অপ্রীতিকর আচরণ করতে লাগল। তারা তাদের ঈশ্বর প্রভুকে ভুলে গিয়ে বেলদেব ও অষ্টারোৎ দেবীর পূজা করতে লাগল।
{3:8} তখন ইসরায়েলীদের উপর প্রভু রুষ্ট হলেন। তিনি তাদের মেসোপটেমিয়ার রাজা কুশান-রিশাথায়িমের হাতে তুলে দিলেন। ইসরায়েলীরা আট বছর কুশান-রিশাথায়িমের অধীন হয়ে রইল।
{3:9} তারা তখন প্রভুর কাছে আর্ত আবেদন জানাল। তিই তাদের উদ্ধার করার জন্য একজন নেতার উত্থান ঘটালেন। ইনি হলেন কালেবের ছোট ভাই কেনাসের পুত্র অথ্নিয়েল। ইনি ইসরায়েলীদের উদ্ধার করলেন।
{3:10} প্রভুর আত্মা এঁর উপর অধিষ্ঠিত হল এবং ইনি ইসরায়েলীদের নেতৃত্ব দিতে লাগলেন। অথ্নিয়েল কুশান-রিশাথয়িমের বিরুদ্ধে যুদ্ধ ঘোষণা করলেন এবং পরমেশ্বর অথ্নিয়েলকে এই যুদ্ধে বিজয়ী করলেন।
{3:11} তখন থেকে চল্লিশ বছর দেশে শান্তি বজায় থাকল। এর পর অথ্নিয়েলের মৃত্যু হয়।
{i3:12} জননায়ক এহুদ
{3:12} ইসরায়েলীরা আবার পরমেশ্বরের ইচ্ছার বিরুদ্ধে কাজ করতে শুরু করল। সেই অপরাধে প্রভু তখন ইসরায়েলীদের চেয়ে মোয়াবের রাজা এগ্লোনকে বেশি শক্তিশালী করে তুললেন।
{3:13} এগ্লোন আম্মোনী ও অমালেকীদের একত্র করে একযোগে ইসরায়েলীদের আক্রমণ করলেন এবং তাদের পরাজিত করে খর্জুরপুর দখল করে নিলেন।
{3:14} ইসরায়েলীরা আঠেরো বছর মোয়াবরাজ এগ্লোনের অধীন হয়ে রইল।
{3:15} ইসরায়েলীরা আবার পরমেশ্বরের চরণে আর্ত নিবেদন জানাতে লাগল। তিনি তাদের উদ্ধার করার জন্য বিন্যামীন গোষ্ঠীর গেরার পুত্র এহুদকে নিযুক্ত করলেন। এহুদ ছিলেন ন্যাটা। ইসরায়েলীরা তাঁর মারফৎ মোয়াবরাজ এগ্লোনের কাছে রাজস্ব পাঠাল।
{3:16} এহুদ নিজের জন্য এক হাত লম্বা একটা ছোরা তৈরি করিয়েছিলেন। ছোরাটার দুদিকেই ধার ছিল। সেটা তিনি তাঁর পোশাকের নিচে ডান ঊরুতে বেঁধে নিলেন।
{3:17} তারপর তিনি মোয়াবরাজ এগ্লোনের কাছে রাজস্ব নিয়ে গেলেন। এগ্লোন ছিলেন খুব মোটা।
{3:18} রাজস্ব দেওয়া হয়ে গেলে যারা তাঁর সঙ্গে এসেছিল তাদের এহুদ বিদায় করে দিলেন।
{3:19} তিনি নিজে কিন্তু গেলেন না। গিল্গলের খোদাই করা শিলাস্তম্ভের কাছ থেকে মোয়াবরাজের কাছে ফিরে এসে বললেন, মহারাজ, আপনাকে আমি গোপনে একটা কথা বলতে চাই। রাজা তখন এহুদের সঙ্গে নিরিবিলিতে কথা বলবেন বলে সকলকে চলে যেতে বললেন। পারিষদবর্গ ও পরিচারকেরা সকলে তাঁর কাছ থেকে চলে গেল।
{3:20} এহুদ তখন রাজার কাছে এগিয়ে গেলেন। এগ্লোন তাঁর প্রাসাদের ছাদের শীতল কক্ষে একাই বসেছিলেন। এহুদ বললেন, ঈশ্বরপ্রেরিত একটি বার্তা আমি আপনাকে শোনাতে চাই। একথা শুনে এগ্লোন আসন ছেড়ে উঠে দাঁড়ালেন।
{3:21} এহুদ তখন বাঁ হাত দিয়ে ডান ঊরুর নীচ থেকে সেই ছোরাটা বের করে এগ্লোনের পেটে আমূল বসিয়ে দিলেন।
{3:22} বাঁট সমেত ছোরাটা তাঁর পেটের মধ্যে পুরোপুরি ঢুকে গেল এবং চর্বির মধ্যে ডুবে গেল। এহুদ তাঁর পেট থেকে ছোরাটা আর টেনে বার করতে পারলেন না। সেটা পিঠ ফুঁড়ে বেরিয়ে রইল।
{3:23} এহুদ তখন বারান্দায় বেরিযে গিয়ে সেই কক্ষের দরজা বন্ধ করে চাবি দিয়ে দিলেন।
{3:24} তিনি চলে যাওয়ার পর রাজকর্মচারীরা এসে ছাদের সেই কক্ষের দরজা বন্ধ দেখে ভাবল মহারাজ হয়তো শৌচাগারে গেছেন।
{3:25} তারা সসঙ্কোচে বাইরে অনেকক্ষণ অপেক্ষা করল, কিন্তু তারপরও যখন রাজা দরজা খুলছেন না তখন চাবি লাগিয়ে দরজা খুলে ফেলল। খুলেই দেখল তাদের মনিব ঘরের মেঝেতে মরে পড়ে রয়েছেন।
{3:26} তারা যখন বাইরে অপেক্ষা করছিল সেই অবসরে এহুদ পালিয়ে গেলেন। খোদাই করা শিলাস্তম্ভ পেরিয়ে সেয়িরায় চলে গেলেন।
{3:27} সেখান থেকে ইফ্রয়িমের পার্বত্য অঞ্চলে পৌঁছে তিনি তূরীধ্বনি দিয়ে সঙ্কেত করে ইসরায়েলীদের যুদ্ধে যাবার জন্য ডাক দিলেন। তারা তাঁর নেতৃত্বে পার্বত্য অঞ্চল থেকে সমতলে নেমে এল।
{3:28} তিনি তাদের বললেন, চল, আমরা এগিয়ে যাই, পরমেশ্বর তোমাদের হাতে তোমাদের শত্রু মোয়াবীদের সমর্পণ করেছেন। ইসরায়েলীরা তখন তাঁর নেতৃত্বে মোয়াবীদের অধিকারভুক্ত জর্ডনের পারঘাটাগুলি দখল করে নিল এবং তাদের পারাপারের পথ বন্ধ করে দিল।
{3:29} সেদিন তারা প্রায় দশ হাজার মোয়াবীকে হত্যা করেছিল। এই মোয়াবীরা ছিল শক্ত সমর্থ যোদ্ধা, কিন্তু তবুও একজনও রক্ষা পেল না।
{3:30} এইভাবেই সেদিন মোয়াব পদানত হল। এর পর আশী বছর দেশে শান্তি বজায় রইল।
{i3:31} জননায়ক শমগর
{3:31} অনাকের পুত্র শমগর ছিলেন এহুদের পরবর্তী জননায়ক। ইনিও গরু চরানোর পাঁচন দিয়ে ছশো ফিলিস্তিনীকে হত্যা করে ইসরায়েলীদের উদ্ধার করেন।
{i4:1} জননেত্রী দেবোরা
{4:1} এহুদের মৃত্যুর পর ইসরায়েলীরা আবার পরমেশ্বরের ইচ্ছার বিরুদ্ধে কাজ করতে লাগল।
{4:2} তার ফলে তিনি তাদের কনানী নৃপতি যাবীনের হাতে তুলে দিলেন। যাবীনের রাজধানী ছিল হাৎ-সোরে। তাঁর সেনাপতি ছিলেন সিসেরা। তিনি বাস করতেন হারোশেৎ-হাগোয়িমে।
{4:3} তাঁর নশো লোহার রথ ছিল। তিনি ইসরায়েলীদের উপর কুড়ি বছর ধরে অমানুষিক নির্যাতন করে আসছিলেন। তাই ইসরায়েলীরা প্রভুর চরণে আর্ত আবেদন জানাল।
{4:4} সেই সময়ে লাপ্পিদোতের স্ত্রী দেবোরা ইসরায়েলীদের বিচার-সালিশী করতেন। তিনি ছিলেন একজন মহিলা নবী।
{4:5} ইফ্রয়িমের পার্বত্য অঞ্চলে রামা ও বেথেলের মাঝামাঝি এক জায়গায় ‘দেবোরার খেজুর গাছের’ তলায় বসে তিনি বিচার-নিষ্পত্তি করতেন। ইসরায়েলীরা বিচার-সালিশীর জন্য সেখানে তাঁর কাছে যেত।
{4:6} একদিন দেবোরা অবিনোয়ামের পুত্র বারাককে কেদেশ-নপ্তালি থেকে ডাকিয়ে এনে বললেন, প্রভু পরমেশ্বর ইসরায়েলীদের আজ্ঞা দিয়েছেনঃ নপ্তালি ও সবুলুন গোষ্ঠীর দশ হাজার লোককে সঙ্গে নিয়ে তাবোর পর্বতে যাও।
{4:7} সেখানে আমি কিশোন নদীর তীরে যাবীনের সেনাপতি সিসেরাকে রথ ও সৈন্যসামন্তসহ তোমার সামনে এগিয়ে দেব এবং তাকে তোমার হাতে সমর্পণ করব।
{4:8} বারাক দেবোরাকে বললেন, আপনি যদি আমার সঙ্গে যান তবেই আমি যাব। আপনি সঙ্গে না গেলে আমি যাব না।
{4:9} দেবোরা বললেন, আমি নিশ্চয়ই তোমার সঙ্গে যাব, তবে এই অভিযানে তোমার কোন সুখ্যাতি হবে না, কারণ প্রভু একজন নারীর হাতে সিসেরাকে সমর্পণ করবেন। দেবোরা তখন বারাকের সঙ্গে কেদেশ-এ চলে গেলেন।
{4:10} বারাক নপ্তালী ও সবুলুন গোষ্ঠীর লোকজনকে ডেকে একত্র করলেন। তাদের মধ্যে দশ হাজার লোক তাঁর নেতৃত্বে অভিযান করল। দেবোরাও তাঁর সঙ্গে গেলেন।
{4:11} ইতিমধ্যে কেনী জাতির হিবর নামে একজন সানন্নিমের ওক গাছের কাছে তাঁবু ফেলেছিলেন। ইনি কেনী জাতির অন্যান্য লোকদের কাছ থেকে বিচ্ছিন্ন হয়ে চলে এসেছিলেন। এই কেনী জাতি ছিল মোশির শ্বশুরকুলের লোক হোবাবের বংশধর।
{4:12} সিসেরা সংবাদ পেলেন যে অবিনোয়ামের পুত্র বারাক তাবোর পর্বতে এসে পড়েছে।
{4:13} তিনি তখন হারোশেৎ-হাগোয়িম থেকে তাঁর নয়শো লোহার রথসহ সমস্ত সৈন্যসামন্তকে ও নিজের দলের লোকদের কীশোন নদীর তীরে একত্র করলেন।
{4:14} দেবোরা তখন বারাককে বললেন, এবার যাও, আক্রমণ কর। প্রভু আজই তোমার হাতে সিসেরাকে সমর্পণ করবেন। স্বয়ং প্রভু তোমর অগ্রণী হয়ে চলেছেন। তখন বারাক তাঁর দশ হাজার অনুগামীকে নিয়ে তাবোর পর্বত থেকে নেমে এসে তাদের আক্রমণ করলেন।
{4:15} বারাক সশস্ত্র আক্রমণে সিসেরাকে তার সমস্ত রথী ও সৈন্যবাহিনীসহ ছত্রভঙ্গ করে দিলেন। সিসেরা রথ ফেলে দৌড়ে পালালেন।
{4:16} বারাক তাঁর রথী ও সৈন্যবাহিনীর পিছনে হারোশেৎ-হাগোয়িম পর্যন্ত ধাওয়া করলেন। সিসেরার সমস্ত সৈন্য যুদ্ধে নিহত হল। একটি লোকও বাকী রইল না।
{4:17} সিসেরা ছুটতে ছুটতে কেনীয় হেবরের স্ত্রী যায়েলের তাঁবুর কাছে গিয়ে হাজির হলেন। কারণ হাৎসোরের রাজা যাবীনের সঙ্গে কেনীয় হেবরের কুলের মৈত্রীসম্পর্ক ছিল।
{4:18} যায়েল তাঁবু থেকে বেরিয়ে এসে সিসেরার সঙ্গে দেখা করে বললেন, আসুন, আসুন, আমার এখানে আসুন, কোন ভয় নেই। সিসেরা তাঁর সঙ্গে তাঁবুর ভিতরে গেলেন এবং সেই মহিলা একটা কম্বল দিয়ে তাঁকে ঢেকে রাখলেন।
{4:19} সিসেরা তাঁকে বললেন, দয়া করে একটু জল দেবেন? আমার খুব পিপাসা পেয়েছে। যায়েল তখন চামড়ার মশক থেকে দুধ ঢেলে এনে তাঁকে খাওয়ালেন। তারপর আবার তাঁকে ঢেকে রাখলেন।
{4:20} সিসেরার তাঁকে বললেন, আপনি তাঁবুর দরজায় দাঁড়িয়ে থাকুন। কেউ যদি এসে জিজ্ঞাসা করে, ‘এখানে কেউ আছে কিনা?’ — তাহলে বলবেন, ‘না, কেউ নেই’।
{4:21} এদিকে যায়েল তাঁবুর একটা খোঁটা জোগাড় করলেন এবং একটা মুগুর হাতে নিয়ে নিঃশব্দে সিসেরা কাছে গেলেন। ক্লান্ত সিসেরা তখন গভীর ঘুমে আচ্ছন্ন। যায়েল খোঁটাটা সিসেরার রগে এমনভাবে মেরে দিলেন যে সেটা মাথা ভেদ করে মাটিতে পুঁতে গেল। সিসেরা মারা গেলেন।
{4:22} সিসেরার পিছনে তাড়া করতে করতে বারাক যখন সেখানে এলেন, তখন যায়েল বেরিয়ে এসে তাঁর সঙ্গে দেখা করে বললেন, আসুন, আসুন, আপনি যার খোঁজ করছেন তার সন্ধান আমি দিচ্ছি। বারাক তাঁর সঙ্গে তাঁবুর ভিতরে গিয়ে দেখলেন সিসেরা মরে পড়ে আছেন। তাঁর রগে গোঁজ বেঁধা। এমনি করেই
{4:23} কনানী যাবীনকে ঈশ্বর সেদিন ইসরায়েলীদের হাতে পরাজিত করেন।
{4:24} ইসরায়েলীরা দিন দিন পরাক্রান্ত হয়ে উঠতে লাগল এবং যাবীনকে ক্রমশঃ কোণঠাসা করে ফেলল এবং এইভাবে তাঁকে শেষ করে দিল।
{i5:1} দেবোরা ও বারাকের বিজয়গাথা
{5:1} সেই দিন দেবোরা ও অবিনোয়ামের পুত্র বারাক এই গাথাটি গেয়েছিলেনঃ
{5:2} ইসরায়েলী নেতারা নেতৃত্ব দিয়েছেন জনগণ স্বেচ্ছায় উৎসর্গ করেছে নিজেদের, প্রভুর জয়গান কর।
{5:3} শোন হে রাজন্যবর্গ, মন দিয়ে শোন পরমেশ্বরের উদ্দেশে আমি গাইব গান ইসরায়েলের আরাধ্য ঈশ্বরের উদ্দেশে আমি করব সঙ্গীতাঞ্জলি নিবেদন।
{5:4} সেয়ীর থেকে যেদিন তুমি নেমে এলে হে প্রভু ইদোমের দেশ থেকে করলে অভিযান, পৃথিবী সেদিন হল কম্পমান, আকাশ হল বর্ষণমুখর মেঘপুঞ্জ করল বারি বর্ষণ।
{5:5} তুমিই ইসরায়েলের সেই আরাধ্য ঈশ্বর যাঁর উপস্থিতিতে সিনাই হয়েছিল শিহরিত, তোমারই সাক্ষাতে গিরিরাজী হল কম্পিত।
{5:6} অনাতের পুত্র শামগরের আমলে, যায়েলের সময়ে বন্ধ ছিল কাফেলার আসা যাওয়া। পথিক চলত গলিপথে।
{5:7} ইসরায়েলে যেদিন কোন নেতা ছিল না, ছিল না কোন জননায়ক সেদিন, হে দেবোরা ইসরায়েলের জননী হয়ে তুমি হলে আবির্ভূতা।
{5:8} যেদিন তারা বেছে নিয়েছিল নতুন আরাধ্য দেবতা, সেদিন তাদের নগর হয়েছিল আক্রান্ত। অস্ত্র ধরে শত্রুকে করে প্রতিহত, ছিল না এমন কেউ! চল্লিশ হাজার ইসরায়েলীর মাঝে।
{5:9} আমার সমস্ত সহানুভূতি ইসরায়েলী সেনানায়কদেরই পক্ষে, জনতার মধ্যে থেকে স্বেচ্ছায় যারা এগিয়ে এসেছিল তাদের পক্ষে। প্রভুর জয়গান কর তোমরা।
{5:10} তোমরা যারা শ্বেত গর্দভের পিঠে নরম আসনে আরোহণ কর, তোমরা যারা পথচারী, সকলে ঘোষণা কর একথা।
{5:11} ঐ শোন, ইঁদারার কাছে উঠছে সঙ্গীতধ্বনি, লোকে সেখানে গাইছে প্রভুর জয়গান, গাইছে ইসরায়েল জননায়কের বিজয় মহিমা। প্রভুর প্রজাবৃন্দ সমবেত হয়েছে নগর তোরণে।
{5:12} চল, দেবোরা, এগিয়ে চল, মুখরিত হও জয়গানে! এগিয়ে চল! অবিনোয়ামের পুত্র বারাক! ওঠ, ধরে নিয়ে যাও তোমার বন্দীদের!
{5:13} এগিয়ে এল বিশ্বস্ত সেনাপতিরা, প্রভুর সেই প্রজাবৃন্দ, দুর্ধর্ষ প্রতিপক্ষের বিরুদ্ধে আমার পতাকাতলে।
{5:14} ইফ্রয়িমের সৈন্যদল সমবেত হল উপত্যকায় বিন্যামীন গোষ্ঠী করল তাদের অনুসরণ। মাখির গোষ্ঠী থেকে এলেন সেনানায়কেরা, সবুলুন গোষ্ঠী থেকে এল পতাকাবাহীরা।
{5:15} ইষাখর গোষ্ঠীর নেতারা যোগ দিল দেবোরা ও বারাকের সঙ্গে তাঁদের অনুসরণ করে ছুটে এল উপত্যকায়। কিন্তু রূবেণ কুলে দেখা দিল মতভেদ। তারা মনস্থির করতে পারল না — তারা আসবে কিনা!
{5:16} তারা মেষপালের সাথে পিছনে রয়ে গেল কেন? রাখালের বাঁশী শুনবে বলে? না। রূবেণ গোষ্ঠী বিভক্ত হয়ে গেল। তারা ঠিক করতে পারল না — যুদ্ধে যোগ দেবে কিনা!
{5:17} গাদ থেকে গেল জর্ডনের ওপারে, আর দান গোষ্ঠী? তারাও রয়ে গেল জাহাজের আড়ালে, আশের বংশ সাগর উপকূলে অনড় হয়ে রইল, খাঁড়িতে করল আত্মাগোপন।
{5:18} কন্তু সবুলুন ও নপ্তালী গোষ্ঠীর লোকেরা রণক্ষেত্রে প্রাণ তুচ্ছ করে সংগ্রাম করল রণক্ষেত্রে।
{5:19} প্রতিপক্ষের রাজন্যবর্গ এলেন যুদ্ধ করতে, যোগ দিলেন কনানী নৃপতিরাও তাঁদের সাথে। তানাকে — মেগিদ্দোর নদীতীরে চলল ঘোরতর সংগ্রাম। এ যুদ্ধে তাঁরা লুঠ করলেন না কোন ধন সম্পদ।
{5:20} স্বর্গমর্ত্যে চলল যুদ্ধের আলোড়ন, নক্ষত্ররাজিও করলো যুদ্ধ ঘোষণা সিসেরার বিরুদ্ধে।
{5:21} কীশোনের স্রোতে ভেসে গেল শত্রুদল, খরস্রোতা পুণ্যতোয়া কীশোন! আমি এগিয়ে যাব বীরদর্পে।
{5:22} তীব্রবেগে অশ্বারোহী বাহিনী হল ধাবমান, অশ্বক্ষুরে ধ্বনিত হল প্রচণ্ড আওয়াজ।
{5:23} প্রভুর দূত বলেন, ‘মেরোজকে শাপ দাও, শাপ দাও সেখানের অধিবাসীদের, তারা এগিয়ে আসেনি প্রভুর সহায়তা করতে, শত্রুসেনার বিরুদ্ধে করেনি প্রভুকে সাহায্য।’
{5:24} নারী সমাজে ধন্য যায়েল, কেনী হেবরের পত্নী, তাম্বু বাসিনী নারীকুলে তিনিই পরম ধন্যা।
{5:25} সিসেরা জল চেয়েছিল, তিনি তাকে দিলেন দুধ। অভিজাত সমাজে ব্যবহৃত পাত্রে তিনি এনে দিয়েছিলেন ক্ষীর।
{5:26} তিনি এক হাতে নিলেন তাঁবুর খোঁটা, আর এক হাতে নিলেন হাতুড়ি, আঘাত করলেন সিসেরাকে। ভেঙ্গে গেল তার মাথার খুলি, রগে আঘাত করে তার মাথা এফোঁড় ওফোঁড় করে দিলেন।
{5:27} সে এলিয়ে পড়ল, তাঁর পায়ের তলায়।, নিথর হয়ে গেল তার দেহ যেখানে সে এলিয়ে পড়েছিল, সেখানেই রচিত হল তাঁর শেষ শয্যা। সেখানেই মরে পড়ে রইল সে।
{5:28} সিসেরা-জননী পথ চেয়ে বসেছিলেন বাতায়নে, চিৎকার করে উঠলেন তিনি, তার রথ ফিরতে দেরী করছে কেন? তার অশ্বের গতি কেন এত ধীর?
{5:29} তাঁর বুদ্ধিমতী সহচরীরা তাঁকে বুঝাতে লাগল তিনি নিজেও মনকে প্রবোধ দিয়ে বললেন,
{5:30} ওরা হয়তো লুঠপাট করছে, ভাগ করছে লুণ্ঠিত সম্পদ সকলেই পেল বুঝি এক বা একাধিক রমণীরত্ন। সিসেরার ভাগে হয়তো পড়েছে রঙীন বস্ত্রসম্ভার, রঙীন সূচীশিল্পশোভিত বস্ত্রখণ্ড, মনোহর কণ্ঠভূষণ!
{5:31} এভাবেই বিধ্বস্ত হোক তোমার বৈরীদল, হে পরমেশ্বর! কিন্তু তোমার ভক্তবৃন্দ ভাস্বর হয়ে উঠুক উদীয়মান সূর্যের মত।” এর পরে চল্লিশ বছর দেশে শান্তি স্থায়ী হয়েছিল।
{i6:1} গিদিয়োনের কাহিনী
{6:1} ইসরায়েলীরা আবার পরমেশ্বরের অপ্রীতিকর কাজ করতে শুরু করল। তাই তিনি সাত বছর তাদের মিদিয়নের অধীন করে রাখলেন।
{6:2} মিদিয়নীরা ইসরায়েলীদের চেয়ে বেশি শক্তিশালী হওয়ায় ইসরায়েলীরা তাদের ভয়ে পাহাড়ের অন্যান্য গুহায় ও সুরক্ষিত স্থানে লুকিয়ে থাকত।
{6:3} ইসরায়েলীরা চাষবাস করলে মিদিয়নী, অমালেকী এবং পূর্বাঞ্চলের অন্যান্য জাতির লোকেরা এসে তাদের উপর নানারকম উৎপাত করত,
{6:4} তাদের দেশে এসে ছাউনি ফেলত এবং গাজার সীমান্ত পর্যন্ত এলাকার সমস্ত ফসল নষ্ট করে দিত। ইসরায়েলীদের প্রাণ ধারণের জন্য কোন খাদ্যদ্রব্য এমনকি গরু, ভেড়া কিম্বা গাধা কোন পশুই অবশিষ্ট রাখত না।
{6:5} ঝাঁকে ঝাঁকে পঙ্গপালের মত তারা নিজেদের তাঁবু ও পশুপাল নিয়ে আসত। কারণ তাদের সঙ্গে থাকত অসংখ্য লোকজন ও অগণিত উট। তারা ইসরায়েলীদের দেশের উৎপন্ন ফসল থেকে শুরু করে সবকিছু নির্মমভাবে শেষ করে দিত।
{6:6} মিদিয়নীদের এইরকম অত্যাচারের ফলে ইসরায়েলীদের অবস্থা শোচনীয় হয়ে উঠল। তখন তারা প্রভুর কাছে সাহায্যের জন্য কাতর মিনতি জানাল।
{6:7} মিদিয়নীদের অত্যাচারে নিপীড়িত ইসরায়েলীরা প্রভুর কাছে কাতর নিবেদন জানালে
{6:8} প্রভু তাদের কাছে একজন নবীকে পাঠিয়ে দিলেন। তিনি এসে তাদের বললেন, ইসরায়েলীদের আরাধ্য ঈশ্বর প্রভু এই কথা বলেছেনঃ আমি মিশর থেকে তোমাদের নিয়ে এসেছি, দাসত্বের বন্ধন থেকে তোমাদের মুক্ত করে এনেছি।
{6:9} মিশরীদের কবল থেকে এবং অন্যান্য যারা তোমাদের উপর অত্যাচার করত তাদের সকলের হাত থেকে তোমাদের উদ্ধার করেছি এবং তাদের বিতাড়িত করে তাদের দেশ তোমাদের দিয়েছি।
{6:10} আমি তোমাদের বলেছি, আমি প্রভু, তোমাদের ঈশ্বর। যাদের দেশে তোমরা বাস করছ, সেই ইমোরীদের দেবতাদের আরাধনা তোমরা করো না। কিন্তু তোমরা আমার কথা শোননি।
{6:11} পরে একদিন প্রভুর দূত অবিয়েষারের বংশধর যোয়াশের এলাকা অফ্রার একটি ওক গাছের তলায় এসে বসলেন। যোয়াশের পুত্র গিদিয়োন তখন মিদিয়নীদের ভয়ে লুকিয়ে আঙুর মাড়াই করার কুণ্ডে গম মাড়াই করছিলেন যাতে কেউ তাঁকে দেখতে না পায়।
{6:12} প্রভুর দূত তাঁর কাছে আবির্ভূত হয়ে বললেন, হে সাহসী বীর, পরমেশ্বর তোমার সহায়।
{6:13} গিদিয়োন তাঁকে বললেন, মশাই, তিনিই যদি আমাদের সহায়, তাহলে আজ আমাদের এই দুর্দশা কেন? আমাদের পূর্বপুরুষেরা তাঁর যে সমস্ত অলৌকিক কীর্তিকলাপ আমাদের কাছে বর্ণনা করেছিলেন সে সব আজ কোথায়? তাঁরা বলতেন, পরমেশ্বরই মিশর থেকে আমাদের উদ্ধার করে এনেছেন। কিন্তু তিনি এখন আমাদের পরিত্যাগ করে মিদিয়নীদের হাতে তুলে দিয়েছেন।
{6:14} প্রভু তাঁকে আদেশ দিলেন, যাও, তোমার সমস্ত শক্তি দিয়ে মিদিয়নীদের কবল থেকে ইসরায়েলীদের উদ্ধার কর। আমি বলছি, যাও।
{6:15} গিদিয়োন তাঁকে বললেন, হে প্রভু, আপনিই বলুন, কি করে আমি ইসরায়েলীদের উদ্ধার করব? দেখুন, মনঃশি বংশে আমাদের গোষ্ঠী সবচেয়ে দুর্বল এবং আমাদের কুলে আমিই সবচেয়ে নগণ্য।
{6:16} তিনি তাঁকে অভয় দিয়ে বললেন, তুমি পারবে। আমি তো তোমার সঙ্গে আছি। একটি মাত্র লোককে যেভাবে অনায়াসে হারিয়ে দেওয়া যায়, সেইভাবে তুমি মিদিয়নীদের পরাস্ত করবে।
{6:17} গিদিয়োন তখন তাঁকে বললেন, আমি যদি সত্যিই আপনার কৃপালাভ করে থাকি তাহলে আপনিই যে আমার সঙ্গে কথা বলছেন, দয়া করে তার কোন প্রমাণ আমাকে দিন।
{6:18} আমি যতক্ষণ না আমার নৈবেদ্য এনে আপনার কাছে উৎসর্গ করি ততক্ষণ দয়া করে এখানে থেকে চলে যাবেন না। তিনি বললেন, তুমি ফিরে না আসা পর্যন্ত আমি এখানে আছি।
{6:19} গিদিয়োন তখন বাড়িতে গিয়ে একটা ছাগশিশু কেটে তার মাংস রান্না করলেন এবং এক এফা পরিমাণ ময়দার খামিরবিহীন রুটি তৈরি করলেন। তারপর একটা পাত্রে মাংস এবং আর একটা পাত্রে ঝোল নিয়ে সেই ওক গাছের তলায় তাঁর কাছে এলেন।
{6:20} ঈশ্বরের দূত তাঁকে বললেন, মাংস এবং খামিরবিহীন রুটি এই পাথরের উপরে রাখ আর তার উপরে ঝোল ঢেলে দাও। গিদিয়োন তা-ই করলেন।
{6:21} প্রভুর দূত তখন সেই মাংস ও রুটিতে তাঁর হাতের লাঠিটা ছোঁয়ালেন। সঙ্গে সঙ্গে সেই পাথরে আগুন জ্বলে উঠল এবং সেই মাংস ও রুটি গ্রাস করল আর প্রভুর দূত সেখান থেকে অদৃশ্য হয়ে গেলেন।
{6:22} গিদিয়োন বুঝলেন, ইনি সত্যিই প্রভুর দূত। আতঙ্কে বিহ্বল হয়ে তিনি বললেন, হে ভুবনেশ্বর! আমি মুখোমুখি তোমার দূতকে দেখলাম! হায়, হায়, আমার কী হবে!
{6:23} প্রভু তাঁকে অভয় দিয়ে বললেন, শান্ত হও। ভয় পেয়ো না, তুমি মরবে না।
{6:24} গিদিয়োন তখন প্রভুর উদ্দেশে সেখানে একটি বেদী নির্মাণ করলেন এবং তার নাম দিলেন ‘যিহোবা-শালোম’ — (ঈশ্বর মঙ্গলময়)!! (অবিয়েষারের বংশধরদের এলাকা অফ্রায় সেই বেদীটি আজও আছে।)
{6:25} সেই রাত্রেই ঈশ্বর গিদিয়োনকে বললেন, তুমি তোমার পিতার দুটি বৃষের মধ্যে সাত বছর বয়সের বৃষটি নাও এবং তোমার পিতার তৈরি বেলদেবের বেদীটা ভেঙ্গে ফেল আর তার পাশে যে আশেরা রয়েছে সেটা কেটে ফেল।
{6:26} তারপর এখানে এই দুর্গের চূড়ায় তোমার আরাধ্য ঈশ্বর প্রভু পরমেশ্বরের উদ্দেশে পাথর দিয়ে মজবুত একটি বেদী নির্মাণ কর। তারপর কেটে ফেলা আশেরার কাঠ দিয়ে হোমের আগুন জ্বেলে তাতে বৃষটি উৎসর্গ কর।
{6:27} গিদিয়োন তাঁর ভৃত্যদের মধ্য থেকে দশজনকে সঙ্গে নিয়ে ঈশ্বরের আদেশ অনুযায়ী সব কাজ করলেন। তিনি তাঁর পরিবারের লোকজন এবং নগরের অধিবাসীদের ভয়ে দিনে কাজ না করে রাত্রে করলেন।
{6:28} পরের দিন ভোরে নগরর অধিবাসীরা দেখল, বেলদেবের বেদী ভাঙ্গা আর তার পাশের আশেরা কেটে ফেলা হয়েছে, আর একটি বদী তৈরী করে তার উপরে বৃষ উৎসর্গ করা হয়েছে।
{6:29} তারা তখন একে অপরকে জিজ্ঞাসা করতে লাগল, কে এই কাজ করেছে? খোঁজখবর করে তারা জানতে পারল যে একাজ যোয়াশের ছেলে গিদিয়োনের।
{6:30} নগরের অধিবাসীরা তখন যোয়াশকে বলল, তোমার ছেলেকে বার করে আন, তার মৃত্যুদণ্ড হবে কারণ সে বেলদেবের বেদী ভেঙ্গেছে এবং তার পাশের আশেরাও কেটে ফেলেছে।
{6:31} যোয়াশ তাদের বললেন, তোমরা কি বেলদেবের হয়ে ঝগড়া করতে এসেছ? বেলদেবের পক্ষে যে দাঁড়াবে কাল সকাল হওয়ার আগেই তাকে মেরে ফেলা হবে। বেলদেব যদি দেবতাই হন তবে তিনি নিজেই নিজেকে রক্ষা করবেন, কারণ তারই বদী ভাঙ্গা হয়েছে।
{6:32} যোয়াশ সেদিন গিদিয়োনের নাম দিলেন যিরুব্বেল (বেল বিবাদ করুন)। তিনি বললেন, এর সঙ্গেই বেলদেব ঝগড়া করুন কারণ এই তাঁর বেদী ভেঙ্গেছে।
{6:33} সেই সময়ে মিদিয়নী, অমালেকী ও পূর্বাঞ্চলের জাতিগুলি একত্রে জর্ডন পার হয়ে যিষ্রিয়েল উপত্যকায় এসে ছাউনি ফেলল।
{6:34} তখন প্রভুর আত্মা গিদিয়োনের উপরে অধিষ্ঠিত হলেন এবং গিদিয়োন তুরী বাজিয়ে সঙ্কেত জানালেন। সঙ্কেত ধ্বনি শুনে অবিয়েষার গোষ্ঠীর লোকেরা তাঁর নেতৃত্বাধীনে সমবেত হল।
{6:35} তিনি মনঃশি গোষ্ঠীর এলাকার সর্বত্র লোক পাঠালেন। তারাও এসে তাঁর সঙ্গে যোগ দিল। এর পরে তিনি আশের, সবুলুন ও নপ্তালি গোষ্ঠীর কাছে দূত পাঠালেন, তারাও এসে তাঁর সঙ্গে যোগ দিল।
{6:36} গিদিয়োন তখন ঈশ্বরের কাছে নিবেদন করলেন, আপনার প্রতিশ্রুতি অনুযায়ী সত্যিই যদি আপনি আমার দ্বারা ইসরায়েলীদের উদ্ধার করেন,
{6:37} তাহলে দেখুন, আমি খামারে এক জায়গায় ছাঁটাই করা মেষলোম রাখব, যদি সকালে উঠে দেখি যে কেবল সেই মেষলোমের উপরেই শিশির পড়েছে এবং অন্য জায়গা শুক্নো আছে, তাহলে আমি বুঝব যে আপনার প্রতিশ্রুতি অনুযায়ী আপনি আমার দ্বারাই ইসরায়েলীদের উদ্ধার করবেন।
{6:38} ঠিক সেই রকমই ঘটল। পরের দিন ভোরে উঠে গিদিয়োন সেই মেষলোম নিংড়ালেন। তাতে একবাটি জল হল।
{6:39} গিদিয়োন ঈশ্বরের কাছে আবার নিবেদন করলেন, আমার উপর ক্রুদ্ধ হবেন না, আপনার কাছে আমার আর একটি মিনতি আছে। এই মেষলোম দিয়ে আমার আর একবার পরীক্ষা করতে দিন। এবারে মেষলোম যেন শুক্নো থাকে, এবং জমির অন্যত্র যেন শিশির পড়ে।
{6:40} ঈশ্বর সেই রাত্রে তা-ই করলেন। মেষলোম শুক্নো রইল কিন্তু অন্যান্য সব জায়গায় শিশির পড়ল।
{i7:1} মিদিয়নীদের বিরুদ্ধে গিদিয়োনের জয়লাভ
{7:1} একদিন যিরুব্বেল অর্থাৎ গিদিয়োন ও তাঁর দলের লোকেরা ভোরে উঠে হারোদ নামে একটি ঝর্ণার কাছে ছাউনি ফেললেন। উত্তর দিকে মোরি পর্বতের উপত্যকায় ছিল মিদিয়নীদের ছাউনি।
{7:2} পরমেশ্বর গিদিয়োনকে বললেন, তোমার দলে খুব বেশি লোক হয়ে গেছে। আমি এত লোকের হাতে মিদিয়নীদের সমর্পণ করব না, তাহলে ইসরায়েলীরা আমাকে উপেক্ষা করে গর্বিত হয়ে বলবে, আমরা নিজেদের বাহুবলে জয়লাভ করেছি।
{7:3} তুমি সকলের কাছে এই কথা ঘোষণা কর: কেউ যদি ভীত বা সন্ত্রস্ত হয়ে থাকে তবে সে গিলিয়দ পর্বত থেকে বাড়িতে ফিরে যাক। এই কথা শুনে জনতার মধ্য থেকে বাইশ হাজার লোক ফিরে গেল। দশ হাজার লোক থেকে গেল।
{7:4} পরমেশ্বর গিদিয়োনকে বললেন, এখনও অনেক লোক রয়েছে। তুমি এদের নিয়ে ঝর্ণার কাছে যাও। সেখানে আমি তোমার হয়ে তাদের যাচাই করব। যাদের আমি বাছাই করে দেব, শুধু তারাই তোমার সঙ্গে যাবে। অন্য কেউ যাবে না।
{7:5} গিদিয়োন তাঁর লোকজনকে ঝর্ণার কাছে নিয়ে গেলেন। তখন পরমেশ্বর তাঁকে বললেন, এদের মধ্যে যারা কুকুরের মত জিভ দিয়ে জল চেটে খাবে তাদের কাছ থেকে যারা হাঁটু পেতে নীচু হয়ে জল পান করবে তাদের আলাদা করে রাখ।
{7:6} অঞ্জলি ভরে জল নিয়ে যারা চেটে খেল তাদের সংখ্যা হল তিনশো। বাকী সমস্ত লোক হাঁটু পেতে নীচু হয়ে জল পান করল।
{7:7} পরমেশ্বর তখন গিদিয়োনকে বললেন, এই তিনশো লোক যারা জল চেটে খেয়েছে, এদের দ্বারাই আমি তোমাদের উদ্ধার করব এবং তোমাদের হাতে মিদিয়নীদের সমর্পণ করব। অন্য সমস্ত লোক যে যার বাড়িতে ফিরে যাক।
{7:8} গিদিয়োন তখন ঐ তিনশো জন ছাড়া ইসরায়েলীদের আর সবাইকে বাড়ি ফিরে যেতে বললেন। যারা বাড়ি ফিরে গেল তাদের কলসী আর তুরীগুলো এরা রেখে দিল। তারা যেখানে ছিল তার নীচের উপত্যকায় ছিল মিদিয়নীদের ছাউনি।
{7:9} সেই রাত্রে পরমেশ্বর গিদিয়োনকে বললেন, ওঠ, নীচে নেমে গিয়ে শত্রু শিবির আক্রমণ কর, কারণ আমি ওদের তোমাদের হাতে সমর্পণ করেছি।
{7:10} যদি তুমি আক্রমণ করতে ভয় পাও তাহলে তোমার সহকারী ফুরাকে সঙ্গে নিয়ে আগে ওদের ছাউনির মধ্যে যাও,
{7:11} ওরা যে সব কথাবার্তা বলছে, শোন, তাহলে তোমার সাহস হবে — তখন তুমি ওদের ছাউনি আক্রমণ করতে পারবে। গিদিয়োন তখন তাঁর সহকারী ফুরাকে সঙ্গে নিয়ে ছাউনির সান্ত্রীদের ঘাঁটি পর্যন্ত এগিয়ে গেলেন।
{7:12} মিদিয়নী, অমালেকী এবং পূর্বাঞ্চলের অন্যান্য সমস্ত জাতির অসংখ্য লোক পঙ্গপালের মত উপত্যকাটি ছেয়ে ফেলেছিল। তাদের উটগুলিও ছিল সমুদ্রতীরের বালুরাশির মত অগণিত।
{7:13} গিদিয়োন ছাউনির কাছে এসে শুনলেন, একটি লোক তার সঙ্গীকে তার স্বপ্নের কথা বলছে। সে বলল, দেখ, আমি স্বপ্নে দেখলাম একটা যবের রুটি মিদিয়নীদের ছাউনির মধ্য দিয়ে গড়িয়ে চলেছে। সেটা একটা তাঁবুর গায়ে গিয়ে ধাক্কা দিল আর তাঁবুটা উল্টে পড়ে গেল।
{7:14} এ কথা শুনে তার বন্ধু বলল, এ আর কিছু নয়, এ হচ্ছে ইসরায়েলী যোয়াশের ছেলে গিদিয়োনের তরবারি। ঈশ্বর মিদিয়নীদের সদলবলে তাঁর হাতে সমর্পণ করেছেন।
{7:15} গিদিয়োন ঐ স্বপ্নবৃত্তান্ত ও তার ব্যাখ্যা শুনে ঈশ্বরের উদ্দেশে প্রণিপাত করলেন। তারপর তিনি ইসরায়েলীদের ছাউনিতে ফিরে এসে বললেন, ওঠ, পরমেশ্বর মিদিয়নীদের ছাউনি তোমাদের হাতে সমর্পণ করেছেন।
{7:16} তিনি ঐ তিনশো লোককে তিনটি দলে ভাগ করলেন এবং প্রত্যেকের হাতে একটি করে তুরী, একটা শূন্য কলসী এবং কলসীর মধ্যে মশাল দিলেন।
{7:17} তিনি তাদের বললেন, তোমরা আমার দিকে নজর রাখবে, আমি যা করি, তোমরাও তা-ই করবে। ওদের ছাউনির কাছে গিয়ে আমি যা করব, তোমরাও তা-ই করবে।
{7:18} আমি ও আমার সঙ্গীরা যখন তুরী বাজাব তখন তোমরাও ছাউনির চারিদিক থেকে তুরী বাজাবে আর ধ্বনি দেবে, “জয় পরমেশ্বরের জয়, জয় গিদিয়োনের জয়”।
{7:19} গিদিয়োন ও তাঁর একশো জন সঙ্গী মাঝ রাতে শিবিরের কাছে এসে পৌঁছালেন। তখন সবেমাত্র প্রহরী বদল হয়েছে। গিদিয়োন ও তাঁর সঙ্গীরা একসঙ্গে তুরী বাজালেন এবং হাতের কলসী ভেঙ্গে ফেললেন।
{7:20} তিনটি দলই একসঙ্গে তুরী বাজাল এবং কলসী ভেঙ্গে ফেলল। তারা বাঁ হাতে মশাল ও ডাল হাতে তুরী তুলে ধরে ধ্বনি দিতে লাগল, “পরমেশ্বরের পক্ষে অস্ত্র ধর, গিদিয়োনের পক্ষে অস্ত্র ধর।”
{7:21} শিবিরের চারিদিক ঘিরে তারা প্রত্যেকে যে যার জায়গায় দাঁড়িয়ে রইল। শিবিরের সমস্ত লোক চীৎকার করে ছুটে পালাতে লাগল।
{7:22} ইসরায়েলীদের তিনশো তুরী যখন একসাথে বেজে উঠল, তখন পরমেশ্বরের পরিচালনায় শিবিরের সমস্ত লোক নিজেদের মধ্যেই যুদ্ধ বাধিয়ে দিল এবং তাদের সেনাবাহিনী সরোরার দিকে বেথ-শিট্টায়, টাব্বাথের কাছাকাছি আবেল-মনোলার সীমান্তে পালিয়ে গেল।
{7:23} তখন নপ্তালি, আশের এবং সমগ্র মনঃশি গোষ্ঠীর লোকদের ডাকা হল। তারা একত্র হয়ে মিদিয়নীদের পিছনে তাড়া করে গেল।
{7:24} গিদিয়োন ইফ্রয়িমের পার্বত্য অঞ্চলের সর্বত্র দূত পাঠিয়ে আহ্বান জানালেন, তোমরা নেমে এসে মিদিয়নীদের আক্রমণ কর, ওদের হাত থেকে বেথ-বারা পর্যন্ত সমস্ত জলাভূমি ও জর্ডন নদী দখল করে নাও। তখন ইফ্রয়িম প্রদেশের সমস্ত লোককে ডেকে একত্র করা হল এবং তারা বেথ-বারা পর্যন্ত সমস্ত জলাভূমি ও জর্ডন নদী দখল করে নিল।
{7:25} তারা ওরেব ও সেব নামে দুইজন মিদিয়নী সামন্তকে বন্দী করে ওরেব পর্বতে ওরেবকে এবং সেবের দ্রাক্ষাকুণ্ডে সেবকে বধ করল এবং মিদিয়নীদের তাড়া করে গেল। ওরেব ও সেবের মুণ্ডু দুটি তারা জর্ডনের পূর্ব পারে গিদিয়োনের কাছে পাঠিয়ে দিল।
{i8:1} মিদিয়নীদের চূড়ান্ত পরাজয়
{8:1} ইফ্রয়িম গোষ্ঠীর লোকেরা এসে গিদিয়োনের সঙ্গে খুব রাগারাগি করে বলল, মিদিয়নীদের বিরুদ্ধে যুদ্ধে যাওয়ার সময় কেন তুমি আমাদের ডাকলে না? কেন তুমি আমাদের সঙ্গে এ রকম করলে?
{8:2} গিদিয়োন তাদের বললেন, কিন্তু তোমরা যা করলে তার তুলনায় আমি কি আর এমন করেছি? ইফ্রয়িমের তুলনায় আমার গোষ্ঠী কিছুই করতে পারেনি!
{8:3} ঈশ্বরের শক্তিতে তোমরাই তো দুই মিদিয়নী সামন্ত রাজা এবং সেবকে হত্যা করেছ। কাজেই, তোমাদের তুলনায় আমি এমন কি আর করেছি। তাঁর এই কথায় ইফ্রয়িম গোষ্ঠীর লোকদের রাগ ঠাণ্ডা হল।
{8:4} তারপর গিদিয়োন তাঁর তিনশো সঙ্গী নিয়ে জর্ডনের ওপারে চলে গেলেন। তাঁরা খুবই ক্লান্ত হয়ে পড়েছিলেন কিন্তু তবুও মিদিয়নীদের পিছনে তাড়া করে চললেন।
{8:5} সুক্কোতে পৌঁছাবার পর তিনি সেখানকার লোকদের বললেন, দয়া করে তোমরা আমার দলের লোকজনকে খাবার জন্য কিছু রুটি দাও, এরা খুবই ক্লান্ত। আমি মিদিয়নীদের রাজা সেবাহ্ ও সালমুন্নাকে তাড়া করে চলেছি।
{8:6} সুক্কোতের মাতব্বররা বলল, সেবাহ্ আর সালমুন্নাকে কি তুমি ধরতে পেরেছ যে তোমাদের খাবার দেব?
{8:7} গিদিয়োন বললেন, বেশ, ঠিক আছে, পরমেশ্বরের দয়ায় সেবাহ্ আর সালমুন্নাকে ধরতে পারলে তখন মরুভূমির কাঁটা ঝোপের কাঁটা দিয়ে তোমাদের গায়ের চামড়া তুলে ছাড়ব।
{8:8} সেখান থেকে তিনি পনুয়েলে গেলেন এবং সেখানকার লোকদের কাছেও একই আবেদন জানালেন, কিন্তু সুক্কোতের লোকেরা যেমন জবাব দিয়েছিল, পনুয়েলের লোকেরাও একই জবাব দিল।
{8:9} গিদিয়োন তখন পনুয়েলের লোকদের বললেন, আমি যখন ভালোয় ভালোয় ফিরে আসব তখন তোমাদের এই দুর্গ আমি গুঁড়িয়ে দেব।
{8:10} সেবাহ্ ও সালমুন্না তখন তাঁদের সৈনসামন্ত নিয়ে কার্করে ছিলেন। এই সৈন্যবাহিনী ছিল পূর্বাঞ্চলের মরুবাসী গোষ্ঠীদের সমগ্র সেনাবাহিনীর অবশিষ্টাংশ, সংখ্যায় প্রায় পনের হাজার। আর একলক্ষ কুড়ি হাজার সৈন্য যুদ্ধে নিহত হয়েছিল।
{8:11} গিদিয়োন নোবাহ্ ও যগ্বিহার পূর্ব দিকে বণিকদের কাফেলার পথ ধরে এগিয়ে গিয়ে ঐ সৈন্যদের অতর্কিতে আক্রমণ করলেন।
{8:12} দুই মিদিয়নী রাজা সেবাহ্ ও সাল্মু্ন্না পালিয়ে গেলেন, গিদিয়োন কিন্তু তাঁদের ছাড়লেন না, তাড়া করে গিয়ে তাঁদের বন্দী করলেন এবং তাঁদের সৈন্যদের মধ্যে আতঙ্কের সৃষ্টি করলেন।
{8:13} যোয়াশের পুত্র গিদিয়োন যুদ্ধ জয় করে হেরেসের গিরিপথ দিয়ে ফেরার পথে সুক্কোত নিবাসী একটি যুবককে ধরে জিজ্ঞাসাবাদ করলেন।
{8:14} যুবকটি তখন সুক্কোতের সাতাত্তর জন কর্তাব্যক্তি ও নেতাদের নামের একটি তালিকা তাঁকে তৈরী করে দিল।
{8:15} গিদিয়োন সুক্কোতে এসে সেখানকার লােকদের বললেন, এই দেখ, সেবাহ্ ও সাল্মুন্না, এদের ব্যাপারেই তোমরা আমাকে ঠাট্টা করেছিলে। বলেছিলে, সেবাহ্ ও সাল্মুন্নাকে কি তুমি ধরতে পেরেছ যে তোমার শ্রান্তক্লান্ত লাকদের আমরা খেতে দেব?
{8:16} এই বলে তিনি মরুভূমির কাঁটাঝোপ থেকে কাঁটাগাছ তুলে এনে সুক্কোতের নেতাদের উচিত শিক্ষা দিলেন।
{8:17} তারপর তিনি পনুয়েলে গিয়ে সেখানকার দুর্গ ধ্বংস করে দিলেন এবং সেই নগরের অধিবাসীদের হত্যা করলেন।
{8:18} এবার তিই সেবাহ্ ও সাল্মুন্নাকে জিজ্ঞাসা করলেন, তাবোরে তোমরা যে লোকদের হত্যা করেছিলে, তারা কেমন লোক ছিল? তাঁরা বললেন, তারা আপনার মতই ছিল, প্রত্যেকের চেহারা ছিল রাজপুত্রের মত।
{8:19} গিদিয়োন বললেন, তারা ছিল আমার ভাই, আমার সহোদর। জাগ্রত প্রভুর দিব্য, তোমরা যদি তাদের জীবিত রাখতে তাহলে আমি তোমাদের বধ করতাম না।
{8:20} তিনি তাঁর জ্যেষ্ঠপুত্র যেথারকে বললেন, যাও এদের হত্যা কর। কিন্তু কিশোর বালক খাপ থেকে তরবারি বার করল না। নেহাতই ছেলেমানুষ হওয়ায় তার সাহস হয়নি।
{8:21} তখন সেবাহ্ ও সাল্মুন্না বললেন, আপনি নিজেই আমাদের হত্যা করুন, কারণ যার কাজ তাকেই সাজে। তখন গিদিয়োন সেবাহ্ ও সাল্মুন্নাকে বধ করলেন এবং তাঁদের উটগুলির গলায় যে চন্দ্রহার ছিল, সেগুলি নিয়ে নিলেন।
{8:22} এই ঘটনার পর ইসরায়েলীরা গিদিয়োনকে বলল, আপনি এবং আপনার বংশধরেরা পুরুষানুক্রমে আমাদের উপরে রাজত্ব করুন, কারণ আপনিই মিদিয়নীদের কবল থেকে আমাদের উদ্ধার করেছেন।
{8:23} গিদিয়োন বললেন, তোমাদের উপর আমি রাজত্ব করব না, আমার ছেলেও না। একমাত্র পরমেশ্বরই হবেন তোমাদের রাজা।
{8:24} গিদিয়োন তাদের বললেন, তোমাদের কাছে আমার একটি নিবেদন আছে, তোমরা প্রত্যেকে যে সব কর্ণকুণ্ডল লুঠ করেছ, সেগুলি আমাকে দাও। (শত্রুরা ছিল মিদিয়নী। মরুবাসী অন্যান্য গোষ্ঠীর মতই কানে সোনার কুণ্ডল পরত।)
{8:25} তারা বলল, নিশ্চয়ই দেব। তারা একটি চাদর পেতে তার উপরে লুঠ করা সোনার কুণ্ডলগুলি এনে জড়ো করল।
{8:26} তাতে স্বর্ণকুণ্ডলের মোট পরিমাণ হল এক হাজার সাতশো শেকেল । এছাড়াও গিদিয়োন পেলেন চন্দ্রহার, ঝুম্কো ও মিদিয়নী রাজাদের বেগুনী রঙের পোশাক এবং তাঁদের উটগুলির গলার সমস্ত হার।
{8:27} গিদিয়োন এইগুলি দিয়ে একটি এফোদ তৈরী করে তাঁর নিজের বাসস্থান, অফ্রা নগরে রাখলেন। ইসরায়েলীরা তখন তাদের আরাধ্য ঈশ্বরকে ত্যাগ করে সেই এফোদটিরই পূজ-অর্চনা করতে লাগল এবং সেটি গিদিয়োন ও তাঁর পরিবারের আপদ হয়ে দাঁড়াল।
{8:28} এইভাবে মিদিয়নীরা ইসরায়েলীদের দ্বারা পরাজিত হল, তারা আর মাথা তুলতে পারল না। গিদিয়োনের আমলে চল্লিশ বছর দেশে শান্তি বজায় ছিল।
{8:29} যোয়াশের পুত্র যিরুব্বাল নিজের বাড়িতে গিয়ে বাস করতে লাগলেন।
{8:30} তাঁর অনেক স্ত্রী ছিল, তাদের গর্ভে তাঁর সত্তরটি পুত্র জন্মগ্রহণ করেছিল।
{8:31} শেখেমে তাঁর একটি উপপত্নী ছিল, তারও একটি পুত্রসন্তান হয়েছিল। গিদিয়োন তার নাম রেখেছিলেন অবিমেলেক।
{8:32} যোয়াশের পুত্র গিদিয়োন পরিণত বয়সে দেহরক্ষা করলেন এবং অবিয়েষ্রা কুলের এলাকাভুক্ত নগর অফ্রায় তাঁর পিতা যোয়াশের কবরে তাঁকে সমাহিত করা হল।
{8:33} গিদিয়োনের মৃত্যুর পরে ইসরায়েলীরা আবার ভ্রষ্ট হয়ে বেল দেবতাদের উপাসনা করতে লাগল এবং বেল-বেরিৎকে নিজেদের ইষ্টদেবতারূপে গ্রহণ করল।
{8:34} ইসরায়েলীদের চারিদিকের শত্রুদের কবল থেকে যিনি উদ্ধার করেছিলেন, সেই প্রভু পরমেশ্বরকেই তারা ভুলে গেল।
{8:35} যিরুব্বাল অর্থাৎ গিদিয়োন ইসরায়েলীদের যে উপকার করেছিলেন তার বিনিময়ে তারা তাঁর পরিবারের প্রতি সদ্ব্যবহার করল না।
{i9:1} অবিমেলেক
{9:1} যিরুব্বালের পুত্র অবিমেলেক শেখেমে তার মামাদের কাছে গিয়ে তাদের এবং তাদের গোষ্ঠীর সকলকে বলল,
{9:2} শেখেমের সকলকে জিজ্ঞাসা কর যে তোমাদের পক্ষে কোনটা ভাল? তোমাদের উপরে যিরুব্বালের সত্তরজন পুত্রের কর্তৃত্ব ভাল, না একজনের কর্তৃত্ব ভাল? মনে রেখ, আমি তেমাদের একান্ত আপনজন।
{9:3} তার মায়ের জ্ঞাতিবর্গ তার হয়ে শেখেমের অধিবাসীদের কাছে এই সব কথা বলল। তার ফলে তারা অবিমেলেকের অনুগামী হওয়ার সঙ্কল্প গ্রহণ করল। তারা বলল, ইনি তো আমাদের আপনজন।
{9:4} তারা বেরিথ দেবের মন্দির থেকে সত্তরটি রূপোর বাট তাকে উপহার দিল। অবিমেলেক তা দিয়ে নিষ্কর্মা ও বেপরোয়া কিছু লোককে ভাড়া করল। এদের সঙ্গে নিয়ে
{9:5} অবিমেলেক অফ্রায় তার পৈতৃক বাড়িতে গেল এবং তার ভাইদের অর্থাৎ গিদিয়োনের সত্তরজন পুত্রকে একটি পাথরের উপরে হত্যা করল। কিন্তু গিদিয়োনের সর্বকনিষ্ঠ পুত্র যোথাম লুকিয়ে ছিল বলে কেবলমাত্র সে-ই রক্ষা পেল।
{9:6} তখন শেখেমের সমস্ত অধিবাসী এবং মিল্লো পরিবারের সকলে একত্র হয়ে শেখেমের শিলাস্তম্ভের কাছে ওক গাছের তলায় অবিমেলেককে রাজপদে বরণ করল।
{9:7} যোথাম লোকের মুখে এই সংবাদ শুনে গেরিষীম পর্বতের চূড়ায় গিয়ে উঠল। সেখান থেকে চীৎকার করে লোকজনকে সম্বোধন করে বলল, ওহে শেখেমের অধিবাসীরা, তোমরা আমার কথা শোন, তাহলে ঈশ্বরও তোমাদের কথা শুনবেন।
{9:8} একদিন গাছেরা ঠিক করল যে তারা তাদের মধ্যে থেকে একজনকে রাজপদে অভিষিক্ত করবে। তারা তখন জলপাই গাছকে বলল, তুমি আমাদের রাজা হও।
{9:9} জলপাই গাছ তাদের বলল, দেবতা ও মানুষের সম্মানার্থে আমার যে তেল ব্যবহার করা হয় তা উৎপাদন করা ছেড়ে দিয়ে আমি কি বৃক্ষসমাজের উপর লাঠি ঘুরাতে যাব?
{9:10} গাছেরা তখন ডুমুর গাছকে বলল, এস, তুমি আমাদের রাজা হও।
{9:11} ডুমুর গাছ বলল, সে কি? আমি কেন এমন ভাল মিষ্টি ফল উৎপন্ন করা ছেড়ে দিয়ে গাছপালার উপর মাতব্বরি করতে যাব?
{9:12} এর পরে গাছেরা দ্রাক্ষালতাকে বলল, তাহলে তুমি এসে আমাদের উপর রাজত্ব কর।
{9:13} দ্রাক্ষালতা বলল, আমার যে ফলের রসে দেবতা ও মানুষের চিত্ত প্রফুল্ল হয় সেই ফল উৎপাদন করা ছেড়ে দিয়ে আমি কেন বৃক্ষসমাজের উপর কর্তৃত্ব করতে যাব?
{9:14} গাছেরা তখন সকলে মিলে কাঁটাঝোপকে বলল, এস, তুমি আমাদের রাজা হও।
{9:15} কাঁটাঝোপ গাছদের বলল, তোমরা যদি সত্যিই আমাকে রাজপদে অভিষিক্ত করতে চাও তাহলে সকলে এসে আমার ছত্রছায়ায় আশ্রয় নাও। নচেৎ এই কাঁটাঝোপ থেকে অগ্নিশিখা নির্গত হয়ে লেবাননের সীডার বৃক্ষরাজিকে গ্রাস করুক।
{9:16} তোমরা কি অবিমেলেককে রাজপদে বরণ করে সঠিক এবং ন্যায়সঙ্গত কাজ করেছ? গিদিয়োন ও তাঁর পরিবারের প্রতি তোমরা কি বিশ্বস্ত আচরণ করেছ?
{9:17} আমার পিতা তোমাদের হয়ে যুদ্ধ করেছিলেন। নিজের প্রাণ বিপন্ন করে তিনি মিদিয়নীদের কবল থেকে তোমাদের উদ্ধার করেছিলেন। তাঁর এই কাজের যোগ্য প্রতিদান তোমরা কি দিয়েছ?
{9:18} তোমরা আজ আমার পিতৃকুলের বিরুদ্ধে দাঁড়িয়েছ, আমার পিতার সত্তরজন সন্তানকে তোমরা একই পাথরের উপরে হত্যা করেছ এবং তাঁর দাসীর পুত্র অবিমেলেক তোমাদের জ্ঞাতি বলে তারই হাতে তোমরা কর্তৃত্ব তুলে দিয়ে শেখেমের রাজা করেছ।
{9:19} তোমরা যদি মনে কর যে গিদিয়োন ও তাঁর পরিবারের প্রতি ন্যায়সঙ্গত ও বিশ্বস্ত আচরণ করেছ তাহলে অবিমেলেককে নিয়ে তোমরা সুখী হও এবং সেও তোমাদের নিয়ে খুশী হোক।
{9:20} কিন্তু তা যদি না হয়, তাহলে অবিমেলেক থেকে অগ্নিশিখা নির্গত হয়ে শেখেমের লোক ও মিল্লোর পরিজনদের গ্রাস করুক এবং শেখেমের লোক ও মিল্লোর পরিবারের মধ্যে থেকে অগ্নিশিখা নির্গত হয়ে অবিমেলেককে গ্রাস করুক।
{9:21} এই কথা বলে যোথাম তার ভাই অবিমেলেকের ভয়ে সেখান থেকে পালাল এবং বের-এ গিয়ে বাস করতে লাগল।
{9:22} অবিমেলেক ইসরায়েলীদের উপর তিন বছর রাজত্ব করল।
{9:23} তারপর ঈশ্বর অবিমেলেক ও তার সমর্থক শেখেমের অধিবাসী যারা যিরুব্বালের সত্তরজন পুত্রকে নৃশংসভাবে হত্যা করেছিল, তাদের কৃতকর্মের
{9:24} প্রতিফল দেওয়ার জন্য অবিমেলেক ও শেখেমের অধিবাসীদের মধ্যে বিচ্ছেদ সৃষ্টি করলেন। ফলে শেখেমের লোকেরা অবিমেলেকের প্রতি বিশ্বাসঘাতকতা করল।
{9:25} লোকেরা অবিমেলেককে আক্রমণ করার জন্য পাহাড়ের চূড়ায় চূড়ায় গোপন ঘাঁটি বসিয়েছিল, কিন্তু তারা পথচারী সকলের উপরই হামলা করতে লাগল। সেই সংবাদ অবিমেলেকের কাছে পৌঁছাল।
{9:26} কিছুদিন পরে এবেদের পুত্র গায়াল তার জ্ঞাতিবর্গকে নিয়ে শেখেমে এল এবং শেখেমের লোকেরা তার আনুগত্য স্বীকার করল।
{9:27} তারা তাদের দ্রাক্ষাকুঞ্জে গিয়ে দ্রাক্ষা সংগ্রহ করে সুরা তৈরী করল এবং আনন্দ উৎসব করল। তারপর তারা তাদের ইষ্টদেবতার মন্দিরে গিয়ে ভোজন পান করে অবিমেলেককে শাপ-শাপান্ত করল।
{9:28} এবেদের পুত্র গায়াল বলল, অবিমেলেক কে? সে কি শেখেমের লোক যে আমরা তার কর্তৃত্ব মেনে নেব? অবিমেলেক কি গিদিয়োনের পুত্র নয়? সবুল কি তার সেনাপতি নয়? আমরা তার কর্তৃত্ব কেন মেনে নেব? তোমরা বরং শেখেমের কুলপতি হামোরের বংশের লোকদের অধীনতা স্বীকার কর।
{9:29} আমি যদি এদের নেতা হতাম তাহলে অবিমেলেককে দূর করে দিতাম। বলতাম, তোমরা দলবল নিয়ে বেরিয়ে এসে যুদ্ধ কর।
{9:30} এবেদের পুত্র গায়ালের এই সব কথা শুনে সেই নগরের প্রশাসক সবুল রাগে জ্বলে উঠল।
{9:31} সে আরুমাতে অবিমেলেকের কাছে লোক পাঠিয়ে সংবাদ দিল যে এবেদের পুত্র গায়াল তার লোকজন নিয়ে শেখেমে এসেছে এবং আপনি যাতে নগরে ঢুকতে না পারেন, তার ব্যবস্থা করছে।
{9:32} আপনি আপনার লোকজন নিয়ে রাতারাতি প্রান্তরে গিয়ে লুকিয়ে থাকুন।
{9:33} তারপর ভোরে সূর্য ওঠার সঙ্গে সঙ্গে নগর আক্রমণ করুন। আয়াল যখন তার দলবল নিয়ে আপনার বিরুদ্ধে যুদ্ধ করতে বেরিয়ে আসবে তখন যা ভাল বুঝবেন তা-ই করবেন।
{9:34} অবিমেলেক তার অনুগামীরা চার দলে ভাগ হয়ে রাতের বেলায় শেখেমের আশেপাশে লুকিয়ে রইল।
{9:35} দলবল সহ গায়ালকে নগরের প্রবেশ পথে দাঁড়িয়ে থাকতে দেখে অবিমেলেক ও তার সঙ্গীরা গুপ্তস্থান থেকে বেরিয়ে এল।
{9:36} গায়াল তাদের দেখে সবুলকে বলল, ঐ দেখ! পাহাড়ের উপর থেকে একদল লোক নেমে আসছে। সবুল তাকে বলল, তুমি পাহাড়ের উপরে ছায়া দেখে মানুষ বলে মনে করছ।
{9:37} গায়াল আবার বলল, না। না, ঐ যে পাহাড়ের উপর থেকে একদল লোক নেমে আসছে, ঐ দেখ, “গুণিনদের ওক” গাছের দিক থেকেও আর এক দল আসছে।
{9:38} সবুল তখন তাকে বলল, যে মুখে বড়াই করে বলেছিলে, অবিমেলেক কে, যে আমরা তার গোলামী করব? তোমার সে মুখ এখন গেল কোথায়? যাদের তুমি তাচ্ছিল্য করেছিলে ওরা সেই লোক। এখন যাও, ওদের সঙ্গে লড়াই কর!
{9:39} গায়াল তখন শেখেমের লোকদের নিয়ে বেরিয়ে গিয়ে অবিমেলেককে আক্রমণ করল।
{9:40} কিন্তু অবিমেলেকের তাড়া খেয়ে সে পালিয়ে গেল। পালাবার সময় তার দলের বহুলোক আহত হল এবং নগরের প্রবেশ দ্বার পর্যন্ত সারা পথে পড়ে রইল।
{9:41} অবিমেলেক আরুমায় বসবাস করতে লাগল। সবুল, গায়াল ও তার সাঙ্গোপাঙ্গদের তাড়িয়ে দিল। শেখেমে তাদের আর কোন স্থান হল না।
{9:42} পরের দিন অবিমেলেক খবর পেল যে শেখেমের লোকেরা নগরের বাইরে প্রান্তরে জমা হবে।
{9:43} অবিমেলেক তখন তার অনুগামীদের তিন দলে ভাগ করে প্রান্তরে গিয়ে লুকিয়ে রইল ও তাদের অপেক্ষা করতে লাগল। তারপর নগরের লোকদের বেরিয়ে আসতে দেখে সে তাদের ওপর ঝাঁপিয়ে পড়ল এবং সঙ্গীদের নিয়ে ছুটল নগর-দ্বার দখল করতে।
{9:44} ওদিকে তার আর দুটি দল প্রান্তরে জমায়েত লোকদের আক্রমণ করে হত্যা করল।
{9:45} সারা দিন নগরের বিরুদ্ধে আক্রমণ চালিয়ে অবশেষে অবিমেলেক নগরটি দখল করল এবং সেখানকার সমস্ত লোককে হত্যা করল। তারপর নগরটি ধূলিসাৎ করে জায়গাটা লবণে ভরে দিল।
{9:46} শেখেমের দুর্গবাসী লোকেরা এই সংবাদ শুনে বেরিথ দেবের মন্দিরের সুরক্ষিত স্থানে গিয়ে আশ্রয় নিল।
{9:47} শেখেমের দুর্গবাসী লোকদের ঐ মন্দিরে একত্র হবার সংবাদ পেয়ে
{9:48} অবিমেলেক সঙ্গীদের নিয়ে সল্মোন পাহাড়ে গিয়ে উঠল। সেখানে কুড়াল দিয়ে গাছের এক গোছা ডাল কেটে কাঁধে নিল এবং তার লোকজনকে বলল, আমি যা করলাম তোমরাও তাড়াতাড়ি তা-ই কর।
{9:49} তখন তার সঙ্গীরা প্রত্যেকে এক এক গোছা করে ডাল কেটে নিয়ে অবিমেলেকের পিছন পিছন চলল। মন্দিরের কাছে গিয়ে তারা সেই ডালগুলো সুরক্ষিত স্থানটির গায়ে জমা করে তাতে আগুন ধরিয়ে দিল। তার ফলে শেখেমের দুর্গবাসী সকলে প্রায় এক হাজার নরনারী পুড়ে মরল।
{9:50} এর পর অবিমেলেক থেবেস অবরোধ করে দখল করে নিল।
{9:51} কিন্তু ঐ নগরের মধ্যে দুর্ভেদ্য এক দুর্গ ছিল। নগরের নেতৃবৃন্দ ও সমস্ত নরনারী পালিয়ে গিয়ে ঐ দুর্গে আশ্রয় নিল এবং দ্বার বন্ধ করে ছাদে গিয়ে উঠল।
{9:52} অবিমেলেক গিয়ে দুর্গ আক্রমণ করে দুর্গে আগুন লাগানোর জন্য দুর্গদ্বারে গেল।
{9:53} তখন একটি স্ত্রীলোক জাঁতার উপরের পাথরটা খুলে নিয়ে অবিমেলেকের মাথায় ছুঁড়ে মারল। তার মাথা ভেঙ্গে গেল।
{9:54} অবিমেলেক তখন তাড়াতাড়ি তার অস্ত্রবাহকে ডেকে বলল, তোমার তরবারি বার করে আমাকে হত্যা কর, আমি চাই না যে লোকে বলুক, একটা স্ত্রীলোকের হাতে আমার মৃত্যু হয়েছে। তখন সে অবিমেলেকের বুকে তরবারি বসিয়ে দিল এবং তার মৃত্যু হল।
{9:55} অবিমেলেক নিহত হয়েছে দেখে ইসরায়েলীরা নিজেদের দেশে ফিরে গেল।
{9:56} অবিমেলেক তার সত্তর জন ভাইকে হত্যা করে তার পিতার বিরুদ্ধে যে অপরাধ করেছিল তার সমুচিত দণ্ড ঈশ্বর এইভাবে তাকে দিলেন।
{9:57} শেখেমের লোকদের দুষ্কর্মের প্রতিফলও তিনি তাদের দিলেন। গিদিয়োনের পুত্র যোথাম তাদের যে অভিশাপ দিয়েছিল তা ফলে গেল।
{i10:1} তোলা
{10:1} অবিমেলেকের পর ইসরায়েলীদের মুক্তিদাতারূপে এলেন তোলা। ইনি ছিলেন ইষাখর গোষ্ঠীর দোদোর পৌত্র এবং পুয়ার পুত্র। ইফ্রয়িম প্রদেশের পার্বত্য অঞ্চলে শামীর নামক জনপদে ছিল তাঁর নিবাস।
{10:2} ইনি তেইশ বছর ইসরায়েলীদের নেতৃত্ব দান করেছিলেন। এর পর তিনি পরলোক গমন করেন এবং শামীরেই তাঁকে সমাধিস্থ করা হয়।
{i10:3} যায়ীর
{10:3} তোলার পরে গিলিয়দ প্রদেশের যায়ীরের অভ্যুত্থান হল। তিনি বাইশ বছর ইসরায়েলীদের পরিচালনা করেছিলেন।
{10:4} তাঁর ত্রিশ জন ছেলে ছিল, তারা ত্রিশটি গাধার পিঠে চড়ে ঘুরে বেড়াত। তাদের দখলে ত্রিশটি জনপদ ছিল। গিলিয়দ প্রদেশের এই জনপদগুলি আজও যায়ীরের গ্রাম নামে পরিচিত।
{10:5} যায়ীরের মৃত্যুর পর তাঁকে কামোনে সমাধিস্থ করা হয়।
{i10:6} যিপ্তাহ্
{10:6} ইসরায়েলীরা আবার পরমেশ্বরের দৃষ্টিতে যা মন্দ, সেই সব আচরণ করতে শুরু করেছিল। তারা বেল ও অষ্টারোৎ দেবদেবীদের এবং অরাম, সীদোন, যোয়ার, আম্মোন ও ফিলিস্তীয়া দেশের দেবতাদের পূজা-অর্চনা করতে লাগল। পরমেশ্বরকে তারা পরিত্যাগ করল এবং তাঁর সেবা-আরাধনা ছেড়ে দিল।
{10:7} এর ফলে ইসরায়েলীদের বিরুদ্ধে পরমেশ্বরের ক্রোধ প্রজ্বলিত হল, তিনি ফিলিস্তিনী ও আম্মোনীদের হাতে তাদের তুলে দিলেন।
{10:8} তারা সেই বছর ইসরায়েলীদের আক্রমণ করে বিধ্বস্ত করল। জর্ডনের পূর্বপারে গিলিয়দের অন্তর্গত ইমোরীদের দেশে যে সব ইসরায়েলী ছিল তাদের উপরে তারা আঠেরো বছর ধরে অমানুষিক নির্যাতন চালাল। এমনকি
{10:9} আম্মোনীরা জর্ডন পার হয়ে এসে যিহুদা, বিন্যামীন ও ইফ্রয়িম গোষ্ঠীর লোকদের উপর হামলা করত। এর ফলে ইসরায়েলীদের অবস্থা খুবই শোচনীয় হয়ে উঠল।
{10:10} ইসরায়েলীরা তখন পরমেশ্বরের কাছে আর্ত নিবেদন জানাল, বলল, আমরা তোমার বিরুদ্ধে পাপ করেছি। আমরা নিজেদের ঈশ্বর তোমাকে পরিত্যাগ করে বেল দেবতাদের সেবা করেছি।
{10:11} পরমেশ্বর তখন তাদের বললেন, মিশরী, ইমোরী, আম্মোনী ও ফিলিস্তিনীদের হাত থেকে আমিই কি তোমাদের উদ্ধার করনি?
{10:12} সীদোনী, অমালেকী ও মায়োনীরাও তোমাদের উপর অত্যাচার করেছিল, তখন তোমরা আমার কাছে কান্নাকাটি করেছিলে আর আমি তাদের হাত থেকেও তোমাদের নিষ্কৃতি দিয়েছিলাম।
{10:13} তবুও তোমরা আমাকে পরিত্যাগ করে অন্য দেবতাদের পূজা করছ, তাই আমি আর তোমাদের উদ্ধার করব না।
{10:14} যে দেবতাদের তোমরা বেছে নিয়েছ, যাও তাদের কাছে গিয়ে কান্নাকাটি কর, এই দুর্দশা থেকে তারাই তোমাদের উদ্ধার করুক।
{10:15} ইসরায়েলীরা তখন পরমেশ্বরের কাছে নিবেদন করে বলল, আমরা পাপ করেছি, তোমার বিবেচনায় যা ভাল, আমাদের প্রতি তা-ই কর, কেবল দয়া করে আজকের এই বিপদ থেকে আমাদের উদ্ধার কর।
{10:16} ইসরায়েলীরা তখন তাদের সমাজ থেকে বিজাতীয় দেব বিগ্রহগুলি দূর করে পরমেশ্বরের সেবা-আরাধনা করতে লাগল। ইসরায়েলীদের এই দুর্দশা দেখে তিনি আর স্থির থাকতে পারলেন না।
{10:17} আম্মোনীরা সেই সময়ে দলবদ্ধ হয়ে গিলিয়দে এসে ছাউনি ফেলেছিল। ইসরায়েলীরাও একত্র হয়ে মিস্পাতে এসে ছাউনি ফেলল।
{10:18} তখন ইসরায়েলীরা এবং তাদের নেতারা আলোচনা করে বলল, আম্মোনীদের বিরুদ্ধে যুদ্ধে যে আমাদের নেতৃত্ব দেবে সে-ই হবে গিলিয়দের অধিপতি।
{11:1} সেই সময়ে যিপ্তাহ্ ছিলেন গিলিয়দের এক মহাবীর। তিনি ছিলেন এক গণিকার সন্তান। তাঁর পিতার নাম গিলিয়দ।
{11:2} গিলিয়দের স্ত্রীর গর্ভেও কয়েকটি পুত্র জন্মেছিল। গিলিয়দের স্ত্রীর গর্ভজাত পুত্রেরা বড় হয়ে যিপ্তাহ্কে বাড়ি থেকে তাড়িয়ে দিয়েছিল। তারা তাঁকে বলেছিল, আমাদের পৈতৃক সম্পত্তিতে তোমার কোন অধিকার নেই কারণ তুমি পরিচয়হীনা নারীর সন্তান।
{11:3} যিপ্তাহ্ তখন তাঁর ভাইদের কাছ থেকে পালিয়ে গিয়ে টোভ্ দেশে বাস করতে লাগলেন। তাঁর সঙ্গে কিছু নিষ্কর্মা লোক জুটে গেল। তারা সবসময় তাঁর সঙ্গে থাকত।
{11:4} বেশ কিছুদিন পরে আম্মোনীরা যখন ইসরায়েলীদের আক্রমণ করল, গিলিয়দের
{11:5} নেতারা তখন যিপ্তাহ্কে ফিরিয়ে আনার জন্য টোভ্ দেশে গেলেন।
{11:6} তাঁরা যিপ্তাহ্কে বললেন, তুমি এসে আমাদের সেনাপতি হও, তাহলে আমরা আম্মোনীদের বিরুদ্ধে যুদ্ধ করতে পারব।
{11:7} যিপ্তাহ্ গিলিয়দের নেতাদের বললেন, তোমরাই না একদিন আমাকে ঘৃণা করে আমার বাবার বাড়ি থেকে তাড়িয়ে দিয়েছিলে? আজ বিপদে পড়ে আমারই কাছে এসেছ, তাই না?
{11:8} গিলিয়দের নেতারা যিপ্তাহ্কে বললেন, ঠিক তাই। আমরা তোমাকে ফিরিয়ে নিয়ে যেতে এসেছি। তুমি আমাদের সঙ্গে এসে আম্মোনীদের বিরুদ্ধে যুদ্ধ কর এবং গিলিয়দবাসীর নেতৃত্ব গ্রহণ কর।
{11:9} যিপ্তাহ্ তাঁদের বললেন, আম্মোনীদের বিরুদ্ধে যুদ্ধ করার জন্য যদি আমি তোমাদের সাথে ফিরে যাই আর পরমেশ্বর যদি আমার হাতে তাদের সমর্পণ করেন তাহলে আমি তোমাদের অধিনায়ক হব তো?
{11:10} গিলিয়দের নেতারা বললেন, পরমেশ্বরের শপথ, তুমি যা বলেছ, তা-ই হবে।
{11:11} যিপ্তাহ্ তখন গিলিয়দের নেতৃবৃন্দের সঙ্গে দেশে ফিরে এলেন। লোকেরা তাঁকে তাদের সেনানায়ক ও অধিপতিরূপে বরণ করল। যিপ্তাহ্ মিস্পাতে গিয়ে পরমেশ্বরকে সাক্ষী রেখে তাঁর সমস্ত শর্ত পাকা করে নিলেন।
{11:12} এরপর যিপ্তাহ্ আম্মোনরাজের কাছে দূত মারফৎ বলে পাঠালেন, আমরা আপনার কি করেছি যে আপনি আমাদের দেশ আক্রমণ করতে এসেছেন?
{11:13} আম্মোনরাজ যিপ্তাহের দূতদের বললেন, ইসরায়েলীরা মিশর থেকে বেরিয়ে আসার সময় আর্ণোন নদী থেকে যাব্বোক নদী পর্যন্ত ও জর্ডনের পূর্বদিকে আমাদের সমস্ত এলাকা দখল করে নিয়েছিল। এখন ভালোয় ভালোয় ঐ এলাকাগুলি আমাদের ফিরিয়ে দাও।
{11:14} যিপ্তাহ্ আবার আম্মোনরাজের কাছে দূত পাঠালেন।
{11:15} তারা গিয়ে বলল, যিপ্তাহ্ বলে পাঠিয়েছেন যে ইসরায়েলীরা মোয়াব কিম্বা আম্মোনের কোন এলাকা দখল করেনি।
{11:16} মিশর থেকে চলে আসার সময় ইসরায়েলীরা প্রান্তরের মধ্য দিয়ে লোহিত সাগর পর্যন্ত গিয়েছিল এবং সেখান থেকে তারা কাদেশে এসেছিল।
{11:17} সেই সময় তারা ইদোমের রাজার কাছে দূত পাঠিয়ে অনুরোধ করেছিল যেন তিনি তাঁর দেশের মধ্যে দিয়ে তাদের যাওয়ার অনুমতি দেন। কিন্তু ইদোমের রাজা তাদের আবেদন গ্রাহ্য করেননি। তারা মোয়াবের রাজার কাছেও দূত পাঠিয়েছিল কিন্তু তিনিও অনুমতি দেননি।
{11:18} সুতরাং ইসরায়েলীরা কাদেশেই রয়ে গেল। তারা প্রান্তরের মধ্যে দিয়ে ইদোম ও মোয়াব দেশ ঘুরে মোয়াবের পূর্বপ্রান্তে উপস্থিত হল এবং আর্ণোনের অপর তীরে ছাউনি ফেলল। মোয়াব দেশের সীমানার মধ্যে তারা প্রেবশ করেনি, আর্ণোনই ছিল মোয়াবের সীমান্ত।
{11:19} ইসরায়েলীরা তখন হিষ্বোন নিবাসী ইমোরীরাজ সীহোনের কাছে দূত পাঠিয়ে অনুরোধ জানাল, দয়া করে আপনার রাজ্যের মধ্যে দিয়ে আমাদের দেশে যাওয়ার অনুমতি দিন।
{11:20} সীহোনও ইসরায়েলীদের বিশ্বাস করে তাঁর রাজ্যের মধ্যে দিয়ে যাওয়ার অনুমতি দিলেন না। তিনি তাঁর সৈন্যসামন্ত নিয়ে যাহাসে এসে ছাউনি ফেললেন এবং ইসরায়েলীদের আক্রমণ করলেন।
{11:21} ইসরায়েলীদের আরাধ্য ঈশ্বর প্রভু পরমেশ্বর সৈন্যসামন্তসহ সীহোনকে ইসরায়েলীদের হাতে সমর্পণ করলেন। তারা ইমোরীদের পরাস্ত করে তাদের সমগ্র এলাকা দখল করে নিল।
{11:22} দক্ষিণে আর্ণোন নদী থেকে উত্তরে যাব্বোক নদী পর্যন্ত এবং পূর্ব দিকে মরু প্রান্তর থেকে পশ্চিমে জর্ডন পর্যন্ত ইমোরীদের এলাকা তাদের অধিকারে এল।
{11:23} কাজেই দেখতে পাচ্ছেন, ইসরায়েলীদের আরাধ্য ঈশ্বর প্রভুই তাঁর প্রজা ইসরায়েলীদের জন্য ইমোরীদের কাছ থেকে জায়গাটা কেড়ে নিয়েছিলেন। এখন আপনি কি সেই দেশ আবার দখল করতে চান?
{11:24} আপনার ইষ্টদেবতা কেমোশ আপনাকে যে দেশ দিয়েছেন সেই দেশের উপরেই আপনার অধিকার, আর আমাদের ঈশ্বর প্রভু আমাদের যে দেশ দিয়েছেন তার উপর আমাদেরও সেই রকমই অধিকার।
{11:25} সিপ্পোরের পুত্র বালাক, যিনি মোয়াবের রাজা ছিলেন, আপনি কি তাঁর চেয়েও বড়? তিনি কি কখনও ইসরায়েলীদের সঙ্গে বিবাদ করেছিলেন বা যুদ্ধ করেছিলেন?
{11:26} হিষ্বোনে ও আরোয়েরে এবং তার পার্শ্ববর্তী অঞ্চল ও নগরগুলিতে, আর্ণোনের তীরবর্তী সমস্ত নগরে ইসরায়েলীরা আজ তিনশো বছর বসবাস করছে। এতদিন আপনারা সেই সব অঞ্চল কেন ফিরিয়ে নেননি?
{11:27} আমরা আপনার বিরুদ্ধে কোন অন্যায় করিনি, বরং আপনিই আমাদের বিরুদ্ধে যুদ্ধ করে অন্যায় করছেন। প্রভুই বিচারক, তিনিই আজ ইসরায়েলী ও আম্মোনীদের মধ্যে এই বিরোধের বিচার করবেন।
{11:28} কিন্তু আম্মোনরাজ যিপ্তাহের দূতদের এই সব কথায় কর্ণপাত করলেন না।
{11:29} তখন পরমেশ্বরের অনুপ্রেরণায় যিপ্তাহ গিলিয়দ থেকে মনঃশি প্রদেশ ঘুরে গিলিয়দের মিস্পাতে ফিরে এলেন এবং সেখান থেকে আম্মোনীদের বিরুদ্ধে অভিযান করলেন।
{11:30} যিপ্তাহ পরমেশ্বরের কাছে মানত করে বললেন, তুমি যদি আম্মোনীদের আমার হাতে সমর্পণ কর,
{11:31} তবে আমি আম্মোনীদের জয় করে ফিরে আসার সময় আমার বাড়ি থেকে সবার আগে যে আমার সঙ্গে দেখা করতে আসবে সে হবে তোমার তাকেই আমি হোমের বলিরূপে উৎসর্গ করব।
{11:32} যিপ্তাহ্ নদী পার হয়ে আম্মোনীদের আক্রমণ করলেন এবং পরমেশ্বর তাঁর হাতে আম্মোনীদের সমর্পণ করলেন।
{11:33} তিনি আরোয়ের থেকে মিন্নীৎ পর্যন্ত কুড়িটি নগর এবং আবেল-কেরামিমের সমগ্র এলাকা আক্রমণ করে প্রচণ্ড আঘাত হানলেন। চারিদিক রক্তে ভেসে গেল। আম্মোনীরা ইসরায়েলীদের কাছে শোচনীয়ভাবে পরাজিত হল।
{i11:34} যিপ্তাহের কন্যা
{11:34} যিপ্তাহ্ মিস্পায় নিজের বাড়িতে ফিরে এলেন। সেইসময় তাঁর কন্যা তাঁকে অভ্যর্থনা করার জন্য খঞ্জনী বাজিয়ে নাচতে নাচতে বেরিয়ে এল। সে-ই ছিল তাঁর একমাত্র সন্তান। সে ছাড়া তাঁর আর কোন ছেলেমেয়ে ছিল না।
{11:35} যিপ্তাহ্ তাকে দেখামাত্রই নিজের পোশাক ছিঁড়ে ফেলে আর্তনাদ করে উঠলেন, হায়, হায়! বাছারে আমার! এ কি সর্বনাশ করলে মা! তুমি যে আমায় মহাসঙ্কটে ফেললে, আমি যে পরমেশ্বরের কাছে মানত করেছি, তা তো ফেরাতে পারব না।
{11:36} মেয়েটি তাঁকে বলল, বেশ তো বাবা, পরমেশ্বরের কাছে মানত করে তুমি যা বলেছ, আমার প্রতি তা-ই কর, কারণ পরমেশ্বর তোমার হয়ে তোমার শত্রু আম্মোনীদের উপর প্রতিশোধ নিয়েছেন।
{11:37} তবে আমার একটা অনুরোধ রাখ, আমাকে দুমাস সময় দাও। আমি আমার বান্ধবীদের নিয়ে পাহাড়ে যাব। জীবনের সব সাধ মেটার আগেই যে আমাকে কুমারী অবস্থায় চিরবিদায় নিতে হচ্ছে, তার জন্য তাদের সাথে আমি চোখের জল ফেলব।
{11:38} যিপ্তাহ্ তার আবেদন গ্রাহ্য করলেন। তাকে দুমাসের জন্য পাঠিয়ে দিলেন। সে তার বান্ধবীদের নিয়ে পাহাড়ে গিয়ে শোক পালন করল।
{11:39} দুমাস পরে সে তার বাবার কাছে ফিরে এল এবং যিপ্তাহ্ তাঁর মানত পূর্ণ করলেন। মেয়েটি আমৃত্যু কুমারীই রয়ে গেল।
{11:40} সেই থেকে ইসরায়েলী সমাজে গিলিয়দনিবাসী যিপ্তাহের কন্যার স্মরণে বছরে চারদিন ইসরায়েলী কুমারীদের শোক প্রকাশ করার প্রথা চালু হল।
{i12:1} যিপ্তাহ্ ও ইফ্রয়িম গোষ্ঠী
{12:1} ইফ্রয়িম গোষ্ঠীর লোকেরা দলবদ্ধ হয়ে জর্ডন নদী পেরিয়ে সাফোনে এসে যিপ্তাহকে বলল, সীমান্ত পেরিয়ে আম্মোনীদের বিরুদ্ধে যুদ্ধে যাওয়ার সময় কেন তুমি আমাদের দলে নাওনি? কেন আমাদের ডাকনি? কাজেই, এবার আমরা বাড়িঘর সমেত তোমাকে আগুনে পুড়িয়ে মারব।
{12:2} যিপ্তাহ্ তাদের বললেন, আম্মোনীদের সঙ্গে আমাদের যখন দারুণ লড়াই চলছিল, আমি তোমাদের সাহায্য চেয়েছিলাম, তখন কি তোমরা কেউ এগিয়ে এসেছিলে?
{12:3} তোমরা আমাকে সাহায্য্য করলে না দেখে আমি নিজের প্রাণ বিপন্ন করেই সীমান্ত পার হয়ে আম্মোনীদের বিরুদ্ধে যুদ্ধ করতে গিয়েছিলাম। পরমেশ্বরই আমার হাতে তাদের সমর্পণ করেন। তবে আজ কেন তোমরা আমার সঙ্গে বিবাদ করতে এসেছ?
{12:4} তারপর যিপ্তাহ্ গিলিয়দের সব লোককে একত্র করলেন এবং ইফ্রয়িম গোষ্ঠীর লোকদের আক্রমণ করে তাদের পরাজিত করলেন। (কারণ ইফ্রয়িমের লোকেরা তাচ্ছিল্য করে বলেছিল, তোরা গিলিয়দবাসীরা তো ইফ্রয়িমের দলছুট লোক, আছিস ইফ্রয়িম আর মনঃশি গোষ্ঠীর মধ্যে।)
{12:5} গিলিয়দের লোকেরা ইফ্রয়িমীদের হাত থেকে জর্ডনের পারঘাটাগুলো দখল করে নিল। ইফ্রয়িম এলাকা থেকে পলাতক কোন লোক যদি এসে বলত, আমাকে ওপারে যেতে দাও, গিলিয়দের লোকেরা তখন তাকে জিজ্ঞাসা করত, তুমি কি ইফ্রয়িমী? সে যদি বলত, ‘না’ —
{12:6} তাহলে তারা বলত, আচ্ছা, বলতো “শিব্বোলেৎ” — সে বলত, “সিব্বোলেৎ — কারণ এ কথাটির শুদ্ধ উচ্চারণ সে করতে পারত না। তখন তারা তাকে ধরে সেখানেই হত্যা করত। সেই সময়ে ইফ্রয়িম গোষ্ঠীর বিয়াল্লিশ হাজার লোক এইভাবে নিহত হয়েছিল।
{12:7} যিপ্তাহ্ ছয় বছর ইসরায়েলীদের নেতৃত্ব দেবার পর তাঁর মৃত্যু হয়। গিলিয়দ প্রদেশে তাঁর নিজের নগরেই তাঁকে কবর দেওয়া হয়।
{i12:8} ইবসান, এলোন ও আব্দোন
{12:8} যিপ্তাহের পরে বেথলেহেম নিবাসী ইবসান ইসরায়েলীদের নেতৃত্ব গ্রহণ করেন।
{12:9} তাঁর ত্রিশটি পুত্র এবং ত্রিশটি কন্যা ছিল। কন্যাদের তিনি তাঁর গোষ্ঠীর বাইরে বিবাহ দিয়েছিলেন, এবং অন্য গোষ্ঠী থেকে তাঁর পুত্রদের জন্য ত্রিশটি পুত্রবধূ এনেছিলেন। তিনি সাত বছর ইসরায়েলীদের পরিচালনা করেন।
{12:10} তারপর তিনি মারা গেলেন এবং বেথলেহেমে তাঁকে কবর দেওয়া হল।
{12:11} তাঁর পরে সবুলুন গোষ্ঠীর এলোন ইসরায়েলীদের নেতা হলেন। তিনি দশ বছর ইসরায়েলীদের চালনা করেন।
{12:12} তাঁর মৃত্যু হলে সবুলুন এলাকার অয়ালোনে তাঁকে কবর দেওয়া হল।
{12:13} তাঁর পরে পিরিয়াথোন নিবাসী হিল্লেলের পুত্র আব্দোন ইসরায়েলীদের নেতা হলেন।
{12:14} তাঁর ছিল চল্লিশটি পুত্র এবং ত্রিশটি পৌত্র। সত্তরটি গাধার পিঠে চড়ে এরা ঘুরে বেড়াত। ইনি আট বছর ইসরায়েলীদের পরিচালনা করলেন।
{12:15} তাঁর মৃত্যুর পর তাঁকে ইফ্রয়িম প্রদেশে অমালেকীদের পার্বত্য অঞ্চল পিরিয়াথোনে কবর দেওয়া হল।
{i13:1} শিমশোনের কাহিনী
{13:1} ইসরায়েলীরা পরমেশ্বরের দৃষ্টিতে যা মন্দ আবার সেই কাজ করতে শুরু করল। ফলে প্রভু তাদের চল্লিশ বছর ফিলিস্তিনীদের অধীন করে রাখলেন।
{13:2} সেই সময় দান গোষ্ঠীর মধ্যে মানোহ নামে এক ব্যক্তি সরাহ জনপদে বাস করতেন। তাঁর স্ত্রী বন্ধ্যা হওয়ায় তিনি ছিলেন নিঃসন্তান।
{13:3} একদিন পরমেশ্বরের দূত সেই নারীর কাছে আবির্ভূত হয়ে বললেন, দেখ, তুমি বন্ধ্যা, সন্তানহীনা! কিন্তু তুমি এবার গর্ভধারণ করে একটি পুত্রসন্তান প্রসব করবে।
{13:4} সাবধান, তুমি এখন থেকে সুরা বা উত্তেজক কোন পানীয় পান করবে না এবং অশুচি কোন কিছু খাবে না।
{13:5} পুত্রের জন্ম হলে তার চুল কখনও কাটবে না। কারণ সেই শিশু জন্ম থেকেই নাসিরী ব্রতধারী রূপে ঈশ্বরের উদ্দেশে উৎসর্গিত হবে। সে ফিলিস্তিনীদের কবল থেকে ইসরায়েলীদের উদ্ধারের জন্য মুক্তি সংগ্রাম শুরু করবে।
{13:6} মানোহের স্ত্রী গিয়ে স্বামীকে বললেন, ঈশ্বর প্রেরিত এক ব্যক্তি আমার কাছে এসেছিলেন। ঈশ্বরের দূতের মতই ভয়ঙ্কর সুন্দর তাঁর রূপ।
{13:7} তিনি কোথা থেকে এসেছেন তা আমি জিজ্ঞাসা করিনি, তিনিও আমাকে তাঁর পরিচয় দেননি। তিনি আমাকে বললেন, তুমি গর্ভধারণ করে একটি পুত্র সন্তান প্রসব করবে। এখন থেকে তুমি সুরা বা উত্তেজক কোন পানীয় পান করবে না এবং অশুচি কোন কিছু খাবে না, কারণ সেই শিশু জন্ম থেকে মৃত্যু পর্যন্ত ঈশ্বরের উদ্দেশে নাসিরী ব্রতধারী হবে।
{13:8} তখন মানোহ প্রভুর কাছে বিনতি করে বললেন, হে পরমেশ্বর, তুমি যে দূতকে আমাদের কাছে পাঠিয়েছিলে, দয়া করে তাঁকে আবার আমাদের কাছে পাঠাও যেন যে বালকটির জন্ম হবে, তাকে কি ভাবে আমরা মানুষ করব তা তিনি আমাদের বুঝিয়ে দেন।
{13:9} ঈশ্বর মানোহের আবেদন গ্রাহ্য করলেন। ঈশ্বরের সেই দূত আবার মানোহের স্ত্রীর কাছে এলেন। তিনি তখন মাঠে বসেছিলেন, তাঁর স্বামী সেখানে ছিলেন না।
{13:10} তিনি দৌড়ে তাঁর স্বামীর কাছে গিয়ে বললেন, ওগো, সেদিন যিনি আমার কাছে এসেছিলেন, তিনি আবার এসেছেন।
{13:11} মানোহ তক্ষুণি তাঁর স্ত্রীর সঙ্গে সেই ব্যক্তির কাছে গিয়ে জিজ্ঞাসা করলেন, আপনিই কি আমার স্ত্রীর সঙ্গে কথা বলেছিলেন? তিনি বললেন, হ্যাঁ, আমিই সেই ব্যক্তি।
{13:12} মানোহ বললেন, আপনার কথা নিশ্চয়ই সফল হবে, কিন্তু সেই বালকটির আচরণ বিধি কি হবে এবং তাকে কি নিয়মনীতি পালন করতে হবে?
{13:13} প্রভুর দূত মানোহকে বললেন, আমি ঐ নারীকে যা যা বলেছি সে যেন সতর্ক ভাবে তা মেনে চলে।
{13:14} দ্রাক্ষালতা থেকে উৎপন্ন কোন কিছু সে খাবে না। সুরা কিম্বা উত্তেজক কোন পানীয় সে পান করবে না, কোন অশুচি খাদ্য খাবে না। আমি তাকে যে নির্দেশ দিয়েছি তা-ই সে পালন করুক।
{13:15} মানোহ পরমেশ্বরের দূতকে বললেন, দয়া করে একটু অপেক্ষা করুন, আমরা আপনার জন্য একটা ছাগ শিশুর মাংস রান্না করি।
{13:16} তিনি মানোহকে বললেন, তুমি যদি বল, আমি অপেক্ষা করতে পারি। তবে তোমার দেওয়া খাদ্য আমি গ্রহণ করব না। তুমি যদি হোমবলি উৎসর্গ করতে চাও তবে পরমেশ্বরের উদ্দেশেই কর। তিনি যে পরমেশ্বরের দূত তা মানোহ বুঝতে পারেননি।
{13:17} তাই মানোহ তাঁকে জিজ্ঞাসা করলেন, আপনার নাম কি? আপনার কথা সফল হলে আপনার নামে আমরা শ্রদ্ধা জানাব।
{13:18} পরমেশ্বরের দূত তাঁকে বললেন, তুমি আমার নাম জিজ্ঞাসা করছ কেন? এ নাম তোমার বোধের অগম্য।
{13:19} মানোহ তখন একটি ছাগশিশু ও ভোগ নৈবেদ্য নিয়ে যিনি পরমাশ্চর্য কাজ করেন, সেই পরমেশ্বরের উদ্দেশে পাথরের বেদীর উপরে উৎসর্গ করলেন। মানোহ ও তাঁর স্ত্রী দেখলেন,
{13:20} বেদী থেকে অগ্নিশিখা নির্গত হয়ে আকাশে উঠল এবং পরমেশ্বরের দূত সেই অগ্নিশিখায় আরোহণ করে উপরে উঠে গেলেন। তখন তাঁরা মাটিতে উবুড় হয়ে প্রণাম করলেন।
{13:21} এই ঘটনার পরে পরমেশ্বরের দূত মানোহ ও তাঁর স্ত্রীকে আর দর্শন দিলেন না। মানোহ বুঝলেন, উনি পরমেশ্বরের দূত।
{13:22} তিনি স্ত্রীকে বললেন, আমাদের ঈশ্বরকে আমরা চাক্ষুষ দেখেছি, আমাদের মৃত্যু অবধারিত।
{13:23} কিন্তু তাঁর স্ত্রী বললেন, আমাদের মৃত্যুই যদি তিনি চাইতেন তাহলে তিনি আমাদের হাতে হোম বলি বা ভোগ গ্রহণ করতেন না, এবং আমাদের এই সব দৃশ্যও দেখাতেন না বা এ সব কথাও শোনাতেন না।
{13:24} যথাসময়ে মানোহের স্ত্রী একটি পুত্র সন্তান লাভ করলেন। তার নাম রাখলেন শিমশোন। পরমেশ্বরের আশীর্বাদে শিশুটি বেড়ে উঠতে লাগল।
{13:25} সরাহ্ ও ইষ্টায়োলের মাঝামাঝি দান নামক স্থানের শিবিরে পরমেশ্বরের মহাশক্তিতে দিন দিন বলীয়ান হয়ে উঠতে লাগল।
{i14:1} শিমশোনের কাহিনী
{14:1} শিমশোন একদিন তিম্নাতে গিয়েছিলেন। সেখানে তিনি একটি ফিলিস্তিনী তরুণীকে দেখেন।
{14:2} বাড়ীতে ফিরে তিনি তাঁর মা-বাবাকে বললেন, তিম্নাতে ফিলিস্তিনীদের একটি মেয়েকে আমার খুব পছন্দ হয়েছে, তোমরা তার সঙ্গে আমার বিবাহের ব্যবস্থা কর।
{14:3} তাঁর মা-বাবা বললেন, কেন, আমাদের স্বজাতি জ্ঞাতিগোষ্ঠীর মধ্যে কি কোন কন্যা নেই যে তুমি বে-সুন্নত ফিলিস্তিনীদের কন্যা বিবাহ করতে চাইছ? শিমশোন তাঁর বাবাকে বললেন, তুমি আমার জন্য ঐ কন্যাটিকে আন, তাকেই আমি চাই।
{14:4} শিমশোনের মা-বাবা বুঝতে পারলেন না যে এই ঘটনা পরমেশ্বরের ইচ্ছাতেই ঘটছে। ঈশ্বর ফিলিস্তিনীদের শিক্ষা দেবার একটা সুযোগ খুঁজছিলেন। কারণ সেই সময়ে ফিলিস্তিনীরা ইসরায়েলীদের উপর আধিপত্য করত।
{14:5} শিমশোন তাঁর মা-বাবাকে নিয়ে তিম্নাতে গেলেন। তিম্নার দ্রাক্ষাকুঞ্জের মধ্যে দিয়ে তাঁরা যখন যাচ্ছিলেন, সেই সময় কাছে একটি জোয়ান সিংহ তাঁকে দেখে গর্জে উঠল।
{14:6} তখন হঠাৎ পরমেশ্বরের মহাশক্তি শিমশোনের দেহে সঞ্চারিত হল। তিনি খালি হাতেই সিংহটাকে ছোট্ট একটা ছাগল ছানার মত ছিঁড়ে ফেললেন। এই ব্যাপার তিনি তাঁর মা-বাবাকে জানালেন না।
{14:7} তারপর তিনি সেই মেয়েটির কাছে গেলেন। তার সঙ্গে কথাবার্তা বলে তাকে তাঁর খুব পছন্দ হল।
{14:8} কিছুদিন পরে শিমশোন মেয়েটিকে বিয়ে করতে আবার সেখানে গেলেন। যাবার পথে তিনি সেই মরা সিংহটাকে দেখতে গেলেন। গিয়ে দেখেন, আশ্চর্য! সিংহটার দেহে এক ঝাঁক মৌমাছি চাক বেঁধেছে।
{14:9} তিনি তখন সেখান থেকে হাতে খানিকটা মধু নিয়ে খেতে খেতে চললেন। মা-বাবার কাছে গিয়ে তিনি তাঁদেরও কিছুটা মধু খেতে দিলেন। তাঁরাও খেলেন। কিন্তু ঐ মধু যে তিনি সিংহটার দেহ থেকে এনেছেন সে কথা তাঁদের বললেন না।
{14:10} তাঁর বাবা কনের বাড়ীতে গেলেন এবং শিমশোন সেখানে ভোজের আয়োজন করলেন। তখনকার দিনে বরদের এই রকমই করতে হত।
{14:11} তিনি সেখানে পৌঁছালে তাঁর সঙ্গে থাকার জন্য ত্রিশজন যুবককে আনা হল।
{14:12} শিমশোন তাদের বললেন, আমি তোমাদের একটা ধাঁধা দিচ্ছি, বিবাহ উৎসবের সাতদিনের মধ্যে তোমরা যদি এর অর্থ বলতে পার তাহলে আমি তোমাদের প্রত্যেককে একটা করে কাপড় আর এক
{14:13} প্রস্থ করে দামী পোশাক দেব। আর যদি বলতে না পার তাহলে তোমরা আমাকে ত্রিশটি কাপড় ও ত্রিশপ্রস্থ পোশাক দেবে। তারা বলল, ঠিক আছে, তোমার ধাঁধা বল, শুনি।
{14:14} তিনি বললেন, খাদ্য এল খাদক থেকে মিষ্টি এল সবল থেকে। তিনদিন ধরে চেষ্টা করেও তারা এই ধাঁধার উত্তর খুঁজে পেল না।
{14:15} চতুর্থ দিনে তারা শিমশোনের স্ত্রীকে বলল, তোমার স্বামীকে ভুলিয়ে-ভালিয়ে ধাঁধার উত্তর জেনে নাও, নইলে আমরা তোমাকে আর তোমার বাপের বাড়ীর সকলকে পুড়িয়ে মারব। তোমরা কি আমাদের এভাবে ক্ষতি করার জন্য নেমতন্ন করে এনেছ?
{14:16} শিমশোনের স্ত্রী তখন তাঁর কাছে এসে ফুঁপিয়ে ফুঁপিয়ে কেঁদে অভিমান করে বলল, তুমি আমাকে পছন্দ কর না, একটুও ভালবাস না। আমার আত্মীয়দের কাছে তুমি কি একটা ধাঁধা বললে কিন্তু কই আমাকে তো তার মানে বললে না! শিম্শোন তাকে বললেন, দেখ, আমার মা-বাবাকেই এ কথা বলিনি, তা, তোমাকে কি করে বলি?
{14:17} শিমশোনের স্ত্রী সাত দিনের এই উৎসবের শেষ দিন পর্যন্ত তাঁর কাছে কান্নাকাটি করল। তার পীড়াপীড়িতে অতিষ্ঠ হয়ে শিমশোন সপ্তম দিনে তাকে ধাঁধার অর্থ বলে দিলেন। তাঁর স্ত্রী তখন আত্মীয়স্বজনের কাছে উত্তরটা বলে দিল।
{14:18} সপ্তম দিনে সূর্যাস্তের আগে নগরবাসীরা এসে শিমশোনকে বলল, মধুর চেয়ে সুমিষ্ট আর কিছু কি হয়, সিংহের চেয়ে বলবান কোন কিছু নয়। শিমশোন তাদের বললেন, চাষ যদি না করতিস আমার গাভী দ্বারা, ধাঁধার উত্তর খুঁজতে তোদের জীবন হত সারা।
{14:19} পরমেশ্বরের মহাশক্তি পেয়ে তিনি আস্কেলনে গেলেন এবং সেখানকার ত্রিশটি লোককে মেরে তাদের পোশাক খুলে নিয়ে সেগুলি যারা ধাঁধার উত্তর দিয়েছিল তাদের দিয়ে দিলেন। এই ব্যাপারে শিমশোন ভীষণ রেগে গিয়ে তাঁর বাবার কাছে, বাড়িতে ফিরে গেলেন।
{14:20} ওদিকে শিমশোনের স্ত্রীর সাথে তাঁর মিতবরের বিয়ে দেওয়া হল।
{15:1} কিছুদিন পরে গম কাটার মরশুমে শিমশোন একটা ছাগ শিশু নিয়ে তাঁর স্ত্রীর সঙ্গে দেখা করতে গেলেন। শ্বশুরবাড়িতে গিয়ে বললেন, আমি আমার স্ত্রী ঘরে যেতে চাই। কিন্তু তাঁর শ্বশুর তাঁকে সেই ঘরে ঢুকতে দিলেন না।
{15:2} বললেন, আমি ভেবেছিলাম, তুমি তাকে ঘৃণা কর, তাই তোমার মিতবরের সঙ্গে তার বিয়ে দিয়ে দিয়েছি। তার ছোট বোন তার চেয়েও সুন্দরী, তুমি বরং তার বদলে তাকেই বিয়ে কর।
{15:3} শিমশোন তাঁদের বললেন, এবার যদি আমি ফিলিস্তিনীদের কিছু করি তাহলে কিন্তু আমার কোন দোষ দিও না।
{15:4} শিমশোন তখন গিয়ে তিনশো শিয়াল ধরলেন এবং মশাল জোগাড় করলেন। তারপর দুটো করে শিয়ালকে লেজে লেজে বেঁধে তার গিঁটের মধ্যে মশাল গুঁজে দিলেন।
{15:5} এবার মশালে আগুন দিয়ে শিয়ালগুলোকে ফিলিস্তিনীদের পাকা ফসলের ক্ষেতে ছেড়ে দিলেন। ফলে শুধু ফসলই নয় কিন্তু যেগুলি কাটা হয়নি, সেই সমস্ত ফসল ও জলপাইয়ের বাগান — সব পুড়ে ছারখার হয়ে গেল।
{15:6} এই দেখে ফিলিস্তিনীরা খোঁজ নিতে লাগল, কে এই কাজ করেছে? তখন শুনল যে তিম্না নিবাসী সেই ভদ্রলোকের জামাই শিমশোন এই কাজ করেছে, কারণ তাঁর স্ত্রীকে তাঁর মিতবরের হাতে তুলে দেওয়া হয়েছে। তখন ফিলিস্তিনীরা গিয়ে সেই মেয়ে ও তার বাবাকে পুড়িয়ে মারল।
{15:7} শিমশোন তাদের বললেন, তোমরা শেষে এই করলে! তবে জেনে রেখ, এর প্রতিশোধ না নিয়ে আমি ছাড়ব না।
{15:8} তিনি তাদের বহু লোককে হিংস্রভাবে আক্রমণ করে বধ করলেন। তারপর সেখান থেকে চলে গেলেন এবং এটাম পাহাড়ের গুহায় গিয়ে বাস করতে লাগলেন।
{i15:9} ফিলিস্তিনীদের পরাজয়
{15:9} ফিলিস্তিনীরা যিহুদীয়ায় এসে ছাউনি ফেলল এবং লিহীতে লুঠতরাজ করতে লাগল।
{15:10} যিহূদীয়ার লোকেরা তাদের জিজ্ঞাসা করল, তোমরা কেন আমাদের উপর হামলা করছ? তারা বলল, আমরা শিমশোনকে ধরে নিয়ে যেতে এসেছি। সে আমাদের যে দশা করেছে আমরাও তার সেই দশা করব।
{15:11} যিহুদীয়া থেকে তখন তিনহাজার লোক এটাম পাহাড়ের গুহায় গিয়ে শিমশোনকে বলল, আমরা যে ফিলিস্তিনীদের শাসনাধীনে তা কি তুমি জান না? তুমি আমাদের এমন সর্বনাশ করলে কেন? শিমশোন বললেন, ওরা আমার সঙ্গে যেমন ব্যবহার করেছে আমিও ওদের সঙ্গে তেমনই করেছি।
{15:12} তারা তাকে বলরল, আমরা তোমাকে ফিলিস্তিনীদের হাতে তুলে দেওয়ার জন্য বেঁধে নিয়ে যেতে এসেছি। শিমশোন তাদের বললেন, তাহলে কথা দাও যে তোমরা নিজেরাই মেরে ফেলবে না।
{15:13} তারা বলল, না, আমরা তোমাকে মারব না, কেবল বেঁধে নিয়ে গিয়ে ওদের হাতে তুলে দেব। তখন তারা দুগােছা নতুন দড়ি দিয়ে তাঁকে বেঁধে গুহা থেকে নিয়ে গেল।
{15:14} শিমশোনকে লিহীতে আনা হলে ফিলিস্তিনীরা তাঁকে দেখে মার্ মার্ করে ছুটে এল। সেই সময় পরমেশ্বরের মহাশক্তিতে তিনি পূর্ণ হলেন। তাঁর বাহুতে এবং হাতে বাঁধা দড়ি দুটি তিনি অনায়াসে ছিঁড়ে ফেললেন।
{15:15} সামনে সদ্য ছাড়ানো একটা গাধার চোয়ালের হাড় দেখতে পেয়ে শিমশোন হাত বাড়িয়ে সেটা তুলে নিলেন এবং সেটা দিয়ে এক হাজার লোককে মেরে ফেললেন।
{15:16} শিমশোন বললেনঃ স্তূপের পরে স্তূপ জমেছে গাধার চোয়াল দ্বারা হাজার লোক গেল দেখ আমার হাতে মারা।
{15:17} এই বলে তিনি চোয়ালটা ছুঁড়ে ফেলে দিলেন, আর সেই জায়গার নাম রাখলেন রামাৎ-লিহী (চোয়াল-পাহাড়)।
{15:18} পিপাসায় কাতর হয়ে তিনি প্রভুর কাছে নিবেদন করলেন, তুমি তোমার এই দাসের দ্বারা এই মহান উদ্ধার-কর্ম সাধন করেছ, কিন্তু এখন আমি কি পিপাসায় মরব? আর, ঐ বেসুন্নত লোকগুলোর হাতে পড়ব?
{15:19} ঈশ্বর তখন লিহীর একটি গর্তের মুখ খুলে দিলেন। সেখান থেকে জলের ধারা বেরিয়ে এল। শিমশোন ঐ জল পান করে বাঁচলেন। এই জন্যই ফোয়ারাটির নাম রাখা হল এন্-হাক্-কোরী (আর্তনাদকারীর ফোয়ারা)।
{15:20} আজও লিহীতে সেটি রয়েছে। ফিলিস্তিনীদের আমলে শিমশোন কুড়ি বছর ইসরায়েলীদের পরিচালনা করেছিলেন।
{i16:1} শিমশোন ও দেলিলা
{16:1} একদিন শিমশোন ফিলিস্তিয়া দেশের গাজা নগরে গেলেন। সেখানে এক বারাঙ্গনাকে দেখে তার কাছে রাত কাটাতে গেলেন।
{16:2} এদিকে নগরে শিমশোন এসেছেন শুনে গাজার অধিবাসীরা চারিদিকে ঘেরাও করে নগরদ্বারে ওৎ পেতে বসে রইল। সকাল হলেই তাঁকে হত্যা করবে। এই ভেবে তারা সারা রাত তারা চুপ করে রইল।
{16:3} কিন্তু শিমশোন মাঝরাত পর্যন্ত শুয়ে রইলেন। তারপর উঠে নগর তোরণের কবাট এবং খিলশুদ্ধ থাম দুটি উপড়ে কাঁধে তুলে নিয়ে হিব্রোণের কাছাকাছি এক পাহাড়ের চূড়ায় চলে গেলেন।
{16:4} এই ঘটনার পর শিমশোন দেলিলা নামে এক রমণীর প্রেমে পড়লেন। সে বাস করত সোরেক নামে এক উপত্যগকায়।
{16:5} ফিলিস্তিনী সামন্তেরা ঐ রমণীর কাছে গিয়ে বললেন, তুমি মিষ্টি কথায় ওকে ভুলিয়ে জেনে নাও ওর এই মহাশক্তির উৎস কি এবং কিভাবে আমরা ওকে পরাস্ত করে বন্দী করতে পারি। এর জন্য আমরা প্রত্যেকে তোমাকে এগারোশো করে রূপোর মুদ্রা দেব।
{16:6} দেলিলা তখন শিমশোনকে বলল, বল না গো, তোমার এই মহাশক্তির রহস্য কি? তোমাকে কি করে বেঁধে রাখা যায় যাতে তুমি আর পালাতে না পার? শিমশোন তাকে বললেন,
{16:7} ধনুকের টাটকা সাত গাছা ছিলা দিয়ে যদি আমাকে বাঁধা যায় তাহলে আমার এই শক্তি থাকবে না, আমি সাধারণ মানুষের মতই হয়ে পড়ব।
{16:8} ফিলিস্তিনী সামন্তেরা তখন সদ্য তৈরি করা সাত গাছা ধনুকের ছিলা এনে দেলিলাকে দিলেন। সে সেই ছিলা দিয়ে শিমশোনকে বাঁধল।
{16:9} তার ঘরে ভিতরের কামরায় কয়েকজন লোক তখন লুকিয়ে বসেছিল। দেলিলা শিমশোনকে ডেকে বলল, শিমশোন, ফিলিস্তিনীরা তোমায় ধরল! কিন্তু আগুনের ছোঁয়ায় শনের দড়ি যেমন ছিঁড়ে যায় তেমনি ভাবেই শিমশোন ধনুকের ছিলাগুলি ছিঁড়ে ফেললেন। সুতরাং এভাবে তাঁর শক্তির গোপন রহস্য জানা গেল না।
{16:10} দেলিলা শিমশোনকে বলল, তুমি আমার সঙ্গে তামাশা করলে! আমার কাছে মিথ্যা কথা বললে? সত্যি করে বল না, কি করে তোমায় বেঁধে রাখা যায়?
{16:11} শিমশোন তাকে বললেন, কোন কাজে ব্যবহার করা হয়নি এমন কয়েক গাছা নতুন দড়ি দিয়ে যদি আমাকে বাঁধা যায় তাহলে আমার আর শক্তি থাকবে না, আমি সাধারণ মানুষের মত হয়ে যাব।
{16:12} দেলিলা তখন নতুন দড়ি জোগাড় করে তাই দিয়ে শিমশোনকে বাঁধল, তারপর বলল, শিমশোন, ফিলিস্তিনীরা এবার তোমাকে ধরল। দেলিলার ঘরে সেই সময় লোকেরা লুকিয়ে অপেক্ষা করছিল। শিমশোন তখন দড়িগুলো সুতোর মতই ছিঁড়ে ফেললেন।
{16:13} দেলিলা তখন শিমশোনকে বলল, তুমি আমার সঙ্গে শুধু ঠাট্টা করছ আর মিথ্যা কথা বলছ। সত্যি করে বল না কি দিয়ে তোমায় বাঁধলে তুমি ছিঁড়তে পারবে না? শিমশোন তাকে বললেন, তুমি যদি আমার মাথার সাত গোছা চুল তাঁতে বুনে বীমের সঙ্গে বেঁধে রাখ তাহলে আমার আর শক্তি থাকবে না, আমি আর সকলের মত হয়ে যাব।
{16:14} দেলিলা শিমশোনকে ঘুম পাড়িয়ে তাঁর মাথার সাত গোছা চুল তাঁতে বুনে বীমের সঙ্গে শক্ত করে বেঁধে বলল, শিমশোন! শিমশোন! ফিলিস্তিনীরা তোমাকে ধরে ফেলল। শিমশোন তখন উঠেই গোঁজ সমেত তাঁতের বীম উপড়ে ফেললেন।
{16:15} দেলিলা তখন তাঁকে বলল, এই তোমার ভালবাসা? তুমি এই নিয়ে তিনবার আমাকে ঠকালে তুমি কোথা থেকে এত শক্তি পাও এখনও আমাকে ঠিক করে বললে না।
{16:16} প্রতিদিন সে এইসব কথা বলে শিমশোনকে এমন ব্যতিব্যস্ত করে তুলল যে তাঁর প্রাণ অতিষ্ঠ হয়ে উঠল।
{16:17} তিনি তখন তাঁর গোপন কথা তাকে বলে দিলেন। বললেন, আমার মাথায় কোনদিন ক্ষুর ওঠেনি, কারণ মাতৃগর্ভ থেকেই আমি নাসিরী ব্রতধারীরূপে ঈশ্বরের উদ্দেশে উৎসর্গিত। চুল কামিয়ে ফেললেই আমার শক্তি চলে যাবে এবং আমি সাধারণ লোকের মত হয়ে যাব।
{16:18} দেলিলা বুঝল, শিমশোন এবার সত্যি কথা বলেছে। সে তখন ফিলিস্তিনী সামন্তদের কাছে বলে পাঠাল, আপনারা শুধু এই বারটির মত চলে আসুন, শিমশোন তাঁর শক্তির গোপন কথা প্রকাশ করেছে। ফিলিস্তিনী সামন্তেরা তখন তাঁদের প্রতিশ্রুত অর্থ নিয়ে দেলিলার কাছে চলে এলেন।
{16:19} দেলিলা শিমশোনের মাথা কোলে নিয়ে তাকে ঘুম পাড়াল। তারপর একটি লোককে ডেকে তাঁর মাথার চুল কামিয়ে ফেলল। চুল কামাবার সঙ্গে সঙ্গে শিমশোনের সেই অসাধারণ শক্তিও চলে গেল।
{16:20} তখন দেলিলা বলল, শিমশোন, ফিলিস্তিনীরা এসে পড়েছে। ধরল তোমাকে। শিমশোন ঘুম থেকে জেগে উঠে ভাবলেন, অন্যান্য বারের মত এবারও আমি বাঁধন ছিঁড়ে মুক্ত হব। কিন্তু তিনি বুঝতে পারলেন না যে পরমেশ্বর তাঁকে পরিত্যাগ করেছেন।
{16:21} ফিলিস্তিনীরা এসে তাঁকে বন্দী করে তাঁর চোখ দুটি উপড়ে ফেলল। তারপর তাঁকে গাজাতে নিয়ে গিয়ে পিতলের শেকলে বেঁধে রাখল। কারাগারে জাঁতা পেষাই করা কাজে তাঁকে নিযুক্ত করা হল।
{16:22} এদিকে মাথা মুড়ানোর পর তাঁর মাথায় আবার চুল গজাতে লাগল।
{i16:23} শিমশোনের মৃত্যু
{16:23} কিছুদিন পরে ফিলিস্তিনী সামন্তেরা একত্র হয়ে তাঁদের ইষ্টদেবতা দাগোনের উদ্দেশে মহাযজ্ঞ ও উৎসবের আয়োজন করলেন। তাঁরা বললেন, আমাদের ইষ্টদেবতা আমাদের শত্রু শিমশোনকে আমাদের হাতে সমর্পণ করেছেন।
{16:24} লোকেরা শিমশোনকে দেখে দেবতার মাহাত্ম্য কীর্তন করে বলতে লাগল, আমাদের দেবতা আমাদের এই শত্রুকে আমাদের হাতে তুলে দিয়েছেন। এই লোকটা আমাদের দেশের অনেক ক্ষতি করেছে ও আমাদের বহু লোককে মেরে ফেলেছে।
{16:25} উল্লাসে মত্ত হয়ে তারা দাবী জানাতে লাগল, শিমশোনকে এখানে আনা হোক, আমরা তার মজা দেখি । শিমশোনকে তখন কারাগার থেকে নিয়ে আসা হল। তারা তাঁকে নিয়ে মজা করতে লাগল। লোকেরা তাঁকে কতকগুলি থামের মাঝে দাঁড় করিয়ে দিয়েছিল।
{16:26} যে ছেলেটি শিমশোনের হাত ধরে ছিল, শিমশোন তাকে বললেন, বাড়ীর মূল স্তম্ভ দুটি আমাকে ধরিয়ে দাও, আমি তার গায়ে হেলান দিয়ে দাঁড়াব।
{16:27} সেই উৎসব গৃহটি নরনারীতে পূর্ণ ছিল। ফিলিস্তিনী সামন্তেরাও সকলে সেখানে ছিলেন। আর গ্যালারিতে প্রায় তিন হাজার নরনারী শিমশোনের মজা দেখছিল।
{16:28} শিমশোন পরমেশ্বরের কাছে বিনতি জানিয়ে বললেন, হে সর্বশক্তিমান প্রভু, আমার ঈশ্বর, আমাকে কৃপা কর। হে ঈশ্বর, অনুগ্রহ করে একটি বার, কেবলমাত্র একটি বার আমাকে শক্তি দাও যেন ফিলিস্তিনীদের উপর আমার দুই চোখের প্রতিশোধ এক বারেই নিতে পারি।
{16:29} তারপর শিমশোন মাঝখানের মূল স্তম্ভ দুটির গায়ে দুহাত রেখে দাঁড়ালেন।
{16:30} এবার ফিলিস্তিনীদের সঙ্গে আমারও মৃত্যু হোক — এই কথা বলে দেহের সমস্ত শক্তি থাম দুটির উপর প্রয়ােগ করলেন। আর ফিলিস্তিনী সামন্তবৃন্দ এবং যতলোক ভিতরে ছিল তাদের সকলের উপর বাড়ীটা ভেঙ্গে পড়ল। এইভাবে তিনি জীবিত থাকতে যত লোক বধ করেছিলেন মরণে তার চেয়েও বেশী লোককে বধ করলেন।
{16:31} তাঁর ভাইয়েরা এবং আত্মীস্বজনেরা এসে তাঁর মৃতদেহ নিয়ে গেলেন এবং সরাহ্ ও ইষ্টায়োলের মাঝামাঝি যে জায়গায় তাঁর পিতা মানোহের কবর ছিল সেখানে তাঁকে কবর দিলেন। তিনি কুড়ি বছর ইসরায়েলীদের নেতা ছিলেন।
{i17:1} দান গোষ্ঠীর ভ্রষ্টাচার
{17:1} ইফ্রয়িম প্রদেশের পাহাড়ী অঞ্চলে মীখা নামে এক ব্যক্তি বাস করত।
{17:2} সে তার মাকে বলল, তোমার যে এগারোশো শেকেল 20 চুরি হয়ে গিয়েছিল, যার জন্য তুমি শাপশাপান্ত করেছিল এবং আমাকেও শুনিয়েছিলে, তোমার সেই টাকা আমারই কাছে রয়েছে, আমিই নিয়েছিলাম। তার মা বললেন, বেশ, প্রভু তোমার মঙ্গল করুন।
{17:3} সে ঐ এগারোশো শেকেল তার মাকে ফিরিয়ে দিল। তার মা তখন বললেন, আমার ছেলের উপর যাতে শাপ না পড়ে তাই এই অর্থ আমি তার কল্যাণে পরমেশ্বরের উদ্দেশে উৎসর্গ করব। এই রূপো দিয়ে একটি ক্ষোদাই করা এবং একটি ছাঁচে ঢালাই করা মূর্তি তৈরী করা হবে। এ রূপো আমি তোমাকেই ফিরিয়ে দিলাম।
{17:4} মীখার ফিরিয়ে দেওয়া ঐ রূপো থেকে তার মা দুশোটি রূপোর মুদ্রা স্যাকরার হাতে দিলেন এবং সে সেই রূপো দিয়ে একটি খোদাই করা মূর্তি এবং একটি ছাঁচে ঢালাই করা মূর্তি তৈরী করে দিল। সেগুলি মীখার বাড়িতেই থাকল।
{17:5} মীখার বাড়িতে একটি মন্দির ছিল। সে একটি এফোদ এবং কয়েকটি পারিবারিক বিগ্রহ তৈরী করল। আর তার এক ছেলেকে অভিষেক করে পুরোহিত রূপে নিযুক্ত করল।
{17:6} সেই আমলে ইসরায়েলীদের কোন রাজা ছিল না, লোকে যা খুশী তাই করত।
{17:7} সেই সময়ে যিহূদীয়ার বেথলেহেমে যিহুদা গোষ্ঠীর এক ব্যক্তি বাস করত। সে ছিল একজন প্রবাসী লেবীয় সেবায়েত।
{17:8} এই লোকটি যিহুদীয়ার বেথলেহেম ছেড়ে আশ্রয়ের সন্ধানে ঘুরতে ঘুরতে একদিন ইফ্রয়িম প্রদেশের পাহাড়ী এলাকায় মীখার বাড়িতে এসে পৌঁছাল।
{17:9} মীখা তাকে জিজ্ঞাসা কর, আপনি কোথা থেকে আসছেন? সে বলল, আমি একজন লেবীয়, যিহুদীয়ার বেথলেহেম ছেড়ে আশ্রয়ের সন্ধানে ঘুরে বেড়াচ্ছি।
{17:10} মীখা তাকে বলল, আপনি আমার গুরু ও পুরোহিত হয়ে থাকুন। আমি আপনাকে বছরে দশটি রূপোর মুদ্রা, এক জোড়া পোশাক আর আপনার খোরাকী যা লাগে তাই দেব।
{17:11} সেই লেবীয় লোকটি এ কথায় রাজী হয়ে সেখানেই থেকে গেল এবং সেই যুবক মীখার ছেলের মতই থাকতে লাগল।
{17:12} মীখা তাকে পৌরোহিত্যে বরণ করল এবং সে তার বাড়ির পুরোহিত হল।
{17:13} মীখা আশ্বস্ত হল, মনে মনে বলল, এবার বুঝলাম যে প্রভু আমার মঙ্গল করবেন কারণ এজন লেবীয়কে আমি পুরোহিত রূপে পেয়েছি।
{i18:1} মীখা ও দান গোষ্ঠী
{18:1} তখনকার দিনে ইসরায়েলীদের কোন রাজা ছিল না। দান গোষ্ঠীর লোকেরা তখন বসবাসের জন্য এলাকা দখলের চেষ্টায় ছিল। ইসরায়েলীদের বিভিন্ন গোষ্ঠীর মধ্যে কেবল তারাই তখনও বসবাসের জন্য কোন জায়গা পায়নি।
{18:2} দান গোষ্ঠীর লোকেরা নিজেদের মধ্যে থেকে পাঁচজন শক্ত-সমর্থ লোককে বেছে নিয়ে তাদের ইষ্টায়োল থেকে বসবাসের উপযুক্ত জায়গা অনুসন্ধান করতে পাঠাল। বলল, তোমরা গিয়ে একটি উপযুক্ত এলাকার খোঁজ খবর নিয়ে এস। তারা ইফ্রয়িমের পাহাড়ী অঞ্চলে মীখার বাড়িতে গিয়ে রাত কাটাল।
{18:3} মীখার বাড়িতে সেই লেবীয় যুবকের কণ্ঠস্বর চিনতে পেরে তার কাছে গিয়ে আড়ালে জিজ্ঞাসা করল, কি ব্যাপার, তুমি এখানে? এখানে তোমার কি দরকার? এখানে তুমি কি করছ?
{18:4} মীখা তার জন্য যা কিছু করেছিল সে সব কথা তাদের বলে তারপর বলল, আমি তাঁর মাইনে করা পুরোহিত।
{18:5} তারা তখন তাকে বলল, দয়া করে তুমি ঈশ্বরের কাছে জেনে বল আমাদের যাত্রা শুভ হবে কি না।
{18:6} পুরোহিত তাদের বলল, তোমরা নিশ্চিন্তে এগিয়ে যাও, এ পরমেশ্বরেরই ইচ্ছা!
{18:7} তখন তারা পাঁচজনে রওনা হয়ে গেল। গিয়ে পৌঁছাল লায়িশে। তারা দেখল, সেখানকার অধিবাসীরা সীদোনীদের মতই নিরুদ্বেগ আরামে জীবনযাপন করছে। তারা সরল ও শান্তশিষ্ট। কারও সাথে তাদের ঝগড়া-বিবাদ নেই। কোন অভাব নেই তাদের। একদিকে সীদোনীদের কাছ থেকে অনেক দূরে রয়েছে তারা আবার অন্যদিকে অরামীদের সঙ্গেও তাদের কোন যোগাযোগ নেই।
{18:8} তখন ঐ পাঁচজন ইষ্টায়োল তাদের জ্ঞাতিবর্গের কাছে ফিরে এল। জ্ঞাতিরা তাদের কাছে সমস্ত খবরাখবর জানতে চাইল।
{18:9} তারা বলল, চল, আমরা গিয়ে ওদের আক্রমণ করি। আমরা দেখে এলাম, চমৎকার দেশ। আর দেরী নয়, চল এগিয়ে যাই। লায়িশ দখল করি।
{18:10} সে দেশে গেলে দেখবে একদল লোক নির্ভাবনায় সেখানে বাস করে, বিরাট বিস্তীর্ণ সেই দেশ। ঈশ্বর সেই দেশ তেমাদেরই দিয়েছেন। জগতের কোন কিছুরই অভাব নেই সেখানে।
{18:11} তখন দান গোষ্ঠী ছশো লোক রণসজ্জায় সজ্জিত হয়ে সরা ও ইষ্টায়োল থেকে রওনা হল।
{18:12} তারা যিহূদীয়ায় কিরিয়াৎজিয়ারীমে গিয়ে ছাউনি ফেলল। এই কারণে ঐ স্থানটি আজও মাহানে-দান (দানের শিবির) নামে পরিচিত। এই জায়গাটি কিরিয়াৎ-জিয়ারীমের পশ্চিমে।
{18:13} সেখান থেকে তারা ইফ্রয়িমের পার্বত্য অঞ্চলে মীখার বাড়িতে গিয়ে উপস্থিত হল।
{18:14} তখন যে পাঁচজন লাক লায়িশে খোঁজখবর নিতে গিয়েছিল, তারা তাদের জ্ঞাতিবর্গের কাছে বলল, তোমরা কি জান যে এই বাড়িতে একটা এফোদ, কয়েকটি পারিবারিক বিগ্রহ এবং একটা খোদাই করা ও একটা ছাঁচে ঢালাই করা মূর্তি আছে? বল, কি করা যায়?
{18:15} তার তখন মীখার বাড়িতে সেই লেবীয় যুবকের ঘরে গিয়ে তার কুশল জিজ্ঞাসা করল।
{18:16} এদিকে রণসাজে সজ্জিত দান গোষ্ঠীর ছশো লোক বাড়ির দরজার কাছে দাঁড়িয়ে রইল।
{18:17} আর সেই পাঁচজন লোক আবার বাড়ির ভিতরে ঢুকে খোদাই করা মূর্তি, এফোদ, বিগ্রহগুলি ও ছাঁচে ঢালাই করা মূর্তিটি তুলে নিল। সেই পুরোহিত খন সশস্ত্র ছশো লোকের সঙ্গে বাড়ির দরজায় দাঁড়িয়েছিল।
{18:18} মীখার বাড়িতে ঢুকে তারা যখন সেই খোদাই করা মূর্তি, এফোদ, বিগ্রহগুলি ও ছাঁচে ঢালাই করা মূর্তিটি তুলে নিল তখন সেই পুরোহিত তাদের জিজ্ঞাসা করল, তোমরা এ সব কি করছ?
{18:19} তারা বলল, চুপ! কেন শব্দ না করে আমাদের সঙ্গে চল এবং আমাদের গুরু ও পুরোহিত হও। একটি মাত্র পরিবারের পুরোহিত হওয়ার চেয়ে ইসরায়েলীদের পুরো একটি গোষ্ঠীর পুরোহিত হওয়া কি তোমার পক্ষে ভাল নয়?
{18:20} এ কথায় পুরোহিত খুব খুশী হয়ে সেই এফোদ, মূর্তি ও বিগ্রহগুলি নিয়ে তাদের সঙ্গে চলল।
{18:21} সেখান থেকে তারা আবার যাত্রা শুরু করল। শিশুসন্তান, পশুপাল ও লটবহর সামনে রেখে তারা এগোতে লাগল।
{18:22} মীখার বাড়ি থেকে তারা বেশ কিছু দূরে গেছে, এমন সময় মীখা তার প্রতিবেশীদের ডেকে জড়ো করে দান গোষ্ঠীর লোকদের পিছনে দৌড়াতে লাগল।
{18:23} তাদের নাগাল পেয়ে তারা হাঁকডাক শুরু করে দিল। দান গোষ্ঠীর লোকেরা তখন ফিরে দাঁড়িয়ে মীখাকে বলল, কি ব্যাপার? এত লোক নিয়ে আমাদের তেড়ে আসছ কেন?
{18:24} মীখা বলল, তোমরা আমাকে সর্বস্বান্ত করে আমার তৈরী দেবমূর্তিগুলি চুরি করে নিয়ে যাচ্ছ, এমনকি আমার পুরোহিতকেও নিয়ে পালিয়ে যাচ্ছ, আর কিনা জিজ্ঞাসা করছ, আমার কি হয়েছে?
{18:25} দান গোষ্ঠীর লোকেরা বলল, চুপ কর, বেশি চেঁচামেচি করো না, নইলে কে কোথায় গিয়ে তোমার উপর হামলা করবে আর তুমি সপরিবারে প্রাণ হারাবে।
{18:26} এই কথা বলে দান গোষ্ঠীর লোকেরা আবার চলতে শুরু করল। মীখা দেখল যে তাদের শক্তি তার চেয়ে অনেক বেশী তাই সে আর কিছু না বলে বাড়ি ফিরে গেল।
{18:27} মীখার তৈরী মূর্তিগুলি ও তার পুরোহিতকে সঙ্গে নিয়ে দান গোষ্ঠীর লোকেরা গিয়ে লায়িশ আক্রমণ করল। সেখানকার শান্তিপ্রিয় মানুষগুলিকে বধ করল এবং নগরটি আগুনে পুড়িয়ে দিল।
{18:28} তাদের রক্ষা করার কেউ ছিল না, কারণ নগরটি ছিল সীদোন থেকে বহুদূরে, আর অন্য কারও সঙ্গে তাদের কোন যোগাযোগ ছিল না। বেথ-রাহোব-এর নিকটবর্তী উপত্যকায় এই নগরটি অবস্থিত ছিল। দান গোষ্ঠীর লোকেরা নগরটি পুনর্গঠন করে সেখানে বসতি স্থাপন করল।
{18:29} যাকোবের পুত্র দান, যিনি ছিলেন তাদের আদিপুরুষ তার নামেই তারা নগরটির নাম রাখল দান। আগে এই নগরটির নাম ছিল লায়িশ।
{18:30} দান গোষ্ঠীর লোকেরা সেখানে সেই খোদাই করা মূর্তিটি প্রতিষ্ঠা করল। সেখানকার লোকেরা দেশ থেকে নির্বাসিত হওয়ার আগে পর্যন্ত মোশির পুত্র গের্শোমের বংশধর যোনাথন এবং তার সন্তানেরাই ছিল দান গোষ্ঠীর পুরোহিত।
{18:31} শীলোতে ঈশ্বরের মন্দির যতদিন ছিল ততদিন মীখার তৈরী ঐ খোদাই করা মূর্তিই ছিল তাদের ইষ্টদেবতা।
{i19:1} বিন্যামীন গোষ্ঠীর ভ্রষ্টাচার
{19:1} সেই আমলে ইসরায়েলীদের কোন রাজা ছিল না। তখন ইফ্রয়িমের পার্বত্য অঞ্চলের সীমান্তে একজন লেবীয় বাস করত। যিহূদীয়ার অন্তর্গত বেথলেহেমের এক রমণীকে সে উপপত্নীরূপে গ্রহণ করেছিল।
{19:2} কিছুদিন পরে সেই উপপত্নী রাগ করে তাকে ছেড়ে যিহুদীয়ার বেথলেহেমে তার বাপের বাড়িতে চলে গেল এবং চার মাস সেখানে রইল।
{19:3} পরে তার স্বামী তার মানভঞ্জন করে তাকে ফিরিয়ে আনতে গেল, সঙ্গে নিল তার দাস আর দুটি গাধা। মেয়েটি তার স্বামীকে বাড়ির ভিতরে নিয়ে গেল। তার বাবা তাকে অভ্যর্থনা জানাল।
{19:4} শ্বশুরের অনুরোধে সে তিন দিন সেখানে থাকল এবং সকলে মিলে খুব খাওয়াদাওয়া করল।
{19:5} চতুর্থ দিন ভোরে উঠে তারা যাওয়ার জন্য তৈরী হল। কিন্তু মেয়েটির বাবা জামাইকে বলল, খেয়ে দেয়ে ধীরে-সুস্থে যেও।
{19:6} তারা দুজনে একসঙ্গে বসে খাওয়াদাওয়া করল। পরে মেয়েটির বাবা তাকে বলল, আজকের রাতটা এখানেই থেকে যাও, আমোদ আহ্লাদ কর।
{19:7} কিন্তু সেই লোকটি যাওয়ার জন্য তৈরী হল। তখন তার শ্বশুর আবার সাধাসাধি করায় সেই রাতেও সে সেখানে থেকে গেল।
{19:8} পঞ্চম দিন ভোরে সে যাওয়ার উদ্যোগ করলে মেয়েটির বাবা তাকে বলল, আগে কিছু খেয়ে নাও। তারপর যেও। তখন শ্বশুর ও জামাই একসাথে খেতে বসে গেল! দেখতে দেখতে বিকেল হয়ে গেল।
{19:9} তখন সেই লোকটি তার উপপত্নী ও চাকরকে নিয়ে যাওয়ার জন্য তৈরী হলে তার শ্বশুর তাকে বলল, দেখ, বেলা তো প্রায় পড়ে গেল। রাতটা এখানেই কাটিয়ে দাও, আমোদআহ্লাদ কর। কাল ভোরে উঠে বাড়ি যেও।
{19:10} কিন্তু সেই লোকটি আর রাত্রে সেখানে থাকতে রাজী হল না। সে তার গাধা দুটোকে জিন পরিয়ে উপপত্নী এবং দাসকে নিয়ে রওনা হয়ে গেল।
{19:11} তারা যিবুষ অর্থাৎ জেরুশালেমের কাছাকাছি এলে বেলা শেষ হয়ে গেল। তখন সেই দাস তার মনিবকে বলল, চলুন আমরা যিবুষীদের এই নগরে গিয়ে রাতটা কাটাই।
{19:12} তার মনিব বলল, না, এরা ইসরায়েলী নয়, এই বিজাতীয়দের নগরে আমরা ঢুকব না, বরং চল আমরা গিবিয়াতে যাই।
{19:13} তার মনিব তাকে বলল, চল আমরা আরও খানিকটা এগিয়ে গিয়ে গিবিয়া কিম্বা রামায় রাত কাটাব।
{19:14} তারা এগিয়ে চলল এবং সূর্যাস্তের পর বিন্যামীন গোষ্ঠীর এলাকায় গিবিয়ার কাছে গিয়ে উপস্থিত হল।
{19:15} রাত কাটাবার জন্য তারা গিবিয়ায় গেল। সেখানে কোন বাড়িতে জায়গা না পাওয়ায় তারা নগরের চকে গিয়ে বসল।
{19:16} এক বৃদ্ধ তখন ক্ষেতের কাজকর্ম সেরে সন্ধ্যায় বাড়ি ফিরছিলেন। তিনি ছিলেন ইফ্রয়িম প্রদেশের পাহাড়ী অঞ্চলের লোক। কিন্তু গিবিয়াতে তিনি থাকতেন। (নগরের অধিবাসীরা ছিল বিন্যামীন গোষ্ঠীর লোক।)
{19:17} সেই বৃদ্ধ লোকটি নগরের চকে ঐ পথিকদের দেখে জিজ্ঞাসা করলেন, তোমরা কোথা থেকে আসছ? কোথায় যাবে?
{19:18} সেই লেবীয় তাঁকে বলল, আমরা যিহুদীয়ার বেথলেহেম থেকে আসছি, ইফ্রয়িমের পাহাড়ী অঞ্চলের সীমান্তে যাব। আমি সেখানকার লোক। আমি যিহুদীয়ার বেথলেহেমে গিয়েছিলাম, এখন বাড়ি ফিরে যাচ্ছি। আমাদের
{19:19} এই গাধাগুলোর জন্য খড় ও কলাই আছে, আর আমাদের নিজেদের জন্য রুটি ও দ্রাক্ষারসও আছে। আমাদের সব কিছুই আছে। তা সত্ত্বেও এখানকার কেউ আমাদের আশ্রয় দেয়নি।
{19:20} বৃদ্ধ তখন বললেন, ভয় নেই। আমি আছি, আমিই সব দেব। তামাদের রাস্তায় থাকার দরকার নেই।
{19:21} বৃদ্ধ তাদের নিজের বাড়িতে নিয়ে গেলেন এবং তাদের গাধাগুলোকে খড় দিলেন। তারাও হাত-পা ধুয়ে খাওয়াদাওয়া করল।
{19:22} তারা যখন খাওয়াদাওয়া সেরে বিশ্রাম করছিল তখন সেই নগরের কতকগুলি গুণ্ডা প্রকৃতির লোক সেই বাড়িতে চড়াও হয়ে দরজায় ধাক্কা দিতে লাগল। বাড়ির কর্তা সেই বৃদ্ধকে ডেকে বলল, তোমার বাড়িতে যে লাকটি এসেছে তাকে বার করে আন, আমরা তার দেহ ভাগ করব।
{19:23} গৃহকর্তা সেই বৃদ্ধ তখন বাইরে গিয়ে তাদের অনুরোধ করে বললেন, না, ভাইসব, এমন দুষ্কর্ম তোমরা করো না। ঐ লোকটি আমার অতিথি, এমন গর্হিত আচরণ তোমরা করো না।
{19:24} আমার একটি কুমারী মেয়ে আছে, আর এই লোকটির উপপত্নীও রয়েছে, তাদের আমি এনে দিচ্ছি। তাদের নিয়ে তোমরা যা খুশি তা-ই কর, কিন্তু এই ব্যক্তির প্রতি তোমরা এমন গর্হিত আচরণ করো না।
{19:25} কিন্তু তারা তাঁর কথা শুনল না। অগত্যা সেই লেবীয় তার উপপত্নীকে ঘর থেকে বার করে তাদের হাতে ছেড়ে দিল। গুণ্ডারা তাকে সারা রাত ধরে ভোগ করল। ভোর হয়ে এলে তাকে ছেড়ে দিল।
{19:26} তখন স্ত্রীলোকটি কোনমতে সেই বৃদ্ধের বাড়ির দরজার কাছে এসে পড়ে গেল।
{19:27} ভোরের আলো ফুটলে তার স্বামী যাবার জন্য তৈরী হয়ে দরজা খুলতেই দেখতে পেল, তার উপপত্নী দরজার কাছে পড়ে আছে। দরজার কাছে পৌঁছানোর আপ্রাণ চেষ্টায় বাড়ানো তার হাতখানি চৌকাঠ ছুঁয়ে রয়েছে।
{19:28} সে তাকে নাড়া দিয়ে বলল, ওঠ, আমরা চলে যাই। কিন্তু তার কোন সাড়া পেল না। লোকটি তখন তাকে গাধার পিঠে তুলে নিয়ে রওনা হল।
{19:29} বাড়িতে ফিরে গিয়ে ছুরি দিয়ে সে তার উপপত্নীর দেহ বারোটি খণ্ড করে ইসরায়েলীদের বারো গোষ্ঠীর কাছে পাঠিয়ে দিল।
{19:30} তাই দেখে সকলেই বলল ইসরায়েলীরা মিশর থেকে বেরিয়ে আসার পর আজ পর্যন্ত এমন কাণ্ড কখনও হয়নি বা কেউ হতে দেখেনি। সুতরাং এর কি বিহিত করা যায়, সকলে ভেবে স্থির কর।
{i20:1} ইসরায়েলীদের যুদ্ধের প্রস্তুতি
{20:1} উত্তরে দান থেকে দক্ষিণে বেরশেবা পর্যন্ত সমগ্র এলাকার এবং পূর্বে গিলিয়দ প্রদেশ থেকে ইসরায়েলী সমাজের সমস্ত লোক এই ডাকে সাড়া দিল। তারা একজোট হয়ে মিস্পাতে পরমেশ্বরের পীঠস্থানে উপস্থিত হল।
{20:2} ঈশ্বরের প্রজামণ্ডলীর সেই সমাবেশে ইসরায়েলীদের সমস্ত গোষ্ঠীর জননায়কেরা এবং চার লক্ষ পদাতিক সৈন্য উপস্থিত ছিল।
{20:3} বিন্যামীন গোষ্ঠীর লোকেরা শুনতে পেল যে ইসরায়েলের অন্যান্য সমস্ত গোষ্ঠীর লোকেরা মিস্পাতে এসে সমবেত হয়েছে। ইসরায়েলীরা জানতে চাইল কিভাবে এমন গর্হিত কাণ্ড ঘটল।
{20:4} নিহত মেয়েটির স্বামী সেই লেবীয় তখন বলল, বিন্যামীন গোষ্ঠীর এলাকাভুক্ত গিবিয়াতে সেদিন আমি ও আমার উপপত্নী রাতে ছিলাম।
{20:5} গিবিয়ার কতকগুলি লোক আমাকে আক্রমণ করতে এসেছিল। তাই সেই রাতে যে বাড়িতে আমরা ছিলাম, সেই বাড়িটা ঘেরাও করেছিল। তারা চেয়েছিল আমাকে হত্যা করতে, কিন্তু তা না পেরে তারা আমার উপপত্নীকে ধর্ষণ করে মেরে ফেলেছে।
{20:6} আমি তাই আমার উপপত্নীর মৃতদেহ কেটে খণ্ড করে ইসরায়েলীদের অধিকারভুক্ত এলাকার সব অঞ্চলে পাঠিয়েছিলাম, কারণ ইসরায়েলী সমাজে বিন্যামীন গোষ্ঠীর লোকেরা অত্যন্ত গর্হিত আচরণ করেছে।
{20:7} তোমরা সকলেই ইসরায়েলী, তোমরাই বিচার-বিবেচনা করে স্থির কর যে, এ বিষয়ে কি করা উচিত!
{20:8} ইসরায়েলীরা সকলেই তখন একবাক্যে বলল, গিবিয়া সম্পর্কে আমাদের সিদ্ধান্ত: আমরা কেউ তাঁবুতে বা বাড়িতে ফিরব না।
{20:9} পাশা চেলে আমরা কয়েকজন লোককে গিবিয়া আক্রমণের জন্য বেছে নেব।
{20:10} ইসরায়েলীদের এক দশমাংশ লোক সৈন্যবাহিনীর জন্য খাদ্য সরবরাহের কাজে নিযুক্ত থাকবে। আর বাকী লোক যাবে গিবিয়া আক্রমণ করে ইসরায়েলী সমাজে যে গর্হিত কাণ্ড ঘটেছে, তার সমুচিত শাস্তি দিতে।
{20:11} এইভাবে সমগ্র ইসরায়েলী সমাজ গিবিয়া আক্রমণ করার জন্য একজোট হল।
{20:12} ইসরায়েলী গোষ্ঠীগুলি বিন্যামীন গোষ্ঠীর কলের কাছে লােক দিয়ে বলে পাঠাল, তোমাদের দেশে এসব কি চলছে?
{20:13} গিবিয়ার ঐ বদ্মাইসগুলােকে আমাদের হাতে তুলে দাও, আমরা তাদের মৃত্যুদণ্ড দিয়ে ইসরায়েলী সমাজ থেকে এই অনাচার উচ্ছেদ করব। কিন্তু বিন্যামীন গোষ্ঠীর লোকেরা তাদের স্বাজাতীয় ইসরায়েলীদের প্রস্তাবে সম্মত হল না।
{20:14} তারা ইসরায়েলী ভাইদের সঙ্গে যুদ্ধ করার জন্য বিভিন্ন নগর থেকে গিবিয়ায় এসে একত্র হল।
{20:15} সেদিন বিভিন্ন নগর থেকে বিন্যামীন গোষ্ঠীর ছাব্বিশ হাজার সশস্ত্র লোক এসে একত্র হল। এ ছাড়াও গিবিয়ার সাতশো বাছাই করা লোক তাদের
{20:16} সঙ্গে যোগ দিল। এরা সকলেই ছিল ন্যাটা। তারা প্রত্যেকে ফিঙ্গে দিয়ে পাথর ছুঁড়ে অব্যর্থভাবে লক্ষ্যভেদ করতে পারত, একচুলও এদিক ওদিক হত না।
{20:17} বিন্যামীন গোষ্ঠী বাদে ইসরায়েলীদের অন্যান্য গোষ্ঠীর সশস্ত্র লোকের সংখ্যা ছিল চার লক্ষ, তাদের প্রত্যেকেই ছিল যোদ্ধা।
{i20:18} বিন্যামীন গোষ্ঠীর সঙ্গে ইসরায়েলীদের যুদ্ধ
{20:18} ইসরায়েলীরা বেথেলে ঈশ্বরের মন্দিরে গিয়ে তাঁর নির্দেশ জানতে চাইল, বিন্যামীন গোষ্ঠীর সঙ্গে যুদ্ধ করার জন্য আমাদের মধ্যে থেকে কারা আগে যাবে? পরমেশ্বর জানালেন, যিহুদা গোষ্ঠী আগে যাবে।
{20:19} ইসরায়েলীরা তখন ভোরে উঠে গিবিয়ার সামনে ছাউনি ফেলল।
{20:20} তারা নগরের সামনে সৈন্য সমাবেশ করে বিন্যামীন গোষ্ঠীর লোকদের আক্রমণ করল।
{20:21} বিন্যামীন গোষ্ঠীর লোকেরা নগর থেকে বেরিয়ে এসে পাল্টা আক্রমণ করল এবং সেদিন ইসরায়েলীদের বাইশ হাজার লোককে ধরাশায়ী করল।
{20:22} পরের দিন ইসরায়েলীরা আবার মন্দিরে গিয়ে সন্ধ্যা পর্যন্ত পরমেশ্বরের কাছে কান্নাকাটি করে তাঁর নির্দেশ জানতে চাইল, বলল, আমরা কি আবার আমাদের জ্ঞাতি বিন্যামীন গোষ্ঠীর লোকদের
{20:23} সঙ্গে যুদ্ধ করতে যাব। প্রভু নির্দেশ দিলেন: হাঁ, যাও। তখন ইসরায়েলী সৈন্যদল উৎসাহিত হয়ে আগের দিন যেখানে সৈন্য সমাবেশ করেছিল, সেখানেই আবার সৈন্য সমাবেশ করল।
{20:24} ইসরায়েলীরা দ্বিতীয় দিন বিন্যামীন গোষ্ঠীর লোকদের আক্রমণ করল।
{20:25} বিন্যামীন গোষ্ঠীর লোকেরাও গিবিয়া থেকে বেরিয়ে এসে পাল্টা আক্রমণ করল এবং সেদিনও ইসরায়েলীদের আঠেরো হাজার সশস্ত্র সৈনিককে সংহার করল।
{20:26} তখন ইসরায়েলীরা সকলে মিলে বেথেলে গেল এবং পরমেশ্বরের কাছে ধর্ণা দিয়ে কান্নাকাটি করল। সেদিন তারা সন্ধ্যা পর্যন্ত উপবাস করে পরমেশ্বরের উদ্দেশে হোম ও স্বস্ত্যয়নবলি উৎসর্গ করল।
{20:27} সেই সময়ে ঐশ্বরিক বিধানসহ চুক্তি সিন্দুকটি সেখানে ছইল। হারোণের পৌত্র, ইলিয়াসরের পুত্র পিনেহাস তখন ছিলেন মন্দিরের পুরোহিত।
{20:28} ইসরায়েলীরা আবার পরমেশ্বরের নির্দেশ জানতে চাইল, বলল, আমরা কি আমাদের জ্ঞাতি বিন্যামীন গোষ্ঠীর লোকদের সঙ্গে আবার যুদ্ধ করতে যাব, না বিরত থাকব? প্রভু বললেন, যাও, আগামী কাল তোমাদের হাতে আমি ওদের সমর্পণ করব।
{20:29} ইসরায়েলীরা তখন গিবিয়ার চারিদিকে গোপনে সৈন্যসমাবেশ করল।
{20:30} তৃতীয় দিন ইসরায়েলীরা অন্যান্য বারের মত গিবিয়ার সামনে গিয়এ সৈন্যসমাবেশ করল এবং বিন্যামীন গোষ্ঠীর লোকদের আক্রমণ করল।
{20:31} বিন্যামীন গোষ্ঠীর লোকেরা তাদের পাল্টা আক্রমণ করতে বেরিয়ে এল। ইসরায়েলীরা তাদের প্রলুব্ধ করে নগর থেকে দূরে সরিয়ে আনল। অন্যন্য দিনের মত সেদিনও তারা ইসরায়েলীদের আক্রমণ করে অনেককে হতাহত করল। বেথলেহেম ও গিবিয়ায় যাওয়ার দুটি রাস্তায় এবং উন্মুক্ত প্রান্তরে তারা ত্রিশজন ইসরায়েলীকে বধ করল।
{20:32} তাই দেখে বিন্যামীন গোষ্ঠীর লোকেরা বলতে লাগল, ওরা আগের মতই আমাদের কাছে পরাজিত হচ্ছে। কিন্তু ইসরায়েলীরা তাদের নগর থেকে দূরে সরিয়ে রাজপথের দিকে নিয়ে আসার জন্য পালিয়ে যাওয়ার ভাণ করে
{20:33} জায়গা ছেড়ে পিছিয়ে বেলতামারে গিয়ে আবার সৈন্যসমাবেশ করল। গিবিয়ার চারিদিকে পাহাড়ী এলাকায় ইসরায়েলীদের বাছাই করা যে দশ হাজার সৈন্য লুকিয়ে বসেছিল, তারা বেরিয়ে এসে
{20:34} গিবিয়া আক্রমণ করল এবং সেখানে ঘোরতর যুদ্ধ হল। বিন্যামীন গোষ্ঠীর লোকেরা তখনও কিন্তু বুঝতে পারল না যে তাদের বিপর্যয় ঘনিয়ে এসেছে।
{20:35} প্রভু পরমেশ্বর সেদিন ইসরায়েলীদের হাতে বিন্যামীন গোষ্ঠীর পরাজয় ঘটালেন। ইসরায়েলীরা সেদিন বিন্যামীন গোষ্ঠীর পঁচিশ হাজার একশো লোককে সংহার করল। এরা সকলেই সশস্ত্র যোদ্ধা ছিল।
{20:36} বিন্যামীন গোষ্ঠীর লোকেরা দেখল তারা পরাজিত হয়েছে। গিবিয়ার আশেপাশে যে সৈন্যদলকে লুকিয়ে রাখা হয়েছিল তাদের ভরসায় আক্রমণকারী দল প্রথম দিকে পিছু হটে গেল।
{i20:37} ইসরায়েলীদের রণকৌশল
{20:37} এই সুযোগে লুকিয়ে থাকা সৈন্যদল অতর্কিতে গিবিয়া আক্রমণ করে নগরের সকল অধিবাসীকে হত্যা করল।
{20:38} ইসরায়েলীদের এই দুই সেনাদলের মধ্যে এই সঙ্কেত স্থির করা ছিল যে নগর থেকে ধোঁয়া উঠতে দেখলেই
{20:39} ইসরায়েলীরা যুদ্ধে পিছিয়ে যেতে যেতে হঠাৎ ঘুরে দাঁড়িয়ে পাল্টা আক্রমণ শুরু করবে। ইতিমধ্যে বিন্যামীন গোষ্ঠীর লোকেরা তাদের জন ত্রিশেক লোককে হতাহত করে ভেবেছিল প্রথম দিনের মত এবারও তারা ইসরায়েলীদের পরাজিত করেছে।
{20:40} কিন্তু যখন নগর থেকে পুঞ্জীভূত ধোঁয়া উঠতে লাগল তখন তারা পিছন ফিরে দেখল সারা নগরটি আগুনে জ্বলছে।
{20:41} সেই সময়ে ইসরায়েলীরাও ঘুরে দাঁড়িয়ে পাল্টা আক্রমণ শুরু করল। বিপর্যয় ঘনিয়ে এসেছে দেখে বিন্যামীন গোষ্ঠীর লোকেরা হতবুদ্ধি হয়ে পড়ল।
{20:42} ইসরায়েলীদের নাগাল থেকে পালিয়ে খােলা মাঠের দিকে ছুটতে লাগল। কিন্তু সেখানেও তারা রেহাই পেল না। নগর থেকে বেরিয়ে আসা ও পিছু হটা ইসরায়েলী সৈন্যদলের মাঝে পড়ে তারা বিপর্যস্ত হল। ইসরায়েলী সৈন্যরা
{20:43} চারিদিক থেকে বিন্যামীন গোষ্ঠীর লোকদের ঘিরে হত্যা করতে করতে ক্রমাগত তাড়িয়ে নিয়ে যেতে লাগল এবং গিবিয়া পর্যন্ত তাড়িয়ে নিয়ে গিয়ে তাদের শেষ করে দিল।
{20:44} এর ফলে বিন্যামীন গোষ্ঠীর আঠেরো হাজার শ্রেষ্ঠ যোদ্ধার মৃত্যু হল।
{20:45} বাকী লোকেরা প্রান্তরের পথ ধরে রিম্মোন পাহাড়ের দিকে পালিয়ে যেতে লাগল। ইসরায়েলীরা পথে তাদের আক্রমণ করে আরও পাঁচ হাজার লোককে বধ করল। এর পরেও তারা তাদের পিছনে তাড়া করে গিদোম পর্যন্ত গেল এবং আরও দুহাজার লোককে বধ করল।
{20:46} সেই দিন বিন্যামীন গোষ্ঠীর মোট পঁচিশ হাজার সশস্ত্র সৈন্য নিহত হল। তারা সকলেই ছিল বীর সৈনিক।
{20:47} তাদের মধ্যে ছশো লোক কোনমতে প্রাণ বাঁচিয়ে মরু অঞ্চলের রিম্মোন পাহাড়ে গিয়ে আশ্রয় নিতে পেরেছিল। সেখানে তারা চার মাস থাকল।
{20:48} ইসরায়েলীরা তারপর ফিরে এসে বিন্যামীন গোষ্ঠীর অধিকারভুক্ত নগরগুলি আক্রমণ করে সেখানকার অধিবাসী ও পশুপাল নির্বিশেষে সকলকে হত্যা করল এবং নগরগুলি আগুনে পুড়িয়ে দিল।
{i21:1} বিন্যামীন গোষ্ঠীর বংশরক্ষা
{21:1} মিস্পাতে ইসরায়েলীরা শপথ করেছিল যে তারা বিন্যামীন গোষ্ঠীর কোন লোকের সঙ্গে তাদের মেয়েদের বিয়ে দেবে না।
{21:2} ইসরায়েলীরা তাই বেথেলে গিয়ে ঈশ্বরের মন্দিরে সন্ধ্যা পর্যন্ত ধর্ণা দিয়ে বসে রইল। তারা মনের দুঃখে সেখানে বিলাপ করে বলল,
{21:3} হে প্রভু, ইসরায়েলের ঈশ্বর, আজ ইসরায়েলীদের মধ্য থেকে একটি গোষ্ঠী লুপ্ত হতে চলেছে, হায়, হায়! এ কী হল!
{21:4} পরের দিন ভোরে উঠে তারা সেখানে একটি বেদী তৈরী করল এবং সেখানে হোম ও স্বস্ত্যয়নবলি উৎসর্গ করল।
{21:5} তারপর তারা নিজেদের মধ্যে জিজ্ঞাসাবাদ করতে লাগল, আজকের এই সমাবেশে প্রভুর মন্দিরে উপস্থিত হয়নি এমন কোনও গোষ্ঠী ইসরায়েলী সমাজে আছে কি? কারণ তারা কঠিন শপথ করেছিল যে, মিস্পাতে প্রভুর মন্দিরে যে উপস্থিত থাকবে না তার অবশ্যই প্রাণদণ্ড হবে।
{21:6} ইসরায়েলীরা তাদের জ্ঞাতি বিন্যামীন গোষ্ঠীর জন্য শোকপ্রকাশ করে বলল, ইসরায়েলীরা আজ তাদের একটি গোষ্ঠীকে হারাল।
{21:7} কিন্তু তাদের মধ্যে যারা অবশিষ্ট রয়েছে তাদের বংশরক্ষার জন্য কি ব্যবস্থা করা হবে? আমরা তো প্রভুর নামে শপথ করেছি যে তাদের সঙ্গে আমাদের মেয়েদের বিয়ে দেব না।
{21:8} তারা খোঁজ করল, মিস্পাতে প্রভুর মন্দিরে আসেনি এমন আর কোনও গোষ্ঠী আছে কি না। খোঁজ নিয়ে দেখা গেল, ইয়াবেশ-গিলিয়দ থেকে কেউ ঐ সমাবেশে যোগ দেতে আসেনি।
{21:9} সমবেত লোকদের সংখ্যা গণনার সময় গেল, ইয়াবেশ-গিলিয়দের কেন লোক সেখানে ছিল না।
{21:10} তখন সমবেত ইসরায়েলীদের পক্ষ থেকে বারো হাজার যোদ্ধাকে পাঠানাে হল এবং তাদের নির্দেশ দেওয়া হল, তোমরা গিয়ে ইয়াবেশ-গিলিয়দের অধিবাসীদের বধ করবে। নারী ও শিশুদেরও বাদ দেবে না।
{21:11} প্রত্যেকটি পুরুষকে এবং কুমারী মেয়ে ছাড়া প্রত্যেকটি নারীকে তোমরা হত্যা করবে।
{21:12} ইয়াবেশ-গিলিয়দের অধিবাসীদের মধ্যে তারা চারশো কুমারী মেয়ের সন্ধান পেল। তাদের তারা কনান দেশে শীলোর শিবিরে নিয়ে এল।
{21:13} তার পরে সমগ্র ইসরায়েলী সমাজের পক্ষ থেকে রিম্মোন পাহাড়ে বিন্যামীন গোষ্ঠীর লোকদের কাছে দূত পাঠানো হল এবং তাদের সঙ্গে সন্ধি স্থাপন করা হল।
{21:14} বিন্যামীন গোষ্ঠীর লোকেরা তখন ফিরে এল এবং ইয়াবেশ-গিলিয়দের যে কুমারী মেয়েদের জীবিত রাখা হয়েছিল, তাদের সঙ্গে তাদের বিয়ে দেওয়া হল। কিন্তু প্রয়োজনের তুলনায় পাত্রীর সংখ্যা কম হল।
{21:15} বিন্যামীন গোষ্ঠীর জন্য তারা দুঃখিত হয়ে আফশোষ করছিল যে ইসরায়েলী গোষ্ঠীগুলির মধ্য আজ ভাঙন ধরেছে, পরমেশ্বরের এ কী বিচার!
{21:16} তখন সমাজের প্রবীণ নেতারা বললেন, বিন্যামীন গোষ্ঠীতে আর মেয়ে নেই, এখন বাকী এই লোকদের বিয়ের কি ব্যবস্থা করা যায়?
{21:17} ইসরায়েলীদের কোন গোষ্ঠী যাতে লোপ না পায়, তার জন্য বিন্যামীন গোষ্ঠীর উদ্ধারপ্রাপ্ত এই লোকদের বংশরক্ষার একটা ব্যবস্থা করা দরকার।
{21:18} এদিকে আমরা তো ওদের সঙ্গে আমাদের মেয়েদের বিয়ে দিতে পারি না কারণ ইসরায়েলীরা শপথ করেছে যে বিন্যামীন গোষ্ঠীতে যে কন্যাদান করবে সে হবে অভিশপ্ত।
{21:19} তাঁরা ভাবলেন, শীলোতে প্রভুর উদ্দেশে বাৎসরিক উৎসবের আর দেরী নেই। (এই জায়গাটি বেথেলের উত্তরে, বেথেল থেকে যে রাস্তা শেখেমের দিকে গিয়েছে তার পূর্ব ইকে এবং লেবোনার দক্ষিণে অবস্থিত।)
{21:20} তাই তাঁরা বিন্যামীন গোষ্ঠীর বাকী লোকদের বললেন, তোমরা দ্রাক্ষাকুঞ্জে গিয়ে লুকিয়ে থাক এবং লক্ষ্য রাখ।
{21:21} শীলোর মেয়েরা যখন দল বেঁধে নাচতে নাচতে পথে বেরোবে তখন তোমরা দ্রাক্ষাকুঞ্জ থেকে বেরিয়ে এসে তাদের মধ্যে থেকে যে যার পছন্দমত বউ ধরে নিয়ে নিজেদের দেশে চলে যেও।
{21:22} তাদের বাপ-ভাইয়েরা যদি তোমাদের কাছে বলতে আসে, তাহলে তোমরা তাদের বুঝিয়ে বলবে যে, দয়া করে এই মেয়েদের আমাদের কাছে থাকতে দিন। কারণ আমরা তো এদের যুদ্ধে জয় করেও আনিনি বা আপনারাও তাদের আমাদের হাতে সম্প্রদান করেননি। কাজেই আপনাদের প্রতিজ্ঞাভঙ্গের অপরাধও হয়নি।
{21:23} বিন্যামীন গোষ্ঠীর লোকেরা তা-ই করল। নৃত্যরতা মেয়েদের মধ্য থেকে তারা তাদের পছন্দমত বউ ধরে নিয়ে নিজেদের দেশে পালিয়ে গেল। তারপর তারা তাদের নগরগুলি পুনর্গঠন করে সেখানে বাস করতে লাগল।
{21:24} ইসরায়েলীরা তখন যে যার গোষ্ঠীভুক্ত এলাকায় নিজেদের বাড়িতে ফিরে গেল।
{21:25} তখনকার দিনে ইসরায়েলীদের কোন রাজা ছিল না। সকলে স্বাধীনভাবে দিন যাপন করত।
