{i1:1} প্রভু যীশুখ্রীষ্টের বংশাবলি পত্র
{1:1} যীশুখ্রীষ্টের বংশাবলি পত্র: যীশু খ্রীষ্ট দাউদের সন্তান, দাউদ অব্রাহামের সন্তান।
{1:2} অব্রাহামের পুত্র ইসহাক, ইসহাকের পুত্র যাকোব, যাকোবের পুত্র যিহুদা ও তাঁর ভাইয়েরা;
{1:3} যিহুদার পুত্র পেরস ও সেরহ, তামরের গর্ভজাত, পেরসের পুত্র হিষরোণ, হিষরোণের পুত্র রাম;
{1:4} রামের পুত্র অম্মীনাদব, অম্মীনাদবের পুত্র নহশোন, নহশোনের পুত্র সলমোন;
{1:5} সলমোনের পুত্র বোয়স, রাহাবের গর্ভজাত; বোয়সের পুত্র ওবেদ, রুথের গর্ভজাত; ওবেদের পুত্র যিশয়;
{1:6} যিশয়ের পুত্র রাজা দাউদ। দাউদের পুত্র শলোমন, উরিয়ের বিধবার গর্ভজাত।
{1:7} শলোমনের পুত্র রহবিয়াম, রহবিয়ামের পুত্র অবিয়, অবিয়ের পুত্র আসা;
{1:8} আসার পুত্র যিহোশাফট, যিহোশাফটের পুত্র যোরাম, যোরামের পুত্র ঊষিয়;
{1:9} ঊষিয়ের পুত্র যোথম, যোথমের পুত্র, আহসের পুত্র হিষ্কিয়;
{1:10} হিষ্কিয়ের পুত্র মনঃশি, মনঃশির পুত্র আমোন, আমোনের পুত্র যোশিয়;
{1:11} যোশিয়ের পুত্র যিকনিয় ও তাঁর ভাইয়েরা, ব্যাবিলনে নির্বাসনের সময়ে জাত;
{1:12} যিকনিয়ের পুত্র শল্টীয়েল, ব্যাবিলনে নির্বাসনের সময়ের পরে জাত; শল্টীয়েলের পুত্র সরুব্বাবিল;
{1:13} সরুব্বাবিলের পুত্র অবীহূদ, অবীহূদের পুত্র ইলীয়াকীম, ইলীয়াকীমের পুত্র আসোর;
{1:14} আসোরের পুত্র সাদোক, সাদোকের পুত্র আখীম, আখীমের পুত্র ইলীহূদ;
{1:15} ইলীহূদের পুত্র ইলিয়াসর, ইলিয়াসরের পুত্র মত্তন, মত্তনের পুত্র যাকোব;
{1:16} যাকোবের পুত্র যোষেফ, ইনি মরিয়মের স্বামী; এই মরিয়মের গর্ভে যীশুর জন্ম হয়, যাঁকে খ্রীষ্ট বলে।
{1:17} এইভাবে অব্রাহাম থেকে দাউদ পর্যন্ত মোট চোদ্দ পুরুষ, দাউদের সময় থেকে ব্যাবিলনে নির্বাসনের সময় পর্যন্ত চোদ্দ পুরুষ, এবং ব্যাবিলনে নির্বাসনের সময় থেকে খ্রীষ্ট পর্যন্ত চোদ্দ পুরুষ।
{i1:18} যীশুখ্রীষ্টের জন্ম ( লুক 2:1-7 )
{1:18} যীশুখ্রীষ্টের জন্মের বিবরণ এই: তাঁর জননী মরিয়মের সঙ্গে যোষেফের বিবাহের সম্বন্ধ স্থির হয়েছিল। কিন্তু তাঁদের বিবাহ এর পূর্বেই জানা গেল যে মরিয়ম পবিত্র আত্মার প্রভাবে গর্ভবতী হয়েছেন।
{1:19} তাঁর ভাবী স্বামী যোষেফ ছিলেন সজ্জন ব্যক্তি। তিনি মরিয়মকে লোক চক্ষে হেয় করতে চাইলেন না। তাই গোপনে তাঁকে ত্যাগ করার সংকল্প করলেন।
{1:20} এই সমস্যা নিয়ে তিনি যখন বিব্রত সেই সময়ে প্রভু পরমেশ্বরের এক দূত স্বপ্নে তাঁকে দর্শন দিয়ে বললেন, হে দাউদ কুলজাত যোষেফ, মরিয়মের তোমার স্ত্রীরূপে গ্রহণ করতে দ্বিধা করো না, কারণ পবিত্র আত্মার প্রভাবেই সে গর্ভধারণ করেছে।
{1:21} তার একটি পুত্র সন্তান হবে, তুমি তার নাম রেখো যীশু, কারণ তিনি তাঁর প্রজাদের পাপের কবল থেকে উদ্ধার করবেন।
{1:22} প্রভু পরমেশ্বর তার নবীদের মাধ্যমে ব্যক্ত করেছিলেন: একটি কুমারী গর্ভবতী হয়ে প্রসব করবে পুত্র সন্তান,
{1:23} পরিচিত হবে সে ইন্মানুয়েল নামে। - প্রভুর এই বাণী সফল করার জন্যই ঘটেছিল এই ঘটনা।
{1:24} ঘুম থেকে উঠে যোষেফ প্রভুর নির্দেশ মতই কাজ করলেন। মরিয়মকে তিনি পত্নীরূপে গ্রহণ করলেন,
{1:25} কিন্তু সন্তান ভূমিষ্ঠ না হওয়া পর্যন্ত তাঁর সঙ্গে মিলিত হলেন না। তিনি সেই শিশুর নাম রাখলেন যীশু।
{i2:1} প্রাচ্য থেকে জ্যোতিষীদের আগমন
{2:1} রাজা হেরোদের আমলে যিহুদীয়া বেথলেহেম শহরে যীশুর জন্ম হয়। সেই সময়ে প্রাচ্য থেকে কয়েকজন জ্যোতিষী জেরুশালেমে এলেন। তাঁরা জানতে চাইলেন,
{2:2} ইহুদীদের যে রাজা জন্মগ্রহণ করেছেন তিনি কোথায়? প্রাচ্যের আকাশে তাঁর জন্মের প্রতীক তারার উদয় আমরা দেখেছি। আমরা এসেছি তাঁকে প্রণাম করতে।
{2:3} এ কথা শুনে রাজা হেরোদ সন্ত্রস্ত হয়ে উঠলেন, তাঁর সঙ্গে জেরুশালেমের অধিবাসীরাও বিচলিত হয়ে পড়ল।
{2:4} হেরোদ তখন ইহুদী জাতির প্রধান যাজক ও শাস্ত্রীদের এক বৈঠক ডাকলেন। তিনি তাঁদের কাছে জানতে চাইলেন, খ্রীষ্ট কোথায় জন্মাবেন।
{2:5} তাঁরা বললেন, যিহুদীয়া প্রদেশের জনপদ বেথলেহেমে। কারণ নবী লিখে গিয়েছেনঃ
{2:6} হে যিহুদা দেশের বেথলেহেম, যিহুদা গোষ্ঠীর শাসকদের মধ্যে তুমি কোন অংশে নিকৃষ্ট নও, কারণ তোমার মধ্যে আবির্ভাব ঘটবে এমন এক নেতার যিনি হবেন আমার প্রজা ইসরায়েলের পরিচালক।
{2:7} রাজা হেরোদ তখন সেই জ্যোতিষীদের গোপনে ডেকে তাঁদের কাছ থেকে বিশেষ ভাবে জেনে নিলেন, সেই তারাটি ঠিক কোন সময়ে দেখা গিয়েছিল।
{2:8} তারপর তিনি তাঁদের বেথলেহেমে পাঠিয়ে দিলেন, আর বলে দিলেন, আপনারা সেখানে গিয়ে ভাল করে শিশুটির খোঁজ নিন এবং আমাকে এসে জানান যেন আমিও গিয়ে তাঁকে প্রণাম করতে পারি।
{2:9} রাজার নির্দেশ মত তাঁরা চলে গেলেন। তাঁরা প্রাচ্যের আকাশের সেই তারাটিকে তাঁদের আগে আগে চলতে দেখলেন। শিশুটি যেখানে ছিলেন তারাটি সেইখানে স্থির হয়ে দাঁড়াল।
{2:10} তাই দেখে তাঁরা আনন্দে অধীর হয়ে উঠলেন।
{2:11} ঘরের মধ্যে গিয়ে তাঁরা শিশুটিকে তাঁর মা মরিয়মের কোলে দেখতে পেলেন। ভূমিষ্ঠ হয়ে তাঁরা তাঁকে প্রণাম করলেন এবং নিজেদের রত্নপেটিকা্ খুলে তাঁকে উপহার দিলেন মহার্ঘ স্বর্ণ, গুলগুল ও সুগন্ধি নির্যাস।
{2:12} এর পর হেরাদের কাছে ফিরে না যাবার স্বপ্নাদেশ পেয়ে অন্য পথ ধরে তাঁরা স্বদেশে ফিরে গেলেন।
{i2:13} মিশরে প্রবাস
{2:13} তাঁরা চলে যাবার পর প্রভু পরমেশ্বরের এক দূত স্বপ্নে দেখা দিয়ে যোষফকে বললেন, “যোষেফ, ওঠ, শিশুটি ও তাঁর মাকে নিয়ে মিশরে পালিয়ে যাও। আমার আদেশ না পাওয়া পযর্ন্ত তুমি সেখানেই থাকবে। কারণ শিশুটিকে হত্যা করার জন্য হেরোদ তাঁর সন্ধানে তৎপর হবে।
{2:14} তখনি ঘুম থেকে উঠে যোষেফ শিশুটি ও তাঁর মাকে নিয়ে রাতের অন্ধাকারে মিশরে পালিয়ে গেলেন।
{2:15} হেরোদের মৃত্যু পর্যন্ত তাঁরা সেখানে রইলেন। এতে প্রভু তাঁর নবীর মাধ্যমে যে কথা বলেছিলেন, ‘মিশর থেকে আমি আমার পুত্রকে ডেকে আনলাম’, তা পূর্ণ হল।
{i2:16} ব্যাপক শিশুহত্যা
{2:16} হেরোদ যখন বুঝতে পারলেন যে প্রাচ্যের জ্যোতিষীরা তাঁকে প্রতারণা করেছেন, তখন তিনি অত্যন্ত ত্রুদ্ধ হলেন। তিনি তখনই সৈন্য পাঠিয়ে বেথলেহেম ও তার পাশ্ববর্তী অঞ্চলে দু বছর ও তার কম বয়সের যত শিশুপুত্র ছিল তাদের সকলকে হত্যা করালেন। জ্যোতিষীদের কথামত তিনি এই বয়সেরই হিসাব করেছিলেন।
{2:17} এই ভাবেই পূর্ণ হল নবী যিরমিয়ের এই ভবিষ্যদ্বাণী:
{2:18} রামা নগরীতে ধ্বনিত হচ্ছে আর্তকন্ঠ আকুল কান্না আর হাহাকারে ভরা, পুত্রশোকাতুরা ব্যাকুলা ইসরায়েল-জননী মানতে চাইছে না সান্ত্বনা, কারণ তার পুত্রেরা আর বেঁচে নেই।
{i2:19} স্বদেশে প্রত্যাবর্তন
{2:19} রাজা হেরোদের মৃত্যুর পর প্রভুর এক দূত মিশরে ষোষেফকে স্বপ্নে দেখা দিয়ে বললেন,
{2:20} ষোষেফ, শিশুটি ও তাঁর মাকে নিয়ে এখনি ইসরায়েল দেশে ফিরে যাও। কারণ শিশুটির প্রাণনাশের চেষ্টা যারা করেছিল তাদের মৃত্যু হয়েছে।
{2:21} যোষেফ তখন তাঁদের নিয়ে ইসরায়েল দেশে ফিরে এলেন।
{2:22} কিন্তু তিনি শুনতে পেলেন যে আর্কেলাউস তাঁর পিতা হেরোদের স্থলে যিহুদীয়া প্রদেশে রাজত্ব করছেন। তাই সেখানে যেতে তিনি ভয় পেলেন। স্বপ্নেও তিনি এ সম্বন্ধে সতর্কবাণী পেলেন। তিনি গালীল প্রদেশে চলে গেলেন এবং
{2:23} নাজারেথ নামে এক জনপদে বাস করতে লাগলেন। এভাবে পূর্ণ হল নবীদের এই ভবিষ্যদ্বাণী: নাজারীয় নামে তিনি আখ্যাত হবেন।
{i3:1} বাপ্তিষ্মদাতা যোহনের কাহিনী ( মার্ক 1:1-8 ; লুক 3:1-14 ; যোহন 1:19-28 )
{3:1} এই সময়ে বাপ্তিষ্মদাতা যোহন এসে মরুপ্রান্তরে প্রচার করতে লাগলেন,
{3:2} তোমরা অনুতাপ কর, ফিরে এস। ঐশরাজ্য সমাগত।
{3:3} এই যোহন সম্বন্ধেই নবী। যিশাইয় বলেছিলেনঃ মরুপ্রান্তরে ধ্বনিত হচ্ছে একটি কন্ঠস্বর, সে ঘোষণা করছে, তোমরা প্রস্তুত কর প্রভুর জন্য রাজপথ, সুগম কর তাঁর আগমনের সরণি।
{3:4} যোহন পরতেন উটের লোমের তৈরী পোষাক আর চামড়ার কটিবন্ধ। পঙ্গপাল ও বনমধু ছিল তাঁর খাদ্য।
{3:5} জেরুশালেম, সমগ্র যিহুদীয়া প্রদেশ ও জর্ডন নদীর পাশ্ববর্তী অঞ্চলের অধিবাসীরা দলে দলে তাঁর কাছে আসতে লাগল।
{3:6} তারা প্রকাশ্যে তাদের সমস্ত পাপ অপরাধ স্বীকার করল। তিনি তাদের জর্ডন নদীর দলে বাপ্তিষ্ম দিলেন।
{3:7} ফরিশী ও সদ্দুকী সম্প্রদায়ের অনেকে বাপ্তিষ্ম গ্রহণের জন্য তাঁর কাছে আসতে দেখে তিনি তাদের বললেন, কালসাপের বংশ, ঈশ্বরের আসন্ন কোপ থেকে পালাবার জন্য কে তোমাদের সতর্ক করে দিল?
{3:8} তাই যদি হয় তাহলে এমন আচরণ কর যাতে বোঝা যায় যে তোমাদের মন পরিবর্তিত হয়েছে।
{3:9} ভেব না, ‘অব্রাহাম আমাদের পিতা’, এ কথা বলে তোমরা অব্যাহতি পাবে। আমি তোমাদের বলছি, এই সমস্ত পাথর থেকেও ঈশ্বর অব্রাহামের বংশধর উৎপন্ন করতে পারেন।
{3:10} গাছের গোড়ায় কুঠার লাগানোই রয়েছে, যে গাছে ভাল ফল ধরবে না, তাকে কেটে আগুনে ফেলে দেওয়া হবে।
{3:11} তোমাদের মন পরিবর্তিত হয়েছে বলেই আমি তোমাদের জলে বাপ্তিষ্ম দিচ্ছি, কিন্তু আমার পরে যিনি আসছেন তিনি পবিত্র আত্মায় ও অগ্নিতে তোমাদের বাপ্তিষ্ম দেবেন। তিনি আমার চেয়ে বহুগুণে শক্তিমান, এমন কি তাঁর পাদুকা বহন করা যোগ্যও আমি নই।
{3:12} খামার পরিষ্কার করার জন্য কুলো তাঁর হাতেই রয়েছে, গম ঝাড়াই করে তিনি গোলায় তুলবেন, আর তুষগুলি অনির্বাণ আগুণে পুড়িয়ে দেবেন।
{i3:13} প্রভু যীশুর বাপ্তিষ্ম ( মার্ক 1:9-11 ; লুক 3:21-22 )
{3:13} সেই সময়ে যীশু বাপ্তিষ্ম নেবার জন্য গালীল থেকে জর্ডন নদীর তীরে যোহনের কাছে এলেন।
{3:14} যোহন তাঁকে নিরস্ত করতে চেয়ে বললেন, আমারই তো উচিত আপনার হাতে বাপ্তিষ্ম গ্রহণ করা, আর আপনি এসেছেন আমার কাছে?
{3:15} কিন্তু যীশু তাঁকে বললেন, এখন এ রকম হওয়াই সঙ্গত। কারণ এভাবেই ঈশ্বরের বিধান আমাদের পালন করতে হবে। যোহন তখন সম্মত হলেন।
{3:16} বাপ্তিষ্মের পর যীশু জল থেকে উঠে এলেন। সঙ্গে সঙ্গে আকাশ উন্মুক্ত হয়ে গেল এবং তিনি দেখলেন ঈশ্বরের আত্মা কপোতের মত নেমে এসে তাঁর উপরে অধিষ্ঠিত হলেন।
{3:17} আর স্বর্গ থেকে এই বাণী ঘোষিত হল: ‘ইনিই আমার প্রিয় পুত্র, আমার পরম প্রীতির পাত্র’।
{i4:1} প্রলোভনের সম্মুখীন যীশু ( মার্ক 1:12-13 ; লুক 4:1-13 )
{4:1} এর পর পবিত্র আত্মা যীশুকে মরুপ্রান্তরে নিয়ে গেলেন। সেখানে তিনি শয়তানের প্রলোভনের সম্মুখীন হলেন।
{4:2} সেখানে চল্লিশ দিন ও চল্লিশ রাত্রি তিনি উপবাস কাটালেন। তারপর তিনি অত্যন্ত ক্ষুধার্ত হলেন।
{4:3} শয়তান তখন তাঁর কাছে এসে বলল, তুমি যদি ঈশ্বরের পুত্র হও, তাহলে আদেশ দাও যেন এই পাথরের টুকরোগুলো রুটিতে পরিণত হয়।
{4:4} প্রত্যুত্তরে যীশু বললেন, ‘মানুষ কেবল রুটিতে বাঁচে না, ঈশ্বরের মুখনিঃসৃত বাক্যই তাঁকে বাঁচিয়ে রাখে।’
{4:5} তারপর শয়তান তাঁকে পবিত্র নগরী জেরুশালেমে নিয়ে গেল। মন্দিরের চূড়ার উপরে তাঁকে দাঁড় করিয়ে সে বলল,
{4:6} তুমি যদি ঈশ্বরের পুত্র হও, তাহলে এখান থেকে লাফিয়ে পড়, শাস্ত্রে তো লেখা রয়েছে: ঈশ্বর তাঁর দূতবাহিনীকে আদেশ দেবেন, তাঁরা তোমাকে হাত পেতে ধরে নেবেন যেন তোমার গায়ে পাথরের আঘাত না লাগে।
{4:7} যীশু বললেন, শাস্ত্রে এ কথাও লেখা রয়েছে, ‘তুমি কখনও তোমার ঈশ্বর প্রভু পরমেশ্বরকে পরীক্ষা করেত চেয়ো না।’
{4:8} এরপর শয়তান যীশুকে নিয়ে গেল খুব উঁচু একটি পাহাড়ে। সেখান থেকে সে তাঁকে জগতের রাজ্যপাট ও তার ঐশ্বর্য দেখাল।
{4:9} তারপর সে যীশুকে বলল তুমি যদি ভূমিষ্ঠ হয়ে আমাকে প্রণাম কর তাহলে এ সবই আমি তোমাকে দিয়ে দেব।
{4:10} যীশু তাকে বললেন, দূর হও শয়তান। শাস্ত্রের নির্দেশ: তুমি শুধু তোমার ঈশ্বর প্রভুরই উপাসনা করবে, একমাত্র তাঁরই সেবা করবে।
{4:11} শয়তান তখন তাঁর কাছ থেকে চলে গেল, আর স্বর্গদূতেরা এসে তাঁর পরিচর্যা করতে লাগল।
{i4:12} গালীল প্রদেশে যীশুর কর্মজীবনের সূচনা ( মার্ক 1:14-15 ; লুক 4:14-15 )
{4:12} যোহন কারারুদ্ধ হয়েছেন শুনে যীশু গালীল অঞ্চলে চলে গেলেন।
{4:13} নাজারেথ ছেড়ে এসে তিনি কফরনাহুম শহরে বসবাস করতে লাগলেন। এই শহরটি ছিল গালীল হ্রদের উপকূলে সবুলুন ও নপ্তালি গোষ্ঠীর এলাকায়:
{4:14} নবী যিশাইয়ের ভবিষ্যদ্বাণী এভাবে পূর্ণ হলঃ
{4:15} হ্রদের তীরে জর্ডন নদীর ওপারে সবুলুন ও নপ্তালি গোষ্ঠীর দেশ বিজাতিদের বাসভুমি গালীল,
{4:16} নিরালায় অন্ধকারে আচ্ছন্ন ছিল যে জাতি মহাজ্যোতি প্রত্যক্ষ করল তারা, মৃত্যুর ছায়াঘেরা দেশে যারা ছিল অধিবাসী তাদের মধ্যে জ্যোতির অভ্যুদয়।
{4:17} তখন থেকেই যীশু এই বাণী প্রচার করতে লাগলেন, তোমরা অনুতাপ কর, ফিরে এস। ঐশরাজ্য সমাগত।
{i4:18} প্রভু যীশুর প্রথম শিষ্যদল ( মার্ক 1:16-20 ; লুক 5:1-11 )
{4:18} একদিন যীশু গালীল হ্রদের ধার দিয়ে যাবার সময় শিমোন যাঁর অপর নাম পিতর ও তাঁর ভাই আন্দ্রিয়কে দেখতে পেলেন। এঁরা ছিলেন জেলে। তাঁরা তখন হ্রদে জাল ফেলে মাছ ধরছিলেন।
{4:19} যীশু তাঁদের বললেন, তোমরা এস আমার সঙ্গে। আমি তোমাদের করে তুলব মানুষ-ধরা জেলে।
{4:20} তাঁরা জাল ফেলে রেখে তখনই যীশুর সঙ্গ নিলেন।
{4:21} কিছু দূর এগিয়ে যীশু অন্য দুই ভাইয়ের দেখা পেলেন। এঁরা হলেন সিবদিয়ের পুত্র যাকোব ও যোহন। দুভাই তাঁদের পিতা সিবদিয়ের সঙ্গে নৌকায় বসে জাল সারাচ্ছিলেন। যীশু তাঁদেরও ডাকলেন।
{4:22} তাঁরা নৌকা ফেলে রেখে ও তাঁদের পিতাকে ছেড়ে তখনি যীশুর সঙ্গী হলেন।
{i4:23} সুসমাচার প্রচার ও রোগ নিরাময় ( লুক 6:17-19 )
{4:23} সমগ্র গালীল অঞ্চলে যীশু পরিভ্রমণ করতে লাগলেন। সেখানকার বিভিন্ন সমাজভবনে তিনি শিক্ষা দিতেন, ঐশরাজ্যের সুসমাচার করতেন এবং লোকদের সব রকম রোগব্যাধি নিরাময় করে তুলতেন।
{4:24} তাঁর খ্যাতি সমগ্র সিরিয়ায় ছড়িয়ে পড়ল। ফলে লোকে তাঁর কাছে নিয়ে আসতে লাগল বিবিধ রোগব্যাধি ও ব্যথা-বেদনায় ক্লিষ্ট ব্যক্তিদের, অপদেবতাগ্রস্তদের, মৃগী রোগী ও পক্ষাঘাতে পঙ্গু লোকদের। তিনি তাদের সুস্থ করে তুলতেন।
{4:25} গালীল, ডেকাপলি, জেরুশালেম, যিহুদীয়া এবং জর্ডন নদীর ওপারের অঞ্চল থেকে বিরাট জনতা এসে অনুসরণ করতে লাগল।
{i5:1} যীশুখ্রীষ্টের নীতিশিক্ষা পর্বতে প্রদত্ত যীশুর উপদেশ
{5:1} যীশুর চারিদিকে অসংখ্য জনতার সমারোহ। তাই দেখে যীশু এক পাহাড়ের উপরে গিয়ে বসলেন। তাঁর শিষ্যেরা তাঁর কাছে সমবেত হলেন।
{5:2} যীশু তখন তাঁদের এই শিক্ষা দিতে আরম্ভ করলেনঃ
{5:3} অহংবোধ নেই তাদের তারাই ধন্য, ঐশ্যরাজ্য তাদেরই।
{5:4} শোকার্ত যারা, তারাই ধন্য সান্ত্বনা পাবে তারা।
{5:5} বিনম্র হৃদয় যাদের, তারাই ধন্য পৃথিবীর উত্তরাধিকার তাদেরই।
{5:6} ন্যায় প্রতিষ্ঠার জন্য ক্ষুধিত ও তৃষিত হৃদয় যাদের, পরিতৃপ্ত হবে তাদের বাসনা।
{5:7} অপরের প্রতি করুণায় পূর্ণ যাদের হৃদয় তারাই ধন্য। ঈশ্বরের করুণা তাদেরই জন্য
{5:8} অন্তর যাদের নির্মল, তারাই ধন্য, তারা পাবে ঈশ্বরের দর্শন।
{5:9} শান্তি স্থাপনে উদ্যোগী যারা, তারাই ধন্য, ঈশ্বরের সন্তান নামে আখ্যাত হবে তারা।
{5:10} ন্যায় প্রতিষ্ঠার জন্য নিপীড়িত যারা, তারাই ধন্য, ঐশ রাজ্য তাদেরই।
{5:11} আমার অনুগামী হয়েছ বলে যখন তোমরা অপমানিত ও লাঞ্ছিত হবে। সর্বপ্রকার অপবাদে ধিক্কৃত হবে, তখন তোমরা নিজেদের ধন্য মনে করো।
{5:12} তখন তোমরা আনন্দ করো, উল্লাসিত হয়ো, কারণ তোমাদের জন্য স্বর্গে সঞ্চিত রয়েছে মহার্ঘ পুরস্কার। তোমাদের পূর্বে যে নবীরা ছিলেন তাঁরাও অনুরূপ নির্যাতন ভোগকরেছেন।
{i5:13} লবণ ও জ্যোতি ( মার্ক 9:50 ; লুক 14:34-35 )
{5:13} তোমরাই পৃথিবীর লবণ। লবণ যদি তার স্বাদ হারায় তবে তার স্বাদ ফিরিয়ে আনার কোন উপায় থাকে না। সেই লবণ আর কোন কাজেই আসে না। তাকে বাইরে ফেলে দেওয়া হয়, আর লোকে তা মাড়িয়ে যায়।
{5:14} তোমরা এ জগতের জ্যোতি। শৈল শিখরে অবস্থিত নগর দৃষ্টির আড়ালে থাকতে পারে না
{5:15} দীপ জ্বেলে কেউ ঢাকা দিয়ে রাখে না, দীপাধারের উপরেই তুলে দেয় যাতে ঘরের সকলেই আলো পায়।
{5:16} তোমাদের দ্বীপ্তিও তেমনিভাবে মানুষের সামনে উজ্জ্বল হয়ে উঠুক। তোমাদের সৎ কাজ দেখে তারা যেন তোমাদের স্বর্গনিবাসী পিতার জয়গান করে।
{i5:17} মোশির বিধান সম্বন্ধে শিক্ষা
{5:17} মনে করো না যে মোশির বিধান ও নবীদের শিক্ষা বিলোপ করতে আমি এসেছি। বিলোপ করতে নয়, বরং তার পূর্ণ রূপায়ণের জন্যই আমার আগমন।
{5:18} আমি তোমাদের সত্যই বলছি, স্বর্গ-মর্ত্যের অস্তিত্ব যতদিন থাকবে, যতদিন না বিধানের সব কিছুই সার্থক হয়ে উঠবে, ততদিন বিধানের বিন্দুবিসর্গও লোপ পাবে না।
{5:19} নৈতিক বিধানের সামান্যতম নির্দেশও যে অমান্য করে এবং অন্যদেরও তা করতে শিক্ষা দেয়, স্বর্গরাজ্যে তার স্থান হবে সবার নীচে। কিন্তু যে তা পালন করে এবং অন্যদেরও পালন করতে শিক্ষা দেয় স্বর্গরাজ্যে সে হবে মহান।
{5:20} তাই আমি তোমাদের বলছি, শাস্ত্রী ও ফরিশীদের চেয়ে তোমাদের ধর্মাচরণের মান যদি উন্নত না হয় তাহলে তোমরা কিছুতেই স্বর্গরাজ্যে প্রবেশ করতে পারবে না।
{i5:21} ক্রোধ ও বিদ্বেষ সম্পর্কে সতর্কবাণী
{5:21} তোমরা শুনছে, অতীতে তোমাদের পূর্ব-পুরুষদের নির্দেশ দেওয়া হয়েছিল, ‘তোমরা নরহত্যা করো না, হত্যাকারীকে দন্ডিত হতে হবে।’
{5:22} কিন্তু আমি এখন তোমাদের বলছি, যে তার ভাইদের উপর রাগ করে তারও দন্ড হবে। আর ভাইকে হেয় করে যে কথা বলবে তাকে বিচার সভায় হাজির করা হবে। যে তার ভাইকে মূর্খ বলে গাল দেবে, নরকের জ্বলন্ত আগুনেই তার স্থান হবে।
{5:23} বেদীতে নৈবেদ্য নিবেদন করতে গিয়ে যদি তোমার মনে পড়ে যে তোমার বিরুদ্ধে তোমার ভাইয়ের কোন অভিযোগ আছে,
{5:24} তাহলে বেদীর সামনে নৈবেদ্য রেখে ফিরে যাও, আগে ভাইয়ের সঙ্গে মিটমাট কর, তারপরে এসে নৈবেদ্য উৎসর্গ কর।
{5:25} তোমার বিরুদ্ধে কেউ যদি মামলা রুজু করে তাহলে আদালতে যাবার আগেই তার সঙ্গেই ব্যবস্থা করে নাও, কারণ সেখানে তোমার প্রতিবাদী তোমাকে বিচারকের সামনে হাজির করবে, তিনি তোমাকে কারারক্ষকের কাছে পাঠিয়ে দেবেন এবং তুমি কারাদন্ড ভোগ করবে।
{5:26} আমি বলছি, তোমার দেনা কড়াগন্ডায় শোধ না হওয়া পর্যন্ত তুমি সেখান থেকে বেরিয়ে আসতে পারবে না।
{i5:27} ব্যভিচার সম্বন্ধে সতর্কবাণী
{5:27} ‘ব্যভিচার করো না’, এই নিদের্শের কথা তোমরা শুনেছ।
{5:28} কিন্তু আমি তোমাদের বলছি, কোন নারীর দিকে কেউ যদি কুদৃষ্টি দেয় তাহলে সে তখনই মনে মনে তার সঙ্গে ব্যভিচার করে।
{5:29} তোমার ডান চোখ যদি তোমাকে পাপে প্রলুব্ধ করে তবে সেটা উপড়ে ফেলে দাও। তোমার সম্পূর্ণ দেহ নরকে নিক্ষিপ্ত হওয়ার চেয়ে বরং একটি অঙ্গের হানি হওয়া অনেক ভাল।
{5:30} আর তোমার ডান হাত যদি পাপের পথে তোমাকে প্ররোচনা দেয়, তবে সেটা কেটে ফেলে দাও। তোমার সম্পূর্ণ দেহ নরকে নিক্ষিপ্ত হওয়ার চেয়ে একটি অঙ্গ হারানো বরং ভাল।
{i5:31} বিবাহ বিচ্ছেদ সম্পর্কে উপদেশ ( মথি 19:9 ; মার্ক 10:11-12 ; লুক 16:18 )
{5:31} এই নিদের্শ দেওয়া হয়েছিল, ‘কেউ যদি তার স্ত্রীকে পরিত্যাগ করতে চায় তবে সে তার স্ত্রীকে একটি ত্যাগপত্র লিখে দেবে'-
{5:32} কিন্তু আমি এখন তোমাদের বলছি, অবৈধ সংসর্গ ভিন্ন অন্য কারণে কেউ যদি আপন স্ত্রীকে পরিত্যাগ করে তবে সে তার স্ত্রীকে ব্যভিচারে প্রবৃত্ত করায়। সেই স্বামীপরিত্যক্তাকে যে বিবাহ করে সেও ব্যভিচারী হয়।
{i5:33} শপথ সম্বন্ধে শিক্ষা
{5:33} তোমরা শুনেছ, পূর্বকালের লোকদের বলা হয়েছিল, ‘শপথ ভঙ্গ করো না, প্রভুর কাছে যা মানত করবে তা অবশ্যই পূর্ণ করবে’।
{5:34} কিন্তু আমি তোমাদের বলছি, আদৌ কোনও দিব্য করো না, স্বর্গের নামে নয়, কারণ সেখানে রয়েছে ঈশ্বরের সিংহাসন,
{5:35} পৃথিবীর নামেও নয়, কারণ পৃথিবী হল তাঁর পাদপীঠ, কিম্বা জেরুশালেমের নামেও নয়, কারণ তা হল রাজ রাজেশ্বরের রাজধানী।
{5:36} তোমরা তোমাদের মাথার দিব্যও দিও না, কারণ মাথার এক গাছি চুলকে কালো কিম্বা সাদা করার ক্ষমতা তোমাদের নেই।
{5:37} তোমাদের বক্তব্য সম্মতিসূচক হলে বল, ‘হ্যাঁ’, আর অসম্মতিসূচক হলে বল, ‘না’। এর অতিরিক্ত সব কথাই শয়তানের প্ররোচনা।
{i5:38} প্রতিশোধ সম্পর্কে শিক্ষা ( লুক 6:29-30 )
{5:38} ‘চোখের বদলে চোখ ও দাঁতের বদলে দাঁত’, এই নীতির কথা তোমরা শুনেছ।
{5:39} কিন্তু আমি এখন বলছি, তোমার প্রতি যে অন্যায় করেছে তার প্রতিশোধ নিও না। কেউ যদি তোমার ডান গালে চড় মারে তোমার বাম গালও তার দিকে বাড়িযে দাও।
{5:40} কেউ যদি তোমার বিরুদ্ধে মামলা করে তোমার জামাটি নিতে চায় তাহলে তোমার চাদরটিও তাকে দিযে দাও।
{5:41} কর্তৃস্থানীয় কেউ যদি জোর করে তোমাকে তার সঙ্গে এক মাইল হাঁটতে বাধ্য করে, তুমি তার সঙ্গে দুমাইল পথ চলে যাও।
{5:42} কেউ যদি তোমার কাছে কিছু চায় তা তাকে দিয়ে দিও। আর কেউ ধার চাইলে তাকে তুমি বিমুখ করো না।
{i5:43} শত্রুর প্রতি ভালবাসা ( লুক 6:27-28 , 32-36 )
{5:43} ‘বন্ধুকে ভালবাসবে। আর শত্রুকে ঘৃণা করবে’, এ কথা তোমরা শুনেছ।
{5:44} কিন্তু আমি তোমাদের বলছি, শত্রুদেরও ভালবাসো, আর যারা তোমাদের নির্যাতন করে তাদের জন্য প্রার্থনা করো।
{5:45} তাহলে তোমরা তোমাদের স্বর্গস্থ পিতার সন্তান হতে পারবে। কারণ তাঁরই নির্দেশে ভাল-মন্দ নির্বিশেষে সকল মানুষকে সূর্য আলোক দান করে এবং ধার্মিক-অধার্মিক সকলের উপরেই বৃষ্টি বষির্ত হয়।
{5:46} তোমাদের যারা ভালবাসে তোমরা যদি শুধু তাদেরই ভালবাসো তাহলে ঈশ্বরের কাছ থেকে কি পুরস্কার তোমরা প্রত্যাশা করতে পার? কর আদায়কারীরাও কি তাই করে না?
{5:47} তোমরা যদি কেবল তোমাদের ভাই-বন্ধুদেরই সাদর সম্ভাষণ জানাও, তাহলে অন্যদের চেয়ে এমন বেশী কি করলে? অন্য জাতির লোকেরাও তো তাই করে থাকে।
{5:48} তোমাদের স্বর্গস্থ পিতা যেমন সর্বগুণে সিদ্ধ, তোমরাও তেমনি সিদ্ধ হও।
{i6:1} দান করার রীতি
{6:1} সাবধান, লোকদেখানো ধর্মকর্ম করো না। তা যদি কর, তাহলে তোমাদের স্বর্গস্থ পিতার কাছ থেকে কোন পুরস্কারই পাবে না।
{6:2} কাজেই ঢাক পিটিয়ে দান-ধ্যান করো না। ভন্ডতপস্বীরা লোকের প্রংশসা কুড়ানোর আশায় সমাজভবনে ও পথেঘাটে এ ভাবে ঢাক পিটিয়ে দান করে। আমি তোমাদের বলছি, তাদের প্রাপ্য পুরস্কার তারা পেয়ে গিয়েছে।
{6:3} তোমরা যখন দান করবে তখন এমনভাবে করো যাতে তোমার ডান হাত কি করছে তোমার বাঁ হাতও তা জানতে না পারে।
{6:4} তোমরা গোপনে দান করবে। তোমাদের স্বর্গস্থ পিতা গোপন সব কিছুই দেখতে পান। তিনিই তোমাদের প্রতিদান দেবেন।
{i6:5} প্রার্থনা নিবেদনের রীতি ( লুক 11:2-4 )
{6:5} প্রার্থনা করার সময় তোমরা ভন্ডদের রীতি অনুসরণ করো না। তারা সমাজভবনে ও পথের চৌমাথায় দাঁড়িয়ে লোককে দেখিয়ে প্রার্থনা করতে ভালবাসে। আমি তোমাদের বলছি, তাদের পুরস্কার তারা পেয়ে গিয়েছে।
{6:6} কিন্তু প্রার্থনা করার সময়ে তোমরা ঘরে ঢুকে দরজা বন্ধ করবে এবং অলক্ষ্যে উপস্থিত তোমাদের পিতার কাছে প্রার্থনা নিবেদন করবে। তোমাদের পিতা গোপন সব কিছুই দেখতে পান। তিনিই তোমাদের প্রার্থনা পূরণ করবেন।
{6:7} প্রার্থনার সময়ে ইহুদী ভিন্ন অন্যান্যদের মত তোমরাও অর্থহীন বাগাড়ম্বর করো না। তারা মনে করে যে বাগবাহুল্যের জোরেই তাদের প্রার্থনা গ্রাহ্য হবে।
{6:8} তোমরা তাদের অনুকরণ করো না। কারণ তোমার চাইবার আগেই তোমাদের পিতা জানেন তোমাদের কি প্রয়োজন।
{6:9} তোমরা এই বলে প্রার্থনা করবে: হে আমাদের স্বর্গস্থ পিতা! তোমরা নাম বলে পবিত্র মান্য হোক,
{6:10} তোমরা রাজ্য প্রতিষ্ঠিত হোক, তোমরা ইচ্ছা স্বর্গে যেমন এই পৃথিবীতেও তেমনি পালিত হোক,
{6:11} আমাদের দৈনিক আহার আজ আমাদের দাও,
{6:12} আমরা যেমন অপরের অপরাধ ক্ষমা করি, তেমনি তুমিও আমাদের সকল অপরাধ ক্ষমা কর।
{6:13} আমাদের প্রলোভনে পড়তে দিও না, কিন্তু অশুভ শক্তির প্রভাব থেকে রক্ষা কর।
{6:14} তোমরা যদি অন্যের অপরাধ ক্ষমা কর তাহলে তোমাদের স্বর্গস্থ পিতাও তোমাদের অপরাধ ক্ষমা করবেন।
{6:15} কিন্তু তোমরা যদি অন্যের অপরাধ ক্ষমা না কর তাহলে তিনি তোমাদের আপরাধও ক্ষমা করবেন না।
{i6:16} উপবাসের রীতি
{6:16} উপবাস করার সময় তোমরা ভন্ডদের মত মুখ বিষণ্ণ করে থেকো না। তারা যে উপবাস করছে সেটা লোককে দেখাবার জন্যই তারা মুখ মলিন করে রাখে। আমি তোমাদের সত্যই বলছি, ওরা ওদের পুরস্কার পেয়ে গিয়েছে।
{6:17} উপবাসের সময়ে তোমরা মাথায় তেল মাখবে, মুখ ধুয়ে পরিচ্ছন্ন রাখবে,
{6:18} যাতে তোমরা যে উপবাস করছ এটা অন্যদের কাছে গোপন থাকে। কেবলমাত্র তোমাদের পিতা, যিনি অলক্ষ্যে থাকেন, তিনিই জানবেন। যিনি গোপন সব কিছুই দেখতে পান সেই পিতাই তোমাদের পুরস্কৃত করবেন।
{i6:19} প্রকৃত সম্পদ ( লুক 12:33-34 )
{6:19} এই পৃথিবীতে ধন সঞ্চয় করো না। এখানে তা পোকায় কাটে, মরচে ধরে নষ্ট হয়ে যায়। চোরে সিঁদ কেটে চুরি করে।
{6:20} তোমরা বরং স্বর্গেই নিজেদের জন্য ধনসম্পদ সঞ্চয় করো। সেখানে পোকায় কাটেও না, মরচেও ধরে না, আর চোরেও সিঁদ কেটে চুরি করতে পারে না।
{6:21} যেখানে তোমার ধন সম্পদ রয়েছে, সেখানে তোমার মনও থাকবে।
{i6:22} দেহের প্রদীপ ( লুক 11:34-36 )
{6:22} চোখই দেহের প্রদীপ। তোমাদের দৃষ্টি যদি শুদ্ধ থাকে তাহলে তোমাদের সারা দেহই আলোয় ঝলমল করবে।
{6:23} কিন্তু তোমাদের দৃষ্টি যদি নির্মল না হয় তাহলে তোমাদের সারা দেহ নিষ্প্রভ হয়ে পড়বে। কাজেই যা তোমাদের পক্ষে আলোকস্বরূপ তা-ই যদি অন্ধকারে পরিণত হয় তাহলে কত ভয়াবহ হবে সেই অন্ধকার।
{i6:24} দুই মনিবের সেবা ( লুক 11:13 ; 12:22-31 )
{6:24} কেউই দুই মনিবের দাসত্ব করতে পারে না। সে একজনকে ঘৃণা করবে অন্যজনকে ভালবাসবে। একজনের অনুগত হবে এবং অন্যজনকে অবজ্ঞা করবে। তোমরাও ঈশ্বরের সেবা ও ধনদেবতার সেবা-এ দুটো কাজ একই সঙ্গে করতে পার না।
{6:25} এ জন্য আমি তোমাদের বলছি, প্রাণধারণের জন্য খাদ্য ও পানীয় কিম্বা দেহের আবরণের জন্য পোষাক-পরিচ্ছদ নিয়ে দুশ্চিন্তা করো না। খাদ্যের চেয়ে জীবন ও বস্ত্রের চেয়ে দেহ কি শ্রেয় নয়?
{6:26} আকাশের পাখিদের দিকে তাকাও, তারা বোনেও না, কাটেও না, গোলায় ফসলও তোলে না তবুও তোমাদের স্বর্গস্থ পিতা তাদের আহার যোগান। তাদের চেয়ে তোমাদের গুরুত্ব কি বেশী নয়?
{6:27} তোমাদের মধ্যে এমন কে আছে যে দুশ্চিন্তা করে নিজের উচ্চতা এক হাত বাড়াতে পারে?
{6:28} বসন-ভূষণের জন্যই বা কেন এত চিন্তিত হও? মেঠো ফুলের কথা চিন্তা কর, দেখ কি ভাবে তারা বেড়ে ওঠে। অথচ ওরা কোন শ্রম করে না, এমন কি সুতোও কাটে না।
{6:29} কিন্তু তা সত্বেও, আমি তোমাদের বলছি, সমগ্র ঐশ্বর্য বৈভবে মন্ডিত রাজা শলোমনও এদের একটির মত সুশোভিত ছিলেন না।
{6:30} আজকের এই মেঠো ঘাস, কাল যাকে উনুনে ঠেলে দেওয়া হবে, সেই মেঠো ঘাসকেই ঈশ্বর যদি এমন ভাবে সুশোভিত করেন, তাহলে, হে ক্ষীণ বিশ্বাসীর দল, তিনি কি তোমাদের আরো সুন্দর করে ভূষিত করবেন না?
{6:31} কাজেই ‘আমরা কি খাব'? ‘কি পান করব'? বা ‘কি আমরা পরব'? -এসব কথা ভেবে উতলা হয়ো না।
{6:32} যারা ইহুদী নয় তারাই এ সবের সন্ধানে ব্যস্ত থাকে। এসব জিনিস যে তোমাদের প্রয়োজন তা তোমাদের স্বর্গস্থ পিতা জানেন।
{6:33} সর্বাগ্রে তাঁর রাজ্য ও ন্যায়বিচার প্রতিষ্ঠার জন্য তৎপর হও। তাহলে এ সবই তিনি তোমাদের জুগিয়ে দেবেন।
{6:34} সুতরাং আগামীকাল কি হবে তার জন্য তোমরা ভেবে উতলা হয়ো না, আগামী কালের ভাবনা আগামী কালই ভাববে। দিনের কষ্ট দিনের পক্ষেই যথেষ্ট।
{i7:1} অপরের বিচার করো না ( লুক 6:37-38 , 41-42 )
{7:1} তোমরা অপরের বিচার করো না, যেন তোমাদেরও বিচার না হয়।
{7:2} কারণ যে ভাবে তোমরা অন্যের বিচার করবে, সেভাবে তোমাদেরও বিচার হবে। যে মানদন্ডে তোমরা অন্যের বিচার করবে, সেই মানদন্ডে তোমাদেরও বিচার করা হবে।
{7:3} তোমরা ভাইয়ের চোখে যে কুটো আছে সেটি তুমি লক্ষ্য করছ, অথচ তোমরা নিজের চোখে যে কড়িকাঠ রয়েছে তার কথা তুমি ভাবছ না।
{7:4} তোমার নিজের চোখে কড়িকাঠ থাকতে কোন মুখে তুমি তোমার ভাইকে বলবে, ‘এস, তোমার চোখ থেকে কুটোটা বের করে দিই’।
{7:5} ওরে ভন্ড, আগে নিজের চোখ থেকে কড়িকাঠ বের করে নাও, তবেই তোমার দৃষ্টি স্বচ্ছ হবে, তখন তুমি তোমার ভাইয়ের চোখ থেকে কুটোটা বের কের দিতে পারবে।
{7:6} পবিত্র বস্তু কুকুরকে দিও না। শূকরের সামনে মুক্তো ছড়িও না, কেননা তারা সে সব মাড়িয়ে যাবে এবং ঘুরে দাঁড়িয়ে তোমাকেই চিরে ফেলবে।
{i7:7} প্রার্থনা সম্বন্ধে উপদেশ ( লুক 11:9-13 )
{7:7} চাও, তাহলে তোমাদের দেওয়া হবে। অন্বেষণ কর, সন্ধান পাবে। আঘাত কর, তোমাদের জন্য দ্বার উন্মুক্ত হবে।
{7:8} যে চায়, সে পায়। যে অন্বেষণ করে সে সন্ধান পায়। যে দ্বারে আঘাত করে তার জন্য দ্বার হয় উন্মুক্ত।
{7:9} তোমাদের মধ্যে এমন পিতা কে আছে যে নিজের সন্তান রুটি চাইলে তাকে পাথর দেবে?
{7:10} কিম্বা সে যদি মাছ চায় তাকে সাপ দেবে?
{7:11} মন্দ হয়েও যদি তোমরা তোমাদের সন্তানদের ভাল জিনিস দিতে পার, তাহলে তোমাদের স্বর্গস্থ পিতার কাছে যারা চাইবে তিনি তাদের আরও কতই না ভাল জিনিস দেবেন।
{7:12} অন্যের কাছ থেকে যে আচরণ তোমরা প্রত্যাশা কর, অন্যের প্রতিও ঠিক সেই আচরণই তোমরা করো-এই মোশির বিধান ও নবীদের শিক্ষার সারমর্ম।
{i7:13} সংকীর্ণ প্রবেশ পথ ( লুক 13:24 )
{7:13} সংকীর্ণ দ্বার দিয়ে প্রবেশ কর। যে পথ ধ্বংসের মুখে নিয়ে যায়, সে পথ প্রশস্ত, তার দ্বার সুপরিসর এবং সেই পথের পথিকও প্রচুর।
{7:14} কিন্তু জীবনের অভিমুখী পথ দুর্গম, দ্বারও সংকীর্ণ, অল্প লোকেই তার সন্ধান পায়।
{i7:15} ফলই বৃক্ষের পরিচয় ( লুক 6:43-44 )
{7:15} ভন্ড নবীদের সম্পর্কে সাবধান হবে। মেষের ছদ্মবেশে এরা তোমাদের কাছে আসে, কিন্তু আসলে এরা হচ্ছে এক একটি হিংস্র নেকড়ে।
{7:16} কাজ দেখেই তাদের চিনতে পারবে। কাঁটাঝোপে আঙ্গুর ফলে না, আর শিয়ালকাঁটা গাছে ডুমুর জন্মায় না।
{7:17} ভাল গাছে ভাল ফল ধরে আর খারাপ গাছে খারাপ ফল ফলে।
{7:18} ভাল গাছ থেকে খারাপ ফল হতেই পারে না, আর খারাপ গাছ ভাল ফল দিতেই পারে না।
{7:19} যে গাছে ভাল ফল হয় না সেটিকে কেটে আগুনে ফেলে দেওয়া হয়।
{7:20} সুতরাং কাজের ফল দেখেই তোমরা নবীদের চিনে নেবে।
{i7:21} আমি তোমাদের চিনি না ( লুক 13:25-27 )
{7:21} যারা আমাকে ‘প্রভু’,'প্রভু’, বলে ডাকে তারা সকলেই যে স্বর্গরাজ্যে প্রবেশ করতে পারবে তা নয়, কিন্তু যে আমার স্বর্গস্থ পিতার ইচ্ছা পালন করবে সে-ই শুধু স্বর্গরাজ্যে প্রবেশ করতে পারবে।
{7:22} সেই দিনটি যখন আসবে তখন অনেকেই আমাকে বলবে ‘প্রভু, তোমার নাম নিয়ে আমরা তো অনেক ভাবোক্তি করেছি, তোমার নাম নিয়ে আমরা অপদেবতা তাড়িয়েছি এবং কত অলৌকিক কাজ সম্পন্ন করেছি।’
{7:23} আমি তখন তাদের স্পষ্টই বলব, ‘কোন কালেই আমি তোমাদের চিনতাম না। অধর্মচারীর দল। আমার কাছ থেকে দূর হও’।
{i7:24} দুই প্রকার ভিত্তি ( লুক 6:47-49 )
{7:24} যে ব্যক্তি আমার এসব কথা শুনে পালন করে সে হল এমন এক বিজ্ঞ লোকের মত যে পাথরের ভিত্তির উপর তার বাড়ি তৈরী করল।
{7:25} বৃষ্টি নামল, বন্যা এলো, প্রচন্ড ঝড় বাড়ির গায়ে সজোরে ধাক্কা দিল, কিন্তু সেটা পড়ে গেল না, কারণ পাথরের উপরেই গাঁথা ছিল বাড়ির ভিত্তি।
{7:26} যে আমার এসব কথা শুনেও পালন করে না, সে হল এমন এক নিবোর্ধের মত যে বালির উপরেই তার বাড়ি তৈরী করল।
{7:27} বৃষ্টি নামল, বন্যা এলো, প্রচন্ড ঝড় বাড়ির গায়ে প্রবল ধাক্কা দিল, আর ধসে পড়ল। সেই ধসে পড়া কত ভয়াবহ।
{i7:28} যীশুর শিক্ষার বৈশিষ্ট্য ( মার্ক 1:22 ; লুক 4:32 )
{7:28} যীশুর ভাষণ সমাপ্ত হলে জনতা তাঁর শিক্ষাদানের পদ্ধতি দেখে চমৎকৃত হল।
{7:29} কারণ শাস্ত্রগুরুদের মত তিনি শিক্ষা দিতেন না, ঐশী শক্তিতে পূর্ণ হয়ে তিনি শিক্ষা দিতেন।
{i8:1} কুষ্ঠরোগীকে আরোগ্যদান ( মার্ক 1:40-45 ; লুক 5:22-26 )
{8:1} যীশু পাহাড় থেকে নেমে এলেন। বিরাট এক জনতা তাঁর পিছন পিছন চলতে লাগল।
{8:2} একজন কুষ্ঠরোগী এসে তাঁকে প্রণাম করে বলল, প্রভু আপনি ইচ্ছা করলেই আমাকে শুচি করতে পারেন।
{8:3} যীশু হাত বাড়িয়ে তাকে স্পর্শ করে বললেন, আমি চাই, তুমি সুস্থ হও। সঙ্গে সঙ্গে তার কুষ্ঠ নিরাময় হল।
{8:4} যীশু তাকে বললেন, দেখ, এ কথা কাউকে বলো না, সোজা পুরোহিতের কাছে চলে যাও। তিনি তোমাকে পরীক্ষা করে দেখুন। তারপর লোকসমক্ষে প্রমাণ স্বরূপ মোশির নির্দেশিত নৈবেদ্য উৎসর্গ কর।
{i8:5} রোমীয় সেনানায়কের ভৃত্যকে আরোগ্যদান ( লুক 7:1-10 )
{8:5} যীশু কফরনাউমে গেলে একজন সেনানায়ক তাঁর কাছে এসে অনুনয় করে বললেন,
{8:6} প্রভু, আমার ভৃত্যটি পক্ষাঘাতে আক্রান্ত হয়ে শয্যাশায়ী হয়ে রয়েছে। সে খুব কষ্ট পাচ্ছে।
{8:7} তিনি তাঁকে বললেন, আচ্ছা, আমি গিয়ে তাকে সুস্থ করব।
{8:8} কিন্তু সেই সেনানায়ক তাঁকে বললেন, গুরুদেব, আপনাকে আমার বাড়িতে নিয়ে যাবার যোগ্যতা আমার নেই। আপনি শুধু মুখে বলুন, সে সুস্থ হয়ে উঠবে।
{8:9} আমি নিজে ঊর্ধ্বতন কর্তৃপক্ষের অধীন এবং আমার অধীনেও সৈন্যরা রয়েছে। তাদের কাউকে আমি যাবার নির্দেশ দিলে সে যায়, আসতে বললে সে আসে। আমার ভৃত্যকে আমি যা করতে বলি সে তা-ই করে।
{8:10} তাঁর কথা শুনে যীশু বিস্মিত হলেন এবং যারা তাঁর সঙ্গে সঙ্গে আসছিল তাদের বললেন, ইসরায়েল জাতির কারুর মধ্যে এত বড় বিশ্বাস আমি দেখিনি।
{8:11} পূর্ব ও পশ্চিম থেকে অনেকে এসে অব্রাহাম, ইসহাক ও যাকোবের সঙ্গে স্বর্গরাজ্যের ভোজসভায় যোগ দেবে,
{8:12} কিন্তু রাজ্যের উত্তরাধিকারীরাই বাইরের অন্ধকারে নিক্ষিপ্ত হবে। সেখানে তারা অনুশোচনা ও আক্ষেপ করবে।
{8:13} যীশু সেনানায়ককে বললেন, তুমি বাড়ি ফিরে যাও। তুমি যেমনটি বিশ্বাস করেছ তেমনি হোক। সেই মুহূর্তে সেনানায়কের ভৃত্য সুস্থ হল।
{i8:14} বহু পীড়িত ব্যক্তির রোগমুক্তি ( মার্ক 1:29-34 ; লুক 4:38-41 )
{8:14} পিতরের বাড়িতে গিয়ে যীশু দেখলেন, পিতরের শ্বাশুড়ী জ্বরে শয্যাশায়ী।
{8:15} তিনি তাঁর হাত ধরলেন। তখনই তাঁর জ্বর ছেড়ে গেল। তিনি উঠে যীশুর সেবাযত্ন করতে লাগলেন।
{8:16} সন্ধ্যার সময় বহু অপদেবতাগ্রস্ত লোককে তাঁর কাছে আনা হল, তাঁর কথাতেই সমস্ত অপদেবতা বিতাড়িত হল এবং সমস্ত অসুস্থ ব্যক্তি সুস্থ হল।
{8:17} এইভাবে পূর্ণ হল নবী যিশাইয়র ভবিষ্যদ্বাণী: আমাদের সকল দুর্বলতা তিনি নিজে গ্রহণ করলেন এবং নিজেই বহন করলেন আমাদের সমস্ত ব্যাধি।
{i8:18} যীশুর ভাবী অনুগামী ( লুক 9:57-62 )
{8:18} চারপাশে লোকের ভীড় দেখে যীশু তাঁর শিষ্যদের হ্রদের ওপারে যেতে আদেশ দিলেন।
{8:19} সেই সময় একজন শাস্ত্রজ্ঞ এসে তাঁকে বললেন, গুরু, আপনি যেখানেই যাবেন আমি আপনার সঙ্গে যাব।
{8:20} যীশু তাঁকে বললেন শিয়ালের থাকার গর্ত আছে, আকাশের পাখিদেরও বাসা আছে, কিন্তু মানবপুত্রের মাথা রাখার ঠাঁই নেই।
{8:21} তাঁর শিষ্যদের একজন তাঁকে বলল, প্রভু, অনুমতি করুন, আগে আমার বাবাকে কবর দিয়ে আসি।
{8:22} কিন্তু যীশু তাঁকে বললেন, তুমি আমার অনুগামী হও। মৃতদের কবর দেওয়ার ভার মৃতদের হাতেই ছেড়ে দাও।
{i8:23} যীশু ঝড় থামালেন ( মার্ক 4:35-41 ; লুক 8:22-25 )
{8:23} যীশু নৌকায় গিয়ে উঠলেন। তাঁর শিষ্যরাও তাঁর সঙ্গী হলেন।
{8:24} কিছুক্ষণের মধ্যে হ্রদে এমন ঝড় উঠল যে বড় বড় ঢেউ এসে নৌকাখানির উপর আছড়ে পড়তে লাগল। কিন্তু যীশু তখন ঘুমিয়ে পড়েছিলেন।
{8:25} তাঁর কাছে গিয়ে তাঁকে জাগিয়ে তুলে শিষ্যরা বললেন, প্রভু, আমাদের বাঁচান, আমরা মারা গেলাম।
{8:26} যীশু উত্তর দিলেন, ক্ষীণবিশ্বাসীর দল, তোমরা কেন এত ভয় পাচ্ছ, তোমাদের বিশ্বাস এত কম? তিনি তখন উঠে বাতাস ও ঢেউকে ধমক দিলেন। সঙ্গে সঙ্গে চারদিকে নেমে এল গভীর প্রশান্তি।
{8:27} অবাক হয়ে লোকে বলাবলি করতে লাগল, কে ইনি? ঝড় আর সাগরও যে এঁর কথা শোনে।
{i8:28} অপদেবতাগ্রস্তদের সুস্থতা দান ( মার্ক 5:1-20 ; লুক 8:26-29 )
{8:28} যীশু তখন অপর পারে গাদারীদের দেশে এসে পৌঁছালেন, তখন অপদেবতাগ্রস্ত দুজন লোক সমাধিক্ষেত্র থেকে বেরিয়ে তাঁর সামনে উপস্থিত হল। তারা এতই দুর্দান্ত ছিল যে, ঐ পথ দিয়ে কেউ যাতায়াত করতে পারত না।
{8:29} তারা চিৎকার করে বলে উঠল, হে ঈশ্বরের পুত্র, আমাদের কাছে আপনার কি দরকার? নির্দিষ্ট সময়ের পূর্বেই কি আমাদের দন্ড দিতে এসেছেন?
{8:30} তাদের কাছ থেকে কিছুটা দূরে বেশ বড় একটা শূকরের পাল চরছিল।
{8:31} অপদেবতারা যীশুকে অনুনয় করে বলল, যদি আমাদের তাড়িয়ে দিতেই চান তাহলে ঐ শূকরের পালের মধ্যেই পাঠিয়ে দিন।
{8:32} তিনি তাদের বললেন, বেশ, তা-ই যাও। বেরিয়ে এসে তারা শূকরের পালের মধ্যে প্রবেশ করল। সমগ্র পালটি তখন পাহাড়ের ঢাল বেয়ে প্রবল বেগে সমুদ্রে পড়ে ডুবে মরল।
{8:33} যারা শূকর চরাচ্ছিল তারা সেখান থেকে পালিয়ে গেল। শহরে গিয়ে সমস্ত ব্যাপার এবং বিশেষ করে সেই অপদেবতাগ্রস্ত লোক দুটির বিষয় সকলকে জানাল।
{8:34} শহরের সমস্ত লোক তখন যীশুকে দেখতে এল। তাঁর সঙ্গে দেখা হলে তারা তাঁকে ঐ অঞ্চল ছেড়ে চলে যেতে অনুরোধ করল।
{i9:1} পক্ষাঘাতগ্রস্তকে সুস্থতা দান ( মার্ক 2:1-12 ; লুক 5:17-26 )
{9:1} নৌকায় করে পার হয়ে যীশু নিজের শহরে এলেন।
{9:2} কয়েকজন লোক একজন পক্ষাঘাতগ্রস্তকে খাটিয়ায় শুইয়ে তাঁর কাছে নিয়ে এল। তাদের বিশ্বাস দেখে যীশু সেই পক্ষাঘাতগ্রস্ত লোকটিকে বললেন, বৎস, ভয় নেই, তোমার সব পাপ ক্ষমা করা হল।
{9:3} এ কথা শুনে শাস্ত্রীদের মধ্যে কয়েকজন মনে মনে বলতে লাগল, এই লোকটা ঈশ্বর নিন্দা করছে।
{9:4} যীশু কিন্তু তাদের মনের কথা জানতে পারলেন। বললেন, তোমরা মনে মনে কুচিন্তা করছ কেন?
{9:5} কোন কথাটি বলা সহজ, তোমার পাপ ক্ষমা করা হল; না ‘ওঠ, হেঁটে বেড়াও'?
{9:6} তোমাদের জানা দরকার যে পাপ ক্ষমা করার অধিকার মানব পুত্রের আছে। তিনি তখন পক্ষাঘাতগ্রস্ত লোকটিকে বললেন, ওঠ, তোমার খাট তুলে নিয়ে বাড়ি যাও।
{9:7} তখনই সে উঠে বাড়ি চলে গেল।
{9:8} এই ঘটনা দেখে জনতা বিস্ময়ে অভিভূত হয়ে পড়ল এবং ঈশ্বর মানুষকে এমন ক্ষমতা দিয়েছেন দেখে তাঁর জয়গান করতে লাগল।
{i9:9} অচ্ছুতের অতিথি যীশু
{9:9} সেখান থেকে যীশু আরও এগিয়ে গেলেন, দেখলেন মথি নামে একজন লোক কর আদায়ের দপ্তরে বসে আছেন। তিনি তাঁকে বললেন, আমার অনুগামী হও। মথি তখনই সব ছেড়ে উঠে এসে তাঁর অনুগামীই হলেন।
{9:10} পরে যীশু যখন মথির বাড়িতে আহারে বসেছিলেন, অনেক কর আদায়কারী ও সমাজচ্যুত ব্যক্তি এসে যীশু ও তাঁর শিষ্যদের সঙ্গে খেতে বসল।
{9:11} কয়েকজন ফরিশী তা দেখতে পেয়ে তাঁর শিষ্যদের বললেন, তোমাদের গুরু করগ্রাহক ও পতিতদের সঙ্গে খাওয়া-দাওয়া করেন কেন?
{9:12} এ কথা শুনতে পেয়ে যীশু বললেন, রোগীর জন্যই চিকিৎসকের দরকার, সুস্থ লোকের জন্য নয়।
{9:13} ‘বলিদান নয়, দয়াই আমার কাম্য'-এ কথার অর্থ কী, আগে তা বোঝার চেষ্টা কর। ধার্মিকদের নয় আমি এসেছি, পতিতদেরই আমন্ত্রণ জানাতে।
{i9:14} উপবাস সম্বন্ধে প্রশ্ন ( মার্ক 2:18-22 ; লুক 5:33-39 )
{9:14} সে সময়ে বাপ্তিষ্মদাতা যোহনের শিষ্যরা যীশুর কাছে এসে জিজ্ঞাসা করল, আমরা এবং ফরিশীরা প্রায়ই উপবাস করে থাকি। কিন্তু আপনার শিষ্যরা মোটেই তা করেন না, এর কারণ কি?
{9:15} যীশু তচাদের উত্তর দিলেন, বর যখন বরযাত্রীদের সঙ্গে থাকে তখন কি তারা শোকাচ্ছন্ন হয়ে থাকতে পারে? কিন্তু এমন দিন আসবে যখন বরকে তাদের কাছ থেকে সরিয়ে নেওয়া হবে, তখন তারা উপবাস করবে।
{9:16} পুরানো কাপড়ে কেউ নতুন কাপড়ের তালি লাগায় না, কারণ তাতে তালিটা ঐ জামা থেকে খসে পড়ে আর ছেঁড়াটা আরও বড় হয়ে যায়।
{9:17} পুরানো পাত্রে কেউ টাটকা সুরা ঢালে না। কেউ যদি তা করে তাহলে পাত্র ফেটে গিয়ে সুরা পড়ে যায়, পাত্রও নষ্ট হয়। টাটকা সুরা নতুন পাত্রেই ঢালা হয়, তাতে দুটিই ভাল থাকে।
{i9:18} রুগ্না নারীর রোগমুক্তি ( মার্ক 5:21-43 ; লুক 8:40-56 )
{9:18} যীশু তাদের এসব কথা বলছেন, এমন সময়ে একজন সমাজপতি তাঁর কাছে এসে তাঁকে প্রণাম করে বললেন, আমার মেয়েটি এই মাত্র মারা গেছে তবুও আপনি দয়া করে আসুন আপনার হাতের স্পর্শে সে বেঁচে উঠবে।
{9:19} যীশু তখনই উঠে শিষ্যদের নিয়ে তাঁর সঙ্গে চললেন।
{9:20} পথে একটি স্ত্রীলোক যীশুর পিছন দিকে গিয়ে তাঁর পোষাকের প্রান্ত স্পর্শ করল। এই স্ত্রীলোকটি বারো বছর ধরে প্রদর রোগে ভুগছিল।
{9:21} সে ভাবছিল, আমি যদি শুধু তাঁর পোষাক স্পর্শ করি তাহলেই আমি সুস্থ হব।
{9:22} ফিরে তাকিয়ে তাকে দেখতে পেয়ে যীশু বললেন, ওগো মেয়ে, ভয় করো না, তোমার বিশ্বাসই তোমাকে সুস্থ করল। সেই মুহূর্তেই স্ত্রীলোকটি রোগমুক্ত হল।মৃত বালিকার জীবনলাভ
{9:23} তারপর যীশু এলেন সেই সমাজপতির বাড়িতে। সেখানে বাঁশীওয়ালারা ও অন্যান্য লোকজন সোরগোল করছিল।
{9:24} তিনি তাদের বললেন, তোমরা সরে যাও দেখি, মেয়েটি তো মারা যায় নি, ঘুমিয়ে রয়েছে। তারা তাঁকে উপহাস করতে লাগল।
{9:25} ভীড় সরিয়ে দেবার পর তিনি ঘরের মধ্যে গিয়ে মেয়েটির হাতখানি ধরলেন, সে সঙ্গে সঙ্গেই উঠে বসল।
{9:26} এই সংবাদ সারা দেশে ছড়িয়ে পড়ল।
{i9:27} দুজন অন্ধকে দৃষ্টিদান
{9:27} যীশু যখন সেখান থেকে চলে যাচ্ছিলেন তখন দুজন অন্ধ তাঁর পিছন পিছন যেতে লাগল। তারা চিৎকার করে বলল, হে দাউদ সন্তান, আমাদের প্রতি দয়া করুন।
{9:28} তিনি বাড়িযে এলে সেই দুই অন্ধ তাঁর কাছে এল। যীশু তাদের বললেন, আমি এ কাজ করতে পারি তা কি তোরা বিশ্বাস কর? তারা উত্তর দিল, হ্যাঁ প্রভু করি।
{9:29} যীশু তখন তাদের চোখ ছুঁয়ে বললেন, তোমাদের যেমন বিশ্বাস তেমনই হোক।
{9:30} তারা তখনই দৃষ্টি ফিরে পেল। যীশু তাদের সাবধান করে দিয়ে বললেন, দেখ, কেউ যেন একথা জানতে না পারে।
{9:31} কিন্তু সেখান থেকে বেরিয়ে গিয়ে তারা সারা দেশে যীশুর কাহিনী ছড়িয়ে দিল।
{i9:32} বোবাকে আরোগ্যদান ( লুক 11:14-15 )
{9:32} তাঁরা সবাই সেখান থেকে বেরিয়ে যাচ্ছেন এমন সময় একজন অপদেবতাগ্রস্ত বোবাকে যীশুর কাছে আনা হল।
{9:33} অপদেবতা বিতাড়িত হওয়া মাত্রই সেই বোবা কথা বলতে শুরু করল। তাতে সমবেত লোকজন অবাক হয়ে বলতে লাগল, ইসরায়েল দেশে এমন কাজ আর কখনো দেখা যায়নি।
{9:34} কিন্তু ফরিশীরা বলল, অপদেবতাদের অধিপতির সাহায্যেই লোকটা অপদেবতা বিতাড়িত করে।
{i9:35} করুণাময় যীশু
{9:35} এরপর যীশু প্রতিটি নগর ও পল্লী পরিভ্রমণ করে বেড়ালেন, সমাজভবনে গিয়ে লোকদের শিক্ষা দিতে লাগলেন, ঐশ রাজ্যের সুসমাচার প্রচার করলেন, এবং সর্বপ্রকার রোগব্যাধি থেকে তাদের সুস্থ করলেন।
{9:36} বহুলোকের ভীড় দেখে তাদের জন্য যীশুর মনে করুণার সঞ্চার হল, কারণ পালকহীন মেষের মতই তারা ছিল আর্ত ও অসহায়।
{9:37} তিনি তাঁর শিষ্যদের বললেন, ফসল প্রচুর কিন্তু কাজ করার লোক অল্প।
{9:38} কাজেই ফসলের মালিকের কাছে মিনতি জানাও, তিনি যেন তাঁর ফসল সংগ্রহ করার জন্য আরও কাজের লোক পাঠিয়ে দেন।
{i10:1} বারোজন প্রেরিত শিষ্য নিয়োগ ( মার্ক 3:13-19 ; লুক 6:12-26 )
{10:1} যীশু তাঁর বারোজন শিষ্যকে ডেকে তাঁদের দিলেন অশুচি আত্মা বিতাড়নের অধিকার ও সর্ববিধ রোগব্যাধি নিরাময়ের শক্তি।
{10:2} এই বারোজন প্রেরিত শিষ্যের নাম: প্রথম হলেন শিমোন-যাঁকে পিতরও বলা হয় ও তাঁর ভাই আন্দ্রিয়, সিবদিয়ের পুত্র যাকোব ও তাঁর ভাই যোহন,
{10:3} ফিলিপ ও বার-থলময়, থোমা ও কর আদায়কারী মথি, আলফেয়ের পুত্র যাকোব ও থদ্দেয়,
{10:4} কনানী শিমোন আর যিহুদা ইসকারিয়োথ-যে যীশুকে ধরিয়ে দিয়েছিল।
{10:5} এই বারোজনকে প্রেরণের সময় যীশু এই আদেশ দিলেন, তোমরা বিজাতীয়দের কোনো অঞ্চলে যেও না, শমরীয়া প্রদেশের কোনো নগরেও তোমরা প্রবেশ করো না,
{10:6} বরং ইসরায়েল কুলের হারিয়ে যাওয়া মেষদের কাছে যাবে।
{10:7} যাবার পথে একথা ঘোষণা করো, ‘স্বর্গরাজ্য আসন্ন’।
{10:8} পীড়িতদের নিরাময় ও মৃতদের পুরনুজ্জীবিত করে তুলো, কুষ্ঠরোগীদের শুচি করো, আর বিতাড়িত করো অপদেবতাদের। বিনামূল্যে পেয়েছ বিনামূল্যেই দান করো।
{10:9} সঙ্গে সোনা রূপো, এমনকি তামার পয়সাও নিয়ে যেও না,
{10:10} যাত্রাপথে কোন ঝুলিও নিও না, বাড়তি কোন জামা, জুতো কিম্বা ছড়িও নিও না। কারণ শ্রমিক তার ভরণপোষণ পাওয়ার যোগ্য।
{10:11} যে কোনো শহরে কিম্বা গ্রামে তোমরা প্রবেশ করবে, প্রথমেই সন্ধান করবে সেখানে ভালো লোক কে আছে। অন্য কোথাও না যাওয়া পর্যন্ত তোমরা তাঁর সঙ্গেই থাকবে।
{10:12} গৃহে প্রবেশ করেই সেই গৃহের মঙ্গল কামনা করবে,
{10:13} গৃহটি যোগ্য হলে তোমাদের শান্তি সেই গৃহে অধিষ্ঠিত হবে, কিন্তু যদি অযোগ্য হয় তাহলে তোমাদের শান্তি তোমাদেরই কাছে ফিরে আসবে।
{10:14} আর কেউ যদি তোমাদের স্বাগত না জানায় ও তোমাদের কথা না শোনে তাহলে সেই বাড়ি বা শহর ছেড়ে আসার সময় তোমরা পায়ের ধুলো ঝেড়ে ফেলবে।
{10:15} আমি সত্যিই তোমাদের বলছি, বিচারের দিনে সেই নগরের দশার তুলনায় সদোম ও ঘমোরার দশাও অধিকতর সহনীয় হবে।
{i10:16} নির্যাতন সম্বন্ধে ভবিষ্যদ্বাণী ( মার্ক 13:9-13 ; লুক 21:12-17 )
{10:16} দেখ, নেকড়ের পালের মধ্যে মেষের মতই আমি তোমাদের প্রেরণ করছি। কাজেই তোমাদের হতে হবে, সাপের মত চতুর, আর কপোতের মত নিরীহ।
{10:17} কিন্তু মানুষ সম্পর্কে সতর্ক হয়ো, কারণ তারা তোমাদের বিচারসভায় উপস্থিত করবে, সমাজ ভবনে কশাঘাত করবে।
{10:18} আমারই জন্য শাসকদের সামনে ও রাজদরবারে তোমাদের হাজির করা হবে-তাদের ও অন্যান্য জাতির কাছে তোমাদের সাক্ষ্য দিতে হবে।
{10:19} তারা যখন তোমাদের ধরে বিচারের জন্য উপস্থিত করবে তখন তোমরা কিভাবে কথা বলবে বা কী কথা বলবে, তা নিয়ে চিন্তা করো না। কী তোমাদের বলতে হবে, সেই মুহূর্তে তোমাদের জানিয়ে দেওয়া হবে।
{10:20} কারণ কথা তোমরাই যে বলবে তা নয়, কিন্তু তোমাদের পিতার আত্মা তোমাদের মধ্য দিয়ে কথা বলবেন।
{10:21} ভাই ভাইকে, পিতা নিজ সন্তানকে মরণের মুখে সমর্পণ করবে। (পিতারা ও আপন সন্তানরকাও মাতা পিতার বিপক্ষে দাঁড়িয়ে হত্যা করবে।)
{10:22} আমার জন্যই তোমরা সকলের পাত্র হবে। কিন্তু যে শেষ পর্যন্ত ধৈর্য ধারণ করতে পারবে। সে-ই পরিত্রাণ লাভ করবে।
{10:23} যদি কোন নগরে লোকে তোমাদের নির্যাতন করে তখন অন্য নগরে পালিয়ে যেও। আমি তোমাদের সত্যিই বলছি, ইসরায়েলীদের সমস্ত নগর পরিক্রমার আগেই মানবপুত্রের আগমন হবে।
{10:24} গুরুর চেয়ে শিষ্য বড় নয়, প্রভুর চেয়ে বড় নয় ভৃত্য।
{10:25} কাজেই শিষ্য তার গুরুর মত ও ভৃত্য তার প্রভুর মত হবেই তার পক্ষে যথেষ্ট। গৃহকর্তাকে যখন লোকে বেলসবুল (শয়তান) আখ্যা দিয়েছে তখন বাড়ির লোকজনদের আরও কত না বেশী বলবে।
{i10:26} অভয় দান ( লুক 12:2-7 )
{10:26} সব কাজেই তোমরা মানুষকে ভয় করো না। গুপ্ত এমন কিছু নেই যা ব্যক্ত হবে না। লুকানো এমন কিছু নেই যা প্রকাশ পাবে না।
{10:27} অন্ধকারে আমি তোমাদের যা বলি আলোতে তোমরা তা প্রচার করো, নিভৃতে তোমরা যা শুনবে প্রকাশ্যে তা ঘোষণা করো।
{10:28} যারা শুধু দেহকে ধ্বংস করতে পারে, আত্মাকে বিনাশ করতে পারে না, তাদের ভয় করো না, কিন্তু যিনি নরকে দেহ ও আত্মা উভয়েরই বিনাশ সাধন করতে পারেন, তাঁকেই সম্ভ্রম করো।
{10:29} দুটি চড়ুই পাখি এক পয়সায় বিক্রী হয়, কিন্তু তোমাদের পিতার অজান্তে তাদের একটিও ধরা পড়ে না।
{10:30} এমন কি, তোমাদের প্রত্যেকের মাথার চুলেরও হিসাব রয়েছে।
{10:31} কাজেই ভয় করো না অনের চড়ুই পাখির চেয়ে তোমরা প্রিয়।
{i10:32} প্রকাশ্যে খ্রীষ্টকে স্বীকৃতি ( লুক 12:8-9 )
{10:32} যে লোকসমক্ষে আমাকে স্বীকার করবে আমিও আমার স্বর্গস্থ পিতার সামনে তাকে অনুরূপ স্বীকৃতি দেব।
{10:33} কিন্তু মানুষের সামনে যে আমাকে অস্বীকার করবে আমার স্বর্গস্থ পিতার সম্পর্কে আমিও তাকে অস্বীকার করব।
{i10:34} শান্তি নয়, বিভেদ
{10:34} এ কথা মনে করো না যে আমি পৃথিবীতে শান্তি দিতে এসেছি্, শান্তি নয়, আমি এসেছি খড়্গ দিতে।
{10:35} আমি এসেছি পুত্রকে তার পিতার বিরুদ্ধে, কন্যাকে তার মাতার বিরুদ্ধে, পুত্রবধূকে তার শাশুড়ীর বিরুদ্ধে দাঁড় করাতে।
{10:36} ফলে মানুষের আপনজনেরাই মানুষের শত্রু হয়ে উঠবে।
{10:37} যে তার পিতা বা মাতাকে আমার চেয়ে বেশী ভালবাসে সে আমার শিষ্য হবার যোগ্য নয়, যে নিজের পুত্রকন্যাকে আমার চেয়ে বেশী ভালবাসে সেও আমার যোগ্য নয়।
{10:38} যে নিজের ক্রুশ বহন করে আমার অনুসরণ না করে সেও আমার যোগ্য নয়।
{10:39} নিজের প্রাণ বাঁচাতে যে ব্যস্ত সে তা হারাবে, কিন্তু আমার জন্য যে প্রাণ হারাবে সে ফিরে পাবে প্রাণ।
{i10:40} পুরস্কার ( মার্ক 9:4 )
{10:40} তোমাদের যে অর্ভ্যথনা করে সে আমাকেই স্বাগত জানায়, যে আমাকে অর্ভ্যথনা করে সে তাঁকেই স্বাগত জানায় যিনি আম আকে প্রেরণ করেছেন।
{10:41} নবীকে নবী বলেই যে স্বাগত জানায় সে নবীর প্রারপ্য পুরস্কার লাভ করবে এবং ধার্মিক ব্যক্তিকে যে ধার্মিক বলেই স্বাগত জানায় সে ধার্মিকের পুরস্কার পাবে।
{10:42} এই নগণ্যদের মধ্যে কাউকে আমার শিষ্য বলে কেউ যদি একপাত্র ঠাণ্ডা জলও দেয়, আমি তোমাদের সত্যিই বলছি, সে তার পুরস্কার থেকে বঞ্চিত হবে না।
{11:1} যীশু তাঁর বারোজন শিষ্যকে এই সমস্ত নির্দেশ দেবার পর সেইস্থান ছেড়ে শিক্ষা দিতে ও প্রচার করতে বিভিন্ন নগরে চলে গেলেন।
{i11:2} বাপ্তিষ্মদাতা যোহনের বার্তা ও যীশুর উত্তর ( লুক 7:18-35 )
{11:2} বাপ্তিষ্মদাতা যোহন কারাগারে বসে খ্রীষ্টের কাজের বিবরণ শুনতে পেলেন। তিনি তাঁর শিষ্যদের মারফৎ খ্রীষ্টকে জিজ্ঞাসা করে পাঠালেন,
{11:3} ‘যাঁর আগমনের কথা আছে আপনিই কি তিনি? না, আমার অন্য কারও অপেক্ষায় থাকব।’
{11:4} যীশু তাঁদের উত্তর দিলেন, তোমরা যা দেখছ ও শুনছ ফিরে গিয়ে তা-ই যোহনকে জানাও
{11:5} অন্ধেরা দেখতে পাচ্ছে, খঞ্জেরা হেঁটে বেড়াচ্ছে, কুষ্ঠরোগীরা সুস্থ ও শুচি হচ্ছে, বধিরেরা শুনতে পাচ্ছে, মৃতেরা পুনর্জীবিত হচ্ছে এবং দীনদরিদ্রের কাছে সুসমাচার প্রচারিত হচ্ছে।
{11:6} ধন্য সেই ব্যক্তি আমার সম্বন্ধে যার মনে কোন সংশয় নেই।
{11:7} তাঁরা চলে গেলে যীশু যোহনের বিষয়ে জনতাকে বললেন, তোমরা কী দেখতে মরুপ্রান্তরে গিয়েছিলে? বাতাসের বেগে দুলছে এমন এক নলখাগড়া?
{11:8} তবে কী দেখতে গিয়েছিলে? সৌখীন পোষাক পরা কোন লোককে? দেখ, যারা সৌখীন পোষাক পরে তারা তো রাজপ্রাসাদে থাকে।
{11:9} তবে তোমরা কি জন্য গিয়েছিলে? কোন নবীকে দেখতে কি? আমি সত্যি তোমাদের বলছি, তিনি নবীর চেয়ে অনেক বড়।
{11:10} ইনিই সেই ব্যক্তি যাঁর সম্বন্ধে শাস্ত্রে লেখা হয়েছে: দেখ, আমার দূতকে পাঠালাম তোমরা অগ্রবর্তী করে, তিনিই তোমার জন্য পত প্রস্তুত করবেন।
{11:11} আমি তোমাদের সত্যই বলছি, নারীগর্ভজাতদের মধ্যে বাপ্তিষ্মদাতা যোহনের চেয়ে মহত্তর কেউ নেই। তা সত্ত্বেও ঐশরাজ্য যে সবচেয়ে নগণ্য সেও যোহনের চেয়ে মহান।
{11:12} বাপ্তিষ্মদাতা যোহনের প্রচারের সময় থেকে আজ পর্যন্ত স্বর্গরাজ্য প্রবল আক্রমণের সম্মুখীন হচ্ছে এবং পরাক্রমীরা সবলে তা অধিকার করছে।
{11:13} সকল নবী, এমন কি বিধান শাস্ত্রও যোহনের কাল পর্যন্তই ভবিষ্যদ্বাণী করেছেন।
{11:14} তাঁদের কথা যদি বিশ্বাস কর, তাহলে জেনো, যোহনই সেই এলিয়, যাঁর আবির্ভাব ঘটবে।
{11:15} শোনার মত কান যদি তোমাদের থাকে, তবে শোন।
{11:16} কিন্তু তার সঙ্গে এ যুগের মানুষের তুলনা করব? তারা এমন একদল বালকের মত, যারা বাজারে বসে সঙ্গীদের ডেকে বলছে,
{11:17} ‘আমরা তোমাদের জন্য বাঁশী বাজালাম, কিন্তু তোমরা নাচলে না, আমরা বিলাপ করলাম, তবুও তোমরা কাঁদলে না।’
{11:18} যোহন এলেন, তিনি পান ভোজনে আসক্ত ছিলেন না, তাই লোকে বলে, ‘তিনি অপদেবতাগ্রস্ত’।
{11:19} মানবপুত্র এলেন, তিনি আহার করছেন, পানও করছেন, আর তারা বলে, দেখ, লোকটা পেটুক ও মদ্যপ, এবং কর আদায়কারী ও পাপিষ্ঠদের সঙ্গেই তার বন্ধুত্ব কর্মেই প্রজ্ঞার যর্থাথ পরিচয়।
{i11:20} অবিশ্বাসীদের প্রতি ধিক্কার ( লুক 10:13-15 )
{11:20} যে সমস্ত নগরে তিনি তাঁর অধিকাংশ অলৌকিক কার্য সাধন করেছিলেন, তিনি সেইগুলিকেই ধিক্কার দিতেঐ লাগলেন, কারণ সেখানকার অধিবাসীদের হৃদয়ের কোন পরিবর্তন হয় নি।
{11:21} হায় কোরাসিন! হায় বেৎসৈদা! ধিক তোমাদের! তোমাদের মধ্যে যে সমস্ত অলৌকিক কার্য সাধিত হয়েছে, সে সব যদি টায়ার ও সীদোন অঞ্চলে সাধিত হত তাহলে সেখানকার লোকজন অনেক আগেই হৃদয়ের পরিবর্তন করে চট পরিধান করত ও দেহে ভস্ম মাখত।
{11:22} কিন্তু আমিই বলছি, বিচারের দিনে ঈশ্বর তোমাদের চেয়ে টায়ার ও সীদোনের লোকদের প্রতি অধিকতর করুণা প্রদর্শন করবেন।
{11:23} আর হে কফরনাহুম নগর, নিজেকে স্বর্গ পর্যন্ত উন্নত করতে চেয়েছিলে? নরকেই হবে তোমার অধোগতি কারণ তোমার মধ্যে যে সমস্ত অলৌকিক কর্ম সাধিত হয়েছে তা যদি সদোম শহরে সাধিত হত তাহলে সদোমের অস্তিত্ব আজও বজায় থাকত।
{11:24} আমি তোমাদের বলছি, বিচারের দিনে তোমাদের দুদর্শা হবে সদোমের চেয়েও ঘোরতর।
{i11:25} যীশুর উদাত্ত আহ্বান ( লুক 10:21-22 )
{11:25} যীশু তখন এই কথাগুলি বললেন, হে পিতা। হে স্বর্গমর্ত্যের প্রভু। আমি তোমাকে কৃতজ্ঞতা জানাই। কারণ জ্ঞানী ও বুদ্ধিমান লোকদের কাছে তুমি এ সমস্ত বিষয় গোপন রেখেছ, প্রকাশ করেছ অবোধদের কাছে।
{11:26} হ্যাঁ, পিতা, এতেই তোমার আনন্দ।
{11:27} আমার পিতা সব কিছু আমার হাতেই সমর্পণ করেছেন। পুত্রকে কেউ জানে না, কেবল পিতাই জানেন এবং পিতাকে কেউ জানে না, কেবল পুত্রই জানেন, আর পুত্র যাদের কাছে তাঁকে প্রকাশ করতে চান, তারাও জানে।
{11:28} হে পরিশ্রান্ত, ভারাক্রান্ত জন আমার কাছে এস, আমি দেব তোমাদের বিশ্রাম।
{11:29} আমার জোয়াল তোমার কাঁধে তুলে নাও, আমার কাছেই গ্রহণ কর শিক্ষা, কারণ আমি শান্ত ও নম্র। তাহলে তোমরা জীবনের স্বস্তি পাবে।
{11:30} আমার জোয়াল সুবহ, আমার দেওয়া ভারও লঘু।
{i12:1} সাব্বাথ দিন সম্বন্ধে বিতর্ক ( মার্ক 2:23-28 ; লুক 6:1-5 )
{12:1} সেই সময়ে যীশু এক সাব্বাথ দিনে শস্যক্ষেত্রের মধ্যে দিয়ে যাচ্ছিলেন। তাঁর শিষ্যরা ক্ষুধার্ত ছিলেন। তাই তাঁরা শস্যের শীষ ছিঁড়ে খেতে লাগলেন।
{12:2} এই দেখ ফরিশীরা যীশুকে বললেন, দেখুন, সাব্বাথদিনে যা করা বিধান সম্মত নয়, আপনার শিষ্যরা তা-ই করছে।
{12:3} তিনি তাদের বললেন, দাউদ ও তাঁর সঙ্গীরা যখন ক্ষুধার্ত হয়ে পড়েছিলেন সেই সময়ে তাঁরা কি করেছিলেন তা কি তোমরা পড় নি?
{12:4} তিনি ঈশ্বরের মন্দিরে প্রবেশ করে ঈশ্বরের উপস্থিতির প্রতীক যে রুটি বেদীর উপরে থাকে তা-ই খেয়েছিলেন। যে রুটি কেবল পুরোহিতরাই খেতে পারেন, তাঁর ও তাঁর সঙ্গীদের পক্ষে তা খাওয়া বিধানসম্মত ছিল না।
{12:5} কিম্বা তোমরা কি বিধান শাস্ত্রে পড় নি যে সাব্বাথদিনে মন্দিরের মধ্যে পুরোহিতরা প্রকৃতপক্ষে সাব্বাথ লঙ্ঘন করলেও নির্দোষ থাকে?
{12:6} আমি তোমাদের বলছি, মন্দিরের চেয়ে মহত্তর কিছু এখানে উপস্থিত।
{12:7} ‘দয়াতেই আমার প্রীতি, বলিদানে নয়,’ এ কথার মর্ম যদি বুঝতে তাহলে তোমরা নির্দোষকে দোষী সাব্যস্ত করতে না।
{12:8} মানবপুত্রই সাব্বাথ দিনের অধিপতি।
{i12:9} ( মার্ক 3:1-6 ; লুক 6:6-11 )
{12:9} সেই স্থান ত্যাগ করে যীশু একটি সমাজভবনে গিয়ে প্রবেশ করলেন।
{12:10} সেখানে এমন একজন লোক ছিল যার একখানি হাত শুকিয়ে গিয়েছিল। তাঁর বিরুদ্ধে অভিযোগ আনার উদ্দেশ্যে তারা তাঁকে জিজ্ঞাসা করল, সাব্বাথদিনে সুস্থ করা কি বিধানসম্মত?
{12:11} তিনি তাদের বললেন, তোমাদের মধ্যে এমন কেউ কি আছে যে তার একমাত্র মেষটি সাব্বাথদিনে গর্তে পড়ে গেলে তাকে তুলবে না?
{12:12} একটা মেষের চেয়ে একজন মানুষের মূল্য অনেক বেশী! কাজেই সাব্বাথদিনে সৎকার্য করা বিধান সম্মত।
{12:13} তারপর, তিনি লোকটিকে বললেন, তোমার হাতটি বাড়িয়ে দাও। সে হাত বাড়িয়েদিল এবং সেটা অন্যটার মতই সম্পূর্ণ সুস্থ হল।
{12:14} ফরিশীরা কিন্তু বাইরে গিয়ে কিভাবে তাঁকে ধ্বংস করা যায় তাই নিয়ে ষড়যন্ত্র করতে লাগল।
{i12:15} ঈশ্বরের মনোনীত সেবক
{12:15} যীশু ষড়যন্ত্রের কথা জানতে পেরে সেখান থেকে চলে গেলেন। বহু লোক তাঁর সঙ্গে সঙ্গে চলল। তিনি তাদের সকলকে সুস্থ করে দিলেন,
{12:16} আর তাদের কঠোর ভাবে নিষেধ করে দিলেন যেন তাঁর কথা তারা প্রকাশ না করে।
{12:17} যাতে তাঁর সম্বন্ধে নবী যিশাইয়ের ভবিষ্যদ্বাণী পূর্ণ হয়:
{12:18} দেখ, ইনিই আমার সেবক, যিনি আমার মনোনীত, আমার প্রিয়তম, আমার প্রাণ এঁর প্রতি প্রীত, এঁর উপরেই অধিষ্ঠান করবে আমার আত্মা, সর্বজাতির কাছে ইনিই ঘোষণা করবেন বিচারের বাণী।
{12:19} তিনি বিবাদে প্রবৃত্ত হবেন না, তাঁর কন্ঠ হবে না সোচ্চার। পথে ঘাটে তংআর স্বরও শোনা যাবে না।
{12:20} দলিত নল তিনি ভাঙ্গবেন না তিনি নিভিয়ে ফেলবেন না ধূমায়িত সলিতা, যতদিন না প্রতিষ্ঠিত হয় তাঁর ন্যায়-বিচার।
{12:21} তাঁর নামই হবে সর্বজাতির ভরসা।
{i12:22} যীশু ও বেলসবুল ( মার্ক 3:20-30 ; লুক 11:14-23 )
{12:22} অপদেবতাগ্রস্ত একজন অন্ধ বোবাকে তাঁর কাছে আনা হল। তিনি তাকে সুস্থ করে দিলেন, তখন সেই লোকচি কথা বলল ও দেখতে পেল।
{12:23} এই দেখে সমগ্র জনতা বিস্ময়ে, অভিভূত হয়ে বলতে লাগল, ইনিই কি সেই দাউদ কুলতিলক নন.
{12:24} কিন্তু ফরিশীরা এ কথা শুনে বলল, এ লোকটি নিজের ক্ষমতায় নয় অপদেবতাদের অধিপতি, বেলসবুলের সাহায্যেই অপদেবতাদের তাড়ায়।
{12:25} তাদের মনোভাব জানতে পেরে যীশু তাদের বললেন, কোনো রাজ্য যদি অন্তর্বিরোধে বিভক্ত হয় তাহলে তার ধ্বংস অনিবার্য। যে নগর বা গৃহ আত্মকলহে বিচ্ছিন্ন হয় সে স্থায়ী হতে পারে না।
{12:26} কাজেই শয়তান যদি শয়তানকে তাড়ায় তাহলে সে নিজেই স্ববিরোধ বিভক্ত। এ অবস্থায় তার রাজ্য কি কখনও সুরক্ষিত হতে পারে?
{12:27} আমি যদি বেলসবুলের দ্বারা অপদেবতাদের বিতাড়িত করে থাকি তাহলে তোমাদের অনুচরেরা তাড়ায় কার সাহায্যে? অতএব এ বিষয়ে তারাই তোমাদের বিচার করুক।
{12:28} কিন্তু আমি যদি ঈশ্বরের আত্মার সাহায্যে অপদেবতাদের তাড়িয়ে থাকি তাহলে বুঝতে হবে ঈশ্বরের রাজ্য তোমাদের মধ্যে সমাগত।
{12:29} কোন বলবান লোকের গৃহে কেউ কি অনায়াসে প্রবেশ করে তার জিনিসপত্র লুট করতে পারে? সর্বাগ্রে তাকে বেঁধে ফেলতে হবে, তার পরেই তার বাড়ি লুঠ করা সম্ভব।
{12:30} যে আমার স্বপক্ষে নয় সে আমার বিপক্ষে। যে আমার সঙ্গে কুড়ায় না, সে ছড়িয়ে ফেলে।
{12:31} আর এজন্যই আমি তোমাদের বলছি, মানুষের সমস্ত পাপ ও ঈশ্বর নিন্দা ক্ষমা করা হবে, কিন্তু পবিত্র আত্মার বিরুদ্ধে নিন্দার ক্ষমা নেই।
{12:32} মানবপুত্রের বিরুদ্ধে কেউ কোনো কথা বললে সে ক্ষমা লাভ করবে, কিন্তু পবিত্র আত্মার বিরুদ্ধে যদি কেউ কোনো কথা বলে তার ক্ষমা সে কিছুতেই পাবে না-ইহকালেও নয়, পরকালেও নয়।
{i12:33} বৃক্ষ ও তার ফল ( লুক 6:43-45 )
{12:33} যদি বল গাছটি ভাল, তাহলে তার ফলও ভাল হবে, আর যদি বল গাছটি খারাপ, তবে তার ফলও খারাপ হবে। কারণ ফলের দ্বারাই গাছের পরিচয়।
{12:34} কাল সাপের বংশ! তোমরা নিজেরা অসৎ, ভাল কথা তোমরা বলবে কি করে?
{12:35} সৎ লোক তার ভাল জিনিসের ভাণ্ডার থেকে ভাল জিনিসই বের করে, আর অসৎ লোক তার মন্দ জিনিসের ভাণ্ডার থেকে মন্দ জিনিসই বের করে আনে।,
{12:36} আমি তোমাদের বলছি, লোকে যে অনর্থক কথা বলে বিচারের দিনে সেই প্রত্যেকটি কতার জন্য তাদের জবাবদিহি করতে হবে।
{12:37} কারণ তোমার কথার দ্বারা তোমাকে নির্দোষ প্রতিপন্ন করা হবে, আবার তোমার কথাই তোমাকে দোষী সাব্যস্ত করবে।
{i12:38} অলৌকিক কাজের দাবী ( মার্ক 8:11-12 ; লুক 11:29-32 )
{12:38} সেই সময়ে কয়েকজন শাস্ত্রী ও ফরিশী যীশুকে বললেন, আপনার কাছ থেকে কোনো একটি অলৌকিক নিদর্শন আমরা দেখতে চাই।
{12:39} তিনি তাঁদের বললেন, এ যুগের দুষ্ট ও ভ্রষ্টাচারী মানুষ নিদর্শনের খোঁজ করে। কিন্তু নবী যোনার নিদর্শন ছানা আর কোনো নিদর্শনই তাদের দেওয়া হবে না।
{12:40} যোনা যে ভাবে তিন দিন তিন রাত্রি তিমিমাছের উদরে ছিলেন, মানবপুত্রও তেমনিভাবে তিন দিন তিন রাত্রি ভূগর্ভে অবস্থান করবেন।
{12:41} বিচারের দিনে নিনভির মানুষ এ যুগের লোকদের পাশে দাঁড়িয়ে এদের দোষী সাব্যস্ত করবে, কারণ যোনার প্রচারের ফলে তারা তাদের হৃদয় পরিবর্তন করেছিল। অথচ যোনার চেয়ে মহান কেউ এখানে আছেন।
{12:42} দক্ষিণে দেশের রাণীও বিচারের দিনে এ যুগের লোকদের পাশে উঠে দাঁড়িয়ে এদের দোষী সাব্যস্ত করবেন। কারণ শলোমনের জ্ঞানগর্ভ উপদেশ শোনার জন্য তিনি পৃথিবীর সুদূর প্রান্ত থেকে এসেছিলেন। অথচ শলোমনের চেয়ে মহান একজন এখানে আছেন।
{i12:43} অশুচি আত্মার প্রত্যাবর্তন ( লুক 11:24-26 )
{12:43} অশুচি আত্মা কোন মানুষকে ছেড়ে বেরিয়ে যাবার পর নানা প্রান্তর পরিভ্রমণ করে সে বিশ্রামের জায়গা খুঁজে বেড়ায়, কিন্তু পায় না।
{12:44} তখন সে বলে, ‘যেখান থেকে বেরিয়ে এসেছিলাম আমার সেই পুরানো আস্তানায় আবার ফিরে যাব’। ফিরে এসে দেখে, গৃহটি শূন্য, সুমার্জিত ও সুসজ্জিত।
{12:45} তখন সে গিয়ে তার চেয়েও মন্দ আরও সাতটা আত্মাকে সঙ্গে করে নিয়ে আসে। তারা এসে এক সঙ্গে সেখানে বাস করতে থাকে। ফলে সেই লোকটির পরের দশা পূর্বের চেয়েও শোচনীয় হয়ে পড়ে। এ যুগের অসৎ লোকদের দশাও এই রকমই হবে।
{i12:46} যীশুর আপনজন ( মার্ক 3:31-35 ; লুক 8:19-21 )
{12:46} যীশু তখনও জনতাকে উপদেশ দিচ্ছিলেন, সেই সময় তাঁর মা ও ভাইরা এসে পৌঁছালেন। তাঁর সঙ্গে কথা বলার জন্য তাঁরা বাইরে অপেক্ষা করছিলেন।
{12:47} কেউ একজন তাঁকে বললেন, আপনার মা ও ভাইয়েরা বাইরে দাঁড়িয়ে রয়েছেন। তাঁরা আপনার সঙ্গে কথা বলতে চান।
{12:48} যীশু বললেন, আমার মা কে? আমার ভাইয়েরাই বা কারা?
{12:49} তারপর তিনি তাঁর শিষ্যদের দেখিয়ে বললেন, এরাই আমার মা ও ভাই।
{12:50} যে কেউ আমার স্বর্গস্থ পিতার ইচ্ছা পালন করে, সেই আমার ভাই, আমার বোন ও মা।
{i13:1} যীশু বপনের উপাখ্যান ( মার্ক 4:1-9 ; লুক 8:4-8 )
{13:1} যীশু বাড়ি থেকে বেরিয়ে সেদিন সাগরে ধারে গিয়ে বসেছিলেন।
{13:2} তাঁর চারপাশে ভিড় জমতে লাগল। তখন তিনি একখানি নৌকায় উঠে বসলেন এবং জনতা সাগর পারে দাঁড়িয়ে রইল।
{13:3} উপমার ছলে তিনি তাদের অনেক কথাই বললেন। তিনি বললেন, একজন কৃষক বীজ বুনতে গেল। বীজ বোনার সময় কিছু বীজ পথের ধারে পড়ল
{13:4} এবং পাখিরা এসে সেগুলি খেয়ে ফেলল।
{13:5} আর কিছু বীজ পড়ল পাথুরে জমিতে, সেখানে মাটি বেশী ছিল না। পর্যাপ্ত মাটি না থাকায় বীজগুলি তাড়াতাড়ি, অঙ্কুরিত হল।
{13:6} কিন্তু সূর্য উঠলে অঙ্কুরগুলি রোদে পুড়ে গেল এবং তাদের শিকড় না থাকায় সেগুলি শুকিয়ে গেল।
{13:7} কিছু বীজ পড়ল কাঁটাঝোপের মধ্যে, কাঁটাঝোপ বেড়ে উঠে বীজগুলিকে ঢেকে ফেলল।
{13:8} অন্য বীজগুলি ভাল জমিতে পড়ল এবং ফলবন্ত হয়ে কোথাও শতগুণ, কোথাও ষাটগুণ, কোথাও ত্রিশগুণ ফসল দিল।
{13:9} যার কান আছে সে শুনুক একথা।
{i13:10} রূপকের মাধ্যমে শিক্ষা
{13:10} শিষ্যরা তাঁর কাছে এসে জিজ্ঞাসা করলেন, আপনি কেন রূপকের সাহায্যে ওদের সঙ্গে কথা বলছেন?
{13:11} তিনি তাদের বললেন, স্বর্গরাজ্যের নিগূঢ় রহস্য জানার অধিকার তোমাদের দেওয়া হয়েছে, কিন্তু ওদের দেওয়া হয় নি।
{13:12} কারণ যার কিছু আছে তাকে আরও দেওয়া হবে, যাতে সে প্রচুর পায়। কিন্তু যার কিছুই নেই, তার যা আছে তার কাছে থেকে তা কেড়ে নেওয়া হবে।
{13:13} এ জন্যই আমি ওদের কাছে রূপকের সাহায্যে কথা বলি, কারণ তারা দেখেও দেখতে পায় না, শুনেও শুনতে পায় না এবং বুঝতেও পারে না।
{13:14} নবী যিশাইয় যে ভবিষ্যদ্বাণী করেছিলেন, তা তাদের দ্বারাই পূর্ণ হচ্ছে: তোমরা শুনে যাবে, কিন্তু বুঝবে না, চেয়ে থাকবে, কিন্তু কিছুই দেখবে না।
{13:15} কারণ এ জাতির বোধশক্তি লোপ পেয়েছে, তাদের শ্রবণ হয়েছে বধির, দৃষ্টিও হয়েছে আচ্ছন্ন, যদি এরা চোখে দেখতে এবং কানে শুনে অন্তরে উপলব্ধি করে আমার কাছে ফিরে আসতো, তাহলে আমি তাদের সুস্থ করতাম।
{13:16} কিন্তু তোমরা কত ভাগ্যবান! তোমরা চোকে দেখতে পাও, কানেও শুনতে পাও,
{13:17} আমি তোমাদের সত্যই বলছি, তোমরা যা দেখতে পাচ্ছ, বহু নবী ও ধর্মনিষ্ঠ ব্যক্তি তা দেখতে চেয়েও দেখতে পান নি। তোমরা যা শুনছ, তাঁরা তা শুনতে চেয়েও শুনতে পান নি।
{i13:18} বীজ বপনের রূপকের ব্যাখ্যা ( মার্ক 4:13-20 ; লুক 8:10-15 )
{13:18} বীজবপনের রূপকের মর্ম তাহলে শোন।
{13:19} স্বর্গরাজ্যের কথা যে শোনে কিন্তু কিছুই বোঝে না, সে হল পথের ধারে পতিত বীজের মত। তার অন্তরে যা বপন করা হয় শয়তান এসে তা কেড়ে নিয়ে যায়।
{13:20} পাথুরে জমিতে যে বীজ পড়েছিল তা হল তারই প্রতীক যে সেই কথা শোনার সঙ্গে সঙ্গে সানন্দে তা গ্রহণ করে।
{13:21} কিন্তু তার অন্তরে মূল প্রবেশ করতে পারে না বলেই তা ক্ষণস্থায়ী হয় এবং এই বাক্যের জন্য কোন সঙ্কট বা নির্যাতন উপস্থিত হলেই সে পিছিয়ে পড়ে।
{13:22} কাঁটাঝোপের মধ্যে যে বীজ পড়েছিল তা হল তারই প্রতীক যে সেই বার্তা শোনে, কিন্তু তার সাংসারিক চিন্তা ও বিষয়াসক্তি ঐ বাক্যকে চেপে রাখে।
{13:23} আর ভাল জমিতে যে বীজ ছড়ানো হয়েছিল, সেগুলি হল তাদেরই প্রতীক যারা সেই বাক্য শুনে উপলব্ধি করতে পারে। তারা সত্যই ফলবান হয়ে ওঠে, এবং তাদের কেউ শতগুণ, কেউ ষাটগুণ কেউ বা ত্রিশগুণ ফল উৎপাদন করে।
{i13:24} শ্যামাঘাসের উপাখ্যান
{13:24} যীশু তাঁদের আর একটি উপাখ্যানের মাধ্যমে বললেন, স্বর্গরাজ্যের তুলনা এমন একটি লোকের সঙ্গে করা যায় যে তার জমিতে ভাল বীজ বুনল।
{13:25} তারপর রাত্রে সকলে ঘুমিয়ে পড়লে তার শত্রু এসে গমের মধ্যে শ্যামাঘাসের বীজ ছড়িয়ে দিয়ে চলে গেল।
{13:26} চারাগুলো বড় হবার পর যখন শীষ দেখা দিল তখন শ্যামাঘাসও দেখতে পাওয়া গেল।
{13:27} মালিকের ভৃত্যেরা এসে তাঁকে বলল, কর্তা, আপনি তো আপনার জমিতে ভাল বীজই বুনেছিলেন। তবে শ্যামাঘাস এল কোথা থেকে?
{13:28} সে তাদের বলল, কোন শত্রু এ কাজ করেছে। ভৃত্যেরা তাকে বলল, তাহলে বলুন, আমরা সেগুলো তুলে ফেলি।
{13:29} সে বলল, না শ্যামাঘাস তুলতে গিয়ে তোমরা হয়তো ঘাসের সঙ্গে গমের গাছগুলোই উপড়ে ফেলবে।
{13:30} ফসল কাটার সময় পর্যন্ত দুটোকেই বাড়তে দাও। ফসল কাটার সময়ে ফসল যারা কাটবে তাদের আমি বলে দেব, প্রথমে যেন তারা শ্যামাঘাসগুলো তুলে পোড়াবার জন্য আঁটি বেঁধে রাখে, তারপর গম সংগ্রহ করে আমার গোলায় এনে তোলে।
{i13:31} সরিষা বীজ ও খামিরের উপমা ( মার্ক 4:30-32 ; লুক 13:18-20 )
{13:31} তিনি তাদের আর একটি উপমা দিলেন, স্বর্গরাজ্য এমন একটি সরিষা বীজের মত, যা একজন লোক তার জমিতে বুনল।
{13:32} এই বীজটি অন্য সকল বীজের চেয়ে ছোট, কিন্তু যখন বেড়ে ওঠে তখন অন্য সব গাছকে ছাড়িয়ে যায়। এ তখন বৃক্ষে পরিণত হয়, আর পাখিরা এসে এর ডালে বাসা বাঁধে।
{13:33} তিনি তাদের আর একটি উপমা দিলেন, স্বর্গরাজ্য খামিরের মত, একজন স্ত্রীলোক যা নিয়ে তিন মণ ময়দার মধ্যে রাখল, পরে সমস্তটাই গেঁজে উঠল।
{i13:34} উপমার প্রয়োজনীয়তা ( মার্ক 4:33-34 )
{13:34} উপমার মাধ্যমে যীশু এ সমস্ত কথা জনতাকে বললেন। উপমা ছাড়া তিনি তাদের কিছুই বলতেন না।
{13:35} যাতে নবী যিশাইয়ের এই ভবিষ্যদ্বাণী পূর্ণ হয়: উপমাচ্ছলেই আমি কথা বলব, সৃষ্টির প্রারম্ভ থেকে যা গুপ্ত রয়েছে তা ব্যক্ত করব।
{i13:36} শ্যামাঘাসের উপমার ব্যাখ্যা
{13:36} তারপর যীশু জনতার কাছ থেকে ফিরে এলেন বাড়িতে। তাঁর শিষ্যেরা তাঁর কাছে এসে বললেন, মাঠে ছড়িয়ে দেওয়া শ্যামাঘাসের উপমাটা আমাদের বুঝিয়ে বলুন।
{13:37} তিনি তাঁদের বললেন, ভাল বীজ যিনি বোনেন তিনি হলেন মানবপুত্র,
{13:38} আর জমিটা হল এই জগৎ। স্বর্গরাজ্যের সন্তানেরা হচ্ছে ভাল বীজ, আর শ্যামাঘাস হল শয়তানের সাঙ্গপাঙ্গ,
{13:39} এবং যে শত্রু ঐ বীজ বুনেছিল সে হল স্বয়ং শয়তান। ফসল কাটার সময়টি জগতের অন্তিমকাল এবং স্বর্গদূতেরা হলেন শস্য সংগ্রহকারী।
{13:40} যে ভাবে শ্যামাঘাস তুলে নিয়ে আগুনে পোড়ানো হয়, জগতের অন্তিমকালে তা-ই করা হবে।
{13:41} মানবপুত্র তাঁর দূতদের পাঠাবেন। তাঁরা তাঁর রাজ্য থেকে দুরাচারী ও পাপের প্ররোচনা দেয় এমন সব লোককে আলাদা করে
{13:42} অগ্নিকুণ্ডে নিক্ষেপ করবেন। সেখানে তারা অনুশোচনা ও আক্ষেপ করবে।
{13:43} ধার্মিকেরা তাদের পিতার রাজ্যে সূর্যের মত দ্বীপ্তিমান হয়ে উঠবে। যার বলে আছে সে শুনুক।
{i13:44} গুপ্তধন মুক্তা ও টানাজালের উপমা
{13:44} স্বর্গরাজ্য ক্ষেতের মধ্যে লুকিয়ে রাখা গুপ্তধনের মত। একটি লোক তার সন্ধান পেয়ে তা গোপন করে রাখল। পরে সে মনের আনন্দে ফিরে গিয়ে তার সর্বস্ব বিক্রী করে সেই ক্ষেতটি কিনে নিল।
{13:45} স্বর্গরাজ্যের তুলনা এই ভাবে দেওয়া যায়: এক বণিক যে সেরা মুক্তার খোঁজে ঘুরে বেড়াচ্ছিল।
{13:46} একটি বহুমূল্য মুক্তোর সন্ধান পেয়ে সে গিয়ে তার যা কিছু ছিল সব বিক্রী করে দিল এবং সেই মুক্তাটি কিনে নিল।
{13:47} আবার স্বর্গরাজ্য একখানি টানাজালের মত। জালটি সমুদ্রে ফেলা হল এবং তাতে সব রকমের মাছ ধরা পড়ল।
{13:48} জাল বোঝাই হতে গেলে লোকে সেটিকে টেনে ডাঙ্গায় তুলল। তারা ভাল মাছগুলি বেছে ঝুড়িতে রাখল এবং যে মাছগুলি নেবার মত নয় সেগুলি বাইরে ফেলে দিল।
{13:49} জগতের অন্তিমকালে ঠিক এ রকমই হবে। স্বর্গদূতেরা এসে ধার্মিকদের মধ্যে থেক দুষ্টদের আলাদা করে
{13:50} অগ্নিকুণ্ডে ফেলে দেবে। সেখানেই তারা অনুশোচনা ও আক্ষেপ করবে।
{i13:51} নূতন ও পুরাতন রত্ন
{13:51} যীশু তাঁদের জিজ্ঞাসা করলেন, এ সমস্ত কথা কি তোমরা বুঝতে পেরেছ? তাঁরা তাঁকে বললেন, হ্যাঁ।
{13:52} তিনি তাঁদের আবার বললেন, কাজেই স্বর্গরাজ্য সম্বন্ধে সুশিক্ষিত শাস্ত্রগুরু এমন একজন গৃহস্থের মত যিনি নিজের ভাণ্ডার থেকে নূতন ও পুরাতন রত্ন বার করে আনতে পারবেন।
{i13:53} নিজ নগরে যীশু প্রত্যাখ্যাত
{13:53} গল্পের ছলে এ সমস্ত কথা শেষ করে যীশু সেখান থেকে চলে গেলেন।
{13:54} নিজের দেশে এসে সমাজভবনে তিনি জনতাকে শিক্ষা দিতে লাগলেন। এতে তারা অবাক হয়ে বলল, এত জ্ঞান এবং এমন সব অলৌকিক কার্যের শক্তি এ কোথা থেকে পেল?
{13:55} এ না সেই ছুতোর মিস্ত্রীর ছেলে? এর মায়ের নাম না মরিয়ম? যাকোব, যোষেফ, শিমোন ও যিহুদা কি এর ভাই নয়?
{13:56} এর বোনেরা কি সকলে আমাদের এখানে নেই? তবে এসব সে কোথা থেকে পেয়েছে?
{13:57} তারা তাঁর প্রতি ঈর্ষান্বিত হয়ে উঠল। যীশু তাদের বললেন, একমাত্র নিজের দেশ ও আত্মীয়স্বজন এবং নিজের বাড়ি ছাড়া অন্য কোথাও কোন নবী অসম্মানিত হন না।
{13:58} তাদের অবিশ্বাসের জন্য তিনি সেখানে বেশী অলৌকিক কাজ করলেন না।
{i14:1} বাপ্তিস্মদাতা যোহনকে হত্যা ( মার্ক 6:14-19 ; লুক 9:7-9 )
{14:1} সে সময়ে সামন্ত রাজ হেরোদ যীশুর খ্যাতি শুনতে পেয়ে তাঁর সভাসদদের বললেন,
{14:2} ইনিই বাপ্তিস্মদাতা যোহন, ইনি মৃতদের মধ্য থেকে পুনরুথ্থিত হয়েছেন, তাই এই সমস্ত অলৌকিক শক্তি তাঁর মধ্যে সক্রিয় হয়ে উঠেছে।
{14:3} হেরোদ তাঁর ভাই ফিলিপের স্ত্রী হেরোদিয়ার জন্য যোহনকে গ্রেপ্তার করেছিলেন এবং শৃঙ্খলিত করে তাঁকে কারারুদ্ধ করেছিলেন।
{14:4} যোহন তাঁকে বলেছিলেন, ভ্রাতৃবধূকে গ্রহণ করা আপনার উচিত হয় নি।
{14:5} হেরোদ তাঁকে হত্যা করতে চেয়েছিলেন। কিন্তু জনসাধারণের ভয়ে তিনি নিরস্ত হলেন, কারণ তারা যোহনকে নবী বলে মান্য করত
{14:6} হেরোদের জন্মদিনে হেরোদিয়ার কন্যা দরবারে নেচে হেরোদকে খুশী করেছিল।
{14:7} তিনি শপথ করে এই কথা দিলেন, মেয়েটি যা চাইবে তিনি তাকে তা-ই দেবেন।
{14:8} তার মায়ের পরামর্শে মেয়েটি বলল, বাপ্তিস্মদাতা যোহনের মাথাটি একটি থালায় করে আমাকে এনে দিন।
{14:9} রাজা এতে অত্যন্ত দুঃখিত হলেন, কিন্তু নিজের শপথের কথা এবং আমন্ত্রিতেরা কি মনে করবেন, তাই ভেবে তিনি তাই দিতে আদেশ দিলেন।
{14:10} তিনি কারাগারে লোক পাঠিয়ে যোহনের মস্তক ছেদন করলেন।
{14:11} থালায় করে মাথাটি এনে সেই মেয়েটিকে দেওয়া হল। সে তার মার কাছে সেটি নিয়ে গেল।
{14:12} পরে যোহনের শিষ্যেরা এসে দেহটিকে নিয়ে গিয়ে কবর দিলেন এবং যীশুর কাছে গিয়ে এই সংবাদ দিলেন।
{i14:13} পাঁচ হাজার লোককে আহার দান ( মার্ক 6:30-34 ; লুক 9:10-17 )
{14:13} ঐ সংবাদ শুনে যীশু সেখান থেক নৌকাযোগে এক নির্জন স্থানে চলে গেলেন। জনসাধারণ সে খবর জানতে পেরে বিভিন্ন অঞ্চল থেকে পায়ে হেঁটে তাঁকে অনুসরণ করল।
{14:14} নৌকা থেকে নেমে যীশু এক বিরাট জনতা দেখতে পেলেন। তাদের জন্য করুণায় তাঁর অন্তর বিগলিত হল। যারা অসুস্থ ছিল তিনি তাদের সুস্থ করে দিলেন।
{14:15} সন্ধ্যা ঘনিয়ে এলে শিষ্যেরা তাঁর কাছে এসে বললেন, এটা এক নির্জন প্রান্তর, বেলাও পড়ে এসেছে। লোকদের এবার বিদায় দিন। ওরা আশেপাশের গ্রামে গিয়ে নিজেদের খাবার জোগাড় করুক।
{14:16} কিন্তু যীশু বললেন, ওদের যাবার দরকার নেই, তোমারই ওদের খেতে দাও।
{14:17} তাঁরা বললেন, আমাদের কাছে মাত্র পাঁচখানা রুটি আর দুটি মাছ ছাড়া আর কিছুই নেই।
{14:18} তিনি বললেন, তা-ই নিয়ে এস আমার কাছে।
{14:19} তিনি জনতাকে ঘাসের উপর বসতে বললেন। তারপর পাঁচখানা রুটি ও দুটি মাছ নিয়ে ঊর্ধ্বে তাকিয়ে ঈশ্বরকে ধন্যবাদ দিলেন এবং রুটিগুলি টুকরো করে শিষ্যদের হাতে দিলেন। শিষ্যরা সকলকে তা পরিবেশন করলেন।
{14:20} সকলে খেয়ে পরিতৃপ্ত হল। বাড়তি রুটির টুকরোগুলো তাঁরা জমা করে তুলে নিলেন। তাতে বারোটি ঝুড়ি বোঝাই হয়ে গেল।
{14:21} এই ভোজে নারী ও শিশু ছাড়াও আনুমানিক পাঁচ হাজার পুরুষ উপস্থিত ছিল।
{i14:22} সমুদ্রকে পদব্রজে গমন ( মার্ক 6:45-52 ; লুক 6:15-21 )
{14:22} এরপরেই যীশু শিষ্যদের নৌকায় তুলে দিয়ে তাঁর আগে সাগরের অপর পারে পাঠিয়ে দিলেন এবং সেই সঙ্গে জনতাকেও তিনি বিদায় দিলেন।
{14:23} এইভাবে জনতাকে এড়িয়ে তিনি একা প্রার্থনা করার জন্য পাহাড়ে উঠে গেলেন। সন্ধ্যার পরেও তিনি সেখান একাই রইলেন।
{14:24} এদিকে নৌকাটা অনেক দূরে গিয়ে প্রবল ঢেউয়ের মধ্যে পড়ে ভীষণভাবে দুলছিল। কারণ বাতাস ছিল প্রতিকূল।
{14:25} শেষ রাত্রে যীশু সাগরের উপর দিয়ে হেঁটে তাঁদের কাছে গেলেন।
{14:26} শিষ্যরা তাঁকে সাগরের উপর দিয়ে হাঁটতে দেখে ভয়ে চেঁচিয়ে উঠলেন, ভূত! ভূত! আতঙ্কে তাঁরা চীৎকার করতে লাগলেন।
{14:27} কিন্তু যীশু তখনই তাঁদের বললেন, ভয় নেই। এ আমি। ভয় পেয়ো না।
{14:28} পিতর তখন তাঁকে বললেন, প্রভু আপনিই যদি হল তাহলে আমাকেও জলের উপর দিয়ে আপনার কাছে যেতে আদেশ দিন।
{14:29} তিনি বললেন, এস। নৌকা থেকে নেমে পিতর জলের উপর দিয়ে হেঁটে যীশুর দিকে এগিয়ে চললেন।
{14:30} কিন্তু বাতাসের জোর দেখে তিনি ভয় পেলেন এবং ডুবে যেতে যেতে চীৎকার করে বললেন, প্রভু আমাকে বাঁচান।
{14:31} যীশু সঙ্গে সঙ্গে হাত বাড়িয়ে তাঁকে ধরে ফেললেন, বললেন, তুমি সন্দেহ করলে কেন? তোমার বিশ্বাস এত কম?
{14:32} তাঁরা যখন নৌকায় গিয়ে উঠলেন, তখন বাতাস থেমে গেল।
{14:33} আর নৌকায় যাঁরা ছিলেন তাঁরা তাঁকে প্রণাম করে বললেন, আপনি, সত্যই ঈশ্বরের পুত্র।
{14:34} সাগর পার হয়ে তাঁরা গিনেসারেৎ অঞ্চলে এসে পৌঁছালেন।
{14:35} সেখানকার লোকেরা তাঁকে চিনতে পেরে তাদের আশেপাশে দেশের সর্বত্র সংবাদ পাঠিয়ে দিল এবং ব্যাধিগ্রস্ত লোকদের তাঁর কাছে নিয়ে এল।
{14:36} তারা তাঁকে মিনতি জানাল যেন তাঁর বসনপ্রান্তটুকু শুধু স্পর্শ করতে পারে। যত লোক তা স্পর্শ করল, তারা সবাই নিরাময় হল।
{i15:1} শুচিতা সম্বন্ধে শিক্ষা ( মার্ক 7:1-13 )
{15:1} সেই সময়ে জেরুশালেন থেকে কয়েকজন ফরিশী ও শাস্ত্রী যীশুর কাছে এসে বললেন,
{15:2} আপনার শিষ্যরা কেন পূর্বপুরুষদের প্রবর্তিত নিয়ম ভঙ্গ করে? খাবার সময় তারা হাত ধোয় না।
{15:3} তিনি তাদের বললেন, তোমরাই বা কেন তোমাদের প্রথার খাতিরে ঈশ্বরের আজ্ঞা লঙ্ঘন কর?
{15:4} ঈশ্বর বলেছেন, ‘পিতা-মাতাকে সম্মান কর,’ এবং ‘পিতা কিম্বা মাতাকে যে অভিশাপ দেয়, মৃত্যু দণ্ডই তার প্রাপ্য’।
{15:5} কিন্তু তোমরা বলে থাক, আপন পিতা কিম্বা মাতাকে যে লোকটি বলে, ‘আমার কাছ থেকে তুমি যা কিছু পেতে তা সবই ঈশ্বরের নিবেদন করলান,’
{15:6} তখন তাকে আর নিজের পিতা-মাতার সেবা করতে হয় না। তোমারই তো নিজেদের পালিত প্রথার খাতিরে ঈশ্বরের আদেশ ব্যর্থ করেছ।
{15:7} ভণ্ডের দল! নবী যিশাইয় তোমাদের সম্বন্ধে সঠিক কথাই বলে গিয়েছেনঃ
{15:8} এ জাতি মুখেই আমার সম্মান করে, কিন্তু আমার কাছ থেকে এদের মন রয়েছে বহুদূরে।
{15:9} বৃথাই তারা করে আমার আরাধনা, যে শিক্ষা তারা দেয়, তা মানুষের রচিত বিধান।
{15:10} পরে জনতাকে কাছে ডেকে তিনি বললেন, তোমরা শোন ও বুঝে নাও।
{15:11} মুখের মধ্যে যা যায় তা মানুষকে অশুচি করে না, কিন্তু মুখ থেকে যা বেরিয়ে আসে তা-ই মানুষকে অশুচি করে তোলে।
{15:12} তখন শিষ্যরা এসে তাঁকে বললেন, একথা শুনে ফরিশীরা বড় আঘাত পেয়েছে, তা কি আপনি জানেন?
{15:13} তিনি বললেন, যে গাছ আমার স্বর্গস্থ পিতা লাগান নি তা উপড়ে ফেলা হবে।
{15:14} ওদের কথা ছেড়ে দাও। ওরা নিজেরা অন্ধ, তবু লোককে পথ দেখায়। অন্ধ যদি অন্ধকে পথ দেখায়, তবে দুজনেই গর্তে পড়বে।
{15:15} পিতর বললেন, উপমাটি আমাদের বুঝিয়ে দিন।
{15:16} তিনি বললেন, তবে কি তোমরা এখনও অবোধ রয়ে গেছ?
{15:17} তোমরা কি বোঝ না যে, মুখের মধ্যে যা কিছু যায় তা পাকস্থলীতে গিয়ে পৌঁছায় এবং পরে মল হয়ে বার হয়ে যায়?
{15:18} কিন্তু মুখ থেকে যা বেরিয়ে আসে তা আসে মন থেকেই এবং এসবই মানুষকে অশুচি করে তোলে।
{15:19} কারণ মনের ভেতর থেক বেরিয়ে আসে যত কুচিন্তা, নরহত্যা, ব্যভিচার, লালসা, চুরি, মিথ্যাসাক্ষ্য ও পরনিন্দা।
{15:20} এ সবই মানুষকে অশুচি করে, কিন্তু হাত না ধুয়ে খেলে মানুষ অশুচি হয় না।
{i15:21} একটি কনানীয় জননীর বিশ্বাস ( মার্ক 7:24-30 )
{15:21} এরপর যীশু সেখান থেকে টায়ার ও সীদোন অঞ্চলে চলে গেলেন।
{15:22} সেই অঞ্চলের একটি কনানীয় জননী এসে চীৎকার করে বলতে লাগল, হে প্রভু, হে দাউদ কুলতিলক, আমাকে দয়া করুন। আমার মেয়েটিকে ভূতে পেয়েছে। বড়ই কষ্ট পাচ্ছে সে।
{15:23} কিন্তু তিনি তাকে কোন উত্তর দিলেন না। তখন তাঁর শিষ্যেরা তাঁর কাছে এসে অনুনয় করে বললেন, ওকে বিদায় করুন, কারণ সে আমাদের পিছু পিছু চিৎকার করছে।
{15:24} তিনি বললেন, আমি শুধু ইসরায়েল কুলের হারানো মেষদের সন্ধানে প্রেরিত হয়েছি।
{15:25} সে কিন্তু এগিয়ে এসে তাঁকে প্রণাম করে বলল, প্রভু, আমাকে সাহায্য করুন।
{15:26} তিনি বললেন, সন্তানের খাদ্য কুকুরকে দেওয়া ঠিক নয়।
{15:27} সে বলল, প্রভু, ঠিক কথা, কিন্তু মনিবদের পাতের উচ্ছিষ্ট তো কুকুরেরা খেতে পায়।
{15:28} যীশু তখন তাকে বললেন, ওগো মেয়ে, তোমার বিশ্বাস সত্যিই সুগভীর! তুমি যা চাইছ তা-ই হবে। সেই মুহূর্তে তার মেয়েটি সুস্থ হল।
{i15:29} চার হাজার লোককে আহার দান ( মার্ক 8:1-10 )
{15:29} সেখান থেকে যীশু গালীল সাগরের তীর ধরে চলতে লাগলেন। একটা পাহাড়ে উঠে গিয়ে তিনি বসলেন।
{15:30} লোকে তাঁর কাছে দলে দলে আসতে লাগল। তারা খঞ্জ, বিকলাঙ্গ, অন্ধ, মুক, ইত্যাদি অনেক লোককে তাদের সঙ্গে এনে তাঁর পায়ের কাছে ফেলে রাখল। তিনি তাদের নিরাময় করে দিলেন।
{15:31} তারা সকলে দেখতে পেল যে বোবারা কথা বলছে, বিকলাঙ্গ লোকেরা সুস্থ দেহ ফিরে পাচ্ছে, খঞ্জেরা হেঁটে চলছে এবং অন্ধেরা দৃষ্টিশক্তি ফিরে পাচ্ছে, তা দেখে তারা বিস্ময়ে অভিভূত হয়ে ইসরায়েলের আরাধ্য ঈশ্বরের জয়গান করতে লাগল।
{15:32} যীশু তাঁর শিষ্যদের কাছে ডেকে বললেন, এদের জন্য আমার বড় দুঃখ হচ্ছে, কারণ আজ তিন দিন ধরে এরা আমার সঙ্গে রয়েছে এবং এদের কাছে খাবার আর কিছুই নেই। আমি এদের অনাহারে বিদায় করতে চাই না, হয়তো পথেই এরা অজ্ঞান হয়ে যাবে।
{15:33} শিষ্যেরা তাঁকে বললেন, এই বিজন প্রান্তরে এই বিরাট জনতাকে খাওয়াবার মত রুটি আমরা কোথায় পাব?
{15:34} যীশু তাদের বললেন, তোমাদের কাছে ক'খানা রুটি আছে? তাঁরা বললেন, সাতখানা রুটি আর কয়েকটি ছোট ভাজা মাছ।
{15:35} তখন যীশু জনতাকে মাটিতে বসে পড়তে বললেন।
{15:36} তারপর সেই সাতখানা রুটি ও মাছ কয়টি নিয়ে ঈশ্বরকে ধন্যবাদ দিয়ে রুটিগুলো টুকরো টুকরো করলেন এবং শিষ্যদের হাতে দিলেন। শিষ্যেরা সকলকে পরিবেশন করলেন।
{15:37} সকলে খেয়ে পরিতৃপ্ত হল। শিষ্যেরা অবশিষ্ট টুকরোগুলি জমা করে সাতটি ঝুড়ি ভর্তি করলেন।
{15:38} যারা খেয়েছিল, নারী ও বালকবালিকা ছাড়া তাদের মধ্যে পুরুষের সংখ্যা ছিল চার হাজার।
{15:39} এরপর জনতাকে বিদায় দিয়ে তিনি মাগাদান অঞ্চলে চলে গেলেন।
{i16:1} নিদর্শন দেখার দাবী ( মার্ক 8:11-13 ; লুক 12:54-56 )
{16:1} ফরিশী ও সদ্দুকী সম্প্রদায়ের লোকেরা এসে যীশুকে পরীক্ষা করার উদ্দেশ্যে কোন একটি দিব্য নিদর্শন দেখাবার অনুরোধ তাঁকে জানালেন।
{16:2} তিনি তাদের বললেন, সন্ধ্যেবেলা আকাশ লাল দেখলে তোমরা বল আবহাওয়া ভাল থাকবে,
{16:3} আর ভোরবেলায় আকাশ লাল ও মেঘাচ্ছন্ন দেখলে তোমরা বল, আজ ঝড় উঠবে। আকাশের লক্ষণ তোমরা বুঝতে পার, কিন্তু যুগের লক্ষণ তোমরা চিনতে পার না?
{16:4} এই নষ্ট ও ভ্রষ্ট যুগের মানুষ শুধু নিদর্শন দেখতে চায়, কিন্তু নবী যোনার নিদর্শন ছাড়া অন্য কিছুই তাদের দেখানো হবে না। এই বলে তাদের কাছ থেকে তিনি চলে গেলেন।
{i16:5} ফরিশী ও সদ্দুকীদের শিক্ষা ( মার্ক 8:15-21 )
{16:5} অপর পারে পৌঁছে শিষ্যেরা দেখলেন তাঁরা রুটি সঙ্গে আনতে ভুলে গিয়েছেন।
{16:6} যীশু তাঁদের বললেন, সাবধান, ফরিশী ও সদ্দুকীদের খামির সম্বন্ধে তোমরা সতর্ক থেক।
{16:7} শিষ্যরা তখন নিজেদের মধ্যে আলোচনা করতে লাগলেন, আমরা তো সঙ্গে রুটি আনি নি।
{16:8} যীশু এ কথা বুঝতে পেরে বললেন, ক্ষীণবিশ্বাসীর দল, তোমাদের রুটি নেই বলে কেন নিজেদের মধ্যে আলোচনা করছ?
{16:9} তোমরা কি এখনও বোঝ না, তোমাদের মনেও কি পড়ে না সেই পাঁচ হাজার লোক ও পাঁচখানি রুটির কথা? কয় ঝুড়ি রুটির টুকরো তোমরা সংগ্রহ করেছিলে?
{16:10} অথবা মনে কি পড়ে না সেই চার হাজার লোক ও সাতখানি রুটির কথা? সেই সময়েই বা কয় ঝুড়ি সংগ্রহ করেছিলে?
{16:11} তোমরা কেন বোঝ না, আমি রুটির সম্বন্ধে তোমাদের সাবধান হতে বলি নি, ফরিশী ও সদ্দুকীদের খামির সম্বন্ধে নয়, কিন্তু ফরিশী ও সদ্দুকীদের শিক্ষা সম্বন্ধে তিনি তাঁদের সতর্ক হয়ে থাকবে।
{16:12} তখন তাঁরা বুঝতে পারলেন যে রুটির খামির সম্বন্ধে নয়, কিন্তু ফরিশী ও সদ্দুকীদের শিক্ষা সম্বন্ধে তিনি তাঁদের সতর্ক থাকতে বলেছিলেন।
{i16:13} যীশু সম্পর্কে পিতরের উক্তি ( মার্ক 8:27-30 ; লুক 9:18-21 )
{16:13} সামন্তরাজ ফিলিপ নির্মিত নগরী সীজারিয়ার কাছাকাছি এসে যীশু শিষ্যদের জিজ্ঞাসা করলেন, মানবপুত্র কে, লোকে এ সম্বন্ধে কি বলে?
{16:14} তাঁরা বললেন, কেউ বলে বাপ্তিস্মদাতা যোহন, কেউ কেউ বলেন নবী এলিয়, অন্যেরা বলে নবী যিরমিয় কিম্বা নবীদের একজন।
{16:15} তিনি তাঁদের বললেন, কিন্তু আমি কে, এ সম্বন্ধে তোমরা কি বল?
{16:16} শিমোন, পিতর বললেন, আপনি স্বয়ং খ্রীষ্ট, জীবনময় ঈশ্বরের পুত্র।
{16:17} যীশু তাঁকে বললেন, যোনার পুত্র শিমোন! ধন্য তুমি, কোন রক্তমাংসের মানুষ নয়, আমার স্বর্গস্থ পিতা স্বয়ং তোমার কাছে এ কথা প্রকাশ করেছেন।
{16:18} আর আমি তোমাকে বলছি, তুমি পিতর অর্থাৎ পাথর। এই পাথরের উপরেই আমি আমার মণ্ডলী নির্মাণ করব। পাতালের শক্তি তাকে পরাভূত করতে পারবে না।
{16:19} ঐশরাজ্যের চাবিগুলি আমি তোমাকেই দেব। এই পৃথিবীতে যা কিছু তুমি আবদ্ধ করবে স্বর্গেও তা আবদ্ধ হবে, আর পৃথিবীতে যা কিছু তুমি মুক্ত করবে স্বর্গেও তা মুক্ত হবে।
{16:20} তারপর যীশু শিষ্যদের বিশেশভাবে নিষেধ করে দিলেন, তিনি যে খ্রীষ্ট, এ কথা যেন তাঁরা কাউকে না বলেন।
{i16:21} নিজ মৃত্যু ও পুনরুত্থান সম্বন্ধে যীশুর ভবিষ্যদ্বাণী ( মার্ক 8:31—9:1 ; লুক 9:22-27 )
{16:21} যীশু সেই সময় থেকে তাঁর শিষ্যদের স্পষ্টভাবেই বলতে লাগলেন যে তাঁকে অবশ্যই জেরুশালেমে যেতে হবে। সেখানে প্রাচীনবর্গ প্রধান পুরোহিত ও শাস্ত্রীদের হাতে নানাভাবে নির্যাতন ভোগ করে মৃত্যুবরণ করতে হবে। তৃতীয় দিনে তিনি পুনরুত্থিত হবেন।
{16:22} পিতর তাঁকে একান্ত অনুযোগ করে বলতে লাগলেন, ঈশ্বর না করুন প্রভু, এমন যেন কখনও আপনার না হয়।
{16:23} কিন্তু তিনি ঘুরে দাঁড়িয়ে পিতরকে বললেন, আমার সামনে থেকে দূর হও শয়তান। তুমি আমার পথের বাধা স্বরূপ, কারণ ঐশ্বরিক বিষয় তুমি ভাবছ না, মানবিক দৃষ্টিভঙ্গীতেই বিচার করছ।
{i16:24} ক্রুশ বহনের আহ্বান
{16:24} যীশু তখন তাঁর শিষ্যদের বললেন, কেউ যদি আমার অনুগামী হতে চায় তবে সে সর্বস্ব প্রত্যাখ্যান করুক এবং নিজের ক্রুশ তুলে নিয়ে আমার অনুসরণ করুক।
{16:25} যে নিজের প্রাণ বাঁচাতে চায় সে তা হারাবে, এবং আমার জন্য যদি কেউ প্রাণ বিসর্জন দেয়, তা ফিরে পাবে।
{16:26} কেউ যদি সমগ্র জগতের অধিকার লাভ করেও প্রাণ হারায় তবে তার কি লাভ? এমন কি জিনিস আছে যার বিনিময়ে মানুষ তার প্রাণ ফিরে পেতে পারে?
{16:27} মানবপুত্র আসবেন তাঁর পিতার মহিমায় মণ্ডিত হয়ে আপন দূতবাহিনীকে সঙ্গে নিয়ে। তখন তিনি প্রতিটি লোককেই তার কর্ম অনুযায়ী উপযুক্ত ফল দেবেন।
{16:28} আমি তোমাদের সত্য বলছি, যারা আজ এখানে দাঁড়িয়ে রয়েছে তাদের মধ্যে এমন কয়েকজন আছে যারা মানবপুত্রকে তাঁর রাজ্যে আগমন করতে না দেখা পর্যন্ত মৃত্যুর স্পর্শ লাভ করবে না।
{i17:1} যীশুর রূপান্তর ( মার্ক 9:2-13 ; লুক 9:28-36 )
{17:1} ছয়দিন পরে যীশু পিতর, যাকোব ও তাঁর ভাই যোহনকে সঙ্গে নিয়ে এক উঁচু পাহাড়ে নিভৃত স্থানে গেলেন।
{17:2} তাঁদের সামনেই তাঁর রূপান্তর ঘটল। সূর্যের এত দীপ্তিমান হয়ে উঠল তাঁর মুখমণ্ডল, তাঁর বসন হল আলোকশুভ্র।
{17:3} ঐ সময়ে মোশি ও এলিয় তাঁদের সামনে আবির্ভূত হয়ে যীশুর সঙ্গে কথা বলতে লাগলেন।
{17:4} তখন পিতর যীশুকে বললেন, প্রভু, আমরা এখানে থাকলেই ভাল হয়। যদি আপনার ইচ্ছা হয় তাহলে আমি এখানে তাঁবু খাটিয়ে ফেলি-আপনার জন্য একটি, মোশির জন্য একটি ও এলিয়ের জন্য একটি।
{17:5} তিনি যখন কথা বলছিলেন সেই সময়ে উজ্জ্বল একখণ্ড মেঘ এসে তাঁদের ঢেকে ফেলল এবং সেই মেঘের মধ্য থেকে এই বাণী ঘোষিত হলঃ ইনিই আমার প্রিয় পুত্র, আমার পরম প্রীতিভাজন-এঁর কথা শোন।
{17:6} এই কথা শুনে শিষ্যেরা ভয়ে অভিভূত হয়ে মাটির উপর উপুড় হয়ে পড়ে গেলেন।
{17:7} যীশু কাছে এসে তাঁদের স্পর্শ করে বললেন, ওঠ, ভয় করো না।
{17:8} তাঁরা তখন তাকিয়ে দেখলেন, যীশু ছাড়া আর কেউ সেখানে নেই।
{17:9} পাহাড় থেকে নেমে আসার সময়ে যীশু তাঁদের এই আদেশ দিলেন, মানবপুত্র যতদিন না মৃতদের মধ্য থেকে পুনরুত্থিত হন ততদিন এই দর্শনের কথা তোমরা কাউকে বলো না।
{17:10} শিষ্যেরা তাঁকে জিজ্ঞাসা করলেন, তবে শাস্ত্রীরা কেন বলেন যে প্রথমে এলিয়ের আবির্ভাব হবে?
{17:11} তিনি বললেন, এলিয় অব্যশই আসবেন এবং সমস্তই পুনস্থাপন করবেন।
{17:12} কিন্তু আমি তোমাদের বলছি, এলিয় তো এসেছেন, কিন্তু কেউ তাঁকে চিনতে পারেনি, বরং তাঁর প্রতি যথেচ্ছ দুর্ব্যবহার করা হয়েছে। ঠিক তেমনি মানবপুত্রকেও লোকের হাতে অনেক নির্যাতন ভোগ করতে হবে।
{17:13} শিষ্যরা তখন বুঝতে পারলেন যে তিনি বাপ্তিষ্মদাতা যোহন সম্পর্কেই এ কথা বলছেন।
{i17:14} অপদেবতাগ্রস্থ বালকের আরোগ্যলাভ ( মার্ক 9:14-29 ; লুক 9:37-43 )
{17:14} তাঁরা যখন জনতার কাছে এলেন তখন এ লোক যীশুর কাছে এগিয়ে এসে নতজানু হয়ে তাঁকে বলল,
{17:15} প্রভু আমার ছেলেটির প্রতি দয়া করুন। মৃগীরোগে আক্রান্ত হয়ে সে দারুণ কষ্ট পাচ্ছে। অনেকবার সে আগুনে ও জলে পড়ে গেছে।
{17:16} আমি তাকে আপনার শিষ্যদের কাছে নিয়ে এসেছিলাম, কিন্তু তাঁরা তাকে সুস্থ করতে পারলেন না।
{17:17} যীশু বললেন, অবিশ্বাসী ও স্বেচ্ছাচারী বংশ। আর কত কাল আমি তোমাদের মধ্যে থাকব? কতকাল আমি তোমাদের সহ্য করব?
{17:18} যীশু তাকে ধমক দিলেন তখনই সেই অশুচি আত্মা ছেলেটিকে ছেড়ে বেরিয়ে গেল। সঙ্গে সঙ্গে সে সুস্থ হল।
{17:19} তখন শিষ্যেরা একান্তে যীশুর কাছে এসে জিজ্ঞাসা করলেন, আমরা কেন ওটাকে তাড়াতে পারলাম না?
{17:20} তিনি তাঁদের বললেন, এর কারণ হল তোমাদের বিশ্বাস দুর্বল। আমি সত্যিই বলছি, তোমাদের যদি একটি সরষে-পরিমাণ বিশ্বাস থাকে, আর তোমরা যদি পর্বতকে বল, ‘এখান থেকে সরে ওখানে যাও-তবে তা সরে যাবে। তোমাদের অসাধ্য কিছুই থাকবে না।’
{i17:21} মৃত্যু সম্বন্ধে পুনরায় যীশুর ভবিষ্যদ্বাণী ( মার্ক 9:30-32 ; লুক 9:43-45 )
{17:21} 
{17:22} তাঁরা সকলে যখন গালীল পরিভ্রমণ করছিলেন তখন যীশু তাঁদের বললেন, মানবপুত্রকে মানুষের অধীনে সমর্পণ করা হবে,
{17:23} তারা তাঁকে হত্যা করবে কিন্তু তৃতীয় দিনে তিনি পুনরুত্থিত হবেন। এ কথা শুনে শিষ্যরা অত্যন্ত বিষণ্ণ হলেন।
{i17:24} প্রণামী আদায়
{17:24} তাঁরা কফরনাউমে এসে পৌঁছালে মন্দিরের কর আদায়কারীরা পিতরের কাছে এসে বলল, তোমাদের গুরুদেব কি মন্দিরের কর দেন না?
{17:25} তিনি বললেন, হ্যাঁ, দেন। পিতর বাড়িতে ফিরে এলে যীশুই তাঁকে আগে বললেন, তোমার কি মনে হয়? এই পৃথিবীর রাজারা কাদের কাছ থেকে চুঙ্গি কর বা শুল্ক আদায় করেন? প্রজাদের কাছ থেকে না অন্যদের কাছ থেকে?
{17:26} পিতর বললেন, অন্যদের কাছ থেকে। যীশু তাঁকে বললেন, তাহলে প্রজারা করমুক্ত।
{17:27} যাই হোক, আমাদের বিরুদ্ধে যাতে ওদের কোন বিক্ষোভ না থাকে, তার জন্য তুমি গিয়ে সাগরে বড়শি ফেল। প্রথমে যে মাছটি উঠবে, তার মুখ খুললে একটি মুদ্রা পাবে। তোমার ও আমার জন্য ঐ মুদ্রাই তাদের হাতে দেবে।
{i18:1} স্বর্গরাজ্যে শ্রেষ্ঠ কে? ( মার্ক 9:33-37 , 42-48 ; লুক 9:46-48 ; 17:1-2 )
{18:1} সেই সময়ে শিষ্যেরা যীশুর কাছে এসে জিজ্ঞাসা করলেন, ম্বর্গরাজ্যে সবচেয়ে বড় কে?
{18:2} যীশু একটি শিশুকে ডেকে তাঁদের মাঝখানে দাঁড় করিয়ে বললেন,
{18:3} আমি তোমাদের সত্যই বলছি, তোমরা যদি ঈশ্বরের দিকে ফিরে না আস এবং শিশুদের মত না হও, তবে তোমরা কিছুতেই স্বর্গরাজ্যে প্রবেশ করতে পারবে না।
{18:4} যে এই শিশুর মত নিজেকে নত করে স্বর্গরাজ্যে সে-ই শ্রেষ্ঠ।
{18:5} আর যে এমন একটি শিশুকে আমার নামে গ্রহণ করে, সে আমাকেই বরণ করে।
{18:6} কেউ যদি আমার প্রতি বিশ্বাসী এই নগণ্য শিশুদের একজনেরও বিঘ্নের কারণ হয় তবে তার গলায় ভারী যাঁতা বেঁধে তাকে সমুদ্রের অতল জলে ডুবিয়ে দেওয়া তার পক্ষে বরং ভাল।
{18:7} বাধাবিঘ্ন সৃষ্টির জন্য জগতকে ধিক্। বাধাবিঘ্ন অবশ্যই আসবে। কিন্তু ধিক্ সেই ব্যক্তিকে, যে বাধা সৃষ্টি করে।
{18:8} যদি তোমার হাত কিম্বা পা তোমরা স্খলনের কারণ হয়, তাহলে তা কেটে ফেলে দাও। দুটি হাত কিম্বা পা নিয়ে অনন্ত অগ্নিতে নিক্ষিপ্ত হওয়ার চেয়ে বরং খঞ্জ বা বিকলাঙ্গ হয়ে অনন্ত জীবনে উত্তরণ তোমার পক্ষে শ্রেয়।
{18:9} তোমার চোখ যদি তোমার স্খলনের কারণ হয় তবে তা উপড়ে ফেলে দাও। দুটি চোখ নিয়ে নরকাগ্নিতে নিক্ষিপ্ত হওয়ার চেয়ে বরং একটি চোখ নিয়ে অনন্ত জীবনে উত্তরণ তোমার পক্ষে শ্রেয়।
{i18:10} হারানো মেষের উপাখ্যান ( লুক 15:3-7 )
{18:10} দেখ, এই নগণ্যদের একজনকেও অবজ্ঞা করো না, কারণ আমি তোমাদের বলছি, স্বর্গে তাদের রক্ষকদূতেরা আমার স্বর্গস্থ পিতার শ্রীমুখ সতত দর্শন করেন।
{18:11} 
{18:12} কোন লোকের যদি একশোটি মেষ থাকে ও তার মধ্যে যদি একটি হারিয়ে যায় তবে সে কি সেই নিরাব্বইটি মেষ পাহাড়ে ফেলে রেখে সেই হারানো মেষটিকে খুঁজতে যাবে না? তোমরা কি মনে কর?
{18:13} আর সে যদি কোন প্রকারে ঐটিকে খুঁজে পায়, তবে আমি তোমাদের সত্যই বলছি, যে নিরানব্বইটি মেষ হারায়নি, তাদের চেয়ে সেই ফিরে পাওয়া মেষটির জন্যই সে বেশি আনন্দ করবে।
{18:14} তেমনি এই নগণ্য ব্যক্তিদের মধ্যে একজনও বিনষ্ট হয়, এ আমার স্বর্গস্থ পিতার অভিপ্রেত নয়।
{i18:15} অপরাধী ভাইয়ের প্রতি কর্তব্য
{18:15} তোমার ভাই যদি তোমার বিরুদ্ধে কোন দোষ করে তবে তার কাছে গিয়ে একান্তে তার দোষ দেখিয়ে দাও। সে যদি তোমার কথা শোনে তবে তুমি তোমার ভাইকে ফিরে পেলে।
{18:16} কিন্তু যদি না শোনে তবে আরও দু'একজনকে সঙ্গে নিয়ে যাও, যেন দুজন বা তিনজনের সাক্ষাতে সব ব্যাপারের নিষ্পত্তি হয়ে যায়।
{18:17} আর সে যদি তাদের কথাও না শোনে তাহলে মণ্ডলীকে জানাও। যদি মণ্ডলীর কথাও সে শুনতে না চায় তাহলে তাকে অবিশ্বাসী ও কর আদায়কারীদের মতই গণ্য করবে।
{18:18} আমি তোমাদের সত্যিই বলছি, পৃথিবীতে তোমরা যা কিছু বদ্ধ করবে স্বর্গেও তা আবদ্ধ হবে এবং পৃথিবীতে যা কিছু মুক্ত করবে স্বর্গেও তা উন্মুক্ত হবে।
{18:19} তোমাদের আরও বলছি, পৃথিবীতে তোমাদের মধ্যে দুজন যদি কোনো কোনো বিষয়ে একমত হয়ে প্রার্থনা কর তাহলে আমার স্বর্গস্থ পিতা সেই প্রার্থনা পূর্ণ করবেন।
{18:20} যেখানে আমার নামে দুই কিম্বা তিনজন উপাসনায় মিলিত হয় সেখানে আমি তাদের মধ্যে উপস্থিত থাকি।
{i18:21} ক্ষমা সম্পর্কে শিক্ষা
{18:21} পিতর তখন যীশুর কাছে এসে জিজ্ঞাসা করলেন, প্রভু, আমার ভাই যদি আমার বিরুদ্ধে কোনো অপরাধ করে, তবে আমি তাকে কতবার ক্ষমা করব?
{18:22} সাতবার? যীশু তাঁকে বললেন, না, সাতবার নয়, কিন্তু সত্তরগুণ সাতবার।
{18:23} স্বর্গরাজ্যের তুলনা এভাবে করা যায়-একজন রাজা তাঁর কর্মচারীদের কাছে হিসাব চাইলেন।
{18:24} তিনি যখন হিসাব নিতে শুরু করলেন, তখন তাঁর কাছে এমন একটি লোককে আনা হল যার ঋণ ছিল দশ হাজার তালন্ত ।
{18:25} কিন্তু ঋণ পরিশোধ করার জন্য সঙ্গতি তার না থাকায় মনিব তাকে, তার স্ত্রী পুত্র এবং তার যা কিছু ছিল সবই বিক্রী করে ঋণ প্রতিশোধ করতে আদেশ দিলেন।
{18:26} সেই লোকটি তখন তাঁর পায়ে পড়ে বলল, হুজুর আমাকে সময় দিন, আমি আপনার সমস্ত দেনা শোধ করে দেব।
{18:27} তখন তার মনিব তার প্রতি করুণাপরবেশ হয়ে সমস্ত ঋণ মকুব করে তাকে মুক্ত করে দিলেন।
{18:28} সে তখন বাইরে এসে তার সহকর্মীদের একজনকে দেখতে পেল। লোকটি তার কাছে একশো জীনার ধারত। সে তার গলা টিপে ধরে বলল, আমার দেনা এখনই শোধ করে দাও।
{18:29} তার সহকর্মী তখন তার পায়ে পড়ে অনুনয় করে বলল, আমাকে সময় দাও, আমি তোমার সব ঋণ পরিশোধ করে দেব।
{18:30} কিন্তু সে তাতে রাজী হল না, বরং ঋণ পরিশোধ না করা পর্যন্ত তাকে কারাগারে ফেলে রাখল।
{18:31} এই ব্যাপার দেখে তার সহকর্মীরা খুবই দুঃখিত হল এবং তাদের মনিবের কাছে গিয়ে সমস্ত বিষয় বিস্তারিতভাবে জানাল।
{18:32} তার মনিব তখন তাকে ডেকে এনে বললেন, ওরে পাষণ্ড! তুই কাকুতিমিনতি করেছিলি বলে আমি তোর সমস্ত ঋণ মকুব করে দিয়েছি।
{18:33} আমি যেমন তোর প্রতি দয়া করেছি তেমনি তোরও কি উচিত ছিল না তোর সহকর্মীকে দয়া করা?
{18:34} তার মনিব খুবই ক্রুদ্ধ হলেন এবং সমস্ত ঋণ পরিশোধ না করা পর্যন্ত তাকে পীড়নের জন্য রক্ষীদের হাতে তুলে দিলেন।
{18:35} কাজেই তোমরা যদি প্রত্যেকে পরস্পরকে সর্বান্তঃকরণে ক্ষমা না কর, তবে আমার স্বর্গস্থ পিতাও তোমাদের সঙ্গে এরকম আচরণ করবেন।
{19:1} এ সমস্ত কথা শেষ করার পর যীশু গালীল ত্যাগ করে জর্ডন নদীর ওপারে যিহুদীয়া অঞ্চলে এসে পৌঁছালেন।
{19:2} বিরাট জনতা তাঁকে অনুসরণ করল এবং তিনি সেখানে তাদের সুস্থ করলেন।
{i19:3} বিবাহবিচ্ছেদ সম্বন্ধে যীশুর শিক্ষা ( মার্ক 10:1-12 )
{19:3} কয়েক জন ফরিশী তাঁর কাছে এসে তাঁকে পরীক্ষা করার উদ্দেশ্যে জিজ্ঞাসা করল, যে কোনো কারণে লোকের পক্ষে নিজডের স্ত্রীকে পরিত্যাগ করা কি বিধানসম্মত?
{19:4} উত্তরে যীশু বললেন, তোমরা কি পড়নি যে আদিতে সৃষ্টিকর্তা তাদের পুরুষ ও নারী রূপে সৃষ্টি করেছিলেন,
{19:5} আর বলেছিলেন, ‘এ জন্য পুরুষ তার পিতামাতাকে পরিত্যাগ করে নিজের স্ত্রীর প্রতি আসক্ত হবে এবং তারা দুজনে হবে একাঙ্গ’।
{19:6} সুতরাং স্বয়ং ঈশ্বর যাদের সম্মিলিত করেছেন মানুষ যেন তাদের বিচ্ছিন্ন না করে।
{19:7} ফরিশীরা তাঁকে জিজ্ঞাসা করল, তবে মোশি কেন ‘ত্যাগপত্র’ দিয়ে স্ত্রীকে পরিত্যাগ করার অনুমতি দিয়েছিলেন?
{19:8} যীশু বললেন, তোমাদের হৃদয় কঠিন বলেই মোশি তোমাদের স্ত্রী ত্যাগ করার অনুমতি দিয়েছিলেন। কিন্তু প্রথমে এ রকম ছিল না।
{19:9} আর আমি তোমাদের বলছি, ব্যভিচার ছাড়া আর অন্য কোনো কারণে নিজের স্ত্রীকে ত্যাগ করে যে অন্য নারীকে বিবাহ করে সে ব্যভিচার করে।
{19:10} শিষ্যেরা তাঁকে বললেন, স্বামী-স্ত্রীর সম্পর্ক যদি এই হয় তবে বিয়ে না করাই ভাল।
{19:11} তিনি তাঁদের বললেন, এ কথা সকলের ক্ষেত্রে মেনে চলা সম্ভব নয়। যাদের এ সামর্থ্য দেওয়া হয়েছে, এ কেবল তারাই তা মানতে পারে।
{19:12} কিছু লোক মাতৃগর্ভ থেকে নপুংসক হয়ে জন্মায়, আর কিছু লোককে নপুংসক করে দেয়, আবার এমনও কিছু লোক আছে যারা স্বর্গরাজ্যের জন্যই স্বেচ্ছায় ক্লীবত্ব বরণ করে। এ শিক্ষা যে গ্রহণ করতে পারে সে করুক।
{i19:13} শিশুদের যীশুর আশীর্বাদ ( মার্ক 10:13-16 ; লুক 18:15-17 )
{19:13} কয়েকজন শিশুকে যীশুর কাছে আনা হল, যেন তিনি তাদের মাথায় হাত রেখে প্রার্থনা করেন, কিন্তু শিষ্যেরা লোকদের ধমক দিলেন।
{19:14} যীশু বললেন, শিশুদের আমার কাছে আসতে দাও, বাধা দিও না ওদের। কারণ স্বর্গরাজ্য এই ধরণের লোকদের জন্যই।
{19:15} তিনি তাদের মাথায় হাত রেখে আশীর্বাদ করলেন, তারপর সেখান থেকে চলে গেলেন।
{i19:16} ধনী যুবকের কাহিনী ( মার্ক 10:13-16 ; লুক 18:15-17 )
{19:16} একটি যুবক যীশুর কাছে এসে বলল, গুরুদেব, শাশ্বত জীবন লাভ করার জন্য কি কি সৎকর্ম আমাকে করতে হবে?
{19:17} যীশু তাঁকে বললেন, সৎ কি? এ সম্বন্ধে তুমি আমাকে প্রশ্ন করছ কেন? একজনই মাত্র সৎ। শাশ্বত জীবন যদি লাভ করতে চাও তবে ঈশ্বরের সমস্ত অনুশাসন পালন কর।
{19:18} সে জিজ্ঞাসা করল, কোন অনুশাসন? যীশু তাকে বললেন, নরহত্যা করবে না, ব্যভিচার করবে না, চুরি করবে না,
{19:19} মিথ্যা সাক্ষ্য দেবে না, মাতা পিতাকে সম্মান করবে এবং তোমার প্রতিবেশীকে নিজের মতই ভালবাসবে।
{19:20} যুবকটি বলল, আমি তো এ সব আজ্ঞাই পালন করে আসছি। এখন আমার আর কী করণীয় আছে?
{19:21} যীশু তাকে বললেন, যদি সিদ্ধি লাভ করতে চাও, তবে যাও, তোমার যা কিছু আছে সব বিক্রী করে গরীবদের দান করে দাও। তাহলে স্বর্গে তোমার জন্য ঐশ্বর্য সঞ্চিত হবে। তারপর এসে আমার অনুগামী হও।
{19:22} সে এ কথা শুনে ক্ষুণ্ণ মনে চলে গেল, কারণ তার প্রচুর ধন-সম্পত্তি ছিল।
{19:23} যীশু তখন তাঁর শিষ্যদের বললেন, আমি তোমাদের সত্যিই বলছি, ধনীর পক্ষে স্বর্গরাজ্যে প্রবেশ করা দুরূহ।
{19:24} আবার তোমাদের বলছি, স্বর্গরাজ্যে ধনীর প্রবেশ করার চেয়ে সূচের ছিদ্রপথে উটের প্রবেশ করা সহজতর।
{19:25} এ কথা শুনে শিষ্যরা খুবই বিস্মিত হয়ে বললেন, তাহলে পরিত্রাণ পাবে কে?
{19:26} তাঁদের দিকে তাকিয়ে যীশু বললেন, মানুষের পক্ষে এ সাধ্যের অতীত, কিন্তু ঈশ্বরের অসাধ্য কিছুই নেই।
{i19:27} ত্যাগের অভিমান
{19:27} পিতর তাঁকে বললেন, দেখুন, আমরা তো সব কিছু ত্যাগ করে আপনার অনুগামী হয়েছি। তাহলে আমরা কী পাব?
{19:28} যীশু তাঁদের বললেন, আমি সত্যই তোমাদের বলছি, তোমরা যারা আমার অনুগামী হয়েছ, নূতন সৃষ্টির সূচনায় মানবপুত্র যখন তাঁর গৌরবের সিংহাসনে উপবেশন করবেন, তখন তোমরাও বারোটি সিংহাসনে বসে ইসরায়েলের দ্বাদশ বংশের বিচার করবে ।
{19:29} যে কেউ আমার জন্য গৃহ, পিতামাতা, ভ্রাতাভগ্নী, স্ত্রী, পুত্রকন্যা এবং স্থাবর সম্পত্তি ত্যাগ করেছে সে তার বহুগুণ ফিরে পাবে এবং শাশ্বত জীবনের অধিকারী হবে।
{19:30} যারা প্রথমে রয়েছে তাদের অনেকেরই স্থান হবে শেষে, আর শেষে যারা আছে তাদের স্থান হবে প্রথমে।
{i20:1} দ্রাক্ষাকুঞ্জের মজুরদের উপাখ্যান
{20:1} স্বর্গরাজ্য এমন একজন গৃহস্থের সঙ্গে তুলনীয় যিনি নিজের দ্রাক্ষাকুঞ্জে মজুর নিয়োগ করার জন্য ভোর বেলাতেই বেরিয়ে গিয়েছিলেন।
{20:2} তিনি মজুরদের সঙ্গে দৈনিক এক দীনার মজুরী ধার্য করে তাদের পাঠিয়ে দিলেন তাঁর দ্রাক্ষাকুঞ্জে।
{20:3} বেলা প্রায় ন'টার সময় তিনি আবার বাজারে বেরিয়ে দেখলেন যে সেখানে আরও কয়েকজন বেকার লোক দাঁড়িয়ে আছে।
{20:4} তিনি তাদের বললেন, তোমরাও আমার বাগানে চলে যাও। ন্যায্যা মজুরীই আমি তোমাদের দেব।
{20:5} তাতে তারা চলে গেল। আবার বেলা বারোটায় ও তিনটেয় বেরিয়ে এসে তিনি একই কাজ করলেন।
{20:6} বেলা পাঁচটার সময় তিনি বাজারে এসে দেখলেন যে সেখানে তখনও কিছু লোক দাঁড়িয়ে আছে। তিনি তাদের জিজ্ঞাসা করলেন, তোমরা সারাদিন এখানে বেকার দাঁড়িয়ে আছ কেন?
{20:7} তারা তাঁকে বলল, কেউ তো আমাদের কাজে লাগায় নি। তিনি তাদের বললেন, তবে তোমরা আমার বাগানে চলে যাও।
{20:8} সন্ধ্যাবেলা দ্রাক্ষাকুঞ্জের মালিক তার সরকারকে বললেন, মজুরদের ডেকে তাদের শেষের দল থেকে শুরু করে প্রথম দল পর্যন্ত সবাইকে তাদের মজুরী দিয়ে দাও।
{20:9} যারা বেলা পাঁচটায় কাজে এসেছিল তারা প্রত্যেকে একটি করে দীনার পেল।
{20:10} যারা প্রথমে এসে কাজে লেগেছিল তারা ভেবেছিল যে তারা বেশি মজুরী পাবে। কিন্তু তারাও প্রত্যেকে একটি করে দীনার পেল।
{20:11} তখন তারা মালিকের বিরুদ্ধে অসন্তোষ প্রকাশ করে বলতে লাগল,
{20:12} এই শেষ বেলায় লোকগুলো মাত্র ঘন্টাখানেক খেটেছে, আর আমরা সারাদিন কষ্টভোগ করেছি, রোদ সহ্য করেছি, আর আপনি তাদের দিলেন আমাদেরই সমান মজুরী।
{20:13} মালিক তাদের একজনকে বললেন, শোন বাপু! তোমার প্রতি কোন অন্যায় তো আমি করি নি। এক দীনারেই তো তুমি রাজী হয়েছিলে?
{20:14} তোমরা যা পাওনা তুমি তা-ই নিয়ে চলে যাও। আমার ইচ্ছা, তোমাকে যেমন দিয়েছি, এই শেষের জনকেও তা-ই দেব।
{20:15} আমার অর্থ ইচ্ছামত ব্যয় করার অধিকার কি আমার নেই? না, আমি উদার লোক বলে তোমার অর্ন্তজ্বালা হচ্ছে?
{20:16} এভাবে যারা শেষে আছে তারা হবে প্রথম এবং যারা প্রথমে আছে তাদের স্থান হবে শেষে।
{i20:17} নিজ মৃত্যু সম্পর্কে তৃতীয় ভবিষ্যদ্বাণী ( মার্ক 10:32-34 ; লুক 18:31-34 )
{20:17} জেরুশালেমে যাওয়ার পথে যীশু তাঁর বারোজন শিষ্যকে একান্তে ডেকে নিলেন এবং পথ চলতে চলতে তাঁদের বললেন,
{20:18} দেখ, আমরা এখন জেরুশালেমের দিকে চলেছি। সেখানে প্রধান পুরোহিত ও শাস্ত্রীদের হাতে মানবপুত্রকে সমর্পণ করা হবে।
{20:19} তারা তাঁকে মৃত্যুদণ্ডে দণ্ডিত করে বিজাতীয়দের হাতে তুলে দেবে। ওরা তাঁকে লাঞ্ছনা ও কশাঘাত করে ক্রুশে বিদ্ধ করবে। তারপর তৃতীয় দিনে তিনি পুনরুত্থিত হবেন।
{i20:20} এক জননীর আবেদন
{20:20} সিবদিয়ের স্ত্রী (যাকোব -যোহনের মা) তাঁর দুই ছেলেকে নিয়ে যীশুর কাছে এসে প্রণাম করে তাঁকে কিছু বলতে চাইলেন।
{20:21} যীশু তাঁকে জিজ্ঞাসা করলেন, তুমি কি চাও? তিনি বললেন, এই প্রতিশ্রুতি আমাকে দিন যে যখন আপনি রাজা হবেন তখন যেন আমার এই দুই ছেলের একজন আপনার ডান দিকে, অন্যজন আপনার বাঁ দিকে বসতে পায়।
{20:22} যীশু বললেন, তোমরা যে কি চাইছ তা জান না। যে পাত্র থেকে আমি পান করতে চলেছি, সেই পাত্র থেকে তোমরা কি পান করতে পারবে? তাঁরা বললেন, হ্যাঁ আমরা পারবো।
{20:23} তিনি তাঁদের বললেন, তোমসরা সত্যিই আমার পাত্র থেকে পান করবে, কিন্তু কাউকে আমার ডান পাশে বা বাঁ পাশে বসতে দেবার অধিকার আমার হাতে নেই, আমার পিতা যাদের জন্য সেই স্থান নির্দিষ্ট করে রেখেছেন তারাই এই অধিকার পাবে।
{20:24} এ সব শুনে অন্য দশজন শিষ্য দুই ভাইয়ের উপর অত্যন্ত রুষ্ট হলেন।
{20:25} কিন্তু যীশু তাঁদের কাছে ডেকে বললেন, তোমরা জান যে বিজাতীয়দের শাসনকর্তারা প্রজাদের উপর প্রভুত্ব করে, তাদের মধ্যে আবার যারা প্রধান তারা কর্তৃত্ব করে তাদের উপরে।
{20:26} তোমাদের পরস্পরের মধ্যে সে রকম সম্পর্ক নয়। তোমাদের মধ্যে যে বড় হতে চাইবে। তাকে হতে হবে তোমাদের পরিচারক।
{20:27} আর যে প্রধান হতে চাইবে, তাকে হতে হবে সকলের দাস।
{20:28} মানবপুত্র এসেছেন সেবা পেতে নয়, সেবা করতে এবং বহুজনের পরিবর্তে মুক্তিপণ স্বরূপ নিজ প্রাণ দিতে।
{i20:29} অন্ধের দৃষ্টিলাভ
{20:29} জেরিকো ছেড়ে চলে যাবার সময়ে বিরাট জনতা তাঁকে অনুসরণ করতে লাগল।
{20:30} দুজন অন্ধ পথের ধারে বসেছিল, যীশু সেই পথ দিয়ে যাচ্ছেন শুনে তারা চীৎকার করে বলতে লাগল, গে প্রভু, দাউদ কুলতিলক, আমাদের প্রতি দয়া করুন।
{20:31} লোকে তাদের ধমক দিয়ে চুপ করতে বলছিল, কিন্তু তারা আরও জোরে চীৎকার করতে লাগল, হে প্রভু, দাউদ কুলতিলক, আমাদের প্রতি দয়া করুন।
{20:32} যীশু সেখানে থামলেন এবং তাদের ডেকে বললেন, তোমরা কি চাও? আমি তোমাদের জন্য কি করব?
{20:33} তারা তাঁকে বলল, প্রভু, আমরা যেন দেখতে পাই।
{20:34} যীশু করুণায় বিগলিত হয়ে তাদের চোখ স্পর্শ করলেন। সঙ্গে সঙ্গে তারা দৃষ্টি ফিরে পেল এবং তাঁকে অনুসরণ করতে লাগল।
{i21:1} সগৌরবে যীশুর জেরুশালেমে প্রবেশ ( মার্ক 11:1-11 ; লুক 19:28-38 ; যোহন 12:12-19 )
{21:1} জেরুশালেমের কাছে এসে তাঁরা বেথ-ফাগে নামক একটি গ্রামে উপস্থিত হলেন। ঐ গ্রামটি ছিল অলিভ পাহাড়ের ধারে।
{21:2} যীশু তাঁর দু'জন শিষ্যকে এ কথা বলে পাঠিয়ে দিলেন, তোমরা সামনের ঐ গ্রামে যাও। সেখানে গেলেই দেখতে পাবে, শাবক সমেত একটা গাধা বাঁধা রয়েছে। তাদের খুলে নিয়ে আমার কাছে চলে এস।
{21:3} কেউ যদি তোমাদের কিছু বলে, তবে বলবে, ‘প্রভুর দরকার আছে’, তাহলে সে গাধা দুটি পাঠিয়ে দেবে।
{21:4} এই ঘটনায় নবীর মুখনিঃসৃত বাণী পূর্ণ হলঃ
{21:5} সিয়োন তনয়াকে তোমরা বল: ঐ দেখ, তোমরা অধিরাজ আসছেন তোমারই কাছে তিনি নম্র, গর্দভ-পৃষ্ঠে আসীন ভারবাহী পশুশাবকই তাঁর বাহন।
{21:6} শিষ্যেরা গিয়ে যীশুর নির্দেশ মত কাজ করলেন।
{21:7} তাঁরা শাবকসমেত গাধাটাকে এনে তাদের পিঠের উপরে নিজেদের কাপড় পেতে দিলেন আর যীশু তার উপরে বসলেন।
{21:8} সমবেত জনতার মধ্য থেকে অনেকে পথের মাঝখানে নিজেদের পোষাক বিছিয়ে দিল, আর অন্যেরা গাছের ডাল ভেঙ্গে এনে পথের উপরে ছড়িয়ে দিল।
{21:9} তাঁর সামনে ও পিছনে জনতা চীৎকার করে বলতে লাগল: ‘হোশান্না! দাউদ কুলতিলক! ধন্য তিনি প্রভুর প্রতিভূরূপে যাঁর আগমন। ঊর্ধ্বলোকে হোক হোশান্না ধ্বনি।
{21:10} যীশু জেরুশালেমে প্রবেশ করলেন সমস্ত নগরে এক মহা আলোড়নের সৃষ্টি হল।
{21:11} লোকে জিজ্ঞাসা করল, কে ইনি? উত্তরে জনতা উত্তর দিল, ইনি যীশু, গালীলের নাসরত নগরের সেই নবী।
{21:12} যীশু মন্দিরে প্রবেশ করলেন। মন্দিরের মধ্যে যারা বেচাকেনা করছিল তিনি তাদের সকলকে তাড়িয়ে দিলেন। তিনি পোদ্দারদের টেবিল ও ঘুঘু ব্যাপারীদের আসন উলটিয়ে ফেলে দিলেন।
{21:13} তাদের বললেন, শাস্ত্রে লেখা আছে, ‘আমার গৃহ প্রার্থনা ভবন রূপে আখ্যাত হবে’। কিন্তু তোমরা একে দস্যুর আস্তানায় পরিণত করেছ।
{21:14} মন্দিরে মধ্যে অন্ধ ও খঞ্জেরা তাঁর কাছে এল, তিনি তাদের সুস্থ করে দিলেন।
{21:15} প্রধান পুরোহিত ও শাস্ত্রীরা তাঁর অলৌকিক কাজ দেখে এবং মন্দিরের মধ্যে ছেলেমেয়েদের “হোশান্না দাউদ কুলতিলক।” এই চীৎকার শুনে খুব ক্রুদ্ধ হলেন।
{21:16} তাঁরা যীশুকে বললেন, ওরা কী বলতে শুনতে পাচ্ছ? যীশু তাঁদের বললেন, হ্যাঁ, শুনতে পাচ্ছি। কিন্তু তোমরা কি কখনও একথা পাঠ করনি, ‘তুমি বালক ও দুগ্ধপোষ্য শিশুদের মুখ প্রশংসায় করেছ মুখরিত'?
{21:17} তাদের কাছ থেকে তিনি নগরের বাইরে বেথানিয়া গ্রামে চলে গেলেন এবং সেখানেই রাত কাটালেন।
{i21:18} একটি নিষ্ফলা ডুমুর গাছ ( মার্ক 11:12-14 , 20-24 )
{21:18} ভোরবেলায় শহরে ফিরে যাবার পথে যীশু ক্ষুধার্ত হলেন।
{21:19} পথের পাশে একটি ডুমুর গাছ দেখতে পেয়ে তিনি কাছে এগিয়ে এলেন, কিন্তু গাছটিতে পাতা ছাড়া আর কিছুই তিনি দেখতে পেলেন না। গাছটাকে লক্ষ্য করে তখন তিনি বললেন, আর কখনও যেন তোমাতে ফল না ধরে। ডুমুর তখনই শুকিয়ে গেল।
{21:20} শিষ্যেরা তা দেখে আশ্চর্য হয়ে বললেন, ডুমুর গাছটা সঙ্গে সঙ্গেই শুকিয়ে গেল কি করে?
{21:21} যীশু তাঁদের বললেন, আমি তোমাদের সত্যিই বলছি, যদি তোমাদের বিশ্বাস থাকে এবং সন্দেহ না কর, তবে ডুমুর গাছের প্রতি যা করা হল শুধু যে তা-ই তোমরা করতে পারবে তা নয়, এমন কি এই পাহাড়টিকে যদি তোমরা বল, ‘ওঠ, সাগরে গিয়ে পড়,’ তাহলে তা-ই হবে।
{21:22} প্রার্থনায় যা তোমরা চাইবে, বিশ্বাস যদি কর, তবে তা পাবেই।
{i21:23} যীশুর অধিকার সম্পর্কে প্রশ্ন ( মার্ক 11:27-33 ; লুক 20:1-8 )
{21:23} তিনি মন্দিরে এলে প্রধান পুরোহিত ও ইহুদীসমাজের প্রবীণবৃন্দ তাঁর কাছে এসে বললেন, তুমি কোন অধিকারে এসব কাজ করছ এবং তোমাকে এসব অধিকার কে-ই বা দিয়েছে?
{21:24} যীশু তাঁদের বললেন, আমিও তোমাদের একটি প্রশ্ন করব, তার উত্তর যদি তোমরা দাও তবে আমিও তোমাদের বলব, কোন অধিকারে এসব আমি করছি।
{21:25} বাপ্তিস্ম দেবার অধিকার যোহন কোথা থেকে পেয়েছিলেন? স্বর্গ থেকে না মানুষের কাছ থেকে? তাঁরা নিজেদের মধ্যে বলাবলি করতে লাগলেন, আমরা যদি বলি, ‘স্বর্গ থেকে’ তাহলে সে আমাদের বলবে, ‘তবে তোমরা তাঁকে বিশ্বাস করনি কেন?’
{21:26} আর যদি বলি, ‘মানুষের কাছ থেকে’ তাহলে জনসাধারণের ভয় আছে, কারণ সকলেই যোহনকে নবী বলে মানে।
{21:27} তাই যীশুকে তাঁরা বললেন, আমরা জানি না। তিনিও তাঁদের বললেন, কী অধিকারে আমি এসব করছি, আমিও তা তোমাদের বলব না।
{i21:28} দুজন পুত্রের দৃষ্টান্ত
{21:28} তোমাদের কি মনে হয়? একজন লোকের দুটি ছেলে ছিল। প্রথম ছেলেটির কাছে গিয়ে তিনি বললেন, ‘বাবা আজ তুমি আমার দ্রাক্ষাকুঞ্জে গিয়ে কাজ কর।’
{21:29} ছেলেটি বলল, ‘আজ্ঞে আমি যাব’। কিন্তু পরে সে গেল না।
{21:30} তারপর বাবা দ্বিতীয় ছেলেটির কাছে এসে একই কথা বললেন। ছেলেটি বলল, ‘না, আমি যাব না। ‘কিন্তু পরে অনুতপ্ত হয়ে সে কাজে গেল।
{21:31} এ দুজনের মধ্যে কে পিতার আদেশ পালন করল? তাঁরা বললেন, শেষের জন। যীশু তাঁদের বললেন, আমি তোমাদের সত্যিই বলছি, কর-আদায়কারী ও বারবণিতারা তোমাদের আগেই ঈশ্বরের রাজ্যে গিয়ে প্রবেশ করবে।
{21:32} যোহন এসেছিলেন তোমাদের কাছে, তিনি ধর্মপথে চলতেন, তোমরা তাঁকে বিশ্বাস করনি। কিন্তু কর-আদায়কারী ও বারবণিতারা তাঁকে বিশ্বাস করেছিল। কিন্তু তা দেখেও তোমরা অনুশোচনা করলে না, তাঁকে বিশ্বাস করলে না।
{i21:33} বিদ্রোহী প্রজাদের উপাখ্যান ( মার্ক 12:1-12 ; লুক 20:9-19 )
{21:33} আর একটি উপখ্যান শোন। একজন ভূস্বামী একটি দ্রাক্ষাকুঞ্জ তৈরী করলেন। তার চারপাশে বেড়া দিয়ে দিলেন। দ্রাক্ষা মাড়াই করার জন্য একটি কুণ্ড তৈরী করলেন এবং সেখানে একটি উঁচু চৌকিঘর তৈরী করলেন। তারপর জমিটা চাষীদের বিলি করে দিয়ে তিনি বিদেশে বেড়াতে গেলেন।
{21:34} ফলের মরশুম এলে ভূস্বামী তাঁর ভাগ নেবার জন্য চাষীদের কাছে তাঁর ভৃত্যদের পাঠালেন।
{21:35} চাষীরা তাঁর ভৃত্যদের ধরে কাউকে মারধর করল, কাউকে বা পাথর ছুঁড়ে মারল।
{21:36} ভূস্বামী তখন প্রথমবারের চেয়েও সংখ্যায় অনেক বেশী ভৃত্য পাঠালেন। চাষীরা তাদের প্রতিও অনুরূপ ব্যবহার করল।
{21:37} অবশেষে তিনি নিজের ছেলেকে পাঠালেন। তিনি ভাবলেন, তারা অন্তত আমার ছেলেকে সম্মান করবে।
{21:38} কিন্তু চাষীরা যখন ভূস্বামীর ছেলেটিকে দেখতে পেল, তারা তখন নিজেদের মধ্যে আলোচনা করতে লাগল, এ-ই হল উত্তরাধিকারী, এস, একে মেরে ফেলে এর সম্পত্তি আমরা দখল করে নিই।
{21:39} তারা তাকে ধরে দ্রাক্ষাকুঞ্জের বাইরে ফেলে হত্যা করল।
{21:40} তবে দ্রাক্ষাকুঞ্জের মালিক যখন আসবেন তখন এই চাষীদের প্রতি তিনি কি রকম ব্যবহার করবেন?
{21:41} তারা যীশুকে বলল, তিনি সেই পাপিষ্ঠদের অবশ্যই বিনাশ করবেন এবং দ্রাক্ষাকুঞ্জটি এমন চাষীদের কাছে বিলি করবেন যারা ফলের মরশুমে তাঁর প্রাপ্য অংশ তাঁকে দেবে।
{21:42} যীশু তাদের বললেন, তোমরা কি কোনদিন শাস্ত্রে এ কথা পড়নি? যে শিলাস্তম্ভটি স্থপতিরা করেছিল বর্জন সেটিই হল কোণের প্রধান প্রস্তর এ মহান কীর্তি প্রভুরই! আমাদের দৃষ্টিতে বিস্ময়কর।
{21:43} এ জন্য আমি তোমাদের বলছি, ঈশ্বরের রাজ্য তোমাদের কাছ থেকে কেড়ে নেওয়া হবে, এবং দেওয়া হবে এমন প্রজাদের যারা তার উপযুক্ত ফল উৎপাদন করবে।
{21:44} 
{21:45} এ সমস্ত উপাখ্যান শুনে প্রধান পুরোহিত ও ফরিশীরা বুঝতে পারলেন যে তিনি তাঁদের সম্পর্কেই এই সব কথা বলছেন।
{21:46} তাঁরা তাঁকে গ্রেপ্তার করার সুযোগ খুঁজতে লাগলেন, কিন্তু জনসাধারণের ভয়ে তাঁরা নিরস্ত হলেন, কারণ লোকে তাঁকে নবী বলে মানত।
{i22:1} বিবাহ উৎসবের উপাখ্যান ( লুক 14:15-24 )
{22:1} যীশু আবার একটি উপাখ্যানের মাধ্যমে জনতাকে বলতে লাগলেন, স্বর্গরাজ্যের তুলনা এ ভাবে করা যায়:
{22:2} একজন রাজা তাঁর পুত্রের বিবাহের আয়োজন করেছিলেন।
{22:3} উৎসবে নিমন্ত্রিত ব্যক্তিদের ডেকে আনার জন্য তিনি তাঁর কর্মচারীদের পাঠিয়ে দিলেন, কিন্তু তারা কেউই আসতে চাইল না।
{22:4} তিনি আবার অন্য একদল কর্মচারী পাঠিয়ে তাদের বললেন, তোমরা নিমন্ত্রিতদের গিয়ে বল, দেখুন, ভোজ প্রস্তুত। বৃষ ও অন্যান্য হৃষ্টপুষ্ট পশু সব মারা হয়েছে। সব কিছুই তৈরী। আপনারা এবার এসে ভোজে যোগ দিন।
{22:5} কিন্তু এই আহ্বানকে উপেক্ষা করে তারা কেউ বা মাঠের কাজে, কেউ বা ব্যবসার কাজে চলে গেল।
{22:6} বাকী সকলে রাজার কর্মচারীদের ধরে অপমান করল এবং হত্যা করল।
{22:7} এ কথা শুনে রাজা ক্রুদ্ধ হলেন এবং তাঁর সৈন্যদল পাঠিয়ে হত্যাকারীদের বধ করে তাদের নগর জ্বালিয়ে দিলেন।
{22:8} তারপর তিনি তাঁর কর্মচারীদের বললেন, ‘বিবাহ-ভোজ প্রস্তুত, কিন্তু যাদের আমি নিমন্ত্রণ করেছিলাম তারা অযোগ্য।
{22:9} এখন তোমরা রাজপথের মোড়ে মোড়ে গিয়ে যত লোককে দেখতে পাও তাদের সকলকে বিবাহ-ভোজে ডেকে নিয়ে এস।’
{22:10} কর্মচারীরা বাইরে রাজপথে গিয়ে ভালমন্দ যত লোকের দেখা পেল সকলকে জড়ো করে নিয়ে এল বিবাহের আসর অতিথির ভিড়ে করে গেল।
{22:11} রাজা অতিথিদের আপ্যায়ন করার জন্য এলেন। সেখানে এমন একজনকে তিনি দেখতে পেলেন যার পরণে বিবাহ উৎসবের পোষাক ছিল না।
{22:12} তিনি, তাকে বললেন, বন্ধু, বিবাহ উৎসবের পোষাক ছাড়া তুমি কি করে এখানে এলে? সে নিরুত্তর রইল।
{22:13} রাজা তখন তাঁর কর্মচারীদের বললেন, এই লোকটার হাত-পা বেঁধে বাইরের অন্ধকারে ফেলে দাও, যেখান থেকে উত্থিত হচ্ছে অনুশোচনা ও আক্ষেপের আর্তস্বর।
{22:14} বাস্তবিক, অনেকেই আহূত কিন্তু অল্পই মনোনীত।
{i22:15} কর প্রদান সম্পর্কে বিতর্ক ( মার্ক 12:13-17 ; লুক 20:20-26 )
{22:15} ফরিশীরা তখন গিয়ে নিজেদের মধ্যে পরামর্শ করতে লাগলেন, কিভাবে তাঁকে তঁরা কথার ফাঁদে ফেলতে পারেন।
{22:16} তারা হেরোদের দলের লোকদের সঙ্গে নিজেদের শিষ্যদের পাঠিয়ে তাঁকে বললেন, গুরুদেব, আমরা জানি, আপনার মধ্যে কোন ছল নেই, সত্যনিষ্ঠভাবে আপনি ঈশ্বরনির্দিষ্ট পথের বিষয় শিক্ষা দিয়ে থাকেন। লোকে কি ভাবল সে সম্বন্ধে আপনার ভ্রূক্ষেপ নেই, কারণ আপনি মানুষের মুখ চেয়ে কাজ করেন না।
{22:17} কাজেই রোমসম্রাটকে কর দেওয়া উচিত কিনা, এ সম্বন্ধে আপনার মত কি আমাদের বলুন।
{22:18} যীশু তাঁদের কুমতলব বুঝতে পেরে বললেন, ভণ্ডের দল, আমাকে ফাঁদে ফেলার চেষ্টা করছ?
{22:19} যে মুদ্রায় তোমরা কর দাও তার একটি আমাকে দেখাও। তারা একটি দীনার এনে তাঁর হাতে দিল।
{22:20} তিনি তাদের জিজ্ঞাসা করলেন, এর উপরে যে ছবি ও নাম রয়েছে সেটি কার? তারা বলল, রোমসম্রাট সীজারের।
{22:21} যীশু তখন তাদের বললেন, তাহলে সীজারের যা প্রাপ্য তা সীজারকে দাও, আর ঈশ্বরের যা প্রাপ্য তা ঈশ্বরকে দাও।
{22:22} এ কথা শুনে তারা হতবাক হয়ে চলে গেল।
{i22:23} পুনরুত্থান সম্পর্কে বিতর্ক
{22:23} সেদিন সদ্দুকী সম্প্রদায়ের কয়েকজন লোক তাঁর কাছে এসেছিল। (এরা বলত পুনরুত্থান বলে কিছু নেই)।
{22:24} তারা বলল, গুরুদেব, মোশি বলেছেন, ‘কেউ যদি নিঃসন্তান অবস্থায় মারা যায়, তাহলে মৃতের ভাই সেই বিধবাকে বিয়ে করে নিজের ভাইয়এর বংশ রক্ষা করবে’।
{22:25} সাতটি ভাই আমাদের এখানে বাস করত। বড় ভাইটি বিয়ের পর মারা গেল এবং তার কোন সন্তান না থাকায় তার ভাই তার স্ত্রীকে বিয়ে করল।
{22:26} অনুরূপ ভাবে দ্বিতীয় তৃতীয় থেকে শুরু করে সপ্তম ভাই পর্যন্ত সকলেই তাই করল।
{22:27} স্ত্রীলোকটি নিজেও শেষে মারা গেল।
{22:28} তাহলে পুনরুত্থানে এই সাতজনের মধ্যে সে কার স্ত্রী হবে? কারণ সকলেই তো তাকে বিয়ে করেছিল।
{22:29} যীশু তাদের বললেন, তোমরা ভুল করছ, তোমাদের না আছে শাস্ত্রজ্ঞান, না আছে ঈশ্বরের শক্তি সম্বন্ধে কোনো ধারণা।
{22:30} মৃতেরা যখন পুনরুত্থিত হয় তখন তারা বিয়ে করে না, কাউকেও আর বিয়ে দেওয়া হয় না, তারা হয় স্বর্গদূতের মত।
{22:31} মৃতদের পুনরুত্থান সম্বন্ধে স্বয়ং ঈশ্বর কি বলেছেন তা কি তোমরা পড় নি?
{22:32} তিনি বলেছেন, ‘আমি অব্রাহামের ঈশ্বর, ইসহাকের ঈশ্বর ও যাকোবের ঈশ্বর’। এর অর্থ হল যে তিনি মৃতদের ঈশ্বর নন, তিনি জীবিতদের ঈশ্বর।
{22:33} যীশুর কথা শুনে ও তাঁর শিক্ষায় তারা চমৎকৃত হল।
{i22:34} সর্বোত্তম নীতি
{22:34} যীশু সদ্দুকীদের নিরুত্তর করে দিয়েছেন একথা শুনে ফরিশীরা দল বেঁধে তাঁর কাছে এল।
{22:35} তাদের অন্যতম একজন শাস্ত্রী তাঁকে পরীক্ষা করার উদ্দেশ্যে প্রশ্ন করল,
{22:36} গুরুদেব, বিধানের শ্রেষ্ঠ আজ্ঞা কোনটি?
{22:37} যীশু উত্তর দিলেন, তুমি কায়মনোবাক্যে তোমার ঈশ্বরকে ভালবাসবে-
{22:38} এটি হল সর্বশ্রেষ্ঠ এবং সর্বপ্রথম আদেশ।
{22:39} আর দ্বিতীয়টিও এরই তুল্য, তুমি তোমার প্রতিবেশীকে আত্মজ্ঞানে ভালবাসবে।
{22:40} মোশির বিধান ও নবীদের সমস্ত শিক্ষার ভিত্তি হল এ দুটি আদেশ।
{i22:41} খ্রীষ্ট সম্বন্ধে বিতর্ক
{22:41} ফরিশীরা এসে এক জায়গায় জড়ো হলে যীশু তাদের জিজ্ঞাসা করলেন,
{22:42} খ্রীষ্ট সম্বন্ধে তোমাদের কি অভিমত? তিনি কার বংশধর? তারা উত্তর দিল, তিনি দাউদের বংশধর।
{22:43} তিনি তাদের বললেন, তাহলে দাউদ কি করে আত্মার আবেশে তাকে প্রভু বলে সম্বোধন করেছেন? তিনি বলেছেন,
{22:44} ‘প্রভু পরমেশ্বর আমার প্রভুকে বলেন, যিনি আমার রাজা, তুমি আমার দক্ষিণে বস, যতক্ষণ না তোমার শত্রুদের আমি তোমার পাদপীঠ করি।’
{22:45} দাউদ যখন তাঁকে প্রভু বলে সম্বোধন করেছেন তখন তিনি কি করে দাউদের বংশধর হতে পারেন?
{22:46} এর উত্তরে তারা তাঁকে একটি কথাও বলতে পারল না এবং সেদিন থেকে তাঁকে আর কেউ কোন প্রশ্ন করতেও সাহস করেনি।
{i23:1} শাস্ত্রী ও ফরিশীদের আচরণের সমালোচনা
{23:1} যীশু জনতা ও তাঁর শিষ্যদের লক্ষ্য করে বললেন,
{23:2} শাস্ত্রবিদ ও ফরিশীরা মোশির আসন গ্রহণ করেছে।
{23:3} কাজেই তারা তোমাদের যা কিছু আদেশ করে তা মেনে নিয়ে তোমরা পালন কর। কিন্তু তারা যা করে তা করো না, কারণ তারা কথায় যা বলে কাজে তা করে না।
{23:4} তারা ভারী ও দুর্বহ বোঝা লোকের কাঁধে চাপিয়ে দেয়, অথচ নিজেরা একটি আঙ্গুল দিয়েও সেই বোঝা সরাতে চায় না।
{23:5} তারা যা কিছু করে সমস্তই লোক দেখানো। তারা শাস্ত্র বচন বোঝাই বড় বড় কবচ ধারণ করে, আর আলখাল্লার ঝালর লম্বা করে।
{23:6} ভোজে প্রধান স্থান ও সমাজ ভবনে শ্রেষ্ঠ আসন লাভ করতে তারা ভালবাসে।
{23:7} হাটেবাজারে অভিবাদন ও লোকের কাছে ‘রব্বি’ সম্ভাষণ পেতে তারা পছন্দ করে।
{23:8} তোমরা নিজেদের ‘রব্বি’ বলে অভিহিত হতে দিয়ো না, কারণ তোমাদের একজন মাত্র গুরু আছেন এবং তোমরা সকলে পরস্পর ভাই।
{23:9} এই পৃথিবীতে তোমরা কাউকে পিতা বলে সম্বোধন করো না, কারণ তোমাদের পিতা একজনই। তাঁর আবাস স্বর্গে।
{23:10} তোমরা ‘আচার্য’ বলে সম্ভাষিত হয়ো না। কারণ আচার্য তোমাদের একজনই, তিনি খ্রীষ্ট।
{23:11} তোমাদের মধ্যে যে শ্রেষ্ঠ, সে হবে তোমাদের সেবক।
{23:12} যে নিজেকে উন্নত করে, তাকে অবনত করা হবে, আর যে নিজেকে নত করে তাকেই উন্নত করা হবে।
{i23:13} শাস্ত্রী ও ফরিশীদের প্রতি ধিক্কার ( মার্ক 12:40 ; লুক 11:39-42 , 44 , 52 ; 20:47 )
{23:13} ভণ্ড শাস্ত্রী ও ফরিশীর দল, ধিক তোমাদের। তোমরা লোকের সামনে স্বর্গরাজ্যের দরজা বন্ধ করে দাও। নিজেরা তো প্রবেশ করই না, যারা চায় তাদেরও ঢুকতে দাও না।
{23:14} ( ভণ্ড শাস্ত্রী ও ফরিশীর দল, ধিক তোমাদের। তোমরা বিধবাদের বিষয়-সম্পত্তি গ্রাস কর, অথচ ধর্মের ভাণ করে লম্বাচওড়া প্রার্থনা আওড়াও, এজন্য বিচারে তোমাদের আরও গুরুতর শাস্তি হবে।)
{23:15} ভণ্ড শাস্ত্রবিদ ও ফরিশীর দল। ধিক তোমাদের! একটি লোককে ধর্মান্তরিত করার চেষ্টায় তোমরা জলে স্থলে ঘুরে বেড়াও, আর কাউকে যদি তা করতে পার তাহলে তোমরা তাকে নিজেদের চেয়েও বড় পাষণ্ড করে তোল।
{23:16} অন্ধ পথ-প্রদর্শকের দল। ধিক তোমাদের! তোমরা বলে থাক, ‘কেউ যদি মন্দিরের নামে দিব্যি করে তাতে কিছু যায় আসে না, কিন্তু কেউ যদি মন্দিরের স্বর্ণের দিব্যি করে তাহলে সে শপথবদ্ধ হয়।’
{23:17} নির্বোধ ও অন্ধের দল! বল দেখি, কোনটি বড়? সোনা, না সোনাকে যে পবিত্র করেছে সেই মন্দির?
{23:18} এ কথাও তোমরা বলে থাক, যদি কেউ বেদীর নামে দিব্যি করে তাতে কিছু আসে যায় না, কিন্তু যে বেদী উপরে নৈবেদ্যের দিব্যি করে তবে সে শপথবদ্ধ হয়।
{23:19} ওরে অন্ধের দল! কোনটার গুরত্ব বেশি? নৈবেদ্যেকে পবিত্র করে তার?
{23:20} কাজেই যে কেউ বেদীর দিব্যি করে, সে বেদীর এবং তার উপরে যা কিছু আছে সেগুলিরও দিব্যি করে।
{23:21} আর যে মন্দিরের দিব্যি করে সে মন্দিরের ও মন্দিরের মধ্যে যিনি বাস করেন তাঁর নামেও দিব্যি করে।
{23:22} যে কেউ স্বর্গের দিব্যি করে, সে ঈশ্বরের সিংহাসনের দিব্যিও করে এবং সেই সিংহাসন যিনি অধিষ্ঠিত তাঁর দিব্যি করে।
{23:23} ভণ্ড শাস্ত্রী ও ফরিশীর দল! ধিক তোমাদের! তোমরা পুদিনা, মৌরা এবং জিরারও দশমাংশ দান করে থাক, কিন্তু বিধানের যে গুরুত্বপূর্ণ নির্দেশ-ন্যায়পরায়ণতা, দয়া ও সততা, এগুলিকে তোমরা উপেক্ষা করেছ। তোমাদের উচিত ছিল ঐগুলির সঙ্গে এই নির্দেশগুলিও পালন করা।
{23:24} অন্ধ পথপ্রদর্শকের দল! তোমরা মশা ছেঁকে ফেল, কিন্তু উট গিলে নাও।
{23:25} ভণ্ড শাস্ত্রী ও ফরিশীর দল! ধিক তোমাদের! তোমরা তোমাদের বাসনপত্রের বাইরের দিকটা পরিষ্কার করে থাক, কিন্তু তোমাদের ভেতরটা লোভ ও অসংযমে পরিপূর্ণ।
{23:26} অন্ধ ফরিশী! ভিতরটা আগে পরিষ্কার কর তাহলে বাইরের দিকটা আপনিই পরিষ্কার হয়ে যাবে।
{23:27} ভণ্ড শাস্ত্রী ও ফরিশীর দল! তোমরা চুণকাম করা কবরের মত। বাইরের দিকটা দেখতে সুন্দর, কিন্তু ভেতরটা মড়ার হাড় ও সব রকম আর্বজনায় পূর্ণ হয়ে আছে।
{23:28} ঠিক সেইভাবে বাইরে লোকের চোখে তোমরা ধার্মিক, কিন্তু তোমাদের অন্তর ভণ্ডামি ও উচ্ছৃঙ্খলতায় পরিপূর্ণ।
{i23:29} আসন্ন দণ্ড সম্বন্ধে যীশুর ভবিষ্যদ্বাণী ( লুক 11:47-51 )
{23:29} ভণ্ড শাস্ত্রী ও ফরিশীর দল! ধিক তোমাদের! তোমরা নবীদের জন্য সমাধি রচনা কর ও সাধুদের স্মৃতিস্তম্ভকে সাজাও।
{23:30} আর বল, ‘আমাদের পিতৃপুরুষদের আমলে যদি আমরা বেঁচে থাকতাম তাহলে নবীদের হত্যাকাণ্ডে আমরা অংশগ্রহণ করতাম না।’
{23:31} এ কথার দ্বারা তাহলে তোমরা স্বীকার করছ যে নবীদের যারা খুন করেছে তোমরা তাদেরই সন্তান।
{23:32} তোমরাও তোমাদের পিতৃপুরুষদের ধারা অনুসরণ করে চলেছ।
{23:33} ওরে সর্পের দল! কেউটের বংশ! নরক দণ্ড এড়াবে কি করে?
{23:34} দেখ, আমি তোমাদের কাছে পাঠাব নবীদের, জ্ঞানী ব্যক্তি ও শাস্ত্রবিদদের। তাঁদের কাউকে তোমরা করবে হত্যা, কাউকে করবে ক্রুশবিদ্ধ, কাউকে তোমাদের সমাজভবনে নিয়ে কশাঘাত করবে এবং এক নগর থেকে অন্য নগরে তাদের তাড়া করে বেড়াবে।
{23:35} আর এভাবে ধার্মিক হেবলের রক্তপাত থেকে শুরু করে বরখিয়ের পুত্র সখরিয় যাঁকে তোমরা মন্দির ও যজ্ঞবেদীর মাঝখানে হত্যা করেছিলে-তাঁর রক্তপাত পর্যন্ত পৃথিবীতে যত নির্দোষ রক্ত পাত হয়েছে, তার সমস্ত দায় তোমাদের উপর বর্তাবে।
{23:36} আমি তোমাদের সত্য বলছি, এ যুগের লোকেরাই এ সবের জন্য দায়ী হবে।
{23:37} জেরুশালেম, ওগো জেরুশালেম, তুমি নবীদের হত্যা করেছ এবং তোমার কল্যাণের জন্য যাঁরা প্রেরিত হয়েছিলেন, তাঁদের করেছ প্রস্তরাঘাত। পক্ষীজননী যেমন নিজের ডানার নীচে তার শাবকদের জড়ো করে রাখে, তেমনি কতবার আমি তোমার সন্তানদের একত্র করতে চেয়েছি, কিন্তু তা তুমি করতে দাওনি।
{23:38} তাই, তোমার মন্দির হবে ঈশ্বর পরিত্যক্ত ও জনশূন্য।
{23:39} আমি তোমাদের বলছি, তোমরা যতদিন না বলবে, ‘ধন্য তিনি, প্রভুর নামে যাঁর আগমন’ ততদিন তোমরা আর আমার দর্শন পাবে না।
{i24:1} মন্দিরের বিনাশ সম্বন্ধে যীশুর ভবিষ্যদ্বাণী ( মার্ক 13:1-2 ; লুক 21:5-6 )
{24:1} মন্দির থেকে বেরিয়ে যীশু চলে যাচ্ছিলেন, তাঁর শিষ্যেরা কাছে এসে মন্দিরের দালানগুলোর দিকে তাঁর দৃষ্টি আকর্ষণ করলেন।
{24:2} তিনি তাঁদের বললেন, তোমরা এসব দেখছ বটে, কিন্তু আমি তোমাদের বলছি, এই মন্দিরের একখানি পাথরও আর একখানির উপর থাকবে না, সব ভেঙ্গে চুরমার হয়ে যাবে।
{i24:3} ভাবী ক্লেশ সম্পর্কে ভবিষ্যদ্বাণী ( মার্ক 13:3-13 ; লুক 21:7-19 )
{24:3} যীশু অলিভ পাহাড়ে গিয়ে বসলেন। তাঁর শিষ্যেরা নিভৃতে তাঁর কাছে এসে জিজ্ঞাসা করলেন, এ সব ঘটনা কখন ঘটবে, আমাদের বলুন। আপনার পুনরাগমন ও যুগাবসানের লক্ষণই বা কি?
{24:4} যীশু বললেন, তোমরা সতর্ক থাকবে কেউ যেন তোমাদের প্রতারিত করতে না পারে।
{24:5} অনেকেই আমার নাম নিয়ে আসবে, আর তোমাদের বলবে, ‘আমিই খ্রীষ্ট’। তারা বহুলোককে প্রতারিত করবে।
{24:6} তোমরা বহু যুদ্ধের কথা ও যুদ্ধের বিষয়ে নানা গুজব শুনতে পাবে। এতে তোমরা উদ্বিগ্ন হয়ো না। এসব ঘটনা অবশ্যই ঘটবে, কিন্তু তখনও যুগের অবসান বুঝায় না।
{24:7} একে জাতির বিরুদ্ধে অন্য জাতির, এক রাষ্ট্রের বিরুদ্ধে অন্য রাষ্ট্রের অভ্যুত্থান হবে এবং বিভিন্ন স্থানে দুর্ভিক্ষ ও ভূমিকম্প দেখা দেবে।
{24:8} এ সবই দুর্বিপাকের সূচনা মাত্র।
{24:9} তখন নিপীড়ন করার জন্য লোকে তোমাদের কর্তৃপক্ষের হাতে ধরিয়ে দেবে, তারা তোমাদের হত্যা করবে, আর আমার নামের জন্যই তোমরা সকল জাতির কাছে ঘৃণাস্পদ হবে।
{24:10} তখন অনেকেরই মন ভেঙ্গে যাবে, তারা বিশ্বাস হারাবে। একে অন্যকে শত্রুর হাতে ধরিয়ে দেবে এবং তারা পরস্পরের ঈর্ষা করবে।
{24:11} বহু নকল নবীর আবির্ভাব হবে, তারা অনেককে বিপথে নিয়ে যাবে।
{24:12} অধর্মের আধিক্য ঘটাবে, অধিকাংশ লোকের অন্তর হবে প্রেমহীন।
{24:13} কিন্তু যে ব্যক্তি শেষ পর্যন্ত স্থির থাকবে সে পরিত্রাণ পাবে।
{24:14} সর্বজাতির সমক্ষে সাক্ষ্য স্বরূপ ঐশ রাজ্যের সুসমাচার সমগ্র জগতে প্রচারিত হবে। তখনই হবে কালের অন্ত।
{i24:15} জেরুশালেমে ভয়াবহ সঙ্কট ( মার্ক 13:14-23 ; লুক 21:20-24 )
{24:15} তোমরা যখন দেখবে যে নবহী দানিয়েল কথিত সেই ‘ঘৃর্ণাহ বস্তু’ পবিত্র স্থানে দণ্ডায়মান (পাঠক এর অর্থ বুঝে নিক),
{24:16} তখন যারা, যিহুদীয়াতে থাকবে তারা যেন পাহাড়ী অঞ্চলে পালিয়ে যায়।
{24:17} যে ব্যক্তি বাড়ির ছাদের উপরে থাকবে সে যেন তার বাড়ি থেকে জিনিসপত্র নেবার জন্য নীচে না নামে,
{24:18} এবং যে ব্যক্তি মাঠে থাকবে সে যেন তার পোষাক নেবার জন্য ফিরে না আসে।
{24:19} হায়, যে সব নারী তখন গর্ভবতী থাকবে, আর যাদের কোলে শিশু থাকবে তাদের কত কষ্টই না হবে।
{24:20} প্রার্থনা করো, যেন তোমাদের এই পলায়ন শীতকালে বা সাব্বাথ বারে না হয়।
{24:21} কারণ সে সময়ে এমন নিদারুণ দুঃখকষ্ট উপস্থিত হবে যে জগতের আদি থেকে আজ পর্যন্ত যা কখনও হয় নি, যা কখনও হবে না।
{24:22} সেই দিনের সংখ্যা ঈশ্বর কমিয়ে দিয়েছেন। তিনি যদি তা না করতেন, তাহলে কোন প্রাণীই রক্ষা পেত না। মনোনীত লোকদের কথা চিন্তা করেই সেই দিনের সংখ্যা কমিয়ে দেওয়া হয়েছে।
{24:23} কেউ যদি তখন তোমাদের বলে যে খ্রীষ্ট এখানে রয়েছেন কিম্বা ওখানে আছেন সে কথা বিশ্বাস করো না।
{24:24} কারণ অনেক নকল খ্রীষ্ট ও ভুয়ো নবীর আবির্ভাব ঘটবে। তারা এমন সব চমকপ্রদ নিদর্শন ও অলৌকিক কাণ্ড দেখাবে যার ফলে মনোনীতরাও প্রতারিত হতে পারে।
{24:25} দেখ, আগে থেকেই আমি তোমাদের এসব বলে রাখলাম।
{24:26} কাজেই লোকে যদি তোমাদের বলে, ‘তিনি মরুপ্রান্তরে রয়েছেন’, তোমরা সেখানে যেও না, কিম্বা যদি তারা বলে, ‘তিনি এখানে গুপ্তভাবে আছেন'-সে কথা বিশ্বাস করো না।
{24:27} বিদ্যুতের ঝলক যেমন হঠাৎ পূর্বদিক থেকে পশ্চিমদিক পর্যন্ত সমগ্র আকাশকে আলোকিত করে, ঠিক সেইভাবে মানবপুত্রের আগমন হবে।
{24:28} যেখানে শব সেখানে শকুনরা এসে জুটবে।
{i24:29} মানবপুত্রের আগমন ( মার্ক 13:24-27 ; লুক 21:25-28 )
{24:29} সে সব দিনের দুঃখ ক্লেশের শেষে, সূর্য ঢেকে যাবে অন্ধকারে, চাঁদ আর দেবে না আলো, আকাশ থেকে খসে পড়বে তারকারাজি প্রকম্পিত হবে নভোমণ্ডল।
{24:30} তখন আকাশের বুকে মানবপুত্রের আগমনের চিহ্ন প্রকাশ পাবে, আর পৃথিবীর সমস্ত জাতি বক্ষে করাঘাত করে বিলাপ করবে। তারা মানপুত্রকে মহাপরাক্রমে মহিমান্বিত হয়ে মেঘবাহনে আসতে দেখবে।
{24:31} তূর্যধ্বনি সহকারে তিনি তাঁর দূতদের প্রেরণ করবেন। তাঁরা জগতের এক প্রান্ত থেকে অন্য প্রান্ত পরিভ্রমণ করে পৃথিবীর চারদিক থেকে তাঁর মনোনীতদের একত্র করবেন।
{i24:32} ডুমুর গাছের উপমা ( মার্ক 13:28-31 ; লুক 21:29-33 )
{24:32} ডুমুর গাছ থেকে এই শিক্ষা নাও। ডুমুর গাছের শাখায় যখন কোমল পল্লবের উদ্গম হয় তখন তোমরা বুঝতে পার যে গ্রীষ্মকাল আসতে আর দেরী নেই।
{24:33} অনুরূপ ভাবে যখন তোমরা এ সব দেখতে পাবে তখন জানবে যে অন্তিমকাল আসন্ন, একেবারে দ্বারপ্রান্তে উপস্থিত।
{24:34} আমি তোমাদের সত্যিই বলছি, এই প্রজন্ম অবসানের পূর্বেই এ সমস্ত ঘটনা ঘটবে।
{24:35} আকাশ ও পৃথিবী লুপ্ত হবে, কিন্তু আমার বাক্য কখনও লোপ পাবে না।
{i24:36} মানবপুত্রের আকস্মিক আগমন ( মার্ক 13:32-37 ; লুক 17:26-30 , 34-35 )
{24:36} সেই দিনের ও সেই ক্ষণের কথা কেউ জানে না, স্বর্গদূতেরাও না, এমন কি পুত্রও সে কথা জানেন না। একমাত্র পিতাই জানেন।
{24:37} নোহের সময়ে যা ঘটেছিল, মানবপুত্রের আবির্ভাবের সময়েও ঠিক তাই ঘটবে।
{24:38} মহাপ্লাবনে আগে নোহ যেদিন জাহাজে গিয়ে উঠলেন সেদিন পর্যন্ত লোকে পানাহার করেছে, বিবাহ করেছে ও বিবাহ দিয়েছে,
{24:39} যতদিন না মহাপ্লাবন এসে তাদের সকলকে ভাসিয়ে নিয়ে গেছে ততদিন তারা কিছুই বুঝতে পারে নি। মানবপুত্রের আবির্ভাবের সময়ে তেমনিই হবে।
{24:40} তখন মাঠে দুজন লোক থাকলে, একজনকে তুলে নেওয়া হবে, অন্যজন পরিত্যক্ত হবে।
{24:41} দুজন স্ত্রীলোক জাঁতা পিষতে থাকলে, একজনকে নিয়ে যাওয়া হবে, অন্যজন পড়ে থাকবে।
{24:42} কাজেই সজাগ থেক, কারণ তোমাদের প্রভু যে কখন এসে পড়বেন তা তোমরা জান না।
{24:43} মনে রাখবে, রাত্রির কোন প্রহরে চোর আসবে তা যদি গৃহকর্তা জানত তাহলে সে অবশ্যই সজাগ থাকত, ঘরে সিঁধ কাটতে দিত না।
{24:44} কাজেই তোমরা প্রস্তুত হয়ে থাকবে, কারণ মানবপুত্র এমন সময়ে আসবেন যে সময়ে তাঁর আগমন প্রত্যাশা করবে না।
{i24:45} বিশ্বস্ত ও অবিশ্বস্ত ভৃত্য ( লুক 12:41-48 )
{24:45} বিশ্বস্ত ও বুদ্ধিমান ভৃত্য কে, যার উপরে তার মনিব গৃহের অন্যান্য সকলের ভার দিয়ে যথাসময়ে তাদের আহারের ব্যবস্থা করতে বলবেন?
{24:46} ধন্য সেই ভৃত্য, যার মনিব বাড়ি ফিরে এসে তাকে সেই কাজে ব্যস্ত দেখতে পাবেন।
{24:47} আমি সত্যই তোমাদের বলছি, তিনি তাঁর সমস্ত সম্পত্তির ভার তার উপরেই অর্পণ করবেন।
{24:48} কিন্তু সে যদি অসৎ হয়, তাহলে সে, ‘মনিবের বাড়ি ফিরে আসার অনেক দেরী আছে'-
{24:49} এই ভেবে তার সহকর্মীদের প্রহার করতে আরম্ভ করবে এবং মাতালদের সঙ্গে পানাহার শুরু করবে,
{24:50} তারপর সে যেদিন প্রত্যাশা করবে না বা যে মূহুর্তে সে সচেতন থাকবে না তেমনি এক সময়ে তার মনিব ফিরে আসবেন।
{24:51} তখন তিনি তাকে উচ্ছেদ করে প্রতারকদের দলে তাকে নিক্ষেপ করবেন। সেখানেই শোনা যাবে তার অনুশোচনা ও আক্ষেপের আর্তস্বর।
{i25:1} দশ কুমারীর উপাখ্যান
{25:1} আসন্ন স্বর্গরাজ্যের বর্ণনা এভাবে করা যেতে পারে: দশজন কুমারী কন্যা প্রদীপ হাতে বরকে বরণ করতে গেল।
{25:2} তাদের মধ্যে পাঁচজন বুদ্ধিহীনা, আর পাঁচজন ছিল বুদ্ধিমতী।
{25:3} বুদ্ধিহীনারা প্রদীপ নিল বটে, কিন্তু সঙ্গে তেল নিল না।
{25:4} বুদ্ধিমতীরা কিন্তু প্রদীপের সঙ্গে পাত্রে করে তেলও নিয়ে গেল।
{25:5} বর আসতে দেরী হওয়ায় তারা সবাই তন্দ্রায় আচ্ছন্ন হয়ে ঘুমিয়ে পড়ল।
{25:6} মাঝরাতে সাড়া পড়ে গেল, ‘বর আসছে, বর আসছে, তাকে বরণ করতে এগিয়ে যাও’।
{25:7} কুমারীরা তখন জেগে উঠে নিজেদের প্রদীপের সলতে ঠিক করে নিল।
{25:8} বুদ্ধিহীনারা বুদ্ধিমতীদের বলল, ‘তোমাদের তেল থেকে কিছুটা আমাদের দাও, কারণ আমাদের প্রদীপ নিভে আসছে।’
{25:9} কিন্তু বুদ্ধিমতীরা বলল, ‘তাহলে কিন্তু কারোরই কুলোবে না। তোমরা বরং দোকানে গিয়ে কিনে নাও।’
{25:10} বুদ্ধিহীনা কুমারীরা তেল কিনতে গেল, এদিকে বর এসে পড়ল এবং যারা তৈরী ছিল তারাই গেল বরের সঙ্গে বিয়ের আসরে। তারপর দরজা বন্ধ হয়ে গেল।
{25:11} অন্য কুমারীরা ফিরে এসে চীৎকার করতে লাগল, ‘প্রভু, প্রভু, দরজা খুলুন’।
{25:12} কিন্তু বর উত্তর দিলেন, ‘সত্যিই বলছি, আমি তোমাদের চিনি না’।
{25:13} কাজেই তোমরা সজাগ থেকো, কারণ সেই দিনক্ষণের কথা তোমরা জান না।
{i25:14} তিন ভৃত্যের উপমা ( লুক 19:11-27 )
{25:14} আসন্ন স্বর্গরাজ্যের কথা এভাবেও বলা যায়: কোন এক ব্যক্তি বিদেশে যাবার সময়ে তাঁর ভৃত্যদের ডেকে তাদের হাতে তাঁর সম্পত্তির ভার দিলেন।
{25:15} প্রত্যেকের যোগ্যতা অনুসারে তিনি একজনকে পাঁচটি স্বর্ণমুদ্রা, অন্যজনকে দুটি স্বর্ণমুদ্রা ও আর একজনকে এক স্বর্ণমুদ্রা দিয়ে বিদেশে চলে গেলেন।
{25:16} যে ভৃত্যটি পাঁচটি স্বর্ণমুদ্রা পেয়েছিল সে তখনই গিয়ে তা ব্যবসায় খাটিয়ে আরও পাঁচ স্বর্ণমুদ্রা লাভ করল।
{25:17} অনুরূপভাবে যে দুই স্বর্ণমুদ্রা পেয়েছিল সে আরও দুটি স্বর্ণমুদ্রা লাভ করল।
{25:18} কিন্তু যে ভৃত্যটি একটি স্বর্ণমুদ্রা পেয়েছিল সে গিয়ে তার মনিবের দেওয়া সেই স্বর্ণমুদ্রাটি মাটিতে পুঁতে রাখল।
{25:19} অনেকদিন পরে সেই ভৃত্যদের মনিব ফিরে এসে তাদের সঙ্গে হিসাব-নিকাশ করতে বসলেন।
{25:20} যে ভৃত্যটি পাঁচটি স্বর্ণমুদ্রা পেয়েছিল সে আরও পাঁচটি স্বর্ণমুদ্রা এনে বলল, হুজুর আপনি আমাকে পাঁচটি স্বর্ণমুদ্রা দিয়ে গিয়েছিলেন, ‘এই দেখুন, আমি তা দিয়ে আরও পাঁচটি মুদ্রা লাভ করেছি।’
{25:21} তার মনিব তাকে বললেন, ‘বেশ করেছ, তুমি সৎ ও বিশ্বস্ত। তুমি সামান্য বিষয়ে বিশ্বস্ততা দেখিয়েছ, কাজেই তোমার উপরে অনেক বিষয়ের ভার দেব। এখন ভিতরে এসে তোমার মনিবের সঙ্গে আনন্দ কর।’
{25:22} যে ভৃত্য দুটি মুদ্রা পেয়েছিল সেও এসে বলল, ‘হুজুর, আপনি আমাকে দুটি স্বর্ণমুদ্রা দিয়ে গিয়েছিলেন, দেখুন, আমি আরও দুটি মুদ্রা লাভ করেছি।’
{25:23} তার মনিব তাকে বললেন, ‘বেশ করেছ, তুমি সৎ ও বিশ্বস্ত দাস, সামান্য বিষয়ে তুমি বিশ্বস্ত হয়েছ, কাজেই আমি তোমার উপরে অনেক বেশি বিষয়ের ভার দেব। এখন ভিতরে এসে তোমার প্রভুর সঙ্গে আনন্দ কর।’
{25:24} আর যে ভৃত্যটি একটি মুদ্রা পেয়েছিল, সে এসে বলল, হুজুর, আমি জানতাম, ‘আপনি কঠিন লোক, যেখানে আপনি বীজ বপন করেন না, সেখানেও আপনি ফসল কাটেন এবং যেখানে আপনি বীজ ছড়ান নি সেখানেও আপনি ফসল সংগ্রহ করেন।
{25:25} সেজন্য আমি ভয়ে ভয়ে আপনার স্বর্ণমুদ্রাটি মাটিতে পুঁতে রেখেছিলাম। দেখুন, আপনার জিনিস আপনারই রয়েছে।’
{25:26} কিন্তু তার মনিব তাকে বললেন, ‘ওরে অলস, দুষ্ট দাস! তুই যদি জানতিস যে আমি যেখানে বীজ বপন করিনি সেখানেও ফসল কাটি এবং কোন বীজ না ছড়িয়েও ফসল সংগ্রহ করি,
{25:27} তাহলে তোর উচিত ছিল মহাজনদের হাতে আমার ধন গচ্ছিত রাখা, তাহলে আমি ফিরে এসে সুদ সমেত আমার আসল ফিরে পেতাম।
{25:28} তোমরা এর কাছ থেকে মুদ্রাটি কেড়ে নাও এবং যার দশটি মুদ্রা আছে তাকে দিয়ে দাও।
{25:29} যার আছে তাকে আরও দেওয়া হবে, তার বাড়বাড়ন্ত হবে। যার নেই তার যা আছে তাও তার কাছ থেকে কেড়ে নেওয়া হবে।
{25:30} তোমরা এই অপদার্থ ভৃত্যকে বাইরের অন্ধকারে ফেলে দাও। সেখানে অনুশোচনা ও আক্ষেপের আর্তস্বর শোনা যাবে।’
{i25:31} অন্তিম বিচার
{25:31} মানবপুত্র আপন মনিমায় বিভূষিত হয়ে স্বর্গদূতদের সঙ্গে নিয়ে আবির্ভূত হবেন, উপবেশন করবেন তাঁর মহিমামণ্ডিত সিংহাসনে,
{25:32} তখন তাঁর সম্মুখে সর্ব জাতিকে একত্র করা হবে। মেষপালক যেমন ছাগ ও মেষ পৃথক করে, ঠিক সেইভাবে তিনি তাদের পৃথক করবেন।
{25:33} তিনি মেষপালকে রাখবেন তাঁর ডান পাশে আর ছাগগুলোকে রাখবেন বাম পাশে।
{25:34} রাজা তখন তাঁর ডান পাশের লোকদের বলবেন, এস, তোমরা আমার পিতার আশীর্বাদের পাত্র। জগৎ সৃষ্টির শুরু থেকে যে রাজ্য তোমাদের জন্য প্রস্তুত হয়ে আছে তার অধিকার গ্রহণ কর।
{25:35} কারণ আমি ক্ষুধিত ছিলাম, তোমরা আমাকে খাদ্য দিয়েছ। আমি তৃষ্ণার্ত ছিলাম, আমাকে তোমরা পানীয় দিয়েছ। আমি অপরিচিত হলেও তোমরা আমাকে আশ্রয় দিয়েছ
{25:36} আমি বস্ত্রহীন ছিলাম, আমাকে তোমরা বস্ত্রদান করেছ, আমি অসুস্থ হয়ে পড়েছিলাম, তোমরা আমার যত্ন নিয়েছ, আমি কারাগারে বন্দী ছিলাম, তোমরা আমাকে দেখতে এসেছ।
{25:37} তখন ধার্মিকেরা তাঁকে বলবে, প্রভু, কখন আমরা আপনাকে ক্ষুর্ধাত দেখে খেতে দিলাম, কিম্বা তৃষ্ণার্ত দেখে পান করতে দিলাম?
{25:38} কখনই বা আপনাকে অপরিচিত দেখেও আশ্রয় দিলাম কিম্বা আপনাকে বিবসন দেখে বসন পরালাম?
{25:39} আর কখনই বা আপনাকে অসুস্থ দেখে বা কারারুদ্ধ দেখে আপনার কাছে এসেছিলাম?
{25:40} তখন রাজা তাদের বললেন, আমি তোমাদের সত্যিই বলছি, আমার এই দীনহীন ভাইদের একজনের জন্যও যা তোমরা করেছ, জেনো তা আমারই জন্য করেছ।
{25:41} তারপর তিনি তাঁর বাম পাশের লোকদের বলবেন, অভিশাপের পাত্র তোমরা, আমার কাছ থেকে দূর হও। শয়তান ও তার অনুচরদের জন্য যে চিরন্তন অগ্নিকুণ্ড প্রজ্বলিত রয়েছে তোমরা তার মধ্যে যাও।
{25:42} কারণ আমি ক্ষুধার্ত ছিলাম, তোমরা আমাকে খাদ্য দাও নি, তৃষ্ণার্ত ছিলাম পানীয় দাওনি,
{25:43} অপরিচিত ছিলাম, আশ্রয় দাওনি, বিবসন ছিলাম, বসন পরাওনি, অসুস্থ ছিলাম, কারারুদ্ধ ছিলাম, সেবাযত্ন করনি।
{25:44} তখন তারাও উত্তরে বলবে, ‘কখন আমরা আপনাকে ক্ষুধার্ত, তৃষ্ণার্ত, অপরিচিত কিম্বা বিবসন, অসুস্থ বা কারারুদ্ধ দেখে আপনার সেবা করিনি?’
{25:45} উত্তরে তিনি তাদের বললেন, এই দীনতমদের মধ্যে কোনো একজনের জন্যও যা তোমরা করনি, তা আমারই জন্য করনি।
{25:46} এরা যাবে অনন্ত দণ্ড ভোগ করতে, কিন্তু ধার্মিকদের উত্তরণ হবে শাশ্বত জীবনে।
{i26:1} যীশুর দুঃখভোগ ও মৃত্যু সম্বন্ধে ভবিষ্যদ্বাণী ( মার্ক 14:1-2 ; লুক 22:1-2 ; যোহন 11:43-53 )
{26:1} এই সব কথার পরে যীশু তাঁর শিষ্যদের বললেন,
{26:2} তোমরা জান যে আর দুদিন পরে তারণোৎসব শুরু হচ্ছে এবং ক্রুশবিদ্ধ করার জন্য মানবপুত্রকে শত্রুর হাতে ধরিয়ে দেওয়া হবে।
{i26:3} ষড়যন্ত্র
{26:3} সেই সময়ে প্রধান পুরোহিতবৃন্দ ও জাতির প্রবীণর কায়াফা নামে প্রধান পুরোহিতের প্রাসাদে মিলিত হয়ে পরামর্শ করতে লাগলেন,
{26:4} কি করে যীশুকে কৌশলে বন্দী করে হত্যা করা যেতে পারে।
{26:5} তারপর স্থির করলেন, পর্বের সময়ে একাজ করা ঠিক হবে না, কারণ তাহলে জনসাধারণের মধ্যে দাঙ্গাহাঙ্গামা শুরু হয়ে যাবে।
{i26:6} যীশুর অভিষেক ( মার্ক 14:3-9 ; যোহন 12:1-8 )
{26:6} যীশু তখন বেথানিতে শিমোনের বাড়িতে ছিলেন।
{26:7} এই শিমোন একসময় কুষ্ঠরোগে আক্রান্ত হয়েছিলেন। সেই সময়ে এক নারী শ্বেতপাথরের পাত্রে খুব দামী সুগন্ধি আতর নিয়ে তাঁর কাছে এল। তিনি তখন আহারে বসেছিলেন। মেয়েটি সেই আতর তাঁর মাথায় ঢেলে দিল।
{26:8} শিষ্যেরা তা দেখে রুষ্ট হলেন, বললেন, কেন এই অপচয়?
{26:9} এটা তো অনেক দামে বিক্রি করে সেই অর্থ গরীবদের দেওয়া যেতে পারত।
{26:10} এ কথা শুনে যীশু তাঁদের বললেন, এই নারীকে দুঃখ দিচ্ছ কেন? আমার জন্য সে তো ভাল কাজই করেছে।
{26:11} গরীবরা তো তোমাদের কাছে সব সময়ই আছে, কিন্তু আমাকে তোমরা সব সময়ে পাবে না।
{26:12} আমার সমাধির জন্য এই সুগন্ধি আতর ঢেলে সে আমার দেহ অভিষিক্ত করেছে।
{26:13} আমি তোমাদের সত্যিই বলছি, সারা জগতে এই সুসমাচার যেখানেই প্রচারিত হবে, সেখানেই তাকে স্মরণ করে তার এই কাজের কথা উল্লেখ করা হবে।
{26:14} তখন বারো জন শিষ্যের অন্যতম, যিহুদা ইসকারিয়োৎ মহাযাজকের কাছে গিয়ে বলল,
{26:15} আপনাদের হাতে তাঁকে ধরিয়ে দিলে আপনারা আমাকে কী দেবেন? তারা তাকে ত্রিশটি রৌপ্যমুদ্রা দিল।
{26:16} তখন থেকে সে যীশুকে ধরিয়ে দেবার সুযোগের সন্ধানে রইল।
{i26:17} তারণোৎসব ( মার্ক 14:12-21 ; লুক 22:7-13 , 21-23 ; যোহন 13:21-30 )
{26:17} খামিরবিহীন রুটির পর্বের প্রথম দিনে শিষ্যেরা যীশুর কাছে এসে জিজ্ঞাসা করলেন, আপনার জন্য তারণোৎসবের ভোজ আমরা কোথায় প্রস্তুত করব? যীশু তাঁদের বললেন,
{26:18} তোমরা শহরে অমুক লোকের কাছে গিয়ে বল, ‘গুরু বলছেন, আমার সময় আসন্ন, আমি তোমারই গৃহে আমার শিষ্যদের সঙ্গে তারণোৎসব পালন করতে চাই।
{26:19} শিষ্যরা যীশুর নির্দেশ মত তারণোৎসবের ভোজের আয়োজন করলেন।
{26:20} সন্ধ্যা হলে তিনি সেই বারোজন শিষ্যের সঙ্গে আহারে বসলেন।
{26:21} আহারের সময়ে তিনি তাঁদের বললেন, আমি, তোমাদের সত্যিই বলছি, তোমাদের মধ্যে একজন আমাকে ধরিয়ে দেবে।
{26:22} অত্যন্ত দুঃখিত হয়ে তাঁরা প্রত্যেকে তাঁকে বলতে লাগলেন, প্রভু, সে কি আমি?
{26:23} তিনি বললেন, আমাকে যে ধরিয়ে দেবে সেও আমার সঙ্গে এই পাত্রে হাত ডুবাচ্ছে।
{26:24} শাস্ত্রে যেমন লেখা আছে মানবপুত্র সেইভাবেই বিদায় নিচ্ছেন। কিন্তু মানবপুত্রকে যে শত্রুহস্তে সমর্পণ করবে ধিক্ তাকে। সে যদি না জন্মাত তাহলে তার পক্ষে ভাল হত।
{26:25} যে যিহুদা তাঁকে ধরিয়ে দেবে সে তখন বলে উঠল, গুরুদেব, সে কি আমি? তিনি তাকে বললেন, তোমার কথাই ঠিক।
{i26:26} প্রভুর অন্তিম ভোজ ( মার্ক 14:22-26 ; লুক 22:14-20 ; ১ করি 11:23-25 )
{26:26} তাঁরা যখন আহারে বসলেন, তখন যীশু রুটি নিয়ে আশীর্বাদ করলেন এবং সেই রুটি টুকরো করে শিষ্যদের দিয়ে বললেন, নাও, খাও, এই আমার দেহ।
{26:27} পরে তিনি পানপাত্র হাতে নিলেন, ঈশ্বরের প্রশস্তি করে তাঁদের বললেন, তোমরা সকলে এই পাত্র থেকে পান কর,
{26:28} কারণ এ আমার রক্ত, ঈশ্বরের সঙ্গে সম্বন্ধ স্থাপনের জন্য এবং অনেকের পাপ মোচনের জন্য পাতিত।
{26:29} আমি তোমাদের বলছি, এখন থেকে এই দ্রাক্ষারস আমি আর পান করব না, যতদিন না আমার পিতার রাজ্যে তোমাদের সঙ্গে নতুন দ্রাক্ষারস পান করি।
{26:30} তারপর তারণোৎসবের একটি স্তোত্র গান করে তাঁরা বেরিয়ে অলিভ পর্বতে চলে গেলেন।
{i26:31} পিতরের অস্বীকৃতি সম্বন্ধে যীশুর ভবিষ্যদ্বাণী ( মার্ক 14:27-31 ; লুক 22:31-34 ; যোহন 13:36-38 )
{26:31} তারপর যীশু তাঁদের বললেন, আজ রাত্রে আমার জন্যই তোমরা সকলে বিশ্বাস হারাবে ও আমাকে পরিত্যাগ করবে, কারণ শাস্ত্রে লেখা আছে, ‘মেষ পালককে আমি আঘাত করব, আর মেষপাল ছড়িয়ে পড়বে চারদিকে’।
{26:32} কিন্তু আমার পুনরুত্থানের পর আমি তোমাদের আগেই গালীলে গিয়ে পৌঁছাব।
{26:33} পিতর বললেন, আপনার জন্য সকলের পতন হলেও, আমি কিন্তু অটল থাকব।
{26:34} যীশু তাঁকে বললেন, আমি তোমাকে সত্যিই বলছি, আজ রাত্রেই মোরগ ডাকবার আগে আমাকে তুমি তিনবার অস্বীকার করবে।
{26:35} পিতর তাঁকে বললেন, আপনার সঙ্গে যদি আমাকে মরতেও হয় তাহলেও আমি কখনও আপনাকে অস্বীকার করব না। এভাবে অন্য শিষ্যরাও তাঁকে একই কথা বললেন।
{i26:36} গেৎশিমানী উদ্যানে যীশু ( মার্ক 14:32-42 ; লুক 22:39-46 )
{26:36} এরপর যীশু তাঁদের সঙ্গে নিয়ে গেৎশিমানী নামে একটি স্থানে এলেন। শিষ্যদের তিনি বললেন, তোমরা এখানে বল, আমি ওখানে গিয়ে প্রার্থনা করে আসি।
{26:37} তিনি সিবদীয়ের দুই পুত্র ও পিতরকে সঙ্গে নিলেন। দুঃখে ও উৎকন্ঠায় তাঁর হৃদয় ভরে উঠেছিল।
{26:38} তিনি তাঁদের বললেন, আমার প্রাণ মর্মান্তিক যন্ত্রণায় ম্রিয়মান। তোমরা এখানে অপেক্ষা কর এবং আমার সঙ্গে জেগে থাক।
{26:39} আরও কিছুটা এগিয়ে তিনি মাটিতে উপুড় হয়ে পড়লেন এবং প্রার্থনা করলেন, পিতা আমার! যদি সম্ভব হয় তবে এই পানপাত্র আমার কাছ থেকে সরিয়ে নাও। কিন্তু আমার ইচ্ছা নয়, তোমারই ইচ্ছা পূর্ণ হোক।
{26:40} শিষ্যদের কাছে ফিরে এসে তিনি দেখলেন, তাঁরা ঘুমিয়ে পড়েছেন। পিতরকে তিনি বললেন, একি! তোমরা ঘুমোচ্ছ? তোমরা কি আমার সঙ্গে এক ঘন্টাও জেগে থাকতে পারলে না?
{26:41} জেগে থাক এবং প্রার্থনা কর, যাতে তোমরা প্রলোভনে না পড়। আত্মা আগ্রহী হলেও দেহ দুর্বল।
{26:42} আবার, দ্বিতীয়বার তিনি চলে গেলেন এবং প্রার্থনা করতে লাগলেন, পিতা আমার! যদি এই পানপাত্র সরিয়ে নেওয়া সম্ভব না হয়, যদি আমাকে এই পানপাত্র থেকে পান করতেই হয় তবে তোমার ইচ্ছাই পূর্ণ হোক।
{26:43} আবার এসে তিনি দেখলেন, তাঁরা ঘুমিয়েই আছেন, তাঁদের চোখের পাতা ঘুমে ভারী হয়ে আছে।
{26:44} তাদের কাছ থেকে তিনি আবার চলে গেলেন এবং তৃতীয়বার সেই একই কথা বলে প্রার্থনা করলেন।
{26:45} তারপর শিষ্যদের কাছে ফিরে এসে তিনি তাঁদের বললেন, এখনও ঘুমাচ্ছ, বিশ্রাম করছ এখনও? দেখ, লগ্ন সমাগত। মানবপুত্র পাপীদের হাতে সমর্পিত হতে চলেছেন।
{26:46} ওঠ, চল আমরা3 এগিয়ে যাই। যে আমাকে ধরিয়ে দেবে, ঐ দেখ সে এগিয়ে আসছে।
{i26:47} শত্রুহস্তে যীশু ( মার্ক 15:43-47 ; লুক 22:47-53 ; যোহন 18:3-22 )
{26:47} তাঁর কথা শেষ হতে না হতেই, তাঁর বারোজন শিষ্যের অন্যতম যিহুদা এসে উপস্থিত হল। তার সঙ্গে ছিল প্রধান পুরোহিত ও সমাজপতিদের পাঠানো একদল লোক। তাদের হাতে ছিল তরোয়াল ও লাঠি।
{26:48} সেই বিশ্বাসঘাতক তাদের এই সঙ্কেত দিয়ে বলেছিল, আমি যাকে চুম্বন করব, সে-ই হল ঐ লোক। তোমরা গিয়ে তাকে ধরবে।
{26:49} সে সোজা যীশুর কাছে এগিয়ে এসে তাঁকে সম্ভাষণ জানাল, গুরুদেব, মঙ্গল হোক আপনার! তারপর সে তাঁকে চুম্বন করল।
{26:50} যীশু তাকে বললেন, বন্ধু যা করতে এসেছ করে ফেল। তারা তখন এগিয়ে এসে যীশুকে গ্রেপ্তার করল।
{26:51} যীশুর সঙ্গীদের মধ্যে একজন তরবারি দিয়ে মহাযাজকের ভৃত্যের কান কেটে ফেললেন।
{26:52} যীশু তখন তাঁকে বললেন, তোমার তরবারি যথাস্থানে রেখে দাও। কারণ তরবারি যারা ধারণ করে তারা তরবারিতেই ধ্বংস হয়।
{26:53} তুমি কি মনে কর যে আমি আমার পিতার কাছে আবেদন জানালে তিনি কি আমার জন্য বারোটিরও বেশি দূতবাহিনী পাঠিয়ে দেবেন না?
{26:54} কিন্তু তাহলে কি করে পূরণ হবে শাস্ত্রের এই কথা-যে এ সমস্ত অবশ্যই ঘটবে?
{26:55} যীশু তারপর জনতাকে বললেন, লোকে যেভাবে দস্যুকে ধরতে যায় তোমরা কি সেইভাবে তরোয়াল, লাঠি-সোটা নিয়ে আমাকে ধরতে এসেছ? আমি তো প্রতিদিন মন্দিরে বসেই শিক্ষা দিয়েছি, তখন তো তোমরা আমাকে ধরনি?
{26:56} কিন্তু এ সমস্ত এই জন্যই ঘটল যাতে নবীদের লেখা শাস্ত্রবচন পূর্ণ হয়। শিষ্যেরা তখন সকলে তাঁকে ত্যাগ করে পালিয়ে গেলেন।
{i26:57} প্রধান পুরোহিতের সামনে যীশুর বিচার ( মার্ক 14:53-65 ; লুক 22:54-55 ; যোহন 18:13-14 , 19-24 )
{26:57} যীশুকে গ্রেপ্তার করে তারা প্রধান পুরোহিত কায়াফার কাছে নিয়ে গেল। সেখানে শাস্ত্রী ও সমাজপতিরা সমবেত হয়েছিলেন।
{26:58} কিন্তু পিতর একটু দূর থেকে তাঁকে অনুসরণ করছিলেন। তিনি প্রধান পুরোহিতের গৃহের প্রাঙ্গণ পর্যন্ত এসে ভিতরে ঢুকে পড়লেন এবং শেষ পর্যন্ত কি ঘটে তা দেখার জন্য ভৃত্যদের সঙ্গে গিয়ে বসলেন।
{26:59} পুরোহিতেরা ও সমগ্র মহাসভা যীশুর বিরুদ্ধে এমন একটা মিথ্যা সাক্ষ্যের সন্ধানে ছিল যাতে তাঁকে মৃত্যুদণ্ড দেওয়া হয়।
{26:60} অনেক মিথ্যা সাক্ষী এসে হাজির হলেও সেরূপ সাক্ষ্য প্রমাণ তারা পেল না। অবশেষে দুজন এগিয়ে এল।
{26:61} তারা বলল, এ ব্যক্তি বলেছিল, আমি ঈশ্বরের মন্দির ধ্বংস করে আবার তিনদিনের মধ্যে তা পুনর্নির্মাণ করতে পারি।
{26:62} তখন প্রধান পুরোহিত উঠে দাঁড়িয়ে তাঁকে বললেন, তুমি কি কোন উত্তর দেবে না? এরা তোমার বিরুদ্ধে এসব কি অভিযোগ করেছ?
{26:63} যীশু কিন্তু নীরব রইলেন। প্রধান পুরোহিত তাঁকে, বললেন, জীবনময় ঈশ্বরের দোহাই, আমাদের বল, তুমি কি ঈশ্বরের পুত্র সেই খ্রীষ্ট?
{26:64} যীশু তাঁকে বললেন, আপনি নিজেই বললেন। তাছাড়া আমি আপনাদের বলছি, এখন থেকে আপনারা দেখবেন মানবপুত্র সর্বশক্তিমানের দক্ষিণে উপবিষ্ট। আবার মেঘবাহনে তাঁকে নেমে আসতেও দেখবেন।
{26:65} তখন প্রধান পুরোহিত নিজের পোষাক ছিঁড়ে ফেলে বললেন, এ তো ঘোর ঈশ্বরনিন্দা! অন্য সাক্ষীর আর কী প্রয়োজন? তোমরা তো নিজেরাই এই ঈশ্বরনিন্দা শুনলে।
{26:66} তোমাদের মত কি। তারা উত্তর দিল, হ্যাঁ, এ দোষী, মৃত্যুদণ্ডের যোগ্য।
{26:67} তখন তারা তাঁর মুখে থুতু দিল, তাঁকে ঘুষি মারতে লাগল। কেউ কেউ তাঁকে চড়চাপড় মেরে বলল,
{26:68} ওহে খ্রীষ্ট, ভাববাণী বল, কে তোমাকে মারবে?
{i26:69} পিতরের অস্বীকৃতি ( মার্ক 14:66-67 ; লুক 22:56-62 ; যোহন 18:13-14 , 19-24 )
{26:69} এদিকে পিতর বাইরের প্রাঙ্গণে বসেছিলেন। একজন দাসী তাঁর কাছে এসে বলল, তুমিও তো সেই গালীলের যীশুর সঙ্গে ছিলে।
{26:70} তিলি সকলের সামনে তা অস্বীকার করে বললেন, তুমি কি বলছ তা আমি জানি না।
{26:71} আর একজন দাসী তাঁকে বাইরের ফটকের দিকে যেতে দেখে সেখানে যারা উপস্থিত ছিল তাদের বলল, এই লোকটাও সেই নাসরতের যীশুর সঙ্গে ছিল।
{26:72} তিনি আবার অস্বীকার করলেন এবং দিব্যি করে বললেন, আমি লোকটাকে চিনিই না।
{26:73} সেখানে যারা দাঁড়িয়েছিল কিছুক্ষণ পরে তারা কাছে এসে বলল, সত্যি তুমিও তাদেরই একজন। তোমার কথা শুনেই তা বোঝা যাচ্ছে।
{26:74} তখন তিনি অভিশাপ দিয়ে ও শপথ করে বলতে লাগলেন, আমি ঐ লোকটাকে চিনিই না। তখনই মোরগ ডেকে উঠল।
{26:75} আর পিতরের মনে পড়ল যীশুর সেই কথাটি, ‘মোরগ ডাকবার আগে তুমি আমাকে তিনবার ও অস্বীকার করবে’। বাইরে গিয়ে আর্তকন্ঠে পিতর কাঁদতে লাগলেন।
{i27:1} পীলাতের সম্মুখে যীশু ( মার্ক 15:1 ; লুক 23:1-2 ; যোহন 18:28-32 )
{27:1} পরদিন সকালে পুরোহিত-প্রধানেরা ও সমাজপতিরা সকলে মিলে মন্ত্রণা করতে লাগলেন, কি করে তাঁরা যীশুর মৃত্যু ঘটাতে পারেন।
{27:2} তাঁরা তাঁকে বেঁধে নিয়ে গিয়ে রোমীয় রাজ্যপাল পীলাতের হাতে সমর্পণ করলেন।
{i27:3} ইসকারিয়োতের যিহুদা আত্মহত্যা ( প্রেরিত 1:14-19 )
{27:3} এদিকে, যীশুকে যে ধরিয়ে দিয়েছিল সেই যিহুদা যখন দেখতে পেল যে যীশুকে দণ্ডিত করা হয়েছে, তখন সে অত্যন্ত অনুতপ্ত হল এবং পুরোহিত প্রধান ও সমাজপতিদের কাছে সেই ত্রিশটি রৌপ্যমুদ্রা ফিরিয়ে দিয়ে বলল,
{27:4} আমি পাপ করেছি, নির্দোষ ব্যক্তিকে ধরিয়ে দিয়েছি। কিন্তু তাঁরা বললেন, তাতে আমাদের কি? সে তোমার ব্যাপার।
{27:5} যিহুদা তখন সেই রৌপ্যমুদ্রাগুলি মন্দিরের মধ্যে ফেলে দিয়ে চলে গেল এবং গলায় দড়ি দিয়ে আত্মহত্যা করল।
{27:6} পুরোহিত প্রধানেরা মুদ্রাগুলি তুলে নিয়ে বললেন, এগুলি কোষাগারে রাখা ঠিক হবে না। কারণ এ হল রক্তের মূল্য।
{27:7} তাঁরা পরামর্শ করে বিদেশীদের কবর দেবার জন্য ঐ অর্থ দিয়ে ‘কুমোর ডাঙ্গা’ কিনে নিলেন।
{27:8} এই কারণে ঐ জায়গাটি আজও “রক্ত ক্ষেত্র’ নামে পরিচিত।
{27:9} তাতে নবী যিরমিয়ের এই ভবিষ্যদ্বাণী পূর্ণ হল, ইসরায়েলীরা একটি মানুষের মূল্য ধার্য করল ত্রিশটি মুদ্রা, সেই অর্থ তারা গ্রহণ করল এবং
{27:10} তা দিয়ে তারা কিনে নিল কুমোরের জমি-প্রভু আমাকে বলেছেন এ কথা।
{i27:11} রোমীয় রাজ্যপালের দরবারে যীশু ( মার্ক 15:2-5 ; লুক 23:3-5 ; যোহন 18:33-38 )
{27:11} যীশুকে রাজ্যপালের সামনে উপস্থিত করা হল, রাজ্যপাল তাঁকে বললেন, তুমি কি ইহুদীদের রাজা? যীশু তাঁকে বললেন, আপনি নিজেই বলছেন।
{27:12} প্রধান পুরোহিতদের নেতৃবৃন্দ ও সমাজপতিরা তাঁর বিরুদ্ধে ও অভিযোগ করতে লাগলেন, কিন্তু তিনি তার কোনো উত্তর দিলেন না।
{27:13} তখন পীলাত তাঁকে বললেন, তোমার বিরুদ্ধে এরা এত সব অভিযোগ আনছে, তুমি কি তার কিছুই শুনছ না?
{27:14} যীশু কোনো কথারই উত্তর দিলেন না। এতে রাজ্যপাল অত্যন্ত আশ্চর্য হলেন।
{i27:15} প্রভু যীশুর বিচার ও প্রাণদণ্ড ( মার্ক 15:6-15 ; লুক 23:13-25 ; যোহন 18:39—19:16 )
{27:15} পূর্বের সময়ে রাজ্যপাল একটি রীতি অনুসরণ করতেন, জনসাধারণের ইচ্ছানুসারে যে কোন একজন বন্দীকে তিনি মুক্ত করে দিতেন।
{27:16} সে সময়ে যীশু বারাব্বাস নামে একজন কুখ্যাত বন্দী ছিল।
{27:17} জনতা যখন এসে ভিড় করে দাঁড়াল, তখন তিনি তাদের জিজ্ঞাসা করলেন, তোমরা কার মুক্তি চাও-আমি কাকে ছেড়ে দেব, যীশু বারাব্বাসকে না যাকে খ্রীষ্ট বলে সেই যীশুকে?
{27:18} কারণ তিনি ভালভাবেই জানতেন যে ঈর্ষাবশতই তারা তাঁকে ধরিয়ে দিয়েছিল।
{27:19} পীলাত যখন বিচারের আসনে উপবেশন করলেন সেই সময়ে তাঁর স্ত্রী তাঁকে বলে পাঠালেন, ঐ ধার্মিক ব্যক্তির বিরুদ্ধে তুমি সব কিছু করো না, কারণ ওঁর সম্বন্ধে আমি আজ খুব দুঃস্বপ্ন দেখেছি।
{27:20} এদিকে পুরোহিতদের নেতৃবৃন্দ জনতাকে প্ররোচনা দিল যেন তারা বারাব্বাসের মুক্তি ও যীশুর মৃত্যু দাবী করে।
{27:21} রাজ্যপাল তাদের আবার জিজ্ঞাসা করলেন, তোমরা কাকে চাও? এ দুজনের মধ্যে আমি কাকে মুক্তি দেব? তারা একসঙ্গে বলল, বারাব্বাসকে।
{27:22} পীলাত তাদের বললেন, তাহলে যাকে খ্রীষ্ট বলে সেই যীশুর সম্বন্ধে আমি কি করব? তারা সকলে বলল, ওকে ক্রুশে দেওয়া হোক।
{27:23} পীলাত আবার তাদের বললেন, কী অপরাধ সে করেছে? তারা আরও বেশি চীৎকার করে বলতে লাগল, ওকে ক্রুশে দাও।
{27:24} পীলাত যখন দেখলেন যে তাঁর চেষ্টায় কোনো ফল হচ্ছে না, বরং গোলমাল ক্রমেই বেড়ে চলেছে, তখন তিনি জল নিয়ে জনতার সামনে হাত ধুয়ে বললেন, এই নির্দোষ মানুষটির রক্তপাতের জন্য আমি দায়ী নই, এ দায়-দায়িত্ব সব তোমাদের।
{27:25} তখন সমগ্র জনতা সমস্বরে বলল, ওর রক্তের দায় আমাদের ও আমাদের সন্তানদের উপর বর্তাক।
{27:26} তখন পীলাত বারাব্বাসকে মুক্তি দিলেন এবং যীশুকে কশাঘাত ও ক্রুশবিদ্ধ করার নির্দেশ দিলেন।
{i27:27} যীশুকে সৈনিকদের বিদ্রূপ ( মার্ক 1:16-20 ; যোহন 19:2-3 )
{27:27} তারপর রাজ্যপালের সৈন্যরা যীশুকে রাজভবনে সৈন্যাবাসে নিয়ে গেল এবং সমগ্র সেনাদল তাঁর চারপাশে জড়ো হল।
{27:28} তাঁর জামাকাপড় খুলে নিয়ে তারা তাঁকে একটি গাঢ় বেগুনী পোষাক পরিয়ে দিল।
{27:29} একটি কাঁটার মুকুট গেঁথে তারা তাঁর মাথায় বসিয়ে দিল আর তাঁর ডান হাতে তুলে দিল একটি লাঠি। তাঁর সামনে তারা নতজানু হয়ে উপহাস করে বলতে লাগল, ইহুদী রাজের জয় হোক!
{27:30} তারা তাঁর গায়ে থুতু দিল এবং সেই লাঠি দিয়ে তাঁর মাথায় আঘাত করল।
{27:31} এইভাবে বিদ্রূপ করার পর তারা তাঁর গায়ের সেই পোষাক খুলে নিল, আবার তাঁকে তাঁর নিজের জামাকাপড় পরিয়ে তাঁকে ক্রুশে দেবার জন্য নিয়ে চলল।
{i27:32} যীশুর ক্রুশারোপণ ও মৃত্যু ( মার্ক 15:31-32 ; লুক 23:26-42 ; যোহন 19:17-27 )
{27:32} যাওয়ার পথে তারা সাইরিনবাসী শিমোন নামে এক জনের দেখা পেল। তাকেই তারা বাধ্য করল যীশুর ক্রুশ বয়ে নিয়ে যেতে।
{27:33} তারা গলগথা অর্থাৎ ‘মাথার খুলির স্থান’ নামে জায়গায় পৌঁছাল।
{27:34} সেখানে তাঁকে তিক্ত দ্রাক্ষারস পান করতে দিল, কিন্তু একটু আস্বাদন করে তিনি তা পান করতে চাইলেন না।
{27:35} তারাপর তাঁরা তাকে ক্রুশবিদ্ধ করল এবং পাশা চেলে তাঁর জামাকাপড় নিজেদের মধ্যে ভাগ করে নিল।
{27:36} সেখানে বসে তারা তাঁকে পাহারা দিতে লাগল।
{27:37} “যীশু, ইহুদীদের রাজা, “এই মর্মে একটি অপরাধ-লিপি লিখে তাঁর মাথার উপর টাঙ্গিয়ে দেওয়া হল।
{27:38} তারপর দুজন দস্যুকেও তাঁর সঙ্গে ক্রুশবিদ্ধ করা হল, একজনকে ডানদিকে ও একজনকে বাঁদিকে।
{27:39} যারে সেই পথ দিয়ে যাচ্ছিল তারা মাথা নেড়ে নেড়ে তাকে বিদ্রূপ করতে লাগল,
{27:40} তুমি তো মন্দির ধ্বংস করে আবার তিন দিনের মধ্যে তৈরী করতে পার! এবার নিজেকে বাঁচাও দেখি। তুমি যদি ঈশ্বরের পুত্র হয়ে থাক তবে ক্রুশ থেকে নেমে এস।
{27:41} পুরোহিত প্রধানেরাও অনুরূপভাবে শাস্ত্রী ও সমাজপতিদের সঙ্গে তাঁকে উপহাস করে বলছিলেন,
{27:42} ও অপরকে বাঁচিয়েছে, নিজেকে কিন্তু বাঁচাতে পারছে না। ও নাকি ইসরায়েলের রাজা। তাহলে ক্রুশ থেকে নেমে আসুক, তখন আমরা ওকে বিশ্বাস করব।
{27:43} ঈশ্বরের উপর ও নির্ভর করেছিল, তিনি যদি ওর উপর তুষ্ট থাকেন, তাহলে তিনি ওকে উদ্ধার করুন। কারণ ও তো বলেছিল, ‘আমি ঈশ্বরের পুত্র’।
{27:44} যে দস্যুরা তাঁর সঙ্গে ক্রুশবিদ্ধ হয়েছিল তারাও তাঁকে উপহাস করছিল।
{27:45} বেলা বারোটা থেকে তিনটে পর্যন্ত সারা দেশ অন্ধকার হয়ে রইল।
{27:46} বেলা প্রায় তিনটের সময় যীশু উচ্চকন্ঠে চীৎকার করে বলে উঠলেন, এলী এলী লামা শবক্তানী, অর্থাৎ ঈশ্বর, আমার, ঈশ্বর আমার, কেন আমায় পরিত্যাগ করেছ?
{27:47} সেখানে যারা দাঁড়িয়েছিল তারা একথা শুনে বলল, ও এলিয়কে ডাকছে।
{27:48} তাদের একজন তখনই ছুটে গিয়ে একটা স্পঞ্জ এনে ভিজিয়ে সেটা একটা নলে লাগিয়ে তাঁকে পান করতে দিল।
{27:49} কিন্তু অন্যেরা বলল, থাক, দেখি এলিয় ওকে বাঁচাতে আসেন কি না!
{27:50} যীশু আবার উচ্চকন্ঠে চীৎকার করে প্রাণত্যাগ করলেন।
{27:51} তখনই মন্দিরের যবনিকা উপর থেকে নীচু পর্যন্ত ছিঁড়ে দুভাগ হয়ে গেল, ভূমিকম্প হল, পর্বত বিদীর্ণ হল,
{27:52} সমাধিগুলি খুলে গেল, বহু মৃত পুণ্যাত্মার দেহ পুনরুজ্জীবিত হয়ে উঠল,
{27:53} এবং যীশুর পুনরুত্থানের পর সমাধি থেকে বেরিয়ে এসে তাঁরা পুণ্য নগরীতে প্রবেশ করেছিলেন।
{27:54} শতপতি সেনানায়ক ও তাঁর সঙ্গে যাঁরা যীশুকে পাহারা দিচ্ছিলেন তাঁরা ভূমিকম্প আর ঐ সমস্ত ঘটানা ঘটতে দেখে ভয়ে অভিভূত হয়ে বললেন, সত্যি ইনি ঈশ্বরের পুত্র ছিলেন।
{27:55} সেখানে অনেক মহিলা দূরে দাঁড়িয়ে এ সব দেখছিলেন। যীশুর সেবা করার জন্য তাঁরা গালীল থেকেই তাঁর সঙ্গে এসেছিলেন।
{27:56} তাঁদের মধ্যে ছিলেন মাগদালার মরিয়ম, যাকোব ও যোষেফের মা মরিয়ম ও সিবদীয়ের পুত্রদের মাতা।
{i27:57} যীশুর সমাধি ( মার্ক 15:42-47 ; লুক 23:50-56 ; যোহন 19:38-42 )
{27:57} সন্ধ্যা হবার পর যোষেফ নামে আরিমাথিয়া শহরের একজন ধনী ব্যক্তি সেখানে এলেন। তিনিও যীশুর শিষ্য হয়েছিলেন।
{27:58} তিনি পীলাতের কাছে গিয়ে যীশুর দেহটি চাইলেন। পীলাত তাঁকে দেহটি দিতে নির্দেশ দিলেন।
{27:59} যোষেফ দেহটি নিয়ে পরিষ্কার ক্ষৌমবস্ত্রে জড়ালেন।
{27:60} তারপর নিজের জন্য পাহাড়ের গায়ে খোদিত একটি নূতন সমাধিতে সেই দেহ রাখলেন। তারপর সমাধির মুখে একখানা বড় পাথর গড়িয়ে দিয়ে তিনি চলে গেলেন।
{27:61} মাগদালার মরিয়ম ও মরিয়ম নামে অপর মহিলাও সেখানে সমাধির সামনে বসে পড়লেন।
{27:62} পরের দিন অর্থাৎ উৎসবের প্রস্তুতি দিবসের পরের দিন পুরোহিত প্রধানেরা ও ফরিশীরা একসঙ্গে এসে পীলাতকে বললেন,
{27:63} হে মহামান্য, আমাদের মনে পড়ছে, সেই প্রতারক তার জীবিতকালে বলেছিল, তিনদিন পরে আমি পুনরুত্থিত হব।
{27:64} কাজেই আপনি আদেশ দিন যাতে তিনিদিন পর্যন্ত তার সমাধি পাহারা দেওয়া হয়, পাছে তার শিষ্যেরা এসে দেহটি চুরি করে নিয়ে যায় এবং জনসাধারণকে বলে, ‘মৃতদের মধ্য থেকে তিনি পুনরুত্থিত হয়েছেন’। তাহলে শেষের প্রতারণা প্রথমের চেয়ে আরও গুরুতর হবে।
{27:65} পীলাত তাদের বললেন, প্রহরী তো তোমাদের দেওয়া হয়েছে। তোমরা গিয়ে তোমাদের ইচ্ছামত পাহারার ব্যবস্থা কর।
{27:66} তখন তারা গিয়ে সমাধির প্রস্তরখানির উপর সীলমোহর করে প্রহরী বসিয়ে সমাধিকে সুরক্ষিত করল।
{i28:1} প্রভু যীশুর পুনরুত্থান ( মার্ক 16:1-10 ; লুক 24:1-12 ; যোহন 20:1-10 )
{28:1} বিশ্রামবারের পর, সপ্তাহের প্রথম দিনের প্রত্যুষে, মাগদালার মরিয়ম ও অপর মরিয়ম সমাধি দেখতে এলেন।
{28:2} এমন সময়ে হঠাৎ প্রবল ভূমিকম্প হল-প্রভুর এক দূত স্বর্গ থেকে নেমে এসে সমাধির পাথর সরিয়ে তার উপর বসলেন।
{28:3} তাঁর দেহ ছিল বিদ্যুতের মত, তাঁর পোষাক ছিল তুষারশুভ্র।
{28:4} যারা পাহারা দিচ্ছিল তারা ভয়ে কাঁপতে কাঁপতে মৃতপ্রায় হয়ে পড়ল।
{28:5} স্বর্গদূত মহিলাদের উদ্দেশ করে বললেন, ভয় পেয়ো না, আমি জানি, তোমরা ক্রুশে নিহত যীশুকে খুঁজছ।
{28:6} তিনি এখানে নেই, তাঁর কথা মতই তিনি পুনরুত্থিত হয়েছেন। এস, যেখানে তিনি শায়িত ছিলেন সেই স্থানটি দেখ।
{28:7} তাঁর শিষ্যদের সত্বর সংবাদ দাও যে তিনি মৃতলোক থেকে পুনরুত্থিত হয়েছেন এবং তোমাদের আগেই গালীলে যাচ্ছেন। তোমরা সেখানেই তাঁর দেখা পাবে। এই আমার বক্তব্য।
{28:8} ভয়ে ও গভীর আনন্দে উদ্বেল হয়ে তাঁরা সমাধিস্থল থেকে তাড়াতাড়ি ছুটে চললেন শিষ্যদের সংবাদ দিতে।
{28:9} হঠাৎ যীশু এসে তাঁদের সামনে দাঁড়ালেন, বললেন, তোমাদের মঙ্গল হোক। তাঁরা কাছে গিয়ে তাঁর পা দুখানি জড়িয়ে ধরে তাঁকে প্রণাম করলেন।
{28:10} যীশু তখন তাঁদের বললেন, ভয় পেয়ো না, তোমরা গিয়ে আমার ভ্রাতাদের বল যেন তারা গালীলে চলে যায়, সেখানেই আমার দেখা পাবে।
{28:11} তাঁরা তখনও পথে, ইতিমধ্যে প্রহরীদলের কয়েকজন শহরে গিয়ে পুরোহিত প্রধানদের কাছে সমস্ত ঘটনার বিবরণ পেশ করল।
{28:12} পুরোহিতেরা সমাজপতিদের সঙ্গে একত্র হয়ে পরামর্শ করলেন এবং সেই সৈন্যদের প্রচুর অর্থ দিয়ে বললেন,
{28:13} তোমরা এ কথা বলবে, ‘আমরা রাত্রে যখন ঘুমিয়ে পড়েছিলাম, তখন তার শিষ্যরা এসে তার দেহটা চুরি করে নিয়ে গিয়েছে।’
{28:14} আর এ কথা যদি রাজ্যপালের কানে গিয়ে পৌঁছায় তাহলে আমরা তাঁকে বুঝিয়ে যাতে তোমাদের কোন ক্ষতি না হয় সে ব্যবস্থা করব।
{28:15} তারা টাকা নিয়ে ওদের নির্দেশমত কাজ করল। তাই এই রটনা আজও ব্যাপকভাবে ইহুদীদের মধ্যে প্রচলিত আছে।
{i28:16} যীশু শিষ্যদের দর্শন দিলেন ( মার্ক 16:14-18 ; লুক 24:36-49 ; যোহন 20:19-23 ; প্রেরিত 1:6-8 )
{28:16} যীশু তাঁর এগারোজন শিষ্যকে যে গালীল পর্বতে যাবার নির্দেশ দিয়েছিলেন, সেখানে তাঁরা চলে গেলেন।
{28:17} তাঁকে দেখতে পেয়ে তাঁরা আভূমি নত হয়ে তাঁকে প্রণাম জানালেন, কিন্তু কেউ কেউ সন্দেহও করলেন।
{28:18} যীশু তাঁদের কাছে এসে বললেন, স্বর্গে ও পৃথিবীতে সমস্ত কর্তৃত্ব আমাকে দেওয়া হয়েছে।
{28:19} সুতরাং তোমরা গিয়ে সকল জাতিকে শিষ্য কর, পিতা, পুত্র ও পবিত্র আত্মার নামে তাদের বাপ্তিষ্ম দাও।
{28:20} এবং যে সব আদেশ আমি তোমাদের দিয়েছি সে সব পালন করতে তাদের শিক্ষা দাও। আর জেনে রেখো, যুগান্ত পর্যন্ত আমি সর্বদাই তোমাদের সঙ্গে সঙ্গে আছি।
