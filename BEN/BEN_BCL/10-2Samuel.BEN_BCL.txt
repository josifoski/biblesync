{i1:1} দাউদের কাছে শৌল ও যোনাথনের মৃত্যুসংবাদ
{1:1} শৌলের মৃত্যুর পর অমালেকীদের পরাজিত করে দাউদ ফিরে এলেন এবং সিকলগে দুদিন থাকলেন।
{1:2} তাঁর ফেরার পরের দিন শৌলের শিবির থেকে একটি যুবক দাউদের কাছে এল। তার পরণে ছেঁড়া কাপড়, মাথায় মাটি মাখা। সে সসম্ভ্রমে সাষ্টাঙ্গে দাউদকে প্রণাম করল।
{1:3} দাউদ তাকে জিজ্ঞাসা করলেন, তুমি কোথা থেকে আসছ? সে বলল, আমি ইসরায়েলীদের শিবির থেকে পালিয়ে এসেছি।
{1:4} দাউদ বললেন, কি হয়েছে? ওখানকার কি খবর? সে বলল, আমাদের সৈন্যরা রণক্ষেত্র থেকে পালিয়ে গিয়েছে। অনেক সৈন্য মারা গেছে এবং শৌল ও তাঁর পুত্র যোনাথনও মারা গেছেন।
{1:5} দাউদ তাকে জিজ্ঞাসা করলেন, তুমি কি করে জানলে শৌল আর যোনাথন মারা গেছেন?
{1:6} সেই সংবাদদাতা যুবক তাঁকে বলল, ঘটনাক্রমে আমি গিলবোয়া পর্বতে ছিলাম। দেখলাম, শৌল বর্শার উপরে ভর দিয়ে দাঁড়িয়ে আছেন এবং শত্রুপক্ষের রথ ও অশ্বারোহী সৈন্যরা তাঁকে প্রায় ধরে ফেলেছে।
{1:7} এমনি সময় তিনি পিছন দিকে মুখ ফিরাতেই আমাকে দেখে ডাকলেন। আমি বললাম, বলুন মহারাজ!
{1:8} তিনি জিজ্ঞাসা করলেন, কে তুমি? আমি বললাম, আমি একজন অমালেকী।
{1:9} তিনি আমাকে বললেন, এস, আমাকে হত্যা কর। আমি মারাত্মকভাবে আহত, আমি মরণাপন্ন।
{1:10} আমি নিশ্চিতভাবে বুঝেছিলাম যে তিনি পড়ে গেলেই মারা যাবেন তাই আমি এগিয়ে গিয়ে তাঁকে হত্যা করলাম। তারপর তাঁর মুকুট ও হাতের বালা নিয়ে আমি এখানে আপনার কাছে এসেছি প্রভু।
{1:11} রাগে দুঃখে দাউদ তখন নিজের পরণের কাপড় টেনে ছিঁড়ে ফেললেন। দেখাদেখি তাঁর সঙ্গীরাও তাই করলেন।
{1:12} শৌল ও তাঁর পুত্র যোনাথন এবং পরমেশ্বর প্রভুর প্রজা ইসরায়েলীরা এভাবে যুদ্ধে মারা যাওয়ায় তাঁরা সন্ধ্যা পর্যন্ত শোক পালন করলেন। কিছুই মুখে তুললেন না।
{1:13} দাউদ সেই সংবাদদাতা যুবককে জিজ্ঞাসা করলেন, তুমি কোন দেশের লোক? সে বলল, আমি একজন অমালেকী, আপনারই দেশে থাকি।
{1:14} দাউদ তাকে জিজ্ঞাসা করলেন, তুমি কোন সাহসে পরমেশ্বর প্রভুর অভিষিক্ত ব্যক্তিকে হত্যা করলে?
{1:15} তারপরই দাউদ একজন রক্ষীকে ডেকে বললেন, একে হত্যা কর। সঙ্গে সঙ্গে সে তাকে আঘাত করল।
{1:16} এই অবস্থায়, দাউদ সেই অমালেকীকে বললেন, এই শাস্তির জন্য তুমি নিজেই দায়ী। কারণ, তুমি নিজের মুখেই স্বীকার করেছ যে পরমেশ্বর প্রভুর অভিষিক্ত বক্তিকে হত্যা করেছ এবং নিজের দণ্ড ডেকে এনেছ।
{i1:17} শৌল ও যোনাথনের জন্য দাউদের বিলাপ গাথা
{1:17} দাউদ শৌল ও যোনাথনের জন্য এই বিলাপগাথা রচনা করলেন এবং
{1:18} যিহুদীয়ার সমস্ত লোককে শিখাবার আদেশ দিলেন। গাথাটি যাশারের গ্রন্থে লেখা আছে।
{1:19} হে ইসরায়েল, তোমারই পর্বতে তোমার গৌরব নিহত হল কি করুণভাবে পতন হল সেই মহাবীরদের!
{1:20} গাতে একথা বলো না, ঘোষণা করো না আস্কিলোনের পথে পথে নইলে ফিলিস্তিনীদের মেয়েরা আনন্দ করবে, আনন্দ করবে বিজাতীয়দের কন্যারা।
{1:21} হে গিলবোয়ার পর্বতমালা তোমাদের উপরে শিশির অথবা বৃষ্টি বর্ষিত না হোক, মরুভূমির উষরতা নামুক চিরতরে মহাবীরদের ঢাল সেখানে অমর্যাদায় ভূলুন্ঠিত অনাদরে মলিন হয়ে গেল শৌলের ঢাল।
{1:22} বিপক্ষের রক্তধারা, বীরকুলের মেদ আস্বাদন না করে যোনাথনের ধনুঃশর ফিরতো না কখনও, শৌলের নির্দয় তরবারি ফেরে নি কখনও শূন্য হাতে।
{1:23} শৌল ও যোনাথন ছিলেন দুজনে দুজনের প্রিয়তম, পরমসুন্দর।জীবনে-মরণে তাঁরা বিছিন্ন হন নি কখনও। তাঁরা ছিলেন ঈগলের চেয়েও গতিমান শক্তিমান সিংহের চেয়েও।
{1:24} ওগো ইসরায়েলের মেয়েরা শৌলের জন্য কাঁদ যিনি তোমাদের ঘোর রক্তবর্ণের রমণীয় পোষাকে সাজাতেন, সোনার অলঙ্কারে যিনি ভূষিত করতেন তোমাদের।
{1:25} হায়! বীর সোনানীদের পতন হল, যুদ্ধে নিহত হল তারা! যোনাথন নিহত হয়ে পড়ে আছেন পাহাড়ের কোলে।
{1:26} যোনাথন, আমি তোমার জন্য বেদনার্ত, তুমি আমার কত প্রিয় ছিলে! আমার কাছে তোমার ভালবাসা ছিল অতি সুমধুর রমণীর প্রেমও হার মানে তার কাছে।
{1:27} হায়! বীরেরা সবাই নিপাতিত, অস্ত্রগুলি আর ব্যবহার করবে না তারা সেগুলি আজ পরিত্যক্ত ব্যবহার করার কেউ নেই।
{i2:1} দাউদের রাজ্যভিষেক
{2:1} দাউদ প্রভু পরমেশ্বরের কাছে জানতে চাইলেন, আমি কি যিহুদীয়ার কোনও শহরে গিয়ে তার পরিচালনার ভার নেব? প্রভু পরমেশ্বর তাঁকে সম্মতি জানালেন, দাউদ বললেন, কোন শহরে যাব? তিনি জানালেন, হিব্রোণ।
{2:2} কাজেই দাউদ তাঁর দুই স্ত্রী যিষরিয়েল দেশের মেয়ে অহিনোয়াম এবং কার্মেল নিবাসী নাবলের বিধবা অবিগলকে নিয়ে সেখানে চলে গেলেন।
{2:3} তাছাড়াও সঙ্গে নিলেন তাঁর সঙ্গী অনুচরদের সকলকে তাদের পরিবার সমেত। তারা সকলে হিব্রোণের শহরগুলিতে ঘর বাঁধল।
{2:4} তারপর যিহুদীয়ার লোকেরা দাউদের কাছে এসে তাঁকে যিহুদাকুলের রাজারূপে বরণ করে অভিষেক দান করল। দাউদ যখন শুনলেন, যাবেশ গিলিয়দের লোকেরা শৌলের কবর দিয়েছে
{2:5} তখন তিনি তাদের লোক মারফৎ বলে পাঠালেন, তোমাদের রাজার সমাধি দান করে তাঁর প্রতি তোমরা যে আনুগত্য দেখিয়েছ সেজন্য প্রভু পরমেশ্বর তোমাদের আশীর্বাদ করুন।
{2:6} তিনি কোনদিন তোমাদের প্রতি বিরূপ না হন, তোমরা তাঁর অনন্ত করুণা লাভ কর। এইজন্য আমিও তোমাদের প্রতি সদয় থাকব।
{2:7} শক্তিমান হও, সাহস কর। তোমাদের রাজা শৌলের মৃত্যু হয়েছে এবং যিহদীয়ার লোকেরা আমাকে তাদের রাজারূপে অভিষিক্ত করেছে।
{i2:8} ইসবোশেথের রাজ্যভিষেক
{2:8} ওদিকে শৌলের সেনাপতি নেবের পুত্র অবনের শৌলের পুত্র ইসবোশেথকে নিয়ে জর্ডনের ওপারে মহনায়িমে পালিয়ে গেলেন।
{2:9} সেখানে অবনের ইসবোশেথকে গিলিয়দ, আশের, যিষরিয়েল ও ইসরায়েল রাজ্যের রাজা করলেন।
{2:10} রাজপদে অধিষ্ঠিত হবার সময় তাঁর বয়স চল্লিশ বছর। দুই বছর তিনি রাজত্ব করেন। কিন্তু যিহুদা গোষ্ঠী দাউদের অনুগত ছিল।
{2:11} তিনি হিব্রোণে থেকে যিহুদীয়ার উপরে সাড়ে সাত বছর রাজত্ব করেন।
{i2:12} ইসরায়েল ও যিহুদার যুদ্ধ
{2:12} একদিন অবনের এবং ইসবোশেথের রাজকর্মচারীরা মহনায়িম থেকে গিবিয়োনে গিয়েছিল।
{2:13} সরুয়ার ছেলে যোয়াব দাউদের কর্মচারীদের নিয়ে এগিয়েএল। দুই দলের দেখা হল একটা পুকুরের পাড়ে। পুকুরের দুই পাড়ে দুই দল বসল।
{2:14} অবনের যোয়াবকে বলল, আমাদের দুই দলের কিছু যুবক যুদ্ধ প্রতিযোগিতা করুক। যোয়াব বলল, ঠিক আছে।
{2:15} তখন ইসবোশেথ ও বিন্যামীন গোষ্ঠীর প্রতিনিধি হিসাবে বারোজন যুবক এবং দাউদের বারোজন দাস যুদ্ধ প্রতিযোগিতায় নেমে পড়ল।
{2:16} তারা নিজেদের প্রতিদ্বন্দীর মাথা চেপে ধরে পাঁজরে ছোরা চালিয়ে দিল। ফলে চল্লিশজনই মারা গেল। এই জন্য গিবিয়োনের এই জায়গার নাম হল হিলকাথ্-হাৎসুরিম অর্থাৎ ছুরিকাভূমি।
{2:17} তারপর বেধে গেল ভীষণ যুদ্ধ। অবনের ও ইসরায়েলীরা দাউদের সৈন্যদলের কাছে হেরে গেল।
{2:18} সেখানে সরুয়ার তিন পুত্র ছিলেনঃ যোয়াব, অবিশয়, আর অসাহেল। অসাহেল বুনো হরিণের মত দারুণ জোরে দৌড়াতে পারতেন।
{2:19} তিনি সোজা অবনেরের পিছনে ধাওয়া করেলন।
{2:20} অবনের পিছন ফিরে তাঁকে দেখে জিজ্ঞাসা করলন, তুমি কি অসাহেল? তিনি বললেন, হ্যাঁ।
{2:21} অবনের তাঁকে বললেন, তোমার আশেপাশের কোন সৈন্যের রণসাজ কেড়ে নিয়ে ধারণ কর। কিন্তু অসাহেল কোন দিকে না ফিরে তাঁর পিছনে দৌড়াতে লাগলেন।
{2:22} অবনের আবার অসাহেলকে বললেন, আমার পিছনে ধাওয়া করো না। তোমাকে মারতে বাধ্য করো না। তখন কি করে আমি তোমার ভাই যোয়াবের কাছে মুখ দেখাব?
{2:23} তবু তিনি তাঁর পিছু ছাড়লেন না। তখন অবনের এত জোরে তাঁর পেটে বর্শা গেঁথে দিলেন যে সেটা পিঠ ফুঁড়ে বেরিয়ে এল। অসাহেল মাটিতে পড়ে গেলেন, তাঁর মৃত্যু হল। সেখানে যত লোক ছিল সবাই মৃত অসাহেলের কাছে জড়ো হল, সবাই দাঁড়িয়ে রইল অনড় হয়ে।
{2:24} কিন্তু যোয়াব আর অবিশয় অবনেরকে তাড়া করতে শুরু করলেন। তখন সূর্য ডুবে গেছে, গিবিয়োন মরুপ্রান্তরের পথে গিআহ্-র পূর্ব দিকে আম্মাহ্ পাহাড়ের কাছে তাঁরা এসে পৌঁছালেন।
{2:25} বিন্যামীন গোষ্ঠীর লোকেরা আবার অবনেরের পিছনে দল বেঁধে একটা পাহাড়ের মাথায় গিয়ে দাঁড়াল।
{2:26} অবনের যোয়াবকে ডেকে বললেন, আমরা কি চিরদিন এভাবে যুদ্ধই করব? তুমি কি বুঝতে পারছ না, এর পরিণতি তিক্ততায় গিয়ে দাঁড়াবে? আমরা তোমাদের জাতভাই। কতদিন তোমরা আমাদের এভাবে তাড়িয়ে বেড়াবে? থামবার আদেশ দেবে না?
{2:27} যোয়াব বললেন, আমি চিরজাগ্রত ঈশ্বরের নামে শপথ করে বলছি, তুমি যদি এখন একথা না বলতে, তাহলে আমার লোকেরা আগামীকাল সকাল পর্যন্ত তোমাদের তাড়া করে নিয়ে যেত।
{2:28} তারপর যোয়াব তূরী বাজালেন। যোয়াবের লোকেরা থেমে দাঁড়াল। যুদ্ধ থেমে গেল।
{2:29} অবনের ও তাঁর লোকেরা জর্ডনের উপত্যকা আরাবার মধ্যে দিয়ে সারারাত ধরে হেঁটে জর্ডন নদী পার হলেন। পরের দিন সারা সকাল হেঁটে ফিরে গেলেন মহনায়িমে।
{2:30} যোয়াব অবনেরের পিছু ধাওয়া ছেড়ে নিজের লোকদের এক জায়গায় জড়ো করলেন। তখন দেখা গেল, দাউদের দাসদের মধ্যে ঊনিশজন এবং অসাহেল নেই।
{2:31} অপরপক্ষে দাউদের লোকেরা অবনেরের বিন্যামীন গোষ্ঠীর লোকদের মধ্যে তিনশো ষাট জনকে হত্যা করেছিল।
{2:32} তাঁরা অসাহেলের মৃতদেহ নিয়ে গিয়ে বেথলেহেমে তাঁর পিতার কবরে কবর দিলেন, তারপর তাঁরা রওনা হলেন। সারারাত হেঁটে সকালবেলায় হিব্রোণে পৌঁছালেন।
{3:1} দাউদের পক্ষ ও শৌলের পক্ষের সৈন্যদের মধ্যে যুদ্ধ চলল বহুদিন ধরে। দিনে দিনে দাউদ যত শক্তিশালী হয়ে উঠতে লাগল, শৌলের পক্ষের লোকেরা ততই দুর্বল হয়ে পড়তে লাগল।
{i3:2} দাউদের পুত্রেরা
{3:2} হিব্রোণে দাউদের ছটি পুত্রের জন্ম হল। জ্যেষ্ঠ পুত্র অম্মোন। যিষরিয়েল দেশের মেয়ে অহিনোয়াম তার মা।
{3:3} কিলিয়াব দ্বিতীয় পুত্র।কার্মেল দেসের নাবলের বিধবা স্ত্রী অবিগল তার মা। তৃতীয় পুত্র অবশালোম। গশূরের রাজা তলময়ের কন্যা মাখা তার জননী।
{3:4} চতুর্থ পুত্র আদোনিয়। তার মায়ের নাম হগীত। পঞ্চম শফটিয় তার মায়ের নাম অবিটল
{3:5} এবং ষষ্ঠ পুত্র যিথ্রিয়াম। তার মায়ের নাম ইগ্লা।
{i3:6} দাউদের পক্ষে অবনেরের যোগদান
{3:6} শৌল ও দাউদের দুই পক্ষে যুদ্ধ চলতে লাগল। ইতিমধ্যে অবনের খুব শক্তিশালী হয়ে উঠলেন ও শৌলের পক্ষে বীরত্বের সঙ্গে যুদ্ধ করতে লাগলেন।
{3:7} কিন্তু শৌলের পুত্র ইসবোশেথ একদিন অবনেরকে তিরস্কার করে বললেন, কেন অবনের শৌলের উপপত্নী (অয়ার কন্যা) রিসপার শয্যাসঙ্গী হয়েছেন।
{3:8} এ কথায় অবনের দারুণ রেগে গেলেন। বললেন, তুমি কি ভেবেছ, আমি তোমার বাবার সঙ্গে বিশ্বাসঘাতকতা করেছি, না কি যিহুদার দাসত্ব করছি? প্রথমদিন থেকে আজ পর্যন্ত আমি তোমার পিতা শৌলের, তাঁর ভাইদের ও তাঁর বন্ধুদের অনুগত থেকেছি এবং তোমাকে দাউদের হাতে সমর্পণ না করে পরাজয় থেকে রক্ষা করেছি। তা সত্ত্বেও তুমি আজ আমাকে নারীসংক্রান্ত অপরাধে অভিযুক্ত করছ।
{3:9} পরমেশ্বর প্রতিজ্ঞা করেছেন যে তিনি শৌল ও তাঁর বংশধরদের কাছ থেকে রাজ্য কেড়ে নিয়ে দাউদকে ইসরায়েল ও
{3:10} যিহুদীয়া-দুই রাজ্যেরই রাজা করবেন। আমি যদি ঈশ্বরের এই প্রতিজ্ঞা সফল না করি তাহলে তিনি আমাকে চরম দণ্ড দিন।
{3:11} এতে ইসবোশেথ এমন ভয় পেলেন যে আর একটি কথাও বলতে পারলেন না।
{3:12} অবনের হিব্রোণে দাউদের কাছে দূত মুখে বলে পাঠালেন, এ রাজ্যের রাজা কে হবেন? আসুন, আমার সঙ্গে চুক্তি করুন। আমি আপনাদের সারা ইসরায়েল দেশ জয় করতে সাহায্য করব।
{3:13} দাউদ বললেন, উত্তম প্রস্তাব। তবে একটি শর্তে আমি তোমার সঙ্গে চুক্তি করতে পারি। তুমি যখন আমার সঙ্গে দেখা করতে আসবে, তখন শৌলের কন্যা মিখলকে সঙ্গে করে আনবে, নইলে আমার সঙ্গে দেখা হবে না।
{3:14} সেইসাথে তিনি ইসবোশেথের কাছে দূত মুখে বলে পাঠালেন, আমার স্ত্রী মিখলকে ফিরিয়ে দাও। কারণ, তাকে বিবাহ করার জন্য আমি একশোজন ফিলিস্তিনীর লিঙ্গাগ্রত্বক পণ দিয়েছি।
{3:15} তখন ইসবোশেথ মিখলকে তাঁর স্বামী (লয়িশের পুত্র) পন্টিয়েলের কাছ থেকে নিয়ে এলেন।
{3:16} পন্টিয়েল তার পিছনে পিছনে কাঁদতে কাঁদতে বহুরীম পর্যন্ত এলেন। কিন্তু অবনের তাঁকে বাড়ী ফিরে যেতে বললে তিনি ফিরে গেলেন।
{3:17} অবনের ইসরায়েলী নেতাদের কাছে গিয়ে বললেন, আপনারা অনেকদিন ধরে (কিছু দিন আগেও) দাউদকে আপনাদের রাজা করতে চেয়েছিলেন।
{3:18} এবার আপনাদের সুযোগ এসেছে। কারণ প্রভু পরমেশ্বর প্রতিজ্ঞা করে বলেছেন যে, আমি আমার দাস দাউদকে দিয়ে ফিলিস্তিনী ও অন্যান্য শত্রুদের হাত থেকে আমার প্রজা ইসরায়েলীদের উদ্ধার করব।
{3:19} অবনের বিন্যামীন গোষ্ঠীর লোকদের কাছেও এই কথা বললেন। তারপর তিনি সমগ্র ইসরায়েলী জাতি ও বিন্যামীন গোষ্ঠীর সকলের ইচ্ছার কথা দাউদকে জানাবার জন্য হিব্রোণে দাউদের কাছে পৌঁছালে দাউদ তাঁদের জন্য ভোজের আয়োজন করলেন।
{3:20} অবনেরের সঙ্গে ছিল কুড়িজন লোক। তাঁরা হিব্রোণে দাউদের কাছে পৌঁছালে দাউদ তাঁদের জন্য ভোজের আয়োজন করলেন।
{3:21} অবনের দাউদকে বললেন, আমি এবার ফিরে যাব এবং সমগ্র ইসরায়েলকুলকে আমার মহারাজের পতাকাতলে সমবেত করব। তারা আপনার সাথে চুক্তি স্বাক্ষর করে আপনাকে রাজপদে বরণ করবে। ফলে আপনার ইচ্ছা পূর্ণ হবে এবং আপনি মহানন্দে সবার উপরে রাজত্ব করবেন। দাউদ অবনেরের নিরাপত্তার ব্যবস্থা করে তাঁকে পাঠিয়ে দিলেন।
{i3:22} অবনের নিহত
{3:22} এদিকে যোয়াব এবং দাউদের সৈন্যেরা গিয়েছিলেন একটা জায়গায় হানা দিয়ে আক্রমণ করতে। তাঁরাও সেখানে থেকে প্রচুর জিনিষ পত্র নিয়ে লুঠ করে ঠিক সেই সময়ই ফিরে এলেন। ইতিমধ্যে অবনের দাউদের কাছে বিদায় নিয়ে হিব্রোণ থেকে রওনা হয়ে গেছেন।
{3:23} যোয়াব তাঁর সৈন্যদল নিয়ে ফিরে এসে রাজা দাউদের কাছে অবনের আসা ও বিদায় নিয়ে নিরাপদে চলে যাওয়ার কথা তাঁকে জানান হল।
{3:24} যোয়াব তখন রাজার কাছে গিয়ে বললেন, এ আপনি কি করেছেন? অবনের আপনার কাছে এল আর আপনি তাকে ছেড়ে দিলেন?
{3:25} আপনি কি করেন না করেন, কোথায় যান না যান, সব খবর কৌশলে জেনে নিতে এসেছিল নেরের পুত্র অবনের। আপনি তো তাকে ভালভাবেই চেনেন।
{3:26} দাউদের কাছ থেকে বেরিয়ে এসেই যোয়াব অবনেরকে ধরবার জন্য লোক পাঠালেন। তারা সিরার কুয়োর কাছ থেকে তাঁকে ফিরিয়ে আনল। দাউদ কিন্তু এ ব্যাপারে কিছুই জানালেন না।
{3:27} অবনের হিব্রোণে এলে যোয়াব তাঁকে নগরদ্বার দিয়ে শহরের ভিতরে নিয়ে গেলেন এবং গোপন কথা বলার ছলে একধারে নিয়ে গিয়ে তাঁর পেটে ছুরি চালিয়ে হত্যা করলেন। এইভাবে যোয়াব-তাঁর ভাই অসাহেলের হত্যার প্রতিশোধ নিলেন।
{3:28} দাউদ যখন এ খবর শুনলেন তিনি বললেন, নেরের পুত্র অবনেরের হত্যার ব্যাপারে আমি ও আমার প্রজারা চিরদিন পরমেশ্বরের কাছে নির্দোষ।
{3:29} এর শাস্তি যোয়াব ও তার বংশের উপরেই নেমে আসুক। বংশপরম্পরায় তাদের কেউ না কেউ প্রমেহ, বীভৎস চর্মরোগগ্রস্ত হোক, শক্তিহীন ও দুর্বল হয়ে থাকুক, নিহত হোক, অথবা দারিদ্র্যে অনাহারে জর্জরিত হোক।
{3:30} এইভাবে যোয়াব ও তাঁর ভাই অবিশয় অনবেরকে হত্যা করে গিবিয়োনের যুদ্ধক্ষেত্রে ভ্রাতৃহত্যার প্রতিশোধ নিলেন।
{i3:31} অবনেবের সমাধি
{3:31} তারপর দাউদ যোয়াব ও তাঁর সঙ্গীসাথীদের বললেন, তোমরা নিজেদের পরণের কাপড় ছিঁড়ে ফেল, চট পর এবং অবনেরের জন্য শোক কর। রাজা দাউদ স্বয়ং শবযাত্রায় যোগ দিয়ে শবাধারের পিছনে পিছনে চললেন।
{3:32} হিব্রোণে তাঁরা অবনেরকে কবর দিলেন।
{3:33} রাজা দাউদ অবনেরের সমাধির কাছে কেঁদে কেঁদে বিলাপ গাথা গাইলেন। কেন অবনেরকে মুর্খের মত মরতে হল?
{3:34} তাঁর হাতদুখানি তো বাঁধা ছিল না, ছিল না তো পা দুটিতে কোন বন্ধন, আততায়ীর হাতে লোকে যেমন মরে সেইভাবে তোমার মরণ হল! সেখানে উপস্থিত সবাই তাঁর জন্য কাঁদতে লাগল।
{3:35} সারাদিন লোকেরা দাউদকে কিছু খাওয়াবার জন্য চেষ্টা করতে লাগল কিন্তু দাউদ শপথ করে বললেন, আজ সন্ধ্যের আগে যদি আমি কোন খাদ্য স্পর্শ করি তাহলে ঈশ্বর যেন আমায় মৃত্যু দেন।
{3:36} এই ব্যাপারে লক্ষ্য করে লোকেরা খুশী হল। প্রকৃতপক্ষে, রাজার সব কাজেই লোকেরা সন্তুষ্ট ছিল।
{3:37} দাউদের পক্ষের লোকেরা এবং ইসরায়েলীরা সকলেই সেদিন বুঝেছিল যে, অবনেরের হত্যার পিছনে দাউদের কোন হাত নেই।
{3:38} রাজা তাঁর রাজকর্মচারীদের বললেন, তোমরা নিশ্চয়ই বুঝতে পারছ যে আজ ইসরায়েলের এক মহান নেতা ও যোদ্ধাকে আমরা হারালাম।
{3:39} যদিও আমি ঈশ্বরের অভিষিক্ত রাজা, তবুও আমি নিজেকে আজ বড় দুর্বল বোধ করছি। সরূয়ার পুত্রেরা আমার আয়ত্তের বাইরে। পরমেশ্বর ঐ দুর্বৃত্তদের উপযুক্ত শাস্তি দিন।
{i4:1} ইসবোশেথের প্রাণনাশ
{4:1} শৌলের পুত্র ইসবোশেথ যখন শুনলেন যে, হিব্রোণে অবনের নিহত হয়েছেন তখন ভয় পেয়ে গেলেন এবং সমস্ত ইসরায়েলী প্রজারা ভয়ে সন্ত্রস্ত হয়ে উঠল।
{4:2} বানাহ্ ও রেকভ নামে ইসবোশেথের দুজন দলপতি ছিলেন। এঁদের বাবা রিম্মোন বিরোথের বিন্যামীন গোষ্ঠীর লোক ছিলেন। (বিরোথও বিন্যামীন গোষ্ঠীর এলাকার অন্তর্ভুক্ত ছিল।
{4:3} এখানকার আদি অধিবাসীর গিত্তয়িমে পালিয়ে গিয়েছিলেন এবং সেই থেকে এখনও সেখানেই আছেন।)
{4:4} শৌলের পুত্র যোনাথনের মফিরোশত নামে একটি পুত্র ছিল। শৌল ও যোনাথন যখন নিহত হন তখন তার বয়স ছিল পাঁচ বছর। যিষরিয়েল শহর থেকে শৌল ও যোনাথনের মৃত্যু সংবাদ পৌঁছাবার সঙ্গে সঙ্গে শিশুটিকে নিয়ে তার ধাত্রী পালিয়ে গেল। পালাবার সময় তাড়াতাড়িতে শিশুটি হঠাৎ তার কোল থেকে পড়ে যায় এবং পা দুটিতে খুব আঘাত লাগে। ফলে পা দুটি খোঁড়া হয়ে যায়।
{4:5} এদিকে বিরোথী রিম্মোনের দুই পুত্র বানাহ্ ও রেখব ইসবাশেথের বাড়ির দিকে রওনা হলেন। তাঁরা গিয়ে পৌঁছালেন ভর দুপুরে। ইসবোশেথ তখন শোবার ঘরে। শয়নকক্ষে দিবানিদ্রায় মগ্ন।
{4:6} দ্বাররক্ষী রমণী তখন গম ঝাড়তে ঝাড়তে আলস্যে সেখানেই ঘুমিয়ে পড়লেন। সেই ফাঁকে বানাহ্ আর রেখব ঢুকে পড়লেন বাড়ির মধ্যে।
{4:7} সোজা চলে গেলেন ঘুমন্ত ইসবোশেথের শোবার ঘরে। তাঁকে হত্যা করে তাঁর মাথাটা কেটে নিয়ে বেরিয়ে পড়লেন এবং জর্ডনের উপত্যকা দিয়ে সারারাত হাঁটতে লাগলেন।
{4:8} হিব্রোণে দাউদের কাছে গিয়ে ইসবোশেথের মাথাটা তাঁকে দিয়ে বললেন, দেখুন, যিনি আপনার প্রাণনাশের চেষ্টা করেছিলেন, এটি আপনার সেই শত্রু শৌলের ছেলে ইসবোশেথের মাথা। পরমেশ্বর আজ শৌল ও তাঁর বংশধরকে আমার প্রভু মহারাজের উপর অন্যায়ের প্রতিফল দিলেন।
{4:9} দাউদ তাঁদের বললেন, জীবনের সমস্ত সঙ্কটে যিনি আমাকে রক্ষা করেছেন, সেই চির জাগ্রত পরমেশ্বরের শপথ নিয়ে বলছি,
{4:10} সিকলগে সেই লোকটি যখন আমাকে দারুণ সুসংবাদ দিচ্ছে মনে করে শৌলের মৃত্যু সংবাদ আমাকে দিয়েছিল, তখন সেই সংবাদের জন্য আমি তাকে কি পুরস্কার দিয়েছিলাম?
{4:11} আমি তাকে মৃত্যু দণ্ড দিয়েছিলাম। তাহলে একজন নির্দোষ ব্যক্তিকে নিজের বাড়িতে ঘুমন্ত অবস্থায় যে দুরাচারীরা হত্যা করে, তাদের এর চেয়েও আরও কঠোর ব্যবস্থার প্রয়োজন, নয় কি? তোমরা দুরাচারীরা সেই কাজ করেছ। আমি তার প্রতিশোধ নেব এবং পৃথিবীর বুক থেকে তোমাদের মুছে ফেলব।
{4:12} দাউদের আদেশে তাঁর সৈন্যেরা রেখব ও বানাহ্কে হত্যা করে তাদের হাত-পা কেটে হিব্রোণের এক পুকুরের কাছে ঝুলিয়ে দিল এবং হিব্রোণে অবনেরের সমাধিতে ইসবোশেথের মাথাটার কবর দিল।
{i5:1} ইসরায়েল ও যিহুদীয়ার রাজপদে দাউদের অভিষেক ( ১ বংশা 11:1-9 ; 14:1-7 )
{5:1} ইসরায়েলের সমস্ত গোষ্ঠী হিব্রোণে দাউদের কাছে এসে বলল, আপনার সঙ্গে আমাদের রক্তের সম্পর্ক।
{5:2} অতীতে শৌল যখন আমাদের রাজা ছিলেন, তখন আপনিই ইসরায়েল জাতিকে যুদ্ধে পরিচালনা করেছেন এবং পরমেশ্বর আপনাকে প্রতিশ্রুতি দিয়েছিলেন যে, আপনি তাঁর প্রজাদের পরিচালনা করবেন ও তাদের রাজা হবেন।
{5:3} তাই ইসরায়েলের নেতৃবৃন্দ হিব্রোণে রাজা দাউদের কাছে এসেছেন। তখন দাউদ ঈশ্বরের নামে তাদের সঙ্গে একটি চুক্তি করলেন এবং তাঁরা দাউদকে ইসরায়েলের রাজপদে অভিষিক্ত করলেন।
{5:4} তিরিশ বছর বয়সে দাউদ রাজা হন এবং চল্লিশ বছর রাজত্ব করেন।
{5:5} হিব্রোণ থেকে তিনি যিহুদীয়া শাসন করেন সাত বছর ছয় মাস এবং জেরুশালেম থেকে সমগ্র ইসরায়েল ও যিহুদীয়ার উপর রাজত্ব করেন তেত্রিশ বছর।
{5:6} রাজা দাউদ তাঁর সৈন্য সামন্ত নিয়ে বেরিয়ে পড়লেন জেরুশালেমের বিরুদ্ধে যুদ্ধ যাত্রায়। জেরুশালেমের অধিবাসী যিবুষীরা ভেবেছিল যে দাউদ তাদের শহর জয় করতে পারবেন না। তাই তারা তাঁকে বলল, এই শহরে ঢোকার ক্ষমতা তোমার নেই। কানা-খোঁড়া লোকেরাই তোমাকে আটকাবার পক্ষে যথেষ্ট।
{5:7} কিন্তু দাউদ তাদের সিয়োনের দুর্গ অধিকার করে নিলেন। তখন থেকে এর নাম হল ‘দাউদ নগর’।
{5:8} সেই দিনই দাউদ তাঁর দলের লোকদের বললেন, এখানে এমন কেউ আছ যে আমি যিবুষীদের যতখানি ঘৃণা করি, সেও তাদের তেমনিই ঘৃণা করে? এমন কি তাদের হত্যা করতে তার হাত একটুও কাঁপবে না? তাহলে যাও, জল প্রণালীতে গিয়ে সব কানা-খোঁড়া লোকগুলোকে হত্যা কর। (সেই জন্য প্রচলিত প্রবাদ আছে যে, কানা-খোঁড়ারা প্রভু পরমেশ্বরের মন্দিরে প্রবেশ করতে পারবে না।
{5:9} দুর্গ অধিকার করার পর দাউদ সেখানেই বাস করতে লাগলেন এবং তার নাম দিলেন দাউদ নগর। তারপর দুর্গটিকে ঘিরে নগর গড়ে তুললেন। ভরাট করা পরিখা থেকে নগর পত্তন শুরু হয়েছিল।
{5:10} দিনে দিনে তিনি পরাক্রান্ত হয়ে উঠতে লাগলেন কারণ সর্বাধিপতি প্রভু তাঁর সহায় ছিলেন।
{5:11} টায়ারের রাজা হীরাম দাউদের কাছে শুভেচ্ছা সফরে একদল লোক পাঠালেন। তাদের সঙ্গে পাঠালেন সিডার কাঠ ও সেই সাথে পাঠালেন ছুতোর মিস্ত্রী আর রাজমিস্ত্রীদের। তারা এসে দাউদের জন্য একটি প্রাসাদ নির্মাণ করে দিল।
{5:12} দাউদ বুঝলেন, প্রভু পরমেশ্বর তাঁকে ইসরায়েলের রাজা হিসাবে প্রতিষ্ঠিত করেছেন এবং তাঁর প্রজা ইসরায়েলের জন্য তাঁর রাজ্যের শ্রীবৃদ্ধি করেছেন।
{5:13} হিব্রোণ থেকে জেরুশালেমে আসার পর দাউদ আরও অনেক পত্নী ও উপপত্নী গ্রহণ করেছিলেন এবং আরও অনেক পুত্র-কন্যা লাভ করেছিলেন।
{5:14} জেরুশালেমে তাঁর যে সব পুত্রের জন্ম হয়েছিল তাদের নাম: শাম্মুয়, শোবব, নাথান, শলোমন,
{5:15} যিভর, ইলিশূয়া নেফগ, যাফিয়
{5:16} ইলিশামা, ইলিয়াদা ও ইলিফেলট।
{i5:17} ফিলিস্তিনীদের উরে জয়লাভ ( ১ বংশা 14:8-17 )
{5:17} ফিলিস্তিনীরা যখন শুনল, দাউদ ইসরায়েলের রাজপদে অভিষিক্ত হয়েছেন তখন তারা সসৈন্যে বেরিয়ে পড়ল দাউদের খোঁজে। একথা শুনে দাউদ একটি সুরক্ষিত স্থানে নেমে এলেন।
{5:18} ফিলিস্তিনীরা রাফায়ীম উপত্যকায় এসে উপত্যকাটি দখল করে নিল।
{5:19} দাউদ প্রভু পরমেশ্বরের কাছে জানতে চাইলেন, আমি কি ফিলিস্তিয়া আক্রমণ করব? তুমি কি আমাকে জয়ী করবে? প্রভু পরমেশ্বর জানালেন, হ্যাঁ, আক্রমণ কর। আমি তোমাকে বিজয়ী করব।
{5:20} দাউদ বেলপেরাসীমে গিয়ে ফিলিস্তিনীদের যুদ্ধে পরাজিত করলেন। তিনি বললেন, প্রভু পরমেশ্বর বাঁধভাঙ্গা বন্যার মত সবলে আমার শত্রুদের ভাসিয়ে নিয়ে গেলেন। তাই এই স্থানটির নাম রাখা হল বেল-পেরাসীম।
{5:21} ফিলিস্তিনীরা পালাবার সময় তাদের ঠাকুর প্রতিমা সব ফেলে গেল এবং দাউদও তাঁর সৈন্য-সামন্তেরা সেইসব ঠাকুর প্রতিমা কুড়িয়ে নিয়ে গেলেন।
{5:22} ফিলিস্তিনীরা ফিরে গিয়ে আবার রাফায়ীম উপত্যকা দখল করে নিল।
{5:23} আবার দাউদ প্রভু পরমেশ্বরের নির্দেশ চাইলেন। প্রভু জানালেন, এখান থেকে সোজাসুজি ওদের আক্রমণ করো না। তুঁতগাছের বনের দিকে ওদের পিছন দিক দিয়ে ঘেরাও করো।
{5:24} তুঁত বনের মাথার উপর দিয়ে সৈন্যদের পদধ্বনি শোনামাত্র ছুটে যাবে। জেন, প্রভু পরমেশ্বর, ফিলিস্তিনী সৈন্যবাহিনীকে পরাজিত করার জন্য এগিয়ে গেছেন।
{5:25} প্রভু পরমেশ্বরের নির্দেশ মত দাউদ কাজ করলেন এবং ফিলিস্তিনীদের গেবা থেকে মারতে মারতে তাড়া করে গেষর পার করে দিলেন।
{i6:1} জেরুশালেমে চুক্তিসিন্দুক আনয়ন ( ১ বংশা 13:1-14 ; 15:25—16:6,43 )
{6:1} ইসরায়েলীদের মধ্যে সবচেয়ে সেরা সৈন্যদের দাউদ এক জায়গায় জড়ো করলেন। সংখ্যায় তারা তিরিশ হাজার।
{6:2} সকলকে নিয়ে তিনি গেলেন যিহুদীয়ার বায়লিতে । সেখান থেকে তাঁরা প্রভুর চুক্তিসিন্দুক আনবেন যিনি দূতদ্বয়ের মাঝে সিংহাসনে অধিষ্ঠিত।
{6:3} পাহাড়ের উপরে অবীনাদবের বাড়ি থেকে তাঁরা চুক্তিসিন্দুকটি একটি নতুন গাড়িতে চড়িয়ে বাইরে নিয়ে এলেন। অবীনাদবের দুই ছেলে উজজাহ্ ও অহিয় নতুন গাড়িটাকে চালিয়ে নিয়ে গেল।
{6:4} অহিয় চলল গাড়ির আগে আগে।
{6:5} দাউদ এবং মস্ত ইসরায়েলী প্রজা মনপ্রাণ ঢেলে প্রভুর জয়গান করতে করতে নাচতে নাচতে সাথে সাথে চলতে লাগল। বীণা, তবলা, খঞ্জনী, তূরী ভেরী সব বাজাতে লাগল নাচ গানের তালে তালে।
{6:6} নাথানের খামারের কাছে পৌঁছালে গাড়ির বলদ দুটো হোঁচট খেল। সিন্দুকটা নড়ে উঠল। তাই উজজাহ্ হাত বাড়িয়ে চুক্তিসিন্দুকটা ধরে ফেলল।
{6:7} কিন্তু পরম ঈশ্বর প্রভু এতে উজজাহ্-এর উপর খুব রেগে গেলেন (কারণ তাঁর প্রতি অভক্তি প্রকাশ করা হয়েছে।) এই দোষের জন্য ঈশ্বর তাকে আঘাত করলেন। সে চুক্তি সিন্দুকের পাশে পড়ে মারা গেল।
{6:8} এইভাবে পরম ঈশ্বর প্রভু ক্রুদ্ধ হয়ে উজজাহকে শাস্তি দিলেন বলে দাউদ খুব অসন্তুষ্ট হলেন। তাই তিনি জায়গারটার নাম রাখলেন পেরস উজজাহ্। (উজজার দণ্ড)।
{6:9} তারপর দাউদের মনে পরম ঈশ্বর প্রভুর সম্পর্কে ভয় জাগল। তিনি ভাবতে লাগলেন এখন কি করে প্রভুর এই চুক্তিসিন্দুক আমি এনে রাখব।
{6:10} শেষে তিনি ঠিক করলেন যে সিন্দুকটা জেরুশালেমে নিয়ে যাবেন না, তার পরিবর্তে রাস্তা পাল্টে গাৎ নিবাসী ওবেদ ইদোমের বাড়িতে রেখে দেবেন।
{6:11} ওবেদ ইদোমের বাড়িতে চুক্তিসিন্দুকটি তিনমাস থাকল। প্রভু পরমেশ্বর তাকে এবং তার পরিবারকে আশীর্বাদ করলেন।
{6:12} চুক্তিসিন্দুক থাকার দরুণ প্রভু পরমেশ্বর ওবেদ ইদোমের পরিবার ও তার যাবতীয় সামগ্রীকে আশীর্বাদ করেছেন শুনে দাউদ মহা ধূমধাম ও আনন্দ উৎসব করতে করতে ওবেদের বাড়ি থেকে চুক্তিসিন্দুক জেরুশালেমে নিয়ে গেলেন।
{6:13} বাহকেরা চুক্তিসিন্দুক নিয়ে ছয় পা এগোতেই দাউদ তাদের সেখানে থামিয়ে একটি বৃষ ও একটি হৃষ্টপুষ্ট বাছুর প্রভু পরমেশ্বরের উদ্দেশে বলিদান করলেন।
{6:14} দাউদের কোমরে শুধুমাত্র একটি রেশমী এফোদ জড়ান ছিল। প্রভু পরমেশ্বরের গৌরবের জন্য তিনি সমস্ত শক্তি উজাড় করে মহা উল্লাসে ঘুরে ঘুরে নাচতে লাগলেন।
{6:15} এইভাবে তিনি সমস্ত ইসরায়েলীদের নিয়ে শোভাযাত্রা করে তূরী, ভেরী বাজিয়ে জয়ধ্বনি করতে করতে চুক্তিসিন্দুকটিকে জেরুশালেমে নিয়ে এলেন।
{6:16} শহরের মধ্যে চুক্তিসিন্দুক আনার সময় শৌলের কন্যা মীখল জানালা দিয়ে দেখলেন, রাজা দাউদ ভক্তির আবেগে ঘুরে ঘুরে লাফিয়ে লাফিয়ে নাচছেন। দেখে, মীখলের মনে তাঁর প্রতি ঘৃণা জাগল।
{6:17} চুক্তিসিন্দুক রাখার জন্য দাউদ যে তাম্বুর ব্যবস্থা করেছিলেন বাহকেরা সেই তাম্বুটির মধ্যে সেটি এনে রাখল। তারপর দাউদ হোমবলি ও স্বস্ত্যয়ন বলি উৎসর্গ করলেন পরম ঈশ্বর প্রভুর সামনে।
{6:18} বলি উৎসর্গের ক্রিয়াকর্ম শেষ হলে দাউদ সর্বাধিপতি পরমেশ্বরের নামে প্রজাদের আশীর্বাদ করলেন।
{6:19} এবং ইসরায়েলী প্রজাদের সবাইকে খাদ্য বিতরণ করলেন। নারী-পুরুষ নির্বিশেষে প্রত্যেককে দেওয়া হল একটা করে রুটি, এক টুকরো ঝলসানো মাংস আর কিসমিসের পিঠে। তারপর সকলে নিজের নিজের বাড়িতে ফিরে গেল।
{6:20} সবশেষে দাউদ ফিরে গেলেন নিজের বাড়িতে, পরিবারের সবাইকে আশীর্বাদ জানাতে। শৌলের কন্যা মিখল বেরিয়ে এলেন দাউদকে অভ্যর্থনা করতে। বললেন, ইসরায়েলের দাসীদের সামনে নির্লজ্জ একটা মূর্খের এত আপনি নিজেকে উলঙ্গ করে দেখালেন।
{6:21} দাউদ মীখলকে বললেন, আমি সেই পরম ঈশ্বর প্রভুর সামনেই নেচেছি, যিনি তোমার পিতা ও তাঁর পরিবারের লোকদের পরিবর্তে আমাকেই তাঁর প্রজা ইসরায়েলীদের শাসকরূপে নিয়োগ করেছেন। কাজেই, আমি পরম ঈশ্বর প্রভুর জন্য আরও নাচব এবং
{6:22} এর চেয়েও নিজেকে আরও নীচে নামাব। তুমি আমাকে তুচ্ছ ভাবতে পার কিন্তু তুমি যে দাসীদের কথা বললে, তাদের কাছে আমার সম্মান এতে আরও বেড়ে যাবে।
{6:23} শৌলের কন্যা মিখল সারাজীবন নিঃসন্তান হয়ে রইলেন।
{i7:1} দাউদের কাছে নাথানের সংবাদ
{7:1} রাজা দাউদ এবার নির্বিঘ্নে দৃঢ় হাতে রাজ্য শাসন করতে লাগলেন। প্রভু পরমেশ্বর তাঁকে শত্রুদের হাত থেকে নিরাপদে রাখলেন।
{7:2} একদিন রাজা নবী নাথানকে বললেন, আমি এখানে দেবদারু কাঠের তৈরী প্রাসাদে বাস করছি আর ঈশ্বরের সিন্দুক কি না রাখা হয়েছে তাম্বুর মধ্যে।
{7:3} নাথান রাজাকে বললেন, আপনার মন যা চায় তাই করুন, কারণ প্রভু পরমেশ্বর আপনার সহায়।
{7:4} সেই রাত্রেই প্রভু পরমেশ্বর নির্দেশ দিলেন নাথনকে,
{7:5} যাও, আমার দাস দাউদকে গিয়ে বল, প্রভু বলেছেন, আমার মন্দির যে নির্মাণ করবে সেই জন তুমি নও।
{7:6} মিশর দেশ থেকে ইসরাযেল সন্তানদের উদ্ধার করে আনার সময় থেকে আজও আমি কোন গৃহে বাস করি নি কিন্তু আবাস-তাম্বু ও সম্মেলন শিবিরে অবস্থান করে পরিভ্রমণ করেছি।
{7:7} ইসরায়েলের সঙ্গে সমস্ত যাত্রাপথে নেতারূপে আমার নিযুক্ত কোন গোষ্ঠীপতিকে কখনও কি আমি বলেছি, আমার জন্য দেবদারু কাঠের ঘর কেন তৈরী করে দাও নি?
{7:8} সুতরাং আমার দাস দাউদকে বলো, সর্বাধিপতি পরমেশ্বর বলেছেন, আমি তোমাকে ভেড়ার খোঁয়াড় থেকে মাঠে ভেড়া চরানোর কাজ থেকে তুলে এনে আমার প্রজা ইসরায়েলীদের রাজা করেছি।
{7:9} তুমি যখন যেখানে গিয়েছ, আমি তোমার সঙ্গে থেকেছি, তোমার সমস্ত শত্রুকে ধ্বংস করেছি। পৃথিবীর মহান নেতাদের মত আমি তোমাকে বিখ্যাত করব।
{7:10} উপরন্তু আমি আমার প্রজা ইসরায়েলের বসবাসের জন্য একটি দেশ মনোনীত করেছি। সেখানে তাদের প্রতিষ্ঠিত করব। তারা তাদের নিজের দেশে বাস করবে। সেখান থেকে তাদের আর কোনদিন কোথাও যেতে হবে না। কিম্বা আর কোন দুষ্ট দুরাচারী তাদের উপর আগের মত অত্যাচার করবে না।
{7:11} এদেশে আসার পর শত্রুদের হাত থেকে আমার প্রজা ইসরায়েলীদের রক্ষা করার ভার দিয়েছিলাম জননায়কদের হাতে। এবার সমস্ত শত্রুর হাত থেকে তোমাকে নিষ্কৃতি দিলাম। তোমাকে আমি কুলপতি করব।
{7:12} তোমার আয়ু ফুরালে তুমি চলে যাবে তোমার পিতৃপুরুষদের-কাছে পরলোকে। তখন তোমার এক বংশধরকে আমি তোমার সিংহাসনে প্রতিষ্ঠিত করব। তার রাজ্যের ভিত্তি করব সুদৃঢ়।
{7:13} সে-ই আমার উদ্দেশে একটি মন্দির নির্মাণ করবে এবং আমি তার রাজসিংহাসন চিরস্থায়ী করব।
{7:14} আমি তার পিতা হব এবং সে হবে আমার পুত্র। সে অপরাধ করলে, পিতা যেমন পুত্রকে দণ্ড দেয় তেমনি আমিও তাকে দণ্ড দেব।
{7:15} তোমাকে রাজা করার জন্য শৌলের উপর থেকে আমার কৃপা যেমন ফিরিয়ে নিয়েছিলাম তেমনি তার উপর থেকে আমার কৃপা কখনও ফিরিয়ে নেব না।
{7:16} তোমার বংশ ও তোমার রাজত্ব কখনও নির্মূল হবে না। তোমার সিংহাসন হবে চিরস্থায়ী।
{7:17} এই সমস্ত কথা ও দর্শনের বিষয় নবী নাথান গিয়ে দাউদকে জানালেন।
{i7:18} দাউদের কৃতজ্ঞতা নিবেদন ( ১ বংশা 17:16-27 )
{7:18} রাজা দাউদ আবাস-তাম্বুর ভেতরে গিয়ে প্রভু পরমেশ্বরের সামনে নতজানু হলেন। বললেন, হে সর্বাধিপতি প্রভু পরমেশ্বর! কে আমি? কী এমন আমার বংশ মর্যাদা যে আমায় তুমি এই পর্যায়ে তুলে এনেছ?
{7:19} এত করেও তবু তোমার তৃপ্তি হয় নি হে প্রভু পরমেশ্বর, আগামীদিনে তোমার দাসের বংশকে আরও মহত্তর মর্যাদা দেবে বলে প্রতিশ্রুতি দিয়েছ! এ কী মানুষের কাজ, হে প্রভু পরমেশ্বর?
{7:20} আমি তোমায় আর বেশি কি বলব, তুমি তো তোমার দাসকে জান।
{7:21} তুমি প্রতিশ্রুতি রক্ষার তাগিদে স্বেচ্ছায় এই সমস্ত মহান কাজ করেছ, চেয়েছ তোমার মহিমার কথা জানাতে, চেয়েছ আমায় শিক্ষা দিতে।
{7:22} কত মহান তুমি হে সর্বাধিপতি প্রভু পরমেশ্বর! তোমার মত কেউ নাই, তুমিই একমাত্র অদ্বিতীয় ঈশ্বর, আর কোন ঈশ্বর নাই, এ কথা আমি সুনিশ্চিত জানি।
{7:23} তোমার প্রজা ইসরায়েলের মত আর কোন জাতি আছে এ ভূমণ্ডলে, যাদের তুমি নিজের প্রজা করার জন্য উদ্ধার করে এনেছ দাসত্বের বন্ধন থেকে? যে মহান ও অত্যাশ্চার্য কাজ তুমি করেছ তাতে তোমার নাম ও মহিমা ছড়িয়ে পড়েছে সারা পৃথিবীতে। যাদের তুমি নিজের প্রজা করার জন্য মিশর দেশ থেকে মুক্ত করে এনেছিলে, তাদের তোমার প্রতিশ্রুত দেশে নিয়ে যাবার সাথে সাথে সমস্ত জাতি ও তাদের দেবতাদের বিতাড়িত করেছিলে।
{7:24} তুমি চিরদিনের জন্য ইসরায়েলকে করেছ নিজের প্রজা আর হে প্রভু পরমেশ্বর, তুমি হয়েছ তাদের ঈশ্বর।
{7:25} হে প্রভু পরমেশ্বর, তুমি তোমার দাস আমার সম্পর্কে যে প্রতিশ্রুতি দিয়েছ, যে কথা বলেছ আমার বংশ সম্পর্কে, সেই কথামত তা তুমি পূর্ণ কর চিরকালের জন্য।
{7:26} তোমার নাম মহিমান্বিত হোক, চিরদিন লোকে বলুক, সর্বাধিপতি প্রভু পরমেশ্বর ইসরায়েলের ঈশ্বর এবং তোমার এই দাসের বংশকে তুমি চিরদিন রক্ষা কর।
{7:27} হে সর্বাধিপতি প্রভু, ইসরায়েলের ঈশ্বর, তুমি তোমার দাস আমার কাছে প্রকাশ করেছ এ কথা, বলেছ, আমি তোমাকে রাজকুলপতি করব, তাই, আমি, তোমার দাস তোমার কাছে এই প্রার্থনা নিবেদন করতে সাহসী হয়েছি।
{7:28} হে প্রভু পরমেশ্বর, তুমিই সেই ঈশ্বর, তোমার কথা অভ্রান্ত, তুমি তোমার দাসের কাছে এই মহৎ প্রতিশ্রুতি দান করেছ।
{7:29} তাই তোমার কাছে নিবেদন, তোমার এই দাসের বংশকে চিরদিন কৃপা করো। কারণ, হে প্রভু পরমেশ্বর, তুমিই দিয়েছ এই প্রতিশ্রুতি, তোমার দাসের বংশধারা তোমার আশিসধন্য হয়ে বিরাজ করুক চিরকাল।
{i8:1} দাউদের রাজ্যবিস্তার ( ১ বংশা 18:1-17 )
{8:1} কিছুদিন পর দাউদ ফিলিস্তিনীদের যুদ্ধে পরাজিত করে তাদের দেশ অধিকার করলেন। তারপর আক্রমণ করলেন মোয়াব। তারাও পরাজিত হল।
{8:2} তিনি মোয়াবের বন্দীদের তিন ভাগ করে তিন সারিতে মাটিতে শোয়ালেন, দুভাগ লোককে হত্যা করলেন এবং একভাগ লোককে বাঁচিয়ে রাখলেন। তারাই দাউদের বশ্যতা স্বীকার করে তাঁকে কর দিতে লাগল।
{8:3} এবার দাউদ আক্রমণ করলেন রেহবের পুত্র, সোবার রাজা হদ্দেষরকে। তিনি যাচ্ছিলেন ইউফ্রেটিস নদীর তীরবর্তী অঞ্চলের উপর দখল কায়েম করতে। যুদ্ধে হদ্দেষর পরাজিত হলেন।
{8:4} দাউদ তাঁর এক হাজার রথ, সাতশো অশ্বারোহী সৈন্য এবং কুড়ি হাজার পদাতিক সৈন্যকে বন্দী করলেন। এগুলির মধ্যে তিনি একশোটি রথের ঘোড়াকে বাদ দিয়ে বাকী রথের ঘোড়াগুলির পায়ের শিরা কেটে পঙ্গু করে দিলেন।
{8:5} সোবার রাজা হদদেষরকে সাহায্য করার জন্য দামাস্কাস থেকে সিরিয়ার সৈন্যবাহিনী এগিয়ে এল। দাউদ তাদেরও পরাজিত করলেন। যুদ্ধে তাদের বাইশ হাজার সৈন্য নিহত হল।
{8:6} দাউদ দামাস্কাস এলাকায় সৈন্যদলের ছাউনি ফেললেন। সিরিয়ার লোকেরা তাঁর বশ্যতা স্বীকার করল এবং কর দিতে লাগল। এইভাবে প্রভু পরমেশ্বর দাউদকে সর্বত্র বিজয়ী করতে লাগলেন।
{8:7} হদ্দেষরের সেনাপতিদের সোনার ঢালগলিও দাউদ নিয়ে নিলেন এবং জেরুশালেমে নিয়ে এলেন।
{8:8} সেইসাথে হদদেষরের অধীনস্থ শহর বেতাহ্ ও বেরোথাই থেকে দাউদ প্রচুর পরিমাণে ব্রোঞ্জ নিয়ে এলেন।
{8:9} হামাথের রাজা তোয়ি যখন শুনলেন যে দাউদ হদ্দেষরের সৈন্যবাহিনীকে পরাস্ত করেছেন,
{8:10} তখন তিনি নিজের ছেলে যোরামকে রাজা দাউদের কাছে পাঠালেন হদদেষরকে যুদ্ধে পরাজিত করার জন্য অভিনন্দন ও অভিবাদন জানাতে। এই হদদেষরের সঙ্গে বহুবার তাঁর যুদ্ধ হয়েছে। যোরাম দাউদকে উপহার দেবার জন্য সঙ্গে এনেছিলেন সোনা, রূপো আর ব্রোঞ্জের পাত্র।
{8:11} রাজা দাউদ সেগুলি এবং যে সমস্ত জাতিকে পরাজিত করে তিনি পদানত করেছিলেন, সেই ইদোম, মোয়াব,
{8:12} ফিলিস্তিয়া, আম্মোন, অমালেক এবং হদদেষরের কাছ থেকে লুঠে আনা সমস্ত সোনা-রূপো পরমেশ্বরের কাছে উৎসর্গ করলেন।
{8:13} লবণ উপত্যকায় আঠেরো হাজার ইদোমীক যুদ্ধে নিহত করে ফিরে এলে দাউদের খ্যাতি আর বেড়ে গেল।
{8:14} সারা ইদোম দেশে তিনি সৈন্যশিবির স্থাপন করলেন এবং ইদোমীরা তাঁর অধীন প্রজা হল। প্রভু পরমেশ্বর সব জায়গায় তাঁকে বিজয়ী করতে লাগলেন।
{8:15} দাউদ সমগ্র ইসরায়েলের উপর রাজত্ব করতে লাগলেন। তাঁর শাসন শৃঙ্খলায় প্রজারা ন্যায় ও সুবিচার পেতে লাগল।
{8:16} সরূয়ার পুত্র যোয়াব হলেন প্রধান সেনাপতি। অহীলুদের পুত্র যিহোশাফট হলেন তথ্য বিভাগের অধিকর্তা।
{8:17} অহীটুবের পুত্র সাদোক ও অবিয়াথারের পুত্র অহিমেলক যাজক এবং সরায় ছিলেন রাজসভা প্রধান সচিব।
{8:18} যিহোয়াদার পুত্র বনায় ছিলেন দাউদের দেহরক্ষীদলের অধ্যক্ষ এবং দাউদের পুত্রেরা ছিলেন পুরোহিত।
{i9:1} দাউদ ও মফিবোশত
{9:1} একদিন দাউদ জানতে চাইলেন, শৌলের বংশের আর কি কেউ বেঁচে আছে? যদি থাকে যোনাথনের মুখ চেয়ে তার জন্য আমি কিছু করতে চাই।
{9:2} সেখানে সিবা নামে শৌলের পরিবারের এক কর্মচারী ছিল। তাকে দাউদের কাছে ডেকে আনা হল। দাউদ তাকে জিজ্ঞাসা করলেন, তুমিই কি সিবা? সে বলল, আজ্ঞে হ্যাঁ মহারাজ, আমিই সেই।
{9:3} তখন তিনি তাকে জিজ্ঞাসা করলেন, শৌলের বংশের কেউ কি বেঁচে আছে, যার কোন উপকার করে আমি ঈশ্বরের ইচ্ছা পালন করতে পারি? সিবা রাজাকে বলল, যোনাথনের একটি ছেলে বেঁচে আছে, সে খোঁড়া।
{9:4} রাজা জিজ্ঞাসা করলেন, সে কোথায়? সিবা বলল, তিনি লো-দেবারে আম্মীয়েলের পুত্র মাখীরের বাড়ীতে আছেন।
{9:5} দাউদ তখন লোক পাঠিয়ে মাখীরের বাড়ী থেকে তাঁকে আনালেন।
{9:6} শৌলের পৌত্র, যোনাথনের পুত্র দাউদের কাছে এসে পরম শ্রদ্ধায় উবুড় হয়ে তাঁকে প্রণাম করলেন। দাউদ বললেন, মফিবোশত! তিনি বললেন, যে আজ্ঞে মহারাজ! আমি আপনার দাস।
{9:7} দাউদ তাঁকে বললেন, ভয় পেয়ো না, আমি তোমার পিতা যোনাথনের খাতিরে তোমার জন্য কিছু করতে চাই। তোমার পিতামহ শৌলের সমস্ত ভূ-সম্পত্তি তোমায় ফিরিয়ে দেব এবং তুমি প্রতিদিন তুমি আমার সঙ্গে বসে খাবে।
{9:8} মফিবোশত আবার তাঁকে প্রণাম করে বললেন, মহারাজ, আমি একটা মরা কুকুর, তার বেশি কিছু নই। আমার প্রতি আপনার এত করুণা?
{9:9} রাজা তখন শৌলের কর্মচারী সিবাকে বললেন, আমি তোমার মনিবের নাতিকে শৌল ও তাঁর বংশের যা কিছু ছিল, সব ফিরিয়ে দিলাম।
{9:10} তুমি তোমার পুত্রদের এবং দাসদের নিয়ে তার হয়ে জমি চাষ করবে। যা কিছু ফসল হবে তোমার মনিবের পৌত্রের বাড়ির এনে দেবে। কিন্তু মফিবোশত প্রতিদিন আমার সাথে খাবে। (সিবার পনেরোটি ছেলে ও কুড়িজন দাস ছিল)।
{9:11} সিবা বলল, যে আজ্ঞে মহারাজ, আপনার দাস আপনার আদেশ অক্ষরে অক্ষরে পালন করবে। তখন থেকে মফিবোশত রাজপুত্রের মতই রাজার সঙ্গে একসাথে বসে খেতেন।
{9:12} মফিবোশতের একটি ছোট ছেলে ছিল। তার নাম ছিল মীখা। সিবার বাড়ীতে সকলে মফিবোশতের কর্মচারী হয়ে রইল।
{9:13} মফিবোশত রইলেন জেরুশালেমে রাজপুত্রের মত। তাঁর দুটি পা-ই খোঁড়া ছিল।
{i10:1} দাউদের হাতে আম্মোন ও সিরিয়ার পরাজয় ( ১ বংশা 19:1-9 )
{10:1} কিছুদিন পরে আম্মোন দেশের রাজা নাহশ মারা গেলেন। তাঁর পুত্র হানুন রাজা হলেন।
{10:2} রাজা দাউদ বললেন, হানুনের পিতা নাহশ যেমন আমায় দয়া করেছিলেন তেমনি আমিও হানুনের সঙ্গে বন্ধুত্বপূর্ণ ব্যবহার করব। সেইজন্য দাউদ তাঁর পিতৃশোকে সমবেদনা জানিয়ে দূত পাঠালেন। দূতেরা আম্মোনে এসে পৌঁছালে
{10:3} আম্মোনী নেতারা হানুনকে গিয়ে বললেন, আপনি কি ভেবেছেন দাউদ আপনার পিতার প্রতি সম্মান দেখাবার জন্য আপনাকে সমবেদনা জানাতে দূত পাঠিয়েছেন? মোটেই নয়। দাউদ আপনার কাছে লোক পাঠিয়েছেন (আমাদের আক্রমণ করার জন্য।) রাজ্যের সমস্ত সুলুক-সন্ধান নিতে।
{10:4} হানুন তখন দাউদের দূতদের ধরে তাদের এক গালের দাড়ি কামিয়ে, নিতম্ব পর্যন্ত পরণের কাপড় কেটে বিদায় করে দিলেন।
{10:5} লজ্জায় তারা বাড়ীতে ফিরতে পারছিল না। এই ঘটনার কথা তারা দাউদের কাছে বলে পাঠালে রাজা লোক দিয়ে তাদের জানালেন যে, তাদের দাড়ি না বাড়া পর্যন্ত যেন তারা যিরিহোতেই থাকে। তারপর ফিরে আসবে।
{10:6} আম্মোনীরা বুঝল যে তারা দাউদকে তাদের শত্রু করে ফেলছে। তখন তারা বেথ রহোব ও সোবা থেকে সিরিয়ার কুড়ি হাজার পদাতিক সৈন্য এবং একহাজার সৈন্যসহ মাখার রাজাকে এবং টোব থেকে বারো হাজার সৈন্যকে ভাড়া করে আনল।
{10:7} এই সংবাদ পেয়ে দাউদ তাঁর পরাক্রান্ত সৈন্যবাহিনীসহ সেনাপতি যোয়াবকে পাঠালেন।
{10:8} আম্মোনী সৈন্যরা রাজধানী রব্বা নগরের তোরণদ্বারে ব্যূহ রচনা করল এবং সোবার সিরিয় সেনা আর রহোব, টোব ও মাখার সৈন্যদল খোলা মাঠে শৃঙ্খলাবদ্ধভাবে প্রস্তুত হয়ে থাকল।
{10:9} যোয়াব দেখলেন, তাঁর শত্রু পক্ষ সামনে পিছনে দুদিক থেকেই তাঁকে আক্রমণ করার জন্য তৈরী হয়ে রয়েছে, তখন তিনি তাঁর ইসরায়েলী সৈন্যবাহিনীর বাছা বাছা সৈন্যদের নিয়ে সিরিয় সৈন্যদের সামনে ব্যূহ রচনা করলেন
{10:10} এবং তাঁর ভাই অবিশয়ের পরিচালনায় বাকী সৈন্যদের পাঠালেন আম্মোনী সেনাদলের সাথে মোকাবিলা করতে।
{10:11} যোয়াব তাঁর ভাইকে বললেন, যদি দেখ সিরিয় সেনাদল আমাকে হারিয়ে দিচ্ছে, তখন আমায় সাহায্য করতে এস। আর আম্মোনীরা যদি তোমায় হারিয়ে দেয় তাহলে আমি যাব তোমাকে সাহায্য করতে।
{10:12} সাহস কর। এস আমরা আমাদের জাতির জন্য এবং আমাদের ঈশ্বরের নগরীগুলির জন্য প্রাণপণে যুদ্ধ করি। পরম ঈশ্বর প্রভুর মঙ্গল ইচ্ছা পূর্ণ হোক।
{10:13} যোযাব সসৈন্যে সিরিয় সেনাদের আক্রমণ করতে এগিয়ে চললেন। তারা ভয়ে পালিয়ে গেল।
{10:14} তাদের পালাতে দেখে আম্মোনীরাও অবিশয়ের সামনে থেকে নিজেদের নগরে পালিয়ে গেল। যোয়াব তখন যুদ্ধক্ষেত্র থেকে ফিরে গেলেন জেরুশালেমে।
{10:15} ইসরায়েলের কাছে পরাজিত হয়ে সিরিয়রা আবার একত্র হল।
{10:16} রাজা হদদেষর ইউফ্রেটিস নদীর পূর্বদিকের সিরিয় অধিবাসীদেরও ডেকে পাঠালেন। সোবার রাজা হদদেষরের সেনাপতি শোবকের নেতৃত্বে তারা এসে জড়ো হল হেলমে।
{10:17} দাউদ একথা শুনে সমস্ত ইসরায়েলী সৈন্য একত্র করে, তাদের নিয়ে জর্ডন নদী পার হয়ে হেলমে গিয়ে পৌঁছালেন। সিরিয়ার সৈন্যদল সেখানে যুদ্ধের জন্য তৈরী। দুইদলে যুদ্ধ বেধে গেল।
{10:18} সিরিয় সৈন্যদল ইসরায়লী সৈন্যদলের কাছে পরাজিত হয়ে পালাল। দাউদ সিরিয় সৈন্যদলের সাতশো রথী এবং চল্লিশ হাজার অশ্বারোহী সৈন্যকে বধ করলেন। সেনাপতি শোবকও আহত হলেন এবং যুদ্ধক্ষেত্রেই মারা গেলেন।
{10:19} হদদেষরের অধীন সামন্ত রাজারা ইসরায়েলের কাছে এভাবে পরাজিত হয়ে ইসরায়েলের সঙ্গে সন্ধি করলেন ও তাদের অধীনতা স্বীকার করলেন। সেই থেকে তাঁরা ভয়ে আর কোনদিন আম্মোনীদের সাহায্য করেন নি।
{i11:1} দাউদ ও বৎসেবা
{11:1} পরের বছর বসন্তকালে রাজাদের যুদ্ধযাত্রার মরশুম এলে দাউদ তাঁর সেনাপতি যোয়াবকে সসৈন্যে আম্মোনীদের বিরুদ্ধে যুদ্ধে পাঠালেন। তাঁরা অম্মোনীদের ধ্বংস করে রব্বা শহর অবরোধ করলেন। দাউদ নিজে কিন্তু যুদ্ধে না গিয়ে জেরুশালেমেই থাকলেন।
{11:2} একদিন বিকেলে দাউদ ঘুম থেকে উঠে রাজপ্রাসাদের ছাদে বেড়াচ্ছিলেন। সেখান থেকে দেখতে পেলেন এক অপরূপা সুন্দরী নারী স্নান করছে।
{11:3} দাউদ লোক দিয়ে তার খোঁজখবর নিয়ে জানলেন যে সে ইলিয়ামের কন্যা এবং হিত্তিয় উরিয়ের স্ত্রী।
{11:4} তিনি লোক পাঠিয়ে তাকে আনালেন। সে তাঁর কাছে এলে তিনি তাঁকে শয্যাসঙ্গিনী করলেন। সেই সময় সে ঋতুস্নান করে শুচি হয়েছিল। এরপর সে বাড়ি ফিরে গেল।
{11:5} তারপর সেই নারী সন্তান সম্ভবা হয়েছে একথা বুঝতে পেরে দাউদের কাছে লোক পাঠিয়ে খবরটা জানাল।
{11:6} দাউদ তখন যোয়াবের কাছে লোক মারফৎ বলে পাঠালেন যেন হিত্তিয় উরিয়কে তাঁর কাছে পাঠিয়ে দেওয়া হয়।
{11:7} উরিয় তাঁর কাছে এলে তিনি যোয়াবের কথা, সৈন্যসামন্ত ও যুদ্ধের খবর তাকে জিজ্ঞাসা করলেন।
{11:8} তারপর তাকে বললেন, যাও, বাড়িতে গিয়ে বিশ্রাম কর। উরিয় রাজবাড়ি থেকে বেরিয়ে চলে গেলে রাজা তার বাড়িতে উপহার পাঠালেন।
{11:9} উরিয় কিন্তু বাড়িতে গেল না। সে বাড়ির দ্বাররক্ষীদের সাথে দেউড়িতে ঘুমিয়ে রাত কাটিযে দিল।
{11:10} দাউদ যখন শুনলেন, উরিয় বাড়ি যায় নি তখন তিনি তাকে ডেকে বললেন, কতদিন পর তুমি এলে, তবু বাড়িতে গেলে না কেন?
{11:11} উরিয় বলল, মহারাজ, চুক্তি সিন্দুক এবং ইসরায়েলী ও যিহুদীয়ার লোকেরা তাম্বুতে রয়েছে। আমার মনিব সেনাপতি যোয়াব ও সৈন্যধ্যক্ষেরা খোলা মাঠে ছাউনি ফেলে রয়েছেন, আর আমি এখানে বাড়িতে গিয়ে আরামে খাওয়া দাওয়া করে স্ত্রীর সঙ্গসুখ ভোগ করতে পারি? আপনার দিব্যি, আমি এমন কাজ কখনও করতে পারব না।
{11:12} দাউদ তখন তাকে বললেন, তাহলে, আজ তুমি এখানেই থাক। কাল তোমাকে আমি পাঠিয়ে দেব। উরিয় সেইদিন এবং তারপরের দিনও জেরুশালেমেই থেকে গেল।
{11:13} দাউদ তাকে রাত্রে ভোজে নিমন্ত্রণ করলেন এবং দারুণ মদ খাইয়ে নেশায়চুর করে দিলেন। সে রাত্রেও সে বাড়িতে না গিয়ে দেউড়িতে রাজার রক্ষীদের সঙ্গে ঘুমাল।
{11:14} পরদিন সকালবেলায় দাউদ যোয়াবের কাছে একটা চিঠি লিখে উরিয়ের হাতে পাঠিয়ে দিলেন।
{11:15} চিঠিতে লেখা ছিল: যেখানে তুমুল যুদ্ধ চলছে সেখানে উরিয়কে একেবারে সামনে পাঠিয়ে দাও। তারপর পিছু হটে এস, যেন সে যুদ্ধে মারা পড়ে।
{11:16} যোয়াব তখন একটি নগর অবরোধ করে রেখেছিলেন। তিনি জানতেন, কোনদিকে শত্রুপক্ষের শক্তিশালী যোদ্ধারা যুদ্ধ করছে। সেইদিকে তিনি উরিয়কে পাঠিয়ে দিলেন।
{11:17} শত্রুসৈন্য নগর থেকে বেরিয়ে এসে যোয়াবের সৈন্যদলকে আক্রমণ করল। ঘোরতর যুদ্ধে দাউদের কয়েকজন সেনাধ্যক্ষের সাথে হিত্তিয় উরিয়ও নিহত হল।
{11:18} যোয়াব যুদ্ধের খবর জানিয়ে দাউদের কাছে লোক পাঠালেন
{11:19} এবং তাকে নির্দেশ দিয়ে বললেন, যুদ্ধের সমস্ত বিবরণ শুনে রাজা যদি ক্রুদ্ধ হন
{11:20} এবং বলেন যে, কেন তোমরা নগরের অত কাছে গিয়েছিলে যুদ্ধ করতে? তোমরা কি জানতে না যে তারা নগরের প্রাচীরের উপর থেকে তীর ছুঁড়তে পারে?
{11:21} যেরুব্বেশতের পুত্র অবিমেলক কে বধ করেছিল? তেবেষে প্রাচীরের উপর থেকে একটি স্ত্রীলোক যাঁতার একখানা পাথর ছুঁড়ে তাকে মেরেছিল, তা কি জানতে না? তাহলে কেন তোমরা প্রাচীরের অত কাছে গিয়েছিলে? — তখন তুমি তাঁকে বলো, সৈন্যাধ্যক্ষ উরিয়ও মারা গেছেন।
{11:22} সংবাদ নিয়ে দূত গেল দাউদের কাছে। তাঁর সঙ্গে দেখা করে যোয়াবের সব কথা তাঁকে জানাল।
{11:23} তাঁকে বলল, আমাদের শত্রুপক্ষ আমাদের চেয়ে শক্তিশালী হয়ে নগরদ্বারের বাইরে খোলা মাঠে আমাদের আক্রমণ করতে এসেছিল। আমরা তাড়া করে আবার তাদের নগরের মধ্যে ঢুকিয়ে দিয়েছিলাম।
{11:24} তখন প্রাচীরের উপর থেকে ধর্নুদ্ধরেরা তীর ছুঁড়তে আরম্ভ করে। তাতে মহারাজের কয়েকজন সৈন্যাধ্যক্ষ নিহত হয়েছিল। তাঁদের মধ্যে আপনার দাস উরিয়ও আছেন।
{11:25} দাউদ দূতকে বললেন, যোয়াবকে বলো, তিনি যেন হতোদ্যম না হন। কারণ যুদ্ধে কার মৃত্যু হবে কি হবে না, সে কথা কেউ বলতে পারে না। তুমি বীর বিক্রমে নগর আক্রমণ করে অধিকার কর।
{11:26} উরিয়ের স্ত্রী তার স্বামী উরিয়ের মৃত্যুসংবাদ পেয়ে শোকে আচ্ছন্ন হল।
{11:27} তার শোকের আবেগ কমে গিয়ে অশৌচকাল কেটে গেলে দাউদ লোক দিয়ে তাকে নিজের প্রাসাদে আনালেন ও তাকে বিবাহ করলেন। তাঁদের একটি পুত্র সন্তান জন্ম গ্রহণ করল। দাউদের এইসব কাজে প্রভু পরমেশ্বর অসন্তুষ্ট হলেন।
{i12:1} দাউদ ও নাথান
{12:1} প্রভু পরমেশ্বর প্রবক্তা নবী নাথানকে দাউদের কাছে পাঠালেন। নাথান দাউদকে গিয়ে বললেন, একটি নগরে দুজন লোক ছিল। একজন ছিল ধনী এবং আর একজন গরীব।
{12:2} ধনী লোকটির অনেক গরু-ভেড়া ছিল।
{12:3} আর গরীব লোকটির একটি মাত্র ভেড়া ছাড়া আর কিছুই ছিল না। সে সেটি কিনেছিল এবং তার নিজের ছেলেমেয়েদের সঙ্গেই অতি যত্নে ভেড়াটি বেড়ে উঠছিল। সে তাকে নিজের ভাগের খাবার খাওয়াত, নিজের বাটিতে জল খাওয়াত, বুকে করে রাখত। বলতে গেলে ভেড়াটিকে তার মেয়ের মতই রাখত।
{12:4} একদিন ধনী লোকটির বাড়িতে একজন অতিথি এল। অতিথিদের আদর আপ্যায়ন, খাওয়া দাওয়ার জন্য নিজের পশুপাল থেকে ভেড়া না নিয়ে সেই গরীবের ওই একটি মাত্র মেষ শাবকটিকে এনে অতিথি সেবা করল।
{12:5} একথা শুনে ধনী লোকটির উপর দাউদ রাগে জ্বলে উঠলেন। নাথানকে বললেন, সদা জাগ্রত প্রভু পরমেশ্বরের দিব্য যে ব্যক্তি এই কাজ করেছে, মৃত্যুই তার উপযুক্ত শাস্তি।
{12:6} এই হৃদয়হীন কাজের জন্য সেই একটি মেষ শাবকের বদলে তাকে চারগুণ ফিরিয়ে দিতে হবে।
{12:7} নাথান দাউদকে বললেন, আপনিই সেই ব্যক্তি! ইসরায়েলের ঈশ্বর প্রভু বলেছেন, আমি তোমাকে ইসরায়েলের রাজা করেছি, শৌলের হাত থেকে তোমাকে উদ্ধার করেছি,
{12:8} তোমাকে দিয়েছি তোমার মনিবের রাজ্য ও তার রাণীদেরও তোমার রাণী করে দিয়েছি। আমি তোমাকে করেছি ইসরায়েল ও যিহুদা কুলের শ্রেষ্ঠ নরপতি। এতেও যদি সন্তুষ্ট না হতে, তাহলে আমি তোমাকে এর দ্বিগুণ দিতাম।
{12:9} কিন্তু কেন তুমি আমার আজ্ঞা অমান্য করলে? কেন তুমি এই ঘৃণ্য কাজ করলে? তুমি হিত্তিয় উরিয়কে বধ করেছ। যুদ্ধে আম্মোনীদের তরবারির মুখে তাকে ফেলে দিয়েছ এবং তার স্ত্রীকে হরণ করেছ।
{12:10} অতএব তোমার বংশ কোনদিন যুদ্ধের হাত থেকে রেহাই পাবে না। কারণ তুমি আমাকে অমান্য করেছ এবং হিত্তিয় উরিয়ের স্ত্রীকে নিজের স্ত্রী করেছ।
{12:11} অতএব জেনে রাখ, আমি তোমারই বংশের একজনকে তোমার বিরুদ্ধে দাঁড় করাব। সে তোমার জীবনে বিপর্যয় আনবে। আমি তোমার প্রতিবেশীর হাতে তোমার স্ত্রীদের তুলে দেব। সে প্রকাশ্যে তাদের সতীত্ব হরণ করবে।
{12:12} তুমি একাজ করেছিলে গোপনে কিন্তু আমি সারা ইসরায়েলের সামনে প্রকাশ্যে এ ঘটনা ঘটাব।
{12:13} দাউদ নাথানকে বললেন, আমি প্রভু পরমেশ্বরের কাছে পাপ করেছি। নাথান বললেন, প্রভু পরমেশ্বর আপনাকে পাপের দায় থেকে মুক্ত করছেন, আপনি মরবেন না।
{12:14} কিন্তু যেহেতু এই দুষ্কর্মের দ্বারা আপনি প্রভু পরমেশ্বরের বিরোধীদের তাঁর নিন্দা করার বড় সুযোগ করে দিয়েছেন, সেইজন্য আপনার নবজাত পুত্রটির মৃত্যু হবে।
{12:15} নাথান ফিরে গেলেন বাড়ীতে। উরিয়ের স্ত্রীর গর্ভজাত দাউদের পুত্রকে প্রভু পরমেশ্বর আঘাত করলেন। সে অসুস্থ হয়ে পড়ল।
{i12:16} দাউদের পুত্রের মৃত্যু
{12:16} দাউদ শিশুটির জন্য ঈশ্বরের কাছে কাতর প্রার্থনা জানাতে লাগলেন। উপবাস করে নিভৃতে সারারাত মাটিতে পড়ে রইলেন।
{12:17} তাঁর বাড়ীর বয়স্ক ব্যক্তিরা তাঁর কাছে গিয়ে তাঁকে মাটি থেকে তুলে আনতে চেষ্টা করলেন কিন্তু তিনি উঠলেন না এবং তাদের সঙ্গে কিছু খেলেনও না।
{12:18} সাতদিন পর শিশুটি মারা গেল। কিন্তু কর্মচারীরা দাউদকে শিশুটির মৃত্যুসংবাদ দিতে সাহস করল না। তারা বলল, শিশুটি যখন বেঁচেছিল তখনই তিনি আমাদের কথায় কান দেননি। এখন কি করে তাঁকে বলি যে শিশুটি মারা গেছে? তাহলে তিনি যদি নিজের উপরে কিছু একটা করে বসেন।
{12:19} কর্মচারীদের কানাকানি করতে দেখে দাউদ অনুমানে বুঝলেন যে শিশুটি মারা গেছে।তখন তিনি তাদের জিজ্ঞাসা করলেন, শিশুটি কি মারা গেছে? তারা বলল, আজ্ঞে হ্যাঁ, মারা গেছে।
{12:20} তখন দাউদ ভূমিশয্যা থেকে উঠে স্নান করে তেল মেখে পোষাক পরিচ্ছদ পাল্টে পবিত্র স্থানে গিয়ে প্রভু পরমেশ্বরের আরাধনা করলেন। তারপর সেখান থেকে প্রাসাদে ফিরে এলেন, এবং খাবার চাইলেন। পরিচারকেরা তাঁকে খাদ্য পরিবেশন করলে তিনি খাদ্য গ্রহণ করলেন।
{12:21} তাঁর পরিচারকেরা তাঁকে বলল, মহারাজ, শিশুটি যতক্ষণ বেঁচেছিল ততক্ষণ আপনি উপবাস করে রইলেন, কাঁদলেন কিন্তু শিশুটি মারা যেতে আপনি উঠে এলেন, খাদ্য গ্রহণ করলেন — এই ব্যাপারটা আমরা ঠিক বুঝতে পারলাম না।
{12:22} দাউদ বললেন, হ্যাঁ, যতক্ষণ শিশুটি বেঁচেছিল ততক্ষণ আমি উপবাসী থেকে কেঁদেছিলাম। ভেবেছিলাম, বলা যায় না যদি ঈশ্বর আমায় কৃপা করেন, যদি শিশুটি বেঁচে যায়।
{12:23} কিন্তু সে মারা গেল। এখন আর উপবাস করে কি লাভ? তাকে কি আমি আবার ফিরিয়ে আনতে পারব? আমি তার কাছে যাব কিন্তু সে আর আমার কাছে ফিরে আসবে না।
{i12:24} শলোমনের জন্ম
{12:24} দাউদ তাঁর স্ত্রী বৎশেবাকে সান্ত্বনা দিলেন। এরপর বৎশেবার আর একটি পুত্র সন্তান জন্মগ্রহণ করল। দাউদ তার নাম রাখলেন শলোমন। প্রভু পরমেশ্বর তার প্রতি কৃপা করলেন।
{12:25} এবং নবী নাথানের মারফৎ আদেশ পাঠালেন যেন তার নাম রাখা হয় যিদদিয় অর্থাৎ প্রভু পরমেশ্বরের প্রিয়পাত্র।
{i12:26} দাউদের রব্বা অধিকার
{12:26} এদিকে যোয়াব আম্মোনের রাজধানী রব্বা অধিকার করার জন্য যুদ্ধ চালিয়ে যাচ্ছিলেন। রব্বা প্রায় হাতের মুঠোর মধ্যে চলে এসেছে।
{12:27} তিনি দূতমুখে দাউদের কাছে বলে পাঠালেন, আমি রব্বার বিরুদ্ধে যুদ্ধ করে জলসরবরাহ কেন্দ্র দখল করে ফেলেছি।
{12:28} আপনি বাকী সৈন্যসামন্ত জোগাড় করে নিয়ে স্বয়ং এসে নগর অবরোধ করুন এবং অধিকার করুন। নইলে এতে আমারই কৃতিত্ব হবে। আমি তা চাই না।
{12:29} দাউদ তখন সমস্ত সৈন্যসামন্ত জোগাড় করে নিয়ে গিয়ে রব্বা আক্রমণ করে অধিকার করলেন।
{12:30} দাউদ আম্মোনীদের দেবতা মোলকের মাথা থেকে সোনার মুকুট খুলে নিলেন। মুকুটটার ওজন ছিল এক তালন্ত । তাতে একটি মণি বসানো ছিল। সেটি তিনি নিজের মুকুটে বসালেন। শহর থেকে তিনি প্রচুর জিনিসপত্র লুঠ করে আনলেন।
{12:31} সেখানকার লোকদের তিনি বন্দী করে আনলেন এবং তাদের লোহার কোদাল, শাবল ইত্যাদি যন্ত্রপাতি দিয়ে ইঁট তৈরীর কাজে লাগিয়ে দিলেন। আম্মোনের অন্যান্য শহরের লোকদেরও তিনি ঐ একই কাজে লাগিয়ে দিলেন। তারপর সৈন্যসামন্ত নিয়ে ফিরে গেলেন জেরুশালেমে।
{i13:1} অমনোন এবং তামর
{13:1} দাউদের পুত্র অবশোলোমের একটি সুন্দরী অবিবাহিতা বোন ছিল। তার নাম ছিল তামর। দাউদের আর একটি পুত্র অম্নোন তার প্রেমে পড়ে।
{13:2} তার জন্য অম্নোনের আকুলতা এত তীব্র হয়ে উঠেছিল যে সে অসুস্থ হয়ে পড়ল। কারণ কুমারী মেয়ে তামরকে কাছে পাওয়া অম্নোনের পক্ষে অসম্ভব ছিল।
{13:3} দাউদের ভাই শিমিয়র পুত্র যোনাদব ছিল অম্নোনের বন্ধু। দারুণ ধূর্ত সে।
{13:4} সে অম্নোনকে বলল, তুমি রাজার ছেলে।তুমি কেন দিনের পর দিন এভাবে বিমর্ষ হয়ে পড়ছ? কি ব্যাপার? আমাকে বল। সে বলল, আমার সৎভাই অবশোলোমের বোন তামরকে আমি ভালবাসি।
{13:5} যোনাদব তাকে বলল, ঠিক আছে, তুমি অসুস্থতার ভাণ করে বিছানায় শুয়ে থাক। তোমার বাবা তোমাকে দেখতে এলে তাঁকে বলো যে, আমার বোন তামরের হাতে আমি খেতে চাই। সে এসে আমার সামনে খাবার তৈরী করে আমাকে খাইয়ে যাক।
{13:6} তার কথামত অমনোন অসুস্থতার ভাণ করে শুয়ে রইল। রাজা দাউদ তাকে দেখতে এলে সে তাঁকে বলল, দয়া করে আমার বোন তামরকে আমার কাছে পাঠিয়ে দিন। সে যেন আমার সামনে বসে খাবার তৈরী করে দেয়। আমি তার হাতে খেতে চাই।
{13:7} দাউদ তখন তামরকে বলে পাঠালেন তোমার ভাই অমনোনের ঘরে গিয়ে তার জন্য খাবার তৈরী করে দাও।
{13:8} কাজেই তামর অম্নোনের ঘরে গেল। গিয়ে দেখল, সে শুয়ে আছে। তামর তখন তার সামনে বসে ময়দা মেখে পিঠে তৈরী করল।
{13:9} তারপর অম্নোনকে পিঠেগুলো পরিবেশন করে খেতে দিলে সে খেতে চাইল না। বলল, সবাইকে এখান থেকে চলে যেতে বল। সকলে চল গেল।
{13:10} তখন অমনোন তামরকে বলল, এবার খাবারগুলো আমার বিছানার কাছে নিয়ে এস, আমাকে নিজের হাতে খাইয়ে দাও।
{13:11} তামর তার কাছে খাবার নিয়ে এলে সে তাকে জড়িয়ে ধরে বলল, এস, আমার কাছে শোও।
{13:12} সে বলল, না দাদা তা হয় না। এমন জঘন্য কাজ করতে আমাকে বাধ্য করো না। ইসরায়েলের মধ্যে এমন কাজ করা উচিত নয়। এমন মুর্খতার কাজ করো না।
{13:13} আমি তাহলে মুখ দেখাব কেমন করে? আর তুমি? তুমিও সমগ্র ইসরায়েলের কাছে ঘৃণার পাত্র হবে। বরং এক কাজ কর, তুমি রাজাকে বল, তিনি আমাকে তোমার হাতে দিতে অসম্মত হবেন না।
{13:14} কিন্তু সে তামরের কথা শুনল না। তার গাযের জোর বেশি তাই সে জোর করে তার সতীত্ব নাশ করল।
{13:15} তারপর তামরের উপর দারুণ ঘৃণায় অম্নোনের মন ভরে গেল। আগে সে তাকে যতখানি ভালবেসেছিল তার চেয়ে বেশি ঘৃণা করতে লাগল। তাকে বলল, এবার দূর হয়ে যাও। সে বলল, না আমি যাব না,
{13:16} আমার সঙ্গে যে ব্যবহার করলে তার চেয়ে এভাবে আমাকে তাড়িয়ে দেওয়াটা বেশি অপরাধ হবে! অমনোন তার কথায় কান দিল না।
{13:17} সে তার খাস চাকরকে ডেকে বলল, এই মেয়েছেলেটাকে আমার সামনে থেকে দূর করে দাও। ওকে বাড়ি থেকে বের করে দিয়ে দরজা বন্ধ করে দাও।
{13:18} চাকরটি তামরকে বাড়ি থেকে বের করে দিয়ে দরজা বন্ধ করে দিল। তামরের পরণে ছিল পুরো অস্তিনের লম্বা জমকালো পোষাক। তখনকার দিনে কুমারী রাজকন্যারা এইরকম পোষাকই পরতো।
{13:19} সে তখন নিজের মাথায় ছাই মেখে পরণের কাপড় ছিঁড়ে দুহাতে মুখ ঢেকে কাঁদতে কাঁদতে চলে গেল।
{13:20} তার সহোদর অবশালোম তাকে এভাবে দেখে জিজ্ঞাসা করল, অম্নোন কি তোমার সঙ্গে অশালীন ব্যবহার করেছে? কিন্তু বোনটি আমার, এ কথা তুমি কাউকে বল না। কারণ সে তোমারই সৎ ভাই। তুমি মন খারাপ করো না। তাই তামর সেদিন থেকে অবশালোমের বাড়ীতেই বিষণ্ণ মনে নিঃসঙ্গ জীবন কাটাতে লাগল।
{13:21} একথা রাজা দাউদের কানে গেল। তিনি ভীষণ রেগে গেলেন। কিন্তু অমনোন তাঁর প্রথম সন্তান বলে তাকে খুব ভালবাসতেন । তাই তাকে শাস্তি দিলেন না।
{13:22} বোন তামরকে মানভ্রষ্ট করার জন্য অবশালোম অম্নোনকে তীব্র ঘৃণা করলেও মুখে তাকে ভালমন্দ কিছুই বলল না।
{i13:23} অবশালোমের প্রতিশোধ
{13:23} দুবছর পর ইফ্রয়িম শহরের কাছে বেলহাৎসোরে অবশালোমের মেষপালের লোমকাটার সময় অবশালোম সমস্ত রাজপুত্রকে এনে সেখানে নিমন্ত্রণ করল।
{13:24} সে রাজার কাছে গিয়ে বল, মহারাজ আপনার সেবকের মেষদের লোম কাটা হবে। এই উৎসবে মহারাজ স্বয়ং তাঁর পারিষদদের নিয়ে যোগ দিলে মহারাজ আপনার সেবক ধন্য হবে।
{13:25} রাজা বললেন, না বৎস, আমরা সবাই গেলে তোমার খুব অসুবিধা হবে। সে তাঁকে পীড়াপীড়ি করতে লাগল, তবু তিনি রাজী হলেন না। তাকে আশীর্বাদ করে বিদায় দিলেন।
{13:26} অবশালোম তখন তাঁকে বললেন, ঠিক আছে, তা যদি না হয় তাহলে আমার বড় ভাই অমনোনকে আমাদের সাথে পাঠান। রাজা বললেন, সে কেন তোমার সঙ্গে যাবে?
{13:27} তবু অবশালোম জিদ ধরে রইল। দাউদ তখন অমনোন ও অন্যান্য সমস্ত রাজকুমারকে তার সঙ্গে যাওয়ার অনুমতি দিলেন। অবশালোম রাজার উপযুক্ত ভোজসভার আয়োজন করলেন।
{13:28} তারপর তাঁর ভৃত্য ও পরিচারকদের নির্দেশ দিয়ে বললেন, অমনোনের ওপর নজর রেখ। সে আকন্ঠ সুরাপানে বেসামাল হয়ে পড়লে, আমি যখন আদেশ দেব, তখন তাকে হত্যা করো। ভয়ের কিছু নেই, সব দায়িত্ব আমার। দ্বিধা করো না, সাহস কর।
{13:29} অবশালোমের আদেশ অনুযায়ী ভৃত্যেরা অমনোনকে হত্যা করল। বাকী রাজপুত্রেরা নিজেদের বাহনে চড়ে পালিয়ে গেল।
{13:30} রাজপুত্রেরা তখনও পথে। ওদিকে দাউদের কাছে সংবাদ চলে গেল যে, অবশালোম সমস্ত রাজপুত্রকে হত্যা করেছে, একজনও রক্ষা পায়নি।
{13:31} এই সংবাদ পেয়ে রাজা নিজের পোশাক ছিঁড়ে ফেলে মাটিতে আছড়ে পড়লেন। তাঁর পরিচারকেরাও নিজেদের পোষাক ছিঁড়ে ফেলে তাঁর কাছে দাঁড়িয়ে রইল।
{13:32} তখন দাউদের ভাই শিমিয়র ছেলে যোনাদব তাঁকে বলল, মহারাজ, রাজপুত্রদের সবাইকে হত্যা করা হয়েছে একথা মনে করবেন না। একমাত্র অমনোনকেই হত্যা করা হয়েছে। কারণ যেদিন সে অবশালোমের বোন তামরকে মানভ্রষ্ট করেছিল সেদিন থেকেই অবশালোমের মুখ দেখে বোঝা যেত যে, সে একম কিছু একটা করবে।
{13:33} কাজেই রাজপুত্রেরা সকলেই নিহত হয়েছে, একথা ভাববেন না, অমনোনই শুধু মারা গেছে।
{13:34} ওদিকে, অবশালোম পালিয়ে গেল। এমন সময় প্রহরী দেখতে পেল, পাহাড়ের গা বেয়ে হরনায়িমের রাস্তা দিয়ে অনেক লোক আসছে। সে গিয়ে রাজাকে এ খবর জানাল এবং বলল, পাহাড়ের গা বেয়ে হরনায়িমের রাস্তা দিয়ে অনেক লোককে আসতে দেখলাম।
{13:35} তখন যোনাদব রাজাকে বলল, দেখুন, আমি যা বলেছিলাম, ঠিক তাই! রাজপুত্রেরা আসছে।
{13:36} তার কথা শেষ হওয়ার সঙ্গে সঙ্গেই রাজপুত্রেরা এসে ঘরে ঢুকল এবং হাউমাউ করে কাঁদতে লাগল। রাজা ও তাঁর পারিষদেরাও সবাই কান্নায় ভেঙ্গে পড়লেন।
{13:37} অবশালোম অম্মিহুদের পুত্র গশূরের রাজা তলমায়ির কাছে পালিয়ে গেলেন।তিন
{13:38} বৎসর সেখানে থাকলেন। দাউদ তাঁর পুত্রের জন্য শোকার্ত হয়ে রইলেন।
{13:39} মৃত অমনোনের জন্য দাউদের শোকের আবেগ কমে এলে পুত্র অবশালোমের জন্য তাঁর মন আকুল হয়ে উঠল।
{i14:1} অবশালোমের প্রত্যাবর্তন
{14:1} সরুয়ার পুত্র যোয়াব দেখলেন যে অবশালোমের জন্য রাজার মন ব্যাকুল হয়েছে।
{14:2} তাই তিনি তেকোয়াতে লোক পাঠিয়ে একজন বুদ্ধিমতী মহিলাকে আনালেন। বললেন, তোমাকে শোকার্ত রমণীর অভিনয় করতে হবে, যেন বহুদিন ধরে তুমি মৃতজনের জন্য শোকার্ত হয়ে আছ। তোমার পরণে থাকবে শোকবস্ত্র, মাথায় তুমি তেল দেবে না।
{14:3} তারপর রাজাকে গিয়ে এইভাবে বল-যোয়াব তাকে কি বলতে হবে শিখিয়ে দিলেন।
{14:4} সেই মহিলা রাজার কাছে গিয়ে সসম্ভ্রমে ভূমিষ্ঠ হয়ে প্রণাম করে বলল, মহারাজ, আমাকে সাহায্য করুন।
{14:5} রাজা তাকে জিজ্ঞাসা করলেন, তোমার কি হয়েছে? মহারাজ, আমি গরীব বিধবা। আমার স্বামী মারা গেছেন।
{14:6} আমার দুটি ছেলে ছিল। একদিন মাঠে কাজ করার সময় দুজনর ঝগড়া বেধে যায়। সেখানে এমন কেউ ছিল না যে তাদের ছাড়িয়ে দেয়। ফলে একভাই আর এক ভাইকে মেরে ফেলে।
{14:7} মহারাজ, এখন আমার আত্মীয় স্বজনেরা আমার উপর জোর করছে, বলছে, ভ্রাতৃহন্তাকে তুমি আমাদের হাতে তুলে দাও। আমরা তার ভাইকে হত্যার প্রতিশোধে হত্যা করব। মহারাজ, তাহলে আমার বংশের প্রদীপটাও যে নিভে যাবে। আমার স্বামীর স্মৃতিও পৃথিবী থেকে একেবারে মুছে যাবে।
{14:8} সব শুনে রাজা বললেন, তুমি বাড়ি যাও, আমি ব্যাপারটা দেখছি।
{14:9} সে বলল, মারাজ, আপনি যা-ই করুন, কুলের উপর সমস্ত অপরাধের দায় বর্তাক কিন্তু মহারাজ ও তাঁর সিংহাসন দোষমুক্ত থাকুন।
{14:10} রাজা তাকে বললেন, যদি কেউ তোমাকে এভাবে হুমকি দেয় তাহলে তাকে আমার কাছে এনো। সে আর কখনও তোমায় জ্বালাতন করবে না।
{14:11} সে তখন বলল, মহারাজ, কৃপা করে আপনি আপনার প্রভু পরমেশ্বরের কাছে প্রার্থনা করুন, যাতে আমার এক ছেলের প্রতিশোধ নিতে গিয়ে আমার অন্য ছেলেটিকে হত্যা করে অপরাধ না করে। দাউদ বললেন, সদা জাগ্রত প্রভু পরমেশ্বরের দিব্য কেউ তোমার ছেলের মাথার একটি চুল পর্যন্ত ছুঁতে পারবে না।
{14:12} সেই মহিলা তখন বলল, হে মহারাজ, দয়া করে আপনার দাসীকে আর একটি কথা নিবেদন করতে অনুমতি দিন। রাজা বললেন, বল, কি বলতে চাও।
{14:13} সে বলল, মহারাজ, তাহলে আপনি কেন ঈশ্বরের প্রজার উপর সেই একই অন্যায় করছেন? নির্বাসিত পুত্রকে ফিরিয়ে না এনে মহারাজ নিজেই নিজেকে দোষী সাব্যস্ত করছেন।
{14:14} একদিন আমাদের মৃত্যু হবেই। মাটিতে জল ঢেলে ফেলে দিলে তা যেমন আর তুলে আনা যায় না তেমনি আমাদের ফিরিয়ে আনা যাবে না, কিন্তু মহারাজ, নির্বাসিত ব্যক্তিকে ফিরিয়ে আনা যায় এবং তিনি তাকে আনার উপায় বের করেন, ঈশ্বর তাকে দীর্ঘজীবী করেন।
{14:15} হে মহারাজ, লোকেরা আমায় হুমকি দিচ্ছে, তাই ভয়ে আমি আপনার কাছে সেকথা জানাতে এসেছি, এবং আশা করে এসেছি আমার আবেদন আপনি মঞ্জুর করবেন।
{14:16} যে আমাকে ও আমার পুত্রকে হত্যা করে ইসরায়েল জাতির মধ্যে থেকে আমাদের মুছে ফেলতে চায়, ঈশ্বরদত্ত অধিকার থেকে বঞ্চিত করতে চায়, তার হাত থেকে আপনার এই দাসীকে উদ্ধার করুন।
{14:17} আমি জানতাম প্রভু মহারাজের প্রতিজ্ঞা আমার ভরসা। মহারাজ ঈশ্বরের দূতের মত। তিনি ভালমন্দ বিচারে সক্ষম। প্রভু পরমেশ্বর আপনার সহায় হোন।
{14:18} রাজা তখন তাকে বললেন, দেখ, আমি তোমাকে যা জিজ্ঞাসা করব, বলবে, লুকাবে না। সে বলল, বলুন, প্রভু মহারাজ।
{14:19} রাজা তাকে জিজ্ঞাসা করলেন, বল তো, তোমার সাথে যোগসাজস করে যোয়াব এসব করেছে? সে বলল, আজ্ঞে হ্যাঁ মহারাজ। আপনার কাছে অস্বীকার করার কোন উপায় নেই। আপনার সেনাপতি যোয়াব আমায় অনুরোধ করেছিলেন এবং আপনার দাসীকে এসব কথা শিখিয়ে দিয়েছিলেন।
{14:20} পরিস্থিতিকে সহজ করার জন্যই তিনি একাজ করেছেন। আমার প্রভু বিজ্ঞ। ঈশ্বরের দূতের মতই তাঁর প্রজ্ঞা। এ পৃথিবীর কোন কিছুই তাঁর অজানা নয়।
{14:21} পরে রাজা যোয়াবকে বললেন, আমি ঠিক করেছি, তুমি যাচাও, তাই-ই করব। যাও, যুবক অবশালোমকে ফিরিয়ে আন।
{14:22} যোয়াব সাষ্টাঙ্গে রাজাকে প্রণাম করে বলল, ধন্য মহারাজ। ঈশ্বর আপনাকে আশীর্বাদ করুন। আজ আপনার দাস জানল যে সে আপনার কৃপা লাভে ধন্য হয়েছে। আমার প্রভু, হে মহারাজ আপনি তার আবেদন মঞ্জুর করেছেন।
{14:23} যোয়াব গশূরে গিয়ে অবশালোমকে জেরুশালেমে ফিরিয়ে নিয়ে এলেন।
{14:24} কিন্তু রাজা আদেশ করলেন, ওকে তার নিজের ঘরে যেতে বল। তাই অবশালোম নিজের ঘরে চলে গেল। রাজার সাথে আর দেখা করল না।
{i14:25} দাউদের সঙ্গে অবশালোমের মিলন
{14:25} সারা ইসরায়েলের মধ্যে অবশালোমের মত রূপবান কেউ ছিল না।তার পা থেকে মাথা পর্যন্ত সব নিখুঁত সুন্দর।
{14:26} মাথা ভর্তি ঘন লম্বা চুল। ঘন লম্বা চুলে মাথা ভরে গেলে সে বছরের শেষে চুল ছেঁটে ফেলত। কাটা চুলগুলি দেশের প্রচলিত মান অনুযায়ী ওজন করা হত। ওজনের পরিমাণ দাঁড়াত দুশো শেকেল।
{14:27} অবশালোমের তিনটি ছেলে ও একটি মেয়ে ছিল। মেয়েটির নাম ছিল তামর। সেও ছিল পরমা সুন্দরী।
{14:28} অবশালোম পুরো দুবছর জেরুশালেমে থাকল কিন্তু রাজার সঙ্গে দেখা করল না।
{14:29} অবশেষে অবশালোম যোয়াবকে ডেকে পাঠাল তাকে রাজার কাছে পাঠাবার জন্য। কিন্তু যোয়াব এল না। আবার অবশালোম তাকে ডেকে পাঠাল, তবু সে এল না।
{14:30} তখন সে কর্মচারীদের বলল, দেখ, আমার ক্ষেতের পাশেই যোয়াবের ক্ষেত। সেখানে যব চাষ করা হয়েছে। যাও, ঐ যবের ক্ষেতে আগুন লাগিয়ে দাও। অবশালোমের কর্মচারীরা ক্ষেতে আগুম লাগিয়ে দিল।
{14:31} তখন যোয়াব অবশালোমের কাছে তার বাড়ীতে ছুটে এল। বলল, তোমার কর্মচারীরা কেন আমার ক্ষেতে আগুন লাগিয়েছে?
{14:32} অবশালোম বলল, কারণ তোমাকে ডেকে পাঠালাম তবু তুমি এলে না। আমি চেয়েছিলাম, তুমি রাজার কাছে গিয়ে আমার হয়ে তাঁকে জিজ্ঞাসা করবে, গশূর থেকে আমাকে কেন এখানে আসতে হল? সেখানে থাকাই আমার ভাল ছিল। আমি রাজার সঙ্গে দেখা করতে চাই। যদি আমি অপরাধী হয়ে থাকি, তিনি আমাকে হত্যা করুন।
{14:33} যোয়াব রাজার কাছে গিয়ে সব কথা বললেন, রাজা তখন অবশালোমকে ডেকে পাঠালেন। অবশালোম রাজার কাছে এসে ভূমিষ্ঠ হয়ে প্রণাম করল। রাজা তাকে চুম্বন দিয়ে অভ্যর্থনা কলেন।
{i15:1} অবশালোমের বিদ্রোহ
{15:1} এই ঘটনার পর অবশালোম নিজের জন্য রথ ও ঘোড়া এবং পঞ্চাশজন অনুচর রাখল।
{15:2} সে প্রতিদিন ভোর বেলায় উঠে নগর তোরণে পথের ধারে দাঁড়িয়ে থাকত। কোন লোক যদি কোন বিবাদ-বিসম্বাদ নিয়ে রাজার কাছে বিচারের জন্য আসত, অবশালোম তাকে ডেকে জিজ্ঞেস করত, কোন্ নগরের লোক তুমি? সে তার গোষ্ঠীর নাম বললে পর
{15:3} অবশালোম তাকে বলত, দেখ, আইন তো তোমারই পক্ষে কিন্তু তোমাদের কথা শোনার জন্য রাজার কোন প্রতিনিধি এখানে নেই।
{15:4} সেইসাথে অবশালোম আরও বলত, আহা আমাকে যদি দেশের বিচারক নিযুক্ত করা হত তাহলে আমি সকলের মামলা-মকদ্দমার ন্যায্য বিচার করতাম।
{15:5} তখন সেই ব্যক্তি তাকে প্রণাম করতে এগিয়ে এলে সে হাত বাড়িয়ে তাকে ধরে ফেলত এবং চুম্বন করত।
{15:6} ইসরায়েলের যত লোক বিচারের জন্য রাজার কাছে আসত, সবার সাথে অবশালোম এই ব্যবহার করত। এইভাবে সে ইসরায়েলী প্রজাদের মন জয় করে ফেলল।
{15:7} চার বছর পর অবশালোম রাজার কাছে গিয়ে বলল, মহারাজ, প্রভু পরমেশ্বরের কাছে মানত পূর্ণ করার জন্য দয়া করে আমাকে হিব্রোণে যেতে অনুমতি দিন।
{15:8} কারণ আমি যখন সিরিয়ার গশূরে ছিলাম তখন মানত করেছিলাম যে, যদি প্রভু পরমেশ্বর আবার আমাকে জেরুশালেমে ফিরিয়ে নিয়ে যান তাহলে আমি হিব্রোণে গিয়ে তাঁর উপাসনা করব।
{15:9} রাজা তাকে বললেন, নিশ্চিন্তে যেতে পার।সে তখন হিব্রোণে রওনা হল।
{15:10} কিন্তু অবশালোম ইসরায়েলের সমস্ত গোষ্ঠীর কাছে চরের মুখে বলে পাঠাল যে, যখনই তোমরা তূরীধ্বনি শুনবে তখন সকলে চীৎকার করে বলবে, হিব্রোণে অবশালোম রাজা হলেন।
{15:11} অবশালোম দুশো লোককে জেরুশালেম থেকে ডেকে নিয়ে গিয়েছিল। তারা সরল বিশ্বাসেই তার সঙ্গে গিয়েছিল, এই ষড়যন্ত্রের কিছুই জানত না।
{15:12} হোমবলি উৎসর্গ করার সময় অবশালোম গিলো শহর থেকে রাজা দাউদের একজন উপদেষ্টা অহীথোফলকে ডেকে পাঠাল। ষড়যন্ত্র আরও জোরদার হয়ে উঠল, অবশালোমের দলে লোক আরও বেড়ে যেতে লাগল।
{i15:13} জেরুশালেম থেকে দাউদের পলায়ন
{15:13} দাউদ সংবাদ পেলেন যে, ইসরায়েলীরা অবশালোমের আনুগত্য স্বীকার করেছে।
{15:14} দাউদ তখন তাঁর রাজকর্মচারীদের মধ্যে যারা জেরুশালেমে ছিল তাদের সবাইকে ডেকে বললেন, চল, আমরা পালিয়ে যাই। অবশালোমের হাত থেকে বাঁচতে হলে আমাদের এক্ষুণি পালানো দরকার। নইলে হঠাৎ কখন এসে সে আমাদের উপরে চড়াও হয়ে বিপদ করে ফেলবে। সবাইকে হত্যা করে শহরে রক্তবন্যা বইয়ে দেবে।
{15:15} তারা বলল, মহারাজ, আপনি যা বলবেন আমরা তাই-ই করতে প্রস্তুত।
{15:16} রাজা তাঁর পরিবার পরিজন সবাইকে নিয়ে চলে গেলেন। রাজবাড়ী দেখাশুনা করার জন্য রেখে গেলেন তাঁর দশজন উপপত্নীকে।
{15:17} রাজা চলে যাচ্ছেন। তাঁর পিছনে চলেছে তাঁর লোকজন। শহরের শেষ সীমানায় শেষ বাড়িটার কাছে এসে রাজা থামলেন।
{15:18} তাঁর মন্ত্রী ও রাজকর্মচারীরা তাঁর পাশে এসে দাঁড়াল। রাজার দেহরক্ষীরা তাঁর সামনে দিয়ে এগিয়ে চলল। গাত থেকে যে ছশো সৈন্য তাঁর সঙ্গে এসেছিল, তারাও তাঁর সামনে দিয়ে এগিয়ে চলল।
{15:19} রাজা তখন তাদের নেতা ইত্তয়কে বললেন, তুমি কেন আমাদের সঙ্গে যাচ্ছ? নতুন রাজার কাছে চলে যাও। তুমি বিদেশী ও উদ্বাস্তু।
{15:20} মাত্র কিছুদিন এখানে এসেছ। আমার সঙ্গে তোমায় কেন ঘুরিয়ে নিয়ে বেড়াব? আমি যে কোথায় যাচ্ছি তা আমি নিজেই জানি না। ফিরে যাও আর তোমাদের দেশের লোকদেরও নিয়ে যাও, তোমরা চিরদিন প্রভু পরমেশ্বরের কৃপালাভে ধন্য হও।
{15:21} ইত্তয় রাজাকে বলল, মহারাজ সদাজাগ্রত প্রভু পরমেশ্বরের দিব্য এবং আপনার দিব্য করে বলছি, আমার প্রভু মহারাজ জীবিত বা মৃত, যে অবস্থায় যেখানে থাকবেন, আপনার এই দাসও সেইখানেই থাকবে।
{15:22} দাউদ বললেন, উত্তম। তাহলে এগিয়ে চল। ইত্তয় তার লোকজন ও সঙ্গীসাথীদের নিয়ে রাজার সঙ্গে চলল।
{15:23} সারা দেশের মানুষ কাঁদতে লাগল। দাউদের সঙ্গীসাথীরা এগিয়ে চলল। রাজাও তাদের সবাইকে নিয়ে এগিয়ে কিদ্রোণ স্রোত পার হয়ে মরুপ্রান্তরের পথে এগিয়ে গেলেন।
{15:24} তাঁদের সঙ্গে সাদোক ও লেবীয়রাও এলেন। তাঁরা চুক্তি সিন্দুক বয়ে আনছিলেন। যতক্ষণ না সমস্ত লোক শহর থেকে বেরিয়ে গেল ততক্ষণ তাঁরা সিন্দুকটিকে একটি জায়গায় নামিয়ে রাখলেন এবং পুরোহিত অবিয়াথরও তাঁদের সঙ্গে ছিলেন।
{15:25} রাজা সাদোককে বললেন, চুক্তিসিন্দুক শহরে ফিরিয়ে নিয়ে যান। যদি কোনদিন আমি প্রভু পরমেশ্বরের কৃপালাভ করি, তিনি আমাকে ফিরিয়ে আনবেন, আবার আমাকে এই সিন্দুক ও তাঁর আবাস দর্শন করাবেন।
{15:26} আর যদি তিনি আমার উপর রেগে না থাকেন তাহলে তিনি যা ভাল বুঝবেন, আমার প্রতি তা-ই করবেন।
{15:27} রাজা পুরোহিত সাদোককে বলতে লাগলেন, আপনি চারদিকে নজর রেখে চলবেন। আপনার পুত্র অহীমাস ও অবিয়াথরের পুত্র যোনাথনকে নিয়ে আপনারা দুজনে নিরাপদে শহরে ফিরে যান।
{15:28} আপনার কাছ থেকে কোন খবর না আসা পর্যন্ত আমি মরুপ্রান্তরে নদীর পারঘাটায় অপেক্ষা করব।
{15:29} সাদোক এবং অবিয়াথার তখন চুক্তিসিন্দুক নিয়ে জেরুশালেমে ফিরে গেলেন এবং সেখানেই থাকতে লাগলেন।
{15:30} দাউদ খালি পায়ে মাথা ঢেকে কাঁদতে কাঁদতে অলিভ পর্বতে চলে গেলেন। তাঁর সাথীরাও মাথা ঢেকে কাঁদতে কাঁদতে তাঁর সঙ্গে গেল।
{15:31} দাউদ জানতে পারলেন যে, অবশালেমের সঙ্গে চক্রান্তকারীদের মধ্যে অহীথোফলও আছে। রাজা তখন ঈশ্বরের কাছে প্রার্থনা করে বললেন, হে প্রভু পরমেশ্বর, অহীথোফলের পরামর্শ নির্বোধের পরামর্শ হোক।
{15:32} দাউদ পাহাড়ের চূড়ায় পৌঁছালেন। সেখানে গিয়ে লোকে উপাসনা করত। সেইখানে তাঁর বিশ্বস্ত বন্ধু অর্কনিবাসী হুশয় তাঁর সঙ্গে দেখা করল। তার পরণের কাপড় ছেঁড়া ও মাথায় মাটি মাখানো।
{15:33} দাউদ তাকে বললেন, তুমি যদি আমার সঙ্গে আস তাহলে আমার কোন উপকার হবে না।
{15:34} বরং তুমি শহরে ফিরে যাও। অবশালোমকে গিয়ে বল, মহারাজ, এতদিন আমি আপনার পিতার সেবক ভৃত্য ছিলাম। এবার আমি চাই আপনার ভৃত্য হয়ে সেবা করতে। এইভাবে তুমি সেখানে থেকে অহীথোফলের সব পরামর্শ বানচাল করে দিতে আমাকে সাহায্য করবে।
{15:35} সেখানে দুই পুরোহিত, সাদোক ও অবিয়াথার আছেন। রাজপ্রাসাদে তুমি যা কিছু শুনবে সব তাঁদের জানিয়ে দেবে।
{15:36} তাঁদের দুই পুত্র অহীমাস ও যোনাথন আছে। এদের দিয়ে সব খবর আমার কাছে পাঠিয়ে দিও।
{15:37} দাউদের বন্ধু হুশয় তখন শহরে গেলেন আর সাথে সাথে অবশালোমও জেরুশালেমে প্রবেশ করল।
{i16:1} দাউদ ও সিবা
{16:1} দাউদ পাহাড়ের চূড়া পেরিয়ে একটু এগিয়েছেন, সেই সময় মফীবোশতের দাস সিবার সঙ্গে তাঁর দেখা হল। তার সঙ্গে ছিল দুটো গাধা। তাদের পিঠে বোঝাই করা দুশো রুটি, একশো গোছা কিসমিস, একশো গোছা টাটকা ফল আর এক মশক ভর্তি সুরা।
{16:2} রাজা সিবাকে বললেন, এসব দিয়ে কি হবে? সিবা বলল, এই গাধা দুটো রাজ পরিবারের লোকদের ব্যবহারের জন্য এবং রুটী ও ফল সৈন্যদের জন্য আর প্রান্তরে আপনার লোকজন অবসন্ন হয়ে পড়লে এই সুরা তারা পান করবে।
{16:3} রাজা তাকে জিজ্ঞাসা করলেন, মফীবোশথ কোথায়? সিবা বলল, তিনি জেরুশালেমেই আছেন। তিনি ভেবেছেন, ইসরায়েলীরা এবার তাঁর পিতামহ শৌলের রাজ্য তাঁকে ফিরিয়ে দেবেন।
{16:4} রাজা তখন সিবাকে বললেন, মফীবোশথের যা কিছু সম্পত্তি আছে, সব তোমার। সিবা বলল, মহারাজ, আমি আপনার দাস। আমি যেন আপনার কৃপালাভে ধন্য হই।
{i16:5} দাউদ ও শিমিয়ি
{16:5} দাউদ বহুরীমের কাছাকাছি এলে শৌলের বংশের গেরার পুত্র শিমিয়ি নামে একটি লোক তাঁকে অভিশাপ দিতে বেরিয়ে এল
{16:6} এবং দাউদ ও তাঁর কর্মচারী ও সৈন্যসামন্তদের দিকে ঢিল ছুঁড়তে লাগল।
{16:7} শিমিয়ি অভিশাপ দিয়ে বলতে লাগল, দূর হ’, দূর হয়ে যা খুনী নরপিশাচ।
{16:8} যার রাজ্য তুই কেড়ে নিয়েছিস সেই শৌলের বংশের সমস্ত রক্তের দায় প্রভু পরমেশ্বর এবার তোর মাথায় চাপিয়েছেন। আর তোর ছেলে অবশালোমের হাতে তুলে দিয়েছেন সেই রাজ্য। এবার তুই নিজের জালে নিজেই পড়েছিস, খুনী! পাষণ্ড!
{16:9} সরূয়ার পুত্র অবিশয় রাজাকে বলল, ঐ মরা কুকুরটা আমার প্রভু মহারাজকে এভাবে অভিশাপ দিচ্ছে কোন সাহসে? অনুমতি করুন, এক্ষুণি আমি গিয়ে ওর মুণ্ডুটা ধড় থেকে নামিয়ে নিয়ে আসি।
{16:10} অবিশয় ও তার ভাই যোয়াবকে দাউদ বললেন, এ নিয়ে তোমাদের মাথা ঘামাবার কি দরকার? ওকে অভিশাপ দিতে দাও কারণ প্রভু পরমেশ্বর যদি তাকে এই অধিকার দিয়ে থাকেন, তাহলে কার সাধ্য ওকে থামায়।
{16:11} দাউদ অবিশয় ও তাঁর পারিষদদের বললেন, দেখ, আমার নিজের পুত্র যেখানে আমার প্রাণনাশের চেষ্টা করছে সেখানে এই বিন্যামীন বংশের লোকটা তো করবেই। এতে আশ্চর্য হবার কি আছে! ওকে ছেড়ে দাও, ও দিক অভিশাপ। প্রভু ওকে অভিশাপ দেওয়াচ্ছেন।
{16:12} একদিন না একদিন তিনি আমার দিকে মুখ তুলে চাইবেন এবং এই অভিশাপকে আশীর্বাদে পরিণত করবেন।
{16:13} দাউদ তাঁর দল-বল নিয়ে এগোতে লাগলেন, শিমিয়িও পাশাপাশি আর একটা পাহাড়ী পথ ধরে অভিশাপ দিতে দিতে তাঁদের সঙ্গে চলতে লাগল আর ঢিল ও মাটি তাঁদের ওপরে ছুঁড়তে লাগল।
{16:14} রাজা তাঁর লোকজন নিয়ে ক্লান্ত শ্রান্ত হয়ে জর্ডনে গিয়ে পৌঁছালেন এবং সেখানে সবাই বিশ্রাম করে সতেজ হয়ে উঠলেন।
{i16:15} জেরুশালেমে অবশালোম
{16:15} অবশালোম এবং সমস্ত ইসরায়েলীর সাথে অহীথোফলও জেরুশালেমে এল।
{16:16} তখন দাউদের ঘনিষ্ঠ বন্ধু অর্কনিবাসী হুশয় অবশালোমের কাছে গিয়ে অভিবাদন জানিয়ে বলল, মহারাজ, দীর্ঘজীবী হোন।
{16:17} অবশালোম তাকে বলল, এই কি তোমার বন্ধুত্বের নমুনা? তোমার বন্ধুর সঙ্গে গেলে না কেন?
{16:18} হুশয় বলল, না মহারাজ, প্রভু পরমেশ্বর, এই সভাসদেরা ও সমস্ত ইসরায়েলী যাঁকে মনোনীত করেছেন, আমি তাঁরই অধীন এবং তাঁর অধীনেই থাকব।
{16:19} তাছাড়া, আমি কার সেবা করব, আমার মনিব পুত্রেরই তো? আমি যেমন আপনার পিতার সেবা করেছি তেমনি আপনারও সেবা করব।
{i16:20} অহীথোফলের পরামর্শ
{16:20} অবশালোম অহীথোফলকে বলল, তাহলে এবার বল, আমরা কি করব? আমাদের কি করা উচিত?
{16:21} অহীথোফল বলল, আপনার পিতা তাঁর যে উপপত্নীদের রাজপুরী রক্ষার জন্য রেখে গেছেন, যান তাদের সঙ্গে সহবাস করুন, তাহলে সমস্ত ইসরায়েলী জানবে যে আপনি আপনার পিতার ঘৃণার পাত্র হয়েছেন। তখন তারাও উৎসাহ পেয়ে আরও শক্তিশালী হয়ে উঠবে।
{16:22} তখন প্রাসাদের ছাদের উপর তাঁবু খাটানো হল। অবশালোম সমস্ত ইসরায়েলীর জ্ঞাতসারে তাঁর পিতার উপপত্নীদের সঙ্গে সহবাস করল।
{16:23} সেই সময় অহীথোফল যা কিছু পরামর্শ দিত, সকলে সাক্ষাৎ ঈশ্বরের নির্দেশেরই মত সব পালন করত এবং দাউদ ও অবশালোমও একইভাবে তার উপদেশ গ্রহণ করত।
{i17:1} হুশয়ের পরামর্শে ভ্রান্ত অবশালোম
{17:1} অহীথোফল অবশালোমকে আরও পরামর্শ দিয়ে বলল, আমাকে বারো হাজার সৈন্য বেছে নেবার অনুমতি দিন, আমি আজ রাতেই দাউদকে তাড়া করব।
{17:2} তিনি ক্লান্ত, অবসন্ন হয়ে পড়লে আমি তাঁকে আক্রমণ করে ব্যতিব্যস্ত করে তুলব। তাতে তাঁর সঙ্গীরা পালিয়ে যাবে। আমি তখন রাজাকে একলা পেয়ে হত্যা করব।
{17:3} এইভাবে সমস্ত ইসরায়েলী প্রজাকে তোমার পক্ষে এনে দেব। তাতে তোমার ইচ্ছামত শুধু একটি মানুষেরই মৃত্যু হবে এবং আর সকলে অক্ষত থাকবে।
{17:4} পরামর্শটা অবশালোম ও ইসরায়েলী নেতাদের খুব পছন্দ হল।
{i17:5} হুশয়ের পরামর্শ
{17:5} তখন অবশালোম বলল, তাহলে হুশয়কেও ডাক, সে কি বলে শুনি।
{17:6} হুশয় এলে অবশালোম তাকে বলল, অহীথোফল তার বিবেচনায় যা ভাল বুঝেছে, বলেছে। আমরা কি তার কথামত কাজ করব? যদি না হয় তাহলে তুমিই বল কি করা উচিত।
{17:7} হুশয় অবশালোমকে বলল, এবার অহীথোফল যে পরামর্শ দিয়েছে তা কিন্তু মোটেই ভাল নয়।
{17:8} আপনি আপনার পিতা ও তাঁর দলের লোকদের খুব ভাল করেই জানেন। তাঁরা শক্তিশালী বীর যোদ্ধা। উপরন্তু ভল্লুকীর কাছ থেকে তার বাচ্চাকে কেড়ে নিলে সে যেমন হিংস্র হয়ে থাকে, তারাও সেই রকম হিংস্র হয়ে আছে। তাছাড়া আপনার পিতা সুদক্ষ অভিজ্ঞ যোদ্ধা। তিনি কখনই দলের লোকদের সাথে রাত্রে থাকবেন না।
{17:9} তিনি নিশ্চয় এখন কোন গুহা বা আর কোন জায়গায় লুকিয়ে আছেন। তিনি যদি এদের প্রথমে আক্রমণ করেন, তাহলে যে একথা শুনবে সেই বলবে, অবশালোমের পক্ষের লোকেরা হেরে যাচ্ছে।
{17:10} তখন সিংহের মত সবচেয়ে সাহসী লোকও ভয় পেয়ে যাবে। কারণ ইসরায়েলীরা সকলেই জানে যে আপনার পিতা বিক্রমশালী বীর যোদ্ধা এবং তাঁর পক্ষের লোকেরাও শক্তিশালী নিপুণ যোদ্ধা।
{17:11} কাজেই, আমার পরামর্শ হচ্ছে, আপনি দেশের একপ্রান্ত থেকে অপর প্রান্তের দান থেকে বেরশেবা পর্যন্ত সমস্ত ইসরায়েলীকে, সাগরবেলার বালুকণার মত অসংখ্য লোককে এক জায়গায় জড়ো করুন এবং আপনি স্বয়ং তাদের যুদ্ধক্ষেত্রে পরিচালনা করুন।
{17:12} যেখানেই তিনি থাকুন, আমরা তাঁকে খুঁজে বের করব আর তিনি কিছু বুঝে ওঠার আগেই, শিশির যেমন ঝরে পড়ে তেমনি নিঃশব্দে আমরা তাঁর ওপর ঝাঁপিয়ে পড়ব। তাঁকে কিম্বা তাঁর দলের কাউকে বাকী রাখব না।
{17:13} যদি তিনি কোন নগরে গিয়ে আশ্রয় নেন, তাহলে ইসরায়েলীরা সেই নগর দড়ি দিয়ে বেঁধে টানতে টানতে নিয়ে গিয়ে নীচে উপত্যকায় ফেলে দেবে। একটা পাথরও রাখবে না।
{17:14} একথা শুনে অবশালোম ও ইসরায়েলী নেতারা বলল, অহীথোফলের চেয়ে অর্কনিবাসী হুশয়ের পরামর্শই বেশী ভাল। প্রভু পরমেশ্বর অবশালোমের অমঙ্গল ঘটাতে চেয়েছিলেন তাই অহীথোফলের সুপরামর্শ ব্যর্থ হল।
{i17:15} দাউদের সতর্কতা ও পলায়ন
{17:15} অহীথোফল অবশালোম ও ইসরায়েলী নেতাদের যে পরামর্শ দিয়েছিল এবং হুশয় নিজে অবশালোমকে যে পরামর্শ দিয়েছিল - সব কথা হুশয় গিয়ে দুই পুরোহিত সাদোক ও অবিয়াথরকে জানাল।
{17:16} তারপর বলল, সুতরাং তাড়াতাড়ি দাউদের কাছে খবর পাঠাও। বল, আজ রাতে মরু প্রান্তরের পারঘাটায় আপনি থাকবেন না। এক্ষুণি জর্ডন পেরিয়ে ওপারে চলে যান। নইলে অবশালোম মহারাজকে ও আপনার দলের সবাইকে শেষ করে ফেলবে।
{17:17} যোনাথন ও অহিমাশ এন-রোগেল-এর ঝরণার ধারে অপেক্ষা করত। পাছে কেউ দেখে ফেলে তাই শহরে ঢুকতে সাহস করত না। একজন দাসী তাদের সব খবর দিয়ে আসত।
{17:18} তারা আবার সেই খবর রাজা দাউদকে জানিয়ে আসত। কিন্তু একটি যুবক তাদের দেখতে পেয়ে অবশালোমকে বলে দেয়। তখন তারা দুজন দৌড়ে বহুরীমে গিয়ে একটি লোকের বাড়িতে ঢুকে পড়ে। তাদের উঠোনে ছিল একটি ইঁদারা। তারা সেই ইঁদারাতে নেমে পড়ল।
{17:19} বাড়ির বৌটি তখন ইঁদারার মুখটা ভাল করে ঢাকা দিয়ে দিল। আর তার ওপর শস্য মেলে দিল। তাতে আর কিছুই বোঝার উপায় রইল না।
{17:20} অবশালোমের ভৃত্যেরা সেই বাড়িতে এসে বৌটিকে জিজ্ঞাসা করল, অহিমাশ আর যোনাথন কোথায়? বৌটি বলল, ওরা নদীর ওপারে চলে গেছে। লোকগুলি তাদের অনেক খোঁজাখুঁজি করল কিন্তু পেল না, তখন জেরুশালেমে ফিরে গেল।
{17:21} তারা চলে গেলে অহিমাশ ও যোনাথন ইঁদারা থেকে উঠে রাজা দাউদের কাছে চলে গেল এবং অহীথোফলের সমস্ত পরামর্শের কথা তাঁকে জানিয়ে বলল, শিগগির আপনি নদীর ওপারে চলে যান।
{17:22} দাউদ তখনই তাঁর সমস্ত দলবল নিয়ে ভোর হবার আগেই জর্ডন পেরিয়ে ওপারে চলে গেলেন।
{i17:23} অহীথোফলের আত্মহত্যা
{17:23} অহীথোফল যখন দেখল, তার পরামর্শ মত কাজ হল না, তখন সে তার গাধার পিঠে চড়ে বাড়ি চলে গেল এবং বাড়ির দেখাশুনার সমস্ত ব্যবস্থা করল। তারপর গলায় দড়ি দিয়ে মারা গেল। তার বাবার করবে তাকে সমাধি দেওয়া হল।
{17:24} দাউদ মহনায়িমে গিয়ে পৌঁছালেন ইতিমধ্যে অবশালোম সমস্ত ইসরায়েলীদের নিয়ে জর্ডন নদী পার হয়ে এপারে এল।
{17:25} (অবশালোম যোয়াবের জায়গায় অমাসাকে ইসরায়েলের সেনাপতি পদে নিযুক্ত করেছিল। ইশ্মায়েলী যিথরোর পুত্র অমাসা। অমাসার মা অবীগল ছিলেন নাহশের কন্যা এবং যোয়াবের মা সরূয়ার বোন।)
{17:26} এবং গিলিয়দ দেশে দলবল নিয়ে শিবির সন্নিবেশ করলেন।
{17:27} দাউদ মহনায়িমে আসার পর আম্মোন দেশের রব্বা শহরনিবাসী নাহশের পুত্র শোবি, লো-দেবারের আম্মিয়েলের পুত্র মাখীব এবং গিলিয়দ দেশের রোগেলিম নিবাসী বর্সিল্লয়ের সঙ্গে দাউদের দেখা হল।
{17:28} তারা দাউদ ও তাঁর সঙ্গীদের জন্য বিছানাপত্র, গামলা, মাটির বাসন এবং গম, যব, সুজি, ভাজা শস্য, শিম, মসুর ডাল, মধু, দই, ভেড়া এবং গরুর
{17:29} দুধের পনীর ইত্যাদি খাদ্যদ্রব্য এনেছিল, কারণ তারা বুঝেছিল যে এই নির্জন মরুপ্রান্তরে দাউদ ও তাঁর দলের লোকেরা খিদেয়, তেষ্টায় ও ক্লান্তিতে কাতর হয়ে পড়েছেন।
{i18:1} অবশালোমের পরাজয় ও মৃত্যু
{18:1} রাজা দাউদ তাঁর দলের সমস্ত লোককে একত্র করে তাদের বিভিন্ন দলে ভাগ করলেন। প্রতি একশো জনের উপর নিযুক্ত করলেন এক একজন নায়ককে এবং প্রতি সহস্র জনের উপর নিযুক্ত করলেন এক একজন অধিনায়ককে।
{18:2} তারপর আবার সমগ্র দলটিকে তিন ভাগে ভাগ করলেন। যোয়াব, যোয়াবের ভাই অবিশয় এবং গাতনিবাসী ইত্তয় - এই তিনজনকে তিনটি দলের সেনাপতি নিযুক্ত করে তাদের যুদ্ধে রওনা করে দিলেন।তাদের বললেন, আমিও তোমাদের সঙ্গে যাব।
{18:3} সৈন্যেরা বলল, না, না, আপনি আমাদের সঙ্গে যাবেন না। যদি আমরা পালিয়ে যাই, অথবা যদি আমাদের অর্ধেক লোক মারা যায়, তাহলে শত্রুদের কাছে সেটা এমন কিছু নয়, কিন্তু আপনার জীবনের মূল্য আমাদের দশ হাজারের চেয়েও অধিক। কাজেই, আপনি শহরেই থাকুন এবং সেখান থেকে আমাদের সাহায্য পাঠান। তাহলেই বেশি ভাল হবে।
{18:4} রাজা তাদের বললেন, বেশ, তোমরা যা সবচেয়ে ভাল মনে কর, আমি তাই করব। তখন রাজা নগরদ্বারের এক পাশে দাঁড়িয়ে রইলেন এবং সৈন্যেরা সকলে শ’য়ে শ’য়ে হাজারে হাজারে কুচকাওয়াজ করে বেরিয়ে গেল।
{18:5} যোয়াব, অবিশয় ও ইত্তয়কে রাজা আদেশ দিয়ে বললেন, আমার মুখ চেয়ে তোমরা যুবক অবশালোমের কোন ক্ষতি করো না। রাজা যখন অবশালোম সম্পর্কে এই আদেশ দিচ্ছিলেন, তখন সৈন্যেরা সব শুনল।
{18:6} দাউদের সৈন্যেরা চলে গেল যুদ্ধক্ষেত্রে ইসরায়েলীদের বিরুদ্ধে যুদ্ধ করতে। বেধে গেল ঘোরতর যুদ্ধ ইফ্রয়িমের বনভূমিতে।
{18:7} দাউদের সৈন্যদলের কাছে ইসরায়েলীরা দারুণভাবে হেরে যেতে লাগল। সেদিনের সেই সাংঘাতিক যুদ্ধে ইসরায়েলীদের কুড়ি হাজার লোক মারা গেল।
{18:8} চারিদিকে ছড়িয়ে গেল যুদ্ধের আগুন। যুদ্ধে যত না লোক মারা গেল, তার চেয়ে বেশি লোক পালাতে গিয়ে মারা পড়ল বনে।
{18:9} ঘটনাক্রমে অবশালোম দাউদের সৈন্যদের সামনে পড়ে গেল। একটা খচ্চরের পিঠে চড়ে অবশালোম আসছিল। খচ্চরটা একটা বিরাট ওক গাছের ঝাঁকড়া ডালের নীচে দিয়ে আসার সময় অবশালোমের মাথাটা সেই ঝাঁকড়া ডালের মধ্যে এমন শক্ত ভাবে আটকে গেল যে তিনি ঝুলতে লাগলেন এবং খচ্চরটা বেরিয়ে গেল।
{18:10} একটি লোক এই অবস্থা দেখে যোয়াবকে গিযে জানাল, বলল, দেখুন, অবশালোমকে একটা ওক গাছের ডালে ঝুলতে দেখে এলাম।
{18:11} যোয়াব তাকে বললেন, কি বলছ তুমি? তুমি তাকে দেখেছ? তাহলে সঙ্গে সঙ্গে তাকে মেরে ফেললে না কেন? তাহলে আমি খুব খুশী হতাম, তোমাকে আমি দশটি রূপোর মুদ্রা আর একটা কোমরবদ্ধ দিতাম।
{18:12} কিন্তু সেই লোকটি যোয়াবকে বলল, সহস্র রৌপ্যমুদ্রা হাতে পেলেও আমি অবশালোমের গায়ে হাত তুলতাম না কারণ মহারাজ আপনাকে, অবিশয় ও ইত্তয়কে আমাদেরই সামনে আদেশ দিয়ে বলেছিলেন, আমার মুখ চেয়ে তোমরা যুবক অবশালোমের কোন ক্ষতি করো না।
{18:13} এক্ষেত্রে আমি যদি বিশ্বাসঘাতকতা করে তাকে হত্যা করতাম, তাহলে রাজার কাছে সে কথা নিশ্চয় পৌঁছাত। (কারণ রাজার কাছে কিছুই গোপন থাকে না) তখন আপনিও সরে দাঁড়াতেন, আমাকে বাঁচাতে আসতেন না।
{18:14} যোয়াব তাকে বললেন, তোমার সঙ্গে কথা বলে আমি সময় নষ্ট করতে চাই না। এই বলে, তিনি তিনটে বর্শা নিয়ে অবশালোমের বুকে গেঁথে দিলেন। অবশালোম তখনও ওক গাছে ঝুলন্ত অবস্থায় বেঁচেছিল।
{18:15} তারপর যোয়াবের দশজন সৈন্য এগিয়ে গিয়ে অবশালোমকে হত্যা করল।
{18:16} যোয়াবের আদেশে তখন তুরী বেজে উঠল। যুদ্ধ থেমে গেল। সৈন্যদল আর ইসরায়েলীদের পিছু ধাওয়া না করে ফিরে এল।
{18:17} তারা অবশালোমের মৃতদেহ জঙ্গলের মধ্যে একটা গভীর গর্তে ফেলে দিল। আর গর্তের মুখে পাথরের ঢিবি করে দিল। ওদিকে সমস্ত ইসরায়েলী ছত্রভঙ্গ হয়ে নিজেদের বাড়িতে পালিয়ে গেল।
{18:18} বংশরক্ষার জন্য অবশালোমের কোন সন্তান না থাকায় অবশালোম বেঁচে থাকতেই রাজার উপত্যকায় একটা স্তম্ভ তৈরী করে নিজের নামে তার নাম রেখেছিল। আজও সেই স্তম্ভ ‘অবশালোমের স্তম্ভ’ নামে খ্যাত।
{i18:19} দাউদের কাছে অবশালোমের মৃত্যু সংবাদ
{18:19} তখন সাদোকের পুত্র অহীমাশ যোয়াবকে বলল, আমাকে অনুমতি দিন আমি মহারাজের কাছে গিয়ে এই সুসংবাদ নিবেদন করি যে, প্রভু পরমেশ্বর আমাদের শত্রুর হাত থেকে উদ্ধার করেছেন।
{18:20} যোয়াব তাকে বললেন, না আজ তুমি এই সংবাদ নিয়ে যাবে না। তুমি বরং অন্যদিন যেও। আজ নয় কারণ আজ রাজপুত্র মারা গেছেন।
{18:21} তারপর যোয়াব তাঁর সুদানী ক্রীতদাসকে বললেন, তুমি রাজার কাছে যাও আর যা কিছু দেখলে সব তাঁকে বল। সে তখন যোয়াবকে প্রণাম করে দৌড়াতে শুরু করল।
{18:22} অহীমাশ তখন যোয়াবকে আবার বলল, যা হয় হোক, আমাকেও ঐ সুদানী ক্রীতদাসের পিছনে সংবাদ নিয়ে যেতে দিন। যোয়াব তাকে বললেন, তুমি কেন যেতে চাও বৎস — এই সুসংবাদের জন্য তুমি তো কোন পুরস্কার পাবে না।
{18:23} অহীমাশ আবার বলল, যা ঘটে ঘটুক, আমাকে যেতে দিন। তখন যোয়াব বললেন, তাহলে যাও। অহীমাশ তখন সমতলভূমির পথ দিয়ে দৌড়াতে লাগল আর সুদানী ক্রীতদাসকে ছাড়িয়ে গেল।
{18:24} দাউদ সেই সময় নগরের প্রবেশদ্বার ও বহির্দ্বারের মাঝামাঝি জায়গায় বসেছিলেন। প্রহরী প্রাচীরের উপর দিয়ে তোরণের মাথায় উঠে চারিদিকে দেখতে দিয়ে দেখতে পেল একটি লোক একা দৌড়ে আসছে।
{18:25} সে চীৎকার করে রাজাকে সে কথা জানাল। রাজা বললেন, সে যদি একা আসে তাহলে জেন, সুসংবাদ আছে।
{18:26} লোকটি কাছাকাছি আসার পরেই প্রহরী আর একটি লোককে দৌড়ে আসতে দেখে দ্বাররক্ষীকে ডেকে বলল, দেখ, আরও একজন একা দৌড়ে আসছে। রাজা বললেন, সেও ভাল খবরই আনছে।
{18:27} প্রহরী বলল, প্রথম লোকটিকে সাদোকের পুত্র অহীমাশ বলে মনে হচ্ছে। সে কথা শুনে রাজা বললেন, লোকটি ভাল, ভাল খবরই সে আনছে।
{18:28} অহীমাশ রাজাকে চীৎকার করে অভিনন্দন জানিয়ে বলল, মহারাজ, সবই কুশল। এই বলে রাজাকে সাষ্টাঙ্গে প্রণাম করে বলল, আপনার প্রভু পরমেশ্বর ধন্য, আমার প্রভু মহারাজের বিরুদ্ধে যারা বিদ্রোহী হয়েছিল তাদের উপরে তিনি আপনাকে বিজয়ী করেছেন।
{18:29} রাজা তখন জিজ্ঞাসা করলেন, কুমার অবশালোমের খবর ভাল তো? অহীমাস উত্তর দিল, মহারাজ, আপনার দাস যোয়াব যখন আমাকে পাঠান তখন সেখানে দারুণ ভীড় আর উত্তেজনা দেখে এলাম, কিন্তু কি ঘটেছে তা বলতে পারি না।
{18:30} রাজা তাকে বললেন, আচ্ছা ঠিক আছে, তুমি ওদিকে গিয়ে অপেক্ষা কর। সে তখন একদিকে সরে দাঁড়াল।
{18:31} ইতিমধ্যে সেই সুদানী ক্রীতদাস এসে পৌঁছাল। সে এসে বলল, সুসংবাদ হে আমার প্রভু মহারাজ। প্রভু আপনাকে আজ বিদ্রোহীদের উপর বিজয়ী করেছেন।
{18:32} রাজা তাকে জিজ্ঞাসা করলেন, কুমার অবশালোম কুশলে আছে তো? সুদানী ক্রীতদাস বলল, মহারাজ, তাঁর উপরে যা ঘটেছে, তা আপনার শত্রুদের উপর এবং আপনার বিরুদ্ধে বিদ্রোহীদের উপর ঘটুক।
{18:33} এই সংবাদে রাজা গভীর শোকে ভেঙ্গে পড়লেন। নগর তোরণের উপরের ঘরে গিয়ে কাঁদতে লাগলেন। ঘরে কেঁদে কেঁদে বলতে লাগলেন, পুত্র আমার। পুত্র অবশালোম, তোমার বদলে কেন আমার মরণ হল না। হায়, হায়! হায় অবশালোম!
{i19:1} দাউদকে যোয়াবের অনুযোগ
{19:1} যোয়াবের কাছে খবর গেল যে রাজা অবশালোমের জন্য শোকে দুঃখে খুব কান্নাকাটি করছেন।
{19:2} ফলে দাউদের সৈন্য দলের লোকেরা যখন শুনল রাজা পুত্রের জন্য শোকাচ্ছন্ন হয়েছেন। তখন বিজয়ের আনন্দের পরিবর্তে তাদের মধ্যে নেমে এল বিষণ্ণতা।
{19:3} যুদ্ধে হেরে পালিয়ে এলে সৈন্যরা যেমন লজ্জায় মুখ নিচু করে বাড়ি ফেরে সেইভাবে তারাও নীরবে শহরে ফিরে গেল।
{19:4} রাজা মুখ ঢেকে চীৎকার করে কাঁদতে লাগলেন, হায় অবশালোম! আমার পুত্র! আমার পুত্র! অবশালোম! বৎস আমার!
{19:5} যোয়াব তখন রাজবাড়িতে গিয়ে রাজাকে বললেন, যারা আপনার জীবন রক্ষা করেছে, আপনার স্ত্রী-পুত্র-কন্যা ও উপপত্নীদের জীবন যারা রক্ষা করেছে, তাদের আজ আপনি অপমান করলেন।
{19:6} আপনাকে যারা ঘৃণা করে, তাদের আপনি ভালবাসেন এবং যারা আপনাকে ভালবাসে, তাদের আপনি ঘৃণা করেন। আজ আপনি স্পষ্টই বুঝিয়ে দিলেন যে, আপনার সেনাপতিরা ও দাসেরা আপনার কাছে কিছুই নয়। আজ যদি অবশালোম না মরে আমরা সবাই যদি মরে যেতাম তাহলে আপনি খুব খুশী হতেন!
{19:7} কাজেই, এবার উঠুন, বাইরে গিয়ে আপনার দাসদের অভিনন্দন জানান, আশ্বস্ত করুন। নইলে প্রভু পরমেশ্বরের নামে শপথ করে বলছি, রাতারাতি সবাই আপনার বিপক্ষে চলে যাবে। ফলে ছোটবেলা থেকে আজ পর্যন্ত আপনার জীবনে যত বিপর্যয় ঘটেছে, সব কিছুর চেয়ে এবারের বিপর্যয় কিন্তু চরম হবে।
{19:8} রাজা তখন উঠে এসে নগর তোরণে তাঁর আসনে এসে বসলেন। সেই খবর শুনে তাঁর সমস্ত সৈন্য-সামন্ত রাজার কাছে এসে সমবেত হল। ইতিমধ্যে ইসরায়েলীরা ছত্রভঙ্গ হয়ে পলায়ন করল, ফিরে গেল যে যার ঘরে।
{i19:9} দাউদের কাছে যিহুদা গোষ্ঠীর আনুগত্য
{19:9} ইসরায়েলীদের সমস্ত গোষ্ঠীর মধ্যে শুরু হয়ে গেল ঝগড়া, কোন্দল। তারা বলতে লাগল, রাজা আমাদের শত্রুদের হাত থেকে উদ্ধার করেছিলেন, ফিলিস্তিনীদের হাত থেকে বাঁচিয়েছিলেন, আর আজ তিনি অবশালোমের ভয়ে দেশ থেকে পালিয়েছেন।
{19:10} যে অবশালোমকে আমরা আমাদের রাজারূপে অভিষিক্ত করেছিলাম, তিনি যুদ্ধে নিহত। কাজেই এখন রাজাকে আবার ফিরিয়ে আনার ব্যবস্থা করা হচ্ছে না কেন?
{19:11} ইসরায়েলীদের এইসব কথাবার্তা রাজা দাউদের কাছে পৌঁছে গেল। তিনি তখন দুই পুরোহিত-সাদোক ও অবিয়াথরের কাছে বলে পাঠালেন, যিহুদীয়ার প্রবীণ নেতাদের বলুন, যখন সমস্ত ইসরায়েলী প্রজা তাদের রাজাকে ফিরে পেতে চায়, তখন তাঁরা কেন রাজাকে নিজের প্রাসাদে ফিরিয়ে আনার কাজে পিছিয়ে আছেন?
{19:12} আপনারা আমার আত্মীয়, আমার স্বজন, আমার রক্তমাংসের শরিক। আপনারা আমাকে কেন ফিরিয়ে নিয়ে যেতে চাইছেন না?
{19:13} দাউদ সেই সঙ্গে অমাসাকে বলতে বললেন, তুমি আমার আত্মীয়, এখন থেকে যোয়াবের পরিবর্তে তোমাকেই আমি সেনাপতি নিযুক্ত করলাম। অন্যথায় ঈশ্বর আমাকে মৃত্যু দিন।
{19:14} দাউদের এই কথা যিহুদীয়ার সমস্ত মানুষের মন জয় করে নিল। তারা রাজাকে তাঁর সমস্ত কর্মচারী ও সৈন্যসামন্ত নিয়ে ফিরে আসতে অনুরোধ জানাল।
{19:15} রাজার ফেরার পথে জর্ডন নদীর তীরে যিহুদা গোষ্ঠীর লোকদের সঙ্গে দেখা হল। তারা জর্ডনের ওপার থেকে রাজাকে সম্বর্ধনা করে নিয়ে যাবার জন্য গিলগলে এসেছিল।
{19:16} এদিকে বিন্যামীন গোষ্ঠীর গেরার পুত্র শিমিয়ি বহুরীম থেকে যিহুদা গোষ্ঠীর লোকদের সঙ্গে ছুটে এল রাজা দাউদের সঙ্গে দেখা করতে।
{19:17} তার সাথে ছিল বিন্যামীন গোষ্ঠীর এক হাজার লোক। শৌলের রাজপরিবারের ভৃত্য সিবা তার পনেরোটি পুত্র আর নিজের কুড়ি জন ভৃত্যকে নিয়ে ছুটে এল জর্ডন নদীর তীরে রাজার কাছে।
{19:18} রাজপরিবারের সকলকে নদী পার করে আনার জন্য সে ওপারে চলে গেল এবং রাজার যাবতীয় কাজকর্ম করার জন্য উঠে পড়ে লাগল। রাজা নদী পার হবার জন তৈরী হয়েছেন এমন সময়ে গেরার পুত্র শিমিয়ি রাজার পায়ে উবুড় হয়ে পড়ে বলল,
{i19:19} শিমিয়ির প্রতি দাউদের কৃপা
{19:19} হে আমার প্রভু মহারাজ, জেরুশালেম ছেড়ে আপনার চলে আসার দিন আমি আপনার কাছে যে অন্যায় করেছিলাম তার জন্য আপনি অপরাধ নেবেন না। সেজন্য কিছু মনে করবেন না মহারাজ।
{19:20} কারণ আপনার দাস আমি জানি, আমি পাপ করেছি। সেই জন্যই আজ যোষেফ গোষ্ঠীর লোক হয়ে আমি সবার আগে ছুটে এসেছি মহারাজের কাছে।
{19:21} সরূয়ার পুত্র অবিশয়বলল, শিমিয়ির মৃত্যুদণ্ড হওয়া উচিত, কারণ সে এমন একজনকে অভিশাপ দিয়েছিল, যাঁকে প্রভু পরমেশ্বর রাজারূপে মনোনীত করেছেন।
{19:22} কিন্তু দাউদ সরূয়ার দুই পুত্র অবিশয় ও যোয়াবকে বললেন, তোমাদের মত কে চেয়েছে? আজকের দিনেও তোমরা আমার কাজে বাধা সৃষ্টি করছ? আমি ইসরায়েলীদের রাজা। আমি বলছি, আজকের দিনে তাদের কাউকে প্রাণদণ্ড দেওয়া যাবে না।
{19:23} তিনি শিমিয়িকে শপথ করে বললেন, তোমাকে আমি কথা দিচ্ছি, তোমার প্রাণদণ্ড হবে না।
{i19:24} মফিবোশেথের প্রতি দাউদের কৃপা
{19:24} শৌলের পৌত্র মফিবোশথ এল দাউদের সঙ্গে দেখা করতে। রাজা জেরুশালেম ছেড়ে চলে যাবার দিন থেকে বিজয়ী হয়ে নিরাপদে ফিরে না আসা পর্যন্ত সে স্নান করেনি।
{19:25} জেরুশালেম থেকে সে রাজার সঙ্গে দেখা করতে এলে রাজা তাকে বললেন, তুমি আমার সঙ্গে গেলে না কেন মফিবোশেথ?
{19:26} সে বলল, আমার প্রভু, হে মহারাজ! আপনার এই ভৃত্য খোঁড়া। তাই আমি আমার ভৃত্যকে বলেছিলাম গাধাকে লাগাম লাগিয়ে সাজাতে, বলেছিলাম, তাতে চড়ে আমি রাজার সঙ্গে যাব। কিন্তু সে আমাকে ঠকিয়েছিল।
{19:27} সে আমার প্রভু মহারাজের কাছে আপনার এই দাসের নামে মিথ্যা কথা বলেছিল। কিন্তু আপনি ঈশ্বরের দূতের মত। আপনার যা ভাল মনে হয়, আপনি তাই করুন।
{19:28} আমার পিতৃকুলের সকলে মহারাজের কাছে মৃত্যুদণ্ডের যোগ্য ছিল কিন্তু মহারাজ তাঁর এই দাসকে তাঁর সঙ্গে ভোজনের অধিকার দিয়েছিলেন। কাজেই মহারাজের কাছে এর বেশি কৃপা ভিক্ষা করার আর কোন অধিকার আছে আমার?
{19:29} রাজা তাকে বললেন তোমাকে আর বেশি কিছু বলতে হবে না। তুমি আর সিবা ঐ ভূসম্পত্তি ভাগ করে নেবে-এই আমার সিদ্ধান্ত।
{19:30} তখন মফিবোশেথ রাজাকে বলল, ও সব নিয়ে নিক। আমার প্রভু মহারাজ নিরাপদে বাড়ি ফিরে এসেছেন, এই আমার যথেষ্ট।
{i19:31} বর্সিল্লয়ের প্রতি দাউদের দয়া
{19:31} গিলিয়দ থেকে বর্সিল্লয়ও এলেন রোগলীমে, রাজাকে জর্ডনের ওপার থেকে এপারে নিয়ে আসবেন বলে।
{19:32} বর্সিল্লয় খুবই বৃদ্ধ, আশী বছর বয়স। রাজা মহনায়িমে থাকার সময় তিনি রাজাকে খাদ্য জোগান দিতেন। তিনি ছিলেন খুবই ধনী মানুষ।
{19:33} রাজা বর্সিল্লয়কে বললেন, আমার সঙ্গে জেরুশালেমে চল। আমি তোমার সমস্ত ভার নেব।
{19:34} কিন্তু বর্সিল্লয় বললেন, কতদিন আর বাঁচব যে আমি মহারাজের সঙ্গে জেরুশালেমে যাব?
{19:35} আমার বয়স আশী বছর হয়ে গিয়েছে। এখন কি আর আমার ভালো-মন্দ বোঝার ক্ষমতা আছে? কি খাচ্ছি, কি পান করছি, তার স্বাদ বোঝার ক্ষমতা কি আর আপনার এই দাসের আছে? এখন কি আর আমি গায়ক-গায়িকাদের মধুর সঙ্গীত উপভোগ করতে পারি? কাজেই কেন আপনার এই দাস মহারাজের বাড়তি বোঝা হবে?
{19:36} এমন মহান পুরস্কারের যোগ্য আমি নই। আপনার দাস মহারাজের সঙ্গে জর্ডনের ওপারে মাত্র কিছুদূর পর্যন্ত যাবে।
{19:37} নিবেদন করি, আপনার দাসকে ফিরে যেতে দিন। আমার নিজের শহরে আমার বাবা-মার কাছে আমি মরতে চাই। তবে, এই যে আপনার সেবক কিমহাম, আমার প্রভু মহারাজ একে সঙ্গে নিয়ে যান এবং তার জন্য আপনার যা ভাল মনে হয়, করুন।
{19:38} রাজা বললেন, কিমহামকে আমি নিয়ে যাব এবং তোমার যা ভাল মনে হয়, আমি তার জন্য তা-ই করব এবং তুমি আমাকে তোমার জন্য যা করতে বলবে, তা-ই করব।
{19:39} রাজা বর্সিল্লয়কে চুম্বন ও আশীর্বাদ করলেন। বর্সিল্লয় নিজের বাড়িতে ফিরে গেলেন। তারপর রাজা ও তাঁর দলের সকলে জর্ডনের ওপারে চলে গেলেন।
{19:40} রাজা গিলগলে চলে গেলেন। কিমহামও রাজার সঙ্গে গেল। যিহুদা গোষ্ঠীর সমস্ত লোক এবং ইসরায়েলীদের অর্ধেক লোক গিয়েছিল তাঁকে অভ্যর্থনা করে এগিয়ে আনতে।
{i19:41} রাজাকে নিয়ে যিহুদা গোষ্ঠী ও ইসরায়েলের বাদানুবাদ
{19:41} ইসরায়েলীরা রাজাকে গিয়ে বলল, মহারাজ আমাদের ভাইয়েরা অর্থাৎ শুধু যিহুদা গোষ্ঠীর লোকেরাই কেন আপনাকে, রাজপরিবারের সবাইকে এবং আপনার লোকজনকে সঙ্গে করে নিয়ে যাবে?
{19:42} যিহুদা গোষ্ঠীর সকলে বলল, রাজা আমাদের নিকট আত্মীয়, তাই আমরা এই কাজ করেছি। তা, তোমরা এতে এত রাগ করছ কেন? রাজা তো আমাদের খেতেও দেন নি বা অন্য কোন কিছু দেন নি।
{19:43} ইসরায়েলীরা বলল, রাজার উপর আমাদের দশ ভাগ অধিকার আছে, আর দাউদের উপর অধিকার তোমাদের চেয়ে অনেক বেশি। তাহলে কেন তোমরা আমাদের হীন চোখে দেখছ? রাজাকে ফিরিয়ে আনার কথা আমরাই তো প্রথমে বলেছিলাম। কিন্তু যিহুদা গোষ্ঠীর লোকেরা ইসরায়েলীদের চেয়ে আরও জোর গলায় তাদের দাবী জানাতে লাগল।
{i20:1} শেবার বিদ্রোহ ও মৃত্যু
{20:1} সেখানে বিন্যামীন গোষ্ঠীর শেবা নামে একটা দুষ্ট লোক ছিল। তার বাবার নাম ছিল বিখ্রি। শেবা তুরী বাজিয়ে ঘোষণা করল, দাউদের সঙ্গে আমাদের কোন সম্পর্ক নেই, যেশির ছেলের উপর আমাদের কোন দাবীও নেই। হে ইসরায়েল, তোমরা প্রত্যেকে ফিরে যাও নিজের ঘরে।
{20:2} ইসরায়েলীরা দাউদকে ছেড়ে বিখ্রির ছেলে শেবার অনুসরণ করল। কিন্তু যিহুদা গোষ্ঠীর সকলে অটলভাবে রাজার অনুগত রইল এবং জর্ডনের তীর থেকে জেরুশালেমে তাঁর সঙ্গে গেল।
{20:3} জেরুশালেমে রাজপ্রাসাদে ফিরে দাউদ তাঁর যে দশজন উপপত্নীর উপর রাজপ্রাসাদ রক্ষার ভার দিয়ে গিয়েছিলেন তাদের গৃহবন্দী করে রাখলেন। এদের তিনি ভরণ পোষণের ব্যবস্থা করে দিয়েছিলেন কিন্তু আর কোনদিন তাদের স্পর্শ করেন নি। তারা সেখানে মৃত্যুর দিন পর্যন্ত বিধবার মতই জীবন যাপন করেছিল।
{20:4} রাজা দাউদ অমাসাকে ডেকে বললেন, তিনদিনের মধ্যে যিহুদা গোষ্ঠীর সমস্ত লোককে আমার কাছে এনে হাজির কর এবং তুমিও উপস্থিত থেক।
{20:5} অমাসা চলে গেলেন যিহুদা গোষ্ঠীর লোকদের ডাকতে। কিন্তু তিনি নির্দিষ্ট সময়ের মধ্যে ফিরতে পারলেন না।
{20:6} দাউদ তাই অবিশয়কে বললেন, দেখ, বিখ্রির ছেলে শেবা অবশালোমের চেয়েও আমাদের বেশি ক্ষতি করবে। তুমি আমার সৈন্যদের নিয়ে ওর পিছনে ধাওয়া কর। নইলে ও কতকগুলি দূর্গশহর দখল করে নিয়ে আমাদের চোখে ধুলো দিয়ে উৎপাত বাড়াবে।
{20:7} তখন অবিশয়ের নেতৃত্বে যোয়াবের সৈন্যদল এবং রাজকীয় সৈন্যদল ও তার সমস্ত বীর যোদ্ধারা শেবাকে ধরবার জন্য বেরিয়ে পড়ল জেরুশালেম থেকে।
{20:8} গিবিয়োনের বিরাট পাথরের কাছে তাঁরা এসে পৌঁছালে অমাসা তাঁদের সঙ্গে দেখা করতে এলেন। যোয়াবের পরণে ছিল সৈনিকের বেশ। কোমরে কোমরবদ্ধ এবং তার সাথে কায়দা করে বাঁধা ছিল খাপে ভরা তরোয়াল। তাই অমাসার দিকে এগিয়ে যাবার সময় যোয়াবের কোমর থেকে সেটা খুলে পড়ে গেল।
{20:9} যোয়াব অমাসাকে বললেন, ভাল আছ তো ভাই? এই বলে ডান হাতে তার থুতনি ধরে তাকে চুমু দিতে গেলেন।
{20:10} ওদিকে যোয়াবের আর এক হাতের তরোয়াল অমাসা লক্ষ্য করেন নি, সেই ফাঁকে যোয়াব তরোয়ালটা তাঁর পেটে চালিয়ে দিলেন। সঙ্গে সঙ্গে তাঁর নাড়িভুঁড়ি বেরিয়ে মাটিতে পড়ে গেল। দ্বিতীয়বার তাঁকে আর মারতে হল না, তিনি মারা গেলেন। এবার যোয়াব আর তাঁর ভাই অবিশয় ছুটলেন শেবাকে ধরতে।
{20:11} যোয়াবের সৈন্যদের একজন অমাসার মৃতদেহের কাছে দাঁড়িয়ে সবাইকে ডেকে বলতে লাগল, যারা যোয়াব ও দাউদের পক্ষে আছ, প্রত্যেকে যোয়াবকে অনুসরণ কর।
{20:12} অমাসার রক্তমাখা মৃতদেহ পড়ে রইল রাজপথের উপরে। সেই সৈনিক দেখল, যে ঐ পথ দিয়ে আসছে, সে-ই সেখানে দাঁড়িয়ে পড়ছে। সে তখন অমাসার মৃতদেহটা তুলে মাঠে ফেলে দিল আর তার উপর একটা কাপড় ঢাকা দিয়ে দিল।
{20:13} পথের উপর থেকে তাকে সরিয়ে দিতেই লোকেরা শেবাকে ধরবার জন্য যোয়াবের অনুসরণ করল।
{20:14} শেবা ইসরায়েলীদের সমস্ত গোষ্ঠীর এলাকার মধ্যে দিয়ে আবেল বেথমাকাহ্ শহরে গিয়ে পৌঁছাল এবং বিখ্রি গোষ্ঠীর সকলে একত্র হয়ে তার সঙ্গে শহরের দিকে চলল।
{20:15} ইতিমধ্যে যোয়াবের লোকেরা এসে শহরটি ঘিরে ফেলল এবং প্রাচীরের বাইরের দিকে মাটির উঁচু ঢিবি তৈরী করল তারপর প্রাচীরটা ভাঙবার জন্য আঘাত করতে লাগল ও গোড়া খুঁড়তে আরম্ভ করল।
{20:16} শহরে একজন বুদ্ধিমতী মহিলা ছিল। সে প্রাচীরের ওধার থেকে চীৎকার করে ডেকে বলল: শোন, তোমরা শোন! যোয়াবকে এখানে আমার কাছে আসতে বল। আমি তাঁর সঙ্গে কথা বলতে চাই।
{20:17} যোয়াব সেখানে গেলে সে তাকে জিজ্ঞাসা করল, আপনি যোয়াব? তিনি বললেন, হ্যাঁ। মহিলাটি তাঁকে বল দয়া করে আমার কথা শুনুন। যোয়াব বললেন, বলুন, আমি শুনছি।
{20:18} মহিলাটি বলল, বহুকাল আগে কথাটি প্রচলিত ছিল, ‘আবেল শহরে গিয়ে পরামর্শ নিয়ে এস’- এই কথা অনুযায়ী লোকে প্রয়োজনে তাই-ই করত।
{20:19} আমরা ইসরায়েলীদের মধ্যে শান্তিপ্রিয় ও একান্ত অনুগত। আমাদের মায়ের মত এই শহরটিকে কেন আপনি ধ্বংস করতে চাইছেন? প্রভু পরমেশ্বরের সম্পত্তি কি আপনি ধ্বংস করতে চান?
{20:20} না, কখনও না। আমি আপনাদের শহর ধ্বংস করতে চাই না।
{20:21} আমাদের পরিকল্পনা তা নয়। ইফ্রয়িমের পাহাড়ী এলাকার বিখ্রির পুত্র শেবা এই শহরের মধ্যে ঢুকেছে। সে রাজা দাউদের বিরুদ্দে বিদ্রোহ শুরু করেছে। শুধু তাকেই আমার হাতে তুলে দিন, তাহলে আমি শহর থেকে চলে যাব। মহিলাটি বলল, ঠিক আছে? লোকটির মাথা প্রাচীরের এদিক থেকে আপনার কাছে ছুঁড়ে দেওয়া হবে।
{20:22} মহিলাটি তখন শহরের লোকদের কাছে গিয়ে সব কথা জানাল। তার পরামর্শ মতই শিবার মাথাটা কেটে প্রাচীরের এদিক থেকে যোয়াবের কাছে ছুঁড়ে দিল। যোয়াব তখন তুরী বাজিয়ে সকলকে শহর ছেড়ে ফিরে যাবার সঙ্কেত ঘোষণা করলেন। সকলে বাড়ি ফিরে গেল। যোয়াব ফিরে গেলেন জেরুশালেমে রাজার কাছে।
{i20:23} দাউদের রাজকর্মচারীবৃন্দ
{20:23} যোয়াব ছিলেন ইসরায়েলের প্রধান সেনাপতি। যিহোয়াদার পুত্র বনায় ছিলেন দাউদের দেহরক্ষীদের প্রধান,
{20:24} আদোরাম ছিলেন বেগারখাটা শ্রমিকের প্রধান, অহিলুদের পুত্র যিহোশাফট ছিলেন ঐতিহাসিক,
{20:25} শেবা ছিলেন রাজ সভার সচিব, সাদোক ও অবিয়াথর ছিলেন পুরোহিত
{20:26} এবং যায়ীর শহরের ঈরাও ছিলেন দাউদের একজন মন্ত্রী।
{i21:1} শৌলের বংশধরদের উপর গিবিয়নীদের প্রতিশোধ
{21:1} দাউদের রাজত্বকালে তিন বছর ধরে দেশে দারুণ দুর্ভিক্ষ হয়েছিল। তাই দাউদ প্রভু পরমেশ্বরের কাছে এই ব্যাপারে পরামর্শ চাইলেন। প্রভু বললেন, শৌল এবং তার বংশধরেরা হতার অপরাধে অপরাধী। সে গিবিয়োনের অধিবাসীদের হত্যা করেছিল।
{21:2} (গিবিয়োনের অধিবাসীরা ইসরায়েলী নয়, তারা ছিল অমোরীদের ছোট একটি অংশ। ইসরায়েলীরা এদের রক্ষা করার প্রতিশ্রুতি দিয়েছিল কিন্তু শৌল ইসরায়েল ও যিহুদীয়ার লোকদের স্বার্থেই অতি মাত্রায় উৎসাহী হয়ে ওদের হত্যা করতে চেয়েছিলেন।)
{21:3} দাউদ তখন গিবিয়োনের লোকদের ডেকে বললেন, আমি তোমাদের জন্য কি করতে পারি? তোমাদের উপরে যে অন্যায় করা হয়েছিল, আমি তার ক্ষতিপূরণ করতে চাই যাতে তোমরা প্রভু পরমেশ্বরের প্রজাদের প্রতি প্রসন্ন হও ও তারা আশীর্বাদ লাভ করে।
{21:4} তারা বলল, সোনা কিম্বা রূপো দিয়ে অথবা কোন ইসরায়েলীকে হত্যা করে শৌলের ও তাঁর বংশের সঙ্গে আমাদের বিবাদ ঘুচবে না। তাহলে, তোমাদের জন্য আমি কি করতে পারি? দাউদ জিজ্ঞাসা করলেন।
{21:5} তারা বলল, শৌল চেয়েছিলেন আমাদের নিঃশেষে ধ্বংস করতে, ইসরায়েলের মধ্যে আমাদের একজনকেও তিনি বাঁচিয়ে রাখতে চাননি।
{21:6} কাজেই তাঁর বংশধরদের মধ্যে সাতজন পুরুষকে আমাদের হাতে তুলে দিন। প্রভু পরমেশ্বরের মনোনীত রাজা শৌলের জন্মভূমি গিবিয়াতে পরমেশ্বর প্রভুর সামনে আমরা তাদের ফাঁসি দেব। রাজা বললেন, ঠিক আছে, তোমাদের হাতে তাদের তুলে দেব।
{21:7} কিন্তু দাউদ ও যোনাথন যে পবিত্র শপথ নিয়ছিলেন, সেই অনুযায়ী দাউদ যোনাথনের পুত্র এবং শৌলের পৌত্র মফিবোশেথকে রেহাই দিলেন।
{21:8} যাই হোক, তিনি অয়ের কন্যা রিসপার গর্ভজাত শৌলের দুই পুত্র আরমোনি ও মফিবোশেথকে এবং শৌলের কন্যা মীখলের গর্ভজাত মেহোলাহ্ নিবাসী বর্সিল্লয়ের পুত্র অদ্রীয়েলের পাঁচ পুত্রকে নিয়ে গিয়ে
{21:9} গিবিয়োনের লোকদের হাতে তুলে দিলেন। তারা পাহাড়ে প্রভু পরমেশ্বরের সামনে তাদের ফাঁসি দিল, একসাথে সাতজনের মৃত্যু হল। বসন্ত বিদায়ের মুখে, যব কাটার মরশুমের তখন সবে শুরু-এমনি সময়েই তাদের মৃত্যু হয়েছিল।
{21:10} শৌলের উপপত্নী রিসপা (অয়ের কন্যা) তখন সেই পাহাড়ে পুত্রদের মৃতদেহের কাছে একটা চট বিছিয়ে সেখানেই থাকতে লাগল। দিনের বেলায় সে পাখি তাড়াতো আর রাতে বুনো জানোয়ার তাড়াতো যাতে তারা দেহগুলি খেতে না পারে। এইভাবে ফসল কাটার মরশুমের শুরু থেকে বর্ষাকাল না আসা পর্যন্ত সে সেখানেই থাকল।
{21:11} শৌলের উপপত্নী রিসপার এই অবস্থার কথা শুনে রাজা।
{21:12} দাউদ গিলিয়দের যাবেশ নামে জায়গাটির লোকদের কাছ থেকে শৌল ও তাঁর পুত্র যোনাথনের সমস্ত অস্থি নিয়ে এলেন। (গিলবোয়াতে ফিলিস্তিনীরা শৌলকে হত্যা করার পর তাঁদের দুজনের মৃতদেহ বেথশানের বারোয়ারী চকে ঝুলিয়ে দিয়েছিল। সেখান থেকে যাবেশ বাসীরা মৃতদেহ দুটি চুরি করে আনে।)
{21:13} দাউদ শৌল আর যোনাথনের অস্থি এবং সাতজনের অস্থি একজায়গায় জড়ো করালেন।
{21:14} তারপর বিন্যামীনের বংশের এলাকার সেলাতে শৌলের পিতা কীশের সমাধিতে অস্থিগুলিকে সমাহিত করা হল। রাজার আদেশে তাঁদের মরদেহের সৎকারে কাজ শেষ হল। তারপর ঈশ্বর প্রসন্ন হলেন, দেশের জন্য তাঁদের আবেদনে সাড়া দিলেন।
{i21:15} ফিলিস্তিনী যোদ্ধাদের বিরুদ্ধে যুদ্ধ ( ১ বংশা 20:4-8 )
{21:15} ফিলিস্তিনী আর ইসরায়েলীদের মধ্যে আবার যুদ্ধ বাধল। দাউদ সৈন্য সামন্ত নিয়ে ফিলিস্তিনীদের সঙ্গে যুদ্ধ করতে লাগলেন। যুদ্ধ করতে করতে দাউদ খুব ক্লান্ত হয়ে পড়লেন।
{21:16} সেখানে ছিল ইশবীবেনোব নামে বিরাটাকায় দুর্দান্ত এক যোদ্ধা। তার কোমরে বাঁধা ছিল নতুন তরোয়াল আর হাতে তিনশো শেকেল ওজনের ব্রোঞ্জের তৈরী বর্শা। সে এগিয়ে এল দাউদকে হত্যা করবে বলে।
{21:17} ইতিমধ্যে সরূয়ার পুত্র অবিশয় দাউদকে সাহায্য করতে ছুটে এল এবং সেই ফিলিস্তিনী যোদ্ধাকে আক্রমণ করে হত্যা করল। দাউদের সৈন্য সামন্তরা তখন রাজাকে প্রতিজ্ঞা করাল, বলল, রাজা আর কখনও তাদের সঙ্গে যুদ্ধে যাবেন না। তারা বলল, আপনি ইসরায়েলের প্রদীপ। সেই প্রদীপকে আমরা নিভতে দেব না।
{21:18} এরপর গোব-এর ফিলিস্তিনীদের সঙ্গে তাদের যুদ্ধ বাধল। হুশাহ্ নিবাসী সিব্বেকাই সফ নামে বিরাটকায় আর এক যোদ্ধাকে বধ করল।
{21:19} গোবেতেই ফিলিস্তিনীদের সঙ্গে আর একটা যুদ্ধে বেথলেহেমের তাঁতি যায়ীরের পুত্র এলহানান গাতের গলিয়াৎকে হত্যা করল। গলিয়াৎ-এর বর্শার হাতলটা ছিল তাঁতের নরাজের মত মোটা।
{21:20} আবার একটা যুদ্ধ বাধল গাতে। সেখানে ছিল এক দারুণ যুদ্ধবাজ লোক। বিরাট তার দেহ। তার প্রত্যেক হাতে পায়েছিল ছয়টা করে মোট চব্বিশটা আঙ্গুল।
{21:21} সে ইসরায়েলীদের গালাগালি দিতে লাগল। তখন দাউদের ভাই শামমাহর পুত্র যোনাথন তাকে বধ করল।
{21:22} এই চারজন ছিল গাতের বিরাটাকায় মানুষদের বংশধর। দাউদ ও তাঁর সৈন্যদের হাতে তারা নিহত হল।
{i22:1} দাউদের স্তব ( গীত 18 )
{22:1} 1 যেদিন প্রভু পরমেশ্বর শৌল ও অন্যান্য শত্রুদের হাত থেকে দাউদকে উদ্ধার করেছিলেন, সেদিন তিনি প্রভু পরমেশ্বরের উদ্দেশে এই স্তব নিবেদন
{22:2} করেনঃ প্রভু পরমেশ্বরই আমার শৈল, আমার দুর্গ আমার উদ্ধার কর্তা,
{22:3} আমার ঈশ্বর, আমার সুদৃঢ শৈল, আমি তাঁরই শরণাগত। তিনিই আমার ঢাল, আমার পরিত্রাতা, আমার সুউচ্চ নিরাপদ আশ্রয়।
{22:4} আমি প্রভুকেই করব আবাহন তিনিই স্তুতির যোগ্য, শত্রুদের হাত থেকে তাহলে আমি পাব উদ্ধার।
{22:5} মৃত্যুর তরঙ্গ আমায় ঘিরে রেখেছিল, সর্বনাশের বন্যায় আমি বিধ্বস্ত হয়েছিলাম,
{22:6} পাতাল পুরীর মরণ-পাশে আমি বাঁধা পড়েছিলাম। আমার সামনে পাতা ছিল মরণের ফাঁদ।
{22:7} সেই সঙ্কটে আমি ডাকলাম প্রভু পরমেশ্বরকে, আমি ডাকলাম আমার ঈশ্বরকে। তাঁর মন্দির থেকে তিনি শুনলেন আমার ডাক, আমার কান্না পৌঁছাল তাঁর কানে।
{22:8} তখন জ্বলে উঠল তাঁর ক্রোধ পৃথিবী টলতে লাগল, কাঁপতে লাগল পর্বতমালার ভিত্তি দুলে উঠল, কাঁপতে লাগল থর থর করে।
{22:9} তাঁর নাসারন্ধ্র থেকে উদ্গীর্ণ হল ধূম, মুখ থেকে বেরিয়ে আসতে লাগল সর্বগ্রাসী অগ্নিশিখা, জ্বলন্ত অঙ্গার।
{22:10} গগনমণ্ডল অবনত করে তিনি নেমে এলেন তাঁর পদতলে ছিল গাঢ় অন্ধকার।
{22:11} করূবপৃষ্ঠে আরোহণ করে তিনি হলেন উড্ডীয়মান, প্রভঞ্জনের পাখায় ভর করে তিনি উড়ে এলেন।
{22:12} তিনি অন্ধকারে নিজেকে ঢেকে ফেললেন, আকাশের ঘোর ঘনঘটায় রচনা করলেন আবরণ।
{22:13} তাঁর শ্রীমুখের তেজপুঞ্জ থেকে জ্বলে উঠল অঙ্গার রাশি,
{22:14} প্রভু পরমেশ্বর আকাশ থেকে বজ্রনাদ করলেন, বজ্রনির্ঘোষে ধ্বনিত হল পরাৎপরের কন্ঠস্বর।
{22:15} শর নিক্ষেপ করে তিনি শত্রুকুলকে করলেন ছত্রভঙ্গ, অজস্র বিদ্যুৎ চমকে তারা হল ইতঃস্তত বিক্ষিপ্ত।
{22:16} প্রভু পরমেশ্বরের হুঙ্কারে, তাঁর প্রচণ্ড ফুৎকারে সাগরের জল সরে গেল, প্রকাশিত হল পৃথিবীর ভিত্তিমূল।
{22:17} ঊর্ধ্ব থেকে হাত বাড়িয়ে তিনি আমাকে ধারণ করলেন, অথৈ জল থেকে, আমায় তিনি টেনে তুললেন।
{22:18} তিনি আমায় উদ্ধার করলেন প্রবল শত্রুর কবল থেকে, উদ্ধার করলেন আমার বিদ্বেষীদের হাত থেকে, কারণ তারা ছিল আমার চেয়ে শক্তিমান।
{22:19} বিপদের দিনে তারা আমায় আক্রমণ করল কিন্তু প্রভু পরমেশ্বর হলেন আমার সহায়।
{22:20} তিনি আমাকে উদ্ধার করে নিয়ে এলেন মুক্ত অঙ্গনে, প্রসন্ন ছিলেন তিনি আমার উপর, তাই আমায় আনলেন উদ্ধার করে।
{22:21} আমার ন্যায়নিষ্ঠা অনুযায়ী প্রভু পরমেশ্বর পুরস্কার দিলেন আমায়, আমার কলঙ্কহীন হাতদুখানির জন্য আবার আমায় দিলেন প্রতিষ্ঠা।
{22:22} প্রভু পরমেশ্বরের নির্দেশিত পথেই আমি চলেছি, মতিচ্ছন্ন হয়ে আমি পরিত্যাগ করি নি আমার ঈশ্বরকে।
{22:23} তাঁর সমস্ত বিধান আমি পালন করেছি, আমি অমান্য করি নি তাঁর অনুশাসন।
{22:24} তিনি জানেন, আমি নির্দোষ, অপরাধ থেকে আমি নিজেকে দূরে রেখেছি।
{22:25} তাই প্রভু পরমেশ্বর আমার ন্যায়নিষ্ঠার পুরস্কার দিলেন। কারণ তিনি জানেন আমার হাত অমলিন।
{22:26} তোমার প্রতি যারা একনিষ্ঠ তাদের প্রতি তুমিও নিষ্ঠাবান নিখুঁত মানুষের সাথে খুঁতহীন তোমারও আচরণ।
{22:27} শুদ্ধাচারীর কাছে প্রকাশ কর তুমি নিজের শুদ্ধতা, কুটিলের কুটিলতা তোমার কাছে হার মানে।
{22:28} নত-নম্র মানুষকে তুমি উদ্ধার কর কিন্তু গর্বোদ্ধতকে তুমি কর অবনমিত।
{22:29} হে প্রভু পরমেশ্বর, তুমিই আমার প্রদীপ, তুমিই আমার ঈশ্বর, আমার আঁধারের আলো।
{22:30} তুমি সহায় হলে আমি ধ্বংস করতে পারি শত্রুসেনানী হে আমার ঈশ্বর, তোমার শক্তিতে আমি লঙ্ঘন করতে পারি বাধার প্রাচীর।
{22:31} ইনিই ঈশ্বর, এঁর পথ নির্ভুল প্রভু পরমেশ্বরের প্রতিজ্ঞা নির্ভরযোগ্য, তিনি তাঁর শরণাগতের ঢালস্বরূপ।
{22:32} প্রভু পরমেশ্বর ছাড়া ঈশ্বর আর কে আছে? আমাদের ঈশ্বর ছাড়া আশ্রয় শৈল আর কে আছে?
{22:33} এই ঈশ্বরই আমার সুদৃঢ় দুর্গ, তিনি নিরঙ্কুশ করেছেন আমার চলার পথ।
{22:34} তিনি আমার চরণযুগলে দিয়েছেন হরিণীচরণের ক্ষিপ্রতা, শৈল শিখরেও আমায় তিনি নিরাপদে রাখেন।
{22:35} তিনি আমার এই হাতদুখানিকে শিখিয়েছেন রণকৌশল তাই আমার বাহুদ্বয় তাম্রনির্মিত ধনুক নোয়াতে পারে।
{22:36} তুমি আমায় দিয়েছ তোমার পরিত্রাণের ঢাল তোমার অমায়িকতা আমায় করেছে মহান,
{22:37} তুমি আমায় দিয়েছ চলার জন্য প্রশস্ত পথ তাই স্খলিত হয় নি আমার চরণ।
{22:38} শত্রুরা পালিয়ে রক্ষা পায় নি আমি ধ্বংস করেছি তাদের, একেবারে শেষ না করে, আসি নি ফিরে-
{22:39} আমি তাদের ধ্বংস করেছি, সংহার করেছি সমূলে। যাতে তারা আর মাথা তুলে দাঁড়াতে না পারে, তারা পরাজিত, শায়িত আমার পদতলে।
{22:40} কারণ তুমিই দিয়েছ আমায় যুদ্ধ করার শক্তি আমায় যারা আক্রমণ করেছিল তাদের উপর তুমি আমায় করেছ বিজয়ী।
{22:41} আমার শত্রুদের তুমি পলায়নে বাধ্য করেছ, আমার বিদ্বেষীদের আমি করেছি নিধন।
{22:42} তারা সাহায্যের জন্য কেঁদেছিল কিন্তু তাদের রক্ষা করতে কেউ আসে নি তারা ডেকেছিল প্রভু পরমেশ্বরকে, কিন্তু তিনিও দেন নি সাড়া।
{22:43} আমি তাদের গুঁড়িয়ে ধুলো করে দিলাম, পথের কাদার মত পায়ে দলে ছুঁড়ে ফেললাম।
{22:44} তুমি আমাকে বিদ্রোহী প্রজার হাত থেকে রক্ষা করেছ, জাতিবৃন্দের উপরে তুমি আমার কর্তৃত্ব বজায় রেখেছ, যাদের আমি চিনতাম না তারা আমার বশ্যতা স্বীকার করেছে।
{22:45} বিদেশীরা আমার কাছে নতি স্বীকার করেছে, আমার কথা শোনামাত্রই তারা আমার আজ্ঞা পালন করে।
{22:46} তারা সাহস হারিয়েছে, কাঁপতে কাঁপতে বেরিয়ে এসেছে তাদের দুর্গ থেকে।
{22:47} প্রভু পরমেশ্বর চিরজাগ্রত। ধন্য আমার আশ্রয়দুর্গ আমার পরিত্রাতা ঈশ্বরের মহিমা হোক।
{22:48} তুমিই সেই ঈশ্বর, তুমি আমায় শত্রুর ওপর বিজয়ী করেছ, জাতিবৃন্দকে করেছ আমার পদানত।
{22:49} তুমিই সেই ঈশ্বর, তুমি আমায় শত্রুর কবল থেকে উদ্ধার করে এনেছ, বিপক্ষের উপরে করেছ আমায় বিজয়ী, উদ্ধার করেছ আমায় দুর্বৃত্তের হাত থেকে।
{22:50} তাই আমি, হে প্রভু পরমেশ্বর, জাতিবৃন্দের মাঝে কীর্তন করব মহিমা তোমার! স্তবগান, করব আমি তোমারই নামে।
{22:51} তিনি তাঁর রাজাকে ভূষিত করেন মহাবিজয় গৌরবে। তাঁর অভিষিক্তের প্রতি, দাউদ ও তাঁর বংশের প্রতি প্রদর্শন করেন তাঁর অবিচল প্রেম।
{i23:1} দাউদের শেষ কথা
{23:1} ঈশ্বর যাঁকে মহান করেছিলেন, যাকোবের ঈশ্বর যাঁকে রাজারূপে অভিষিক্ত করেছিলেন, ইসরায়েলের জন্য যিনি সুমধুর গীতসংহিতা রচনা করেছিলেন, যেশির পুত্র সেই দাউদের শেষ কথা:
{23:2} 2 প্রভু পরমেশ্বরের আত্মা আমার মাধ্যমে কথা বলেন তাঁর বাণীর অধিষ্ঠান আমার ওষ্ঠাধরে।
{23:3} ইসরায়েলের ঈশ্বর বলেছেন, ইসরায়েলের রক্ষক আমায় বলেছেনঃ যে রাজা ন্যায়পরায়ণতায় প্রজাশাসন করেন, সসম্ভ্রমে ঈশ্বরের বাধ্য হয়ে প্রজাপালন করেন,
{23:4} সেই প্রজাদের কাছে তিনি প্রভাতের আলোকের মত, মেঘমুক্ত প্রভাতের স্নিগ্ধ উজ্জ্বল আলোকের মত। তাদের কাছে তিনি যেন বর্ষণশেষে তৃণ দলে প্রতিফলিত সূর্যালোক।
{23:5} এইভাবেই ঈশ্বর আমার কুল ধন্য করবেন কারণ তিনি আমার সঙ্গে সম্পাদন করেছেন চিরকালের এক চুক্তি, এমন এক চুক্তি যা কোনদিন বদলাবে না, এমন এক প্রতিজ্ঞা যা কখনও ভাঙ্গবে না। এই-ই আমার একান্ত কামনা, এতেই আমার পরিপূর্ণতা ঈশ্বর এই কামনা পূরণ করবেন।
{23:6} কিন্তু ঈশ্বরবিমুখ লোকেরা কাঁটা ঝোঁপের মত, যেগুলি উপড়ে ফেলে দেওয়া হয়।
{23:7} খালি হাতে তাদের ছোঁওয়া যায় না, লোহার কাঁটা কিম্বা বর্শার ডগা দিয়ে তাদের খুঁচিয়ে তোলা হয়, আগুণে তাদের পুড়িয়ে ফেলা হয় নিঃশেষে।
{i23:8} দাউদের বিখ্যাত যোদ্ধাদের নাম ও পরিচয়
{23:8} দাউদের বিখ্যাত যোদ্ধাদের নাম: তকহেমন নিবাসী যোশেব বসশেবেথ ছিলেন “তিনজন সেনাপতির” মধ্যে প্রধান। একটি যুদ্ধে শুধুমাত্র বর্শা দিয়ে তিনি আটশো জনকে বধ করেন।
{23:9} এই “তিনজন” সেনাপতির মধ্যে দ্বিতীয় জন অহোহ্ গোষ্ঠীর ডোডোর পুত্র ইলিয়াসর। একসময় ফিলিস্তিনীরা যুদ্ধের জন্য জমায়েত হয়েছিল। সেই সময় দাউদ ও ইলিয়াসর তাদের বিদ্রূপ করে যুদ্ধ আহ্বান করলেন। ইসরায়েলীরা তখন পালিয়ে গেল।
{23:10} কিন্তু ইলিয়াসর একা সমানে ফিলিস্তিনী সৈন্যদের সঙ্গে যুদ্ধ করে গেলেন। ক্লান্ত, অবসন্ন হয়ে তাঁর হাত অসাড় ও শক্ত হয়ে গেল, তাঁর হাতে তরোয়াল আটকে গেল। শেষ পর্যন্ত সেদিন প্রভু পরমেশ্বরই বিজয়ী হলেন। যুদ্ধ জয়ের পর ইসরায়েলীরা ইলিয়াসরের কাছে ফিরে এল মৃত সৈন্যদের কাছ থেকে অস্ত্র-শস্ত্র লুঠ করার জন্য।
{23:11} বিখ্যাত তিনজন বীর যোদ্ধার মধ্যে তৃতীয় জনের নাম ছিল শামমাহ্। তিনি ছিলেন হারার নিবাসী আগীর পুত্র। লেহিতে এক মসুর ডালের ক্ষেতে ফিলিস্তিনীরা ইসরায়েলীদের সাথে যুদ্ধ করার জন্য জড়ো হতেই ইসরায়েলীরা তাদের ভয়ে পালিয়ে গেল।
{23:12} শামমাহ্ তখন সেই ক্ষেতের মধ্যে দাঁড়িয়ে একা ফিলিস্তিনীদের প্রতিহত করে ক্ষেত্র রক্ষা করলেন। যুদ্ধে সমস্ত ফিলিস্তিনী সৈন্য নিহত হল। প্রভু পরমেশ্বর সেদিনের যুদ্ধেও চূড়ান্ত জয়লাভ করলেন।
{23:13} ফসল কাটার মরশুমে “ত্রিশজন” প্রধানের মধ্যে তিনজন অদুল্লম গুহায় দাউদের কাছে গেলেন। সেই সময় ফিলিস্তিনী সৈন্যদল রফায়িম উপত্যকায় শিবির সন্নিবেশ করেছিল
{23:14} তখন দাউদ ছিলেন একটি পার্বত্য দুর্গে। আর এদিকে একদল ফিলিস্তিনী সৈন্য বেথলেহেম দখল করে রেখেছিল।
{23:15} এই সময় দেশের জন্য দাউদের খুব মন খারাপ করাতে তিনি বললেন, যদি কেউ বেথলেহেমের তোরণদ্বারের পাশের কুয়ো থেকে জল এনে আমায় খাওয়াত-তাহলে কি ভালই না হত।
{23:16} সেই তিনজন যোদ্ধা তাঁর কথা শুনে ফিলিস্তিনীদের শিবিরের ভিতর দিয়ে জোর করে বেথলেহেমে গিয়ে তোরণের পাশের কুয়ো থেকে জল তুলে এনে দাউদকে দিল। তিনি কিন্তু সেই জল খেলেন না। প্রভু পরমেশ্বরের কাছে নৈবেদ্যরূপে সেই জল ঢেলে দিলেন।
{23:17} বললেন, হে প্রভু পরমেশ্বর, এই জল আমি খেতে পারি না। এই জল খাওয়ার অর্থ, যারা নিজেদের প্রাণের ঝুঁকি নিয়ে জল এনেছে, তাদের রক্ত পান করা। তাই তিনি জল খেতে চাইলেন না। এইভাবে তিনজন বীর সৈনিক এই দুঃসাহসিক কাজ করেছিল।
{23:18} যোয়াবের ভাই অবিশয় (এঁদের মা সরূয়া) এই “বিখ্যাত ত্রিশজনের” দলপতি ছিলেন। তিনি একাই বর্শা হাতে তিনশো জনের সঙ্গে যুদ্ধ করে তাদের বধ করেন এবং এই ত্রিশজনের মধ্যে খুবই বিখ্যাত হয়ে পড়েন ও তাদের নেতা হন।
{23:19} ত্রিশজনের দলের মধ্যে তিনি সুবিখ্যাত হলেও ঐ তিন বীর যোদ্ধার সমকক্ষ ছিলেন না।
{23:20} কাবজীল নিবাসী যিহোয়াদার পুত্র বনায় ছিলেন আর একজন নামজাদা যোদ্ধা। তিনি অনেক সাহসিকতার কাজ করেছিলেন। দুজন মোয়াবী বীর যোদ্ধাকে হত্যাও তাঁর এই কাজের মধ্যে পড়ে। একবার এক তুষার ঝরা দিনে তিনি একটা গর্তের মধ্যে ঢুকে একটা সিংহ মেরেছিলেন।
{23:21} বিরাটাকায় এক মিশরী ব্যক্তিকেও তিনি হত্যা করেছিলেন। মিশরীর হাতে ছিল বর্শা। বনায় একটা মুগুর হাতে তার কাছে গিয়ে তার বর্শাটা কেড়ে নেন এবং তারই বর্শা দিয়ে তাকে হত্যা করেন।
{23:22} এই সমস্ত দুঃসাহসিক কাজ করে বনায় ঐ ত্রিশজনের একজন হতে পেরেছিলেন।
{23:23} কিন্তু এদের মধ্যে তিনি খুব নাম করলেও ঐ “বিখ্যাত তিনজনের” সমকক্ষ হতে পারেন নি। দাউদ তাঁকে তাঁর দেহরক্ষী দলের প্রধানের দায়িত্ব দিয়েছিলেন।
{23:24} যোয়াবের ভাই অসাহেল, বেথলেহেম নিবাসী ডোডোর
{23:25} পুত্র ইলহানন, হারোদ নিবাসী শামমাহ্ ও
{23:26} ইলিকা, পেলেত নিবাসী হেলেস, টেকোয়ার ইককেশের
{23:27} পুত্র ইরা, আনাথোত নিবাসী অবিয়েশর, হুশাহ্
{23:28} নিবাসী মবুননয়, অহোহ্ নিবাসী সাল্মোন, নটোফা
{23:29} নিবাসী বানাহ্-এর পুত্র হেলব, বিন্যামীন গোষ্ঠীর
{23:30} এলাকা গিবিয়ার রিবায়-এর পুত্র ইত্তয়, পিরিয়াথন
{23:31} নিবাসী বেনাইয়াহ্, গাশ্ উপত্যকার অধিবাসী হিদ্দয়,
{23:32} অরাবার অবিয়ালবোন, বহুরিমের আসমাবেত, শালবনের এলিয়াহবা,
{23:33} যাশেনের পুত্রেরা, যোনাথন, হরারের শাম্মাহ। হরার
{23:34} নিবাসী অহিয়ামের পুত্র শরব, মাকাহ্ নিবাসী
{23:35} অহসবায়ের পুত্র ইলিফেলট, গিলো নিবাসী অহিথোফলের
{23:36} পুত্র ইলিয়াম কার্মেলের হেষ্রো, অর্বের পারই,
{23:37} সোবাহ্ নিবাসী নাথানের পুত্র জিগাল, গাদ
{23:38} নিবাসী বানী, আম্মোন নিবাসী সেলেক, বিরোথ
{23:39} নিবাসী নহরয়, ছিলেন সরূয়ার পুত্র যোয়াবের অস্ত্রবাহক। যিত্রো নিবাসী ইরা ও গারেব, হিত্তিয় উরিয়। দাউদের সৈন্যদলে সবসমেত সাঁইত্রিশজন বিখ্যাত যোদ্ধা ছিলেন।
{i24:1} দাউদের লোক গণনা
{24:1} ইসরায়েলের উপর প্রভু পরমেশ্বর আবার ক্রুদ্ধ হলেন। তাই তিনি দাউদের মনে প্ররোচনা দিয়ে বললেন, যাও ইসরায়েল ও যিহুদীয়ার লোকগণনা কর।
{24:2} রাজা তখন যোয়াব ও সেনাপতিদের আদেশ দিলেনঃ দান থেকে বেরশেবা পর্যন্ত ইসরায়েলের সমস্ত গোষ্ঠীর লোকদের গণনা কর। আমি জানতে চাই তারা সংখ্যায় কত?
{24:3} কিন্তু যোয়াব রাজাকে বললেন, মহারাজ, ইসরায়েলের এখন যত লোক আছে, আপনার ঈশ্বর প্রভু পরমেশ্বর তাদের তার চেয়ে শতগুণ বৃদ্ধি করুন এবং আপনি তা দেখার জন্য বেঁচে থাকুন কিন্তু মহামহিম মহারাজ কেন এ কাজ করতে চাইছেন?
{24:4} তবু রাজা যোয়াব ও সেনাপতিদের তাঁর আদেশ পালন করতে বাধ্য করলেন। কাজেই তাঁরা ইসরায়েলের লোকগণনার কাজে বেরিয়ে পড়লেন।
{24:5} তাঁরা জর্ডন নদী পার হয়ে গাদ অঞ্চলে, উপত্যকার মাঝখানে অবস্থিত অরোয়ের শহরের দক্ষিণে তাঁবু ফেললেন। সেখান থেকে তাঁরা গেলেন উত্তরে জাসার,
{24:6} গিলিয়দ ও হিত্তিয়দের এলাকায় কাদেশে । সেখানে কাজ সেরে দানে, দান থেকে গেলেন পশ্চিম সিদোনে।
{24:7} তারপর তাঁরা গেলেন দুর্গ শহর টায়ারে। সেখান থেকে হিব্বীয় এবং কনানীদের সমস্ত শহরে গণনার কাজ শেষ করে শেষকালে যিহুদীয়ার দক্ষিণাংশে বেরশেবায় গিয়ে কাজ শেষ করলেন।
{24:8} নয় মাস কুড়িদিনে সারা দেশে লোকগণনার কাজ শেষ করে তাঁরা জেরুশালেমে ফিরলেন।
{24:9} ফিরে এসে যোয়াব রাজাকে জানালেন যে ইসরায়েলীদের মধ্যে যোদ্ধার সংখ্যা আট লক্ষ এবং যিহুদীয়ার পাঁচ লক্ষ।
{24:10} লোকগণনার পর দাউদের বিবেক দংশন শুরু হল। তিনি প্রভু পরমেশ্বরকে বললেন, এ কাজ করে আমি মহাপাপ করেছি। হে প্রভু পরমেশ্বর! তোমার কাছে আমার আবেদন, তোমার দাসের পাপ ক্ষমা কর। আমি বড় মূর্খের মত কাজ করেছি।
{24:11} তখন দাউদের ভবিষ্যৎ দ্রষ্টা নবী গাদকে প্রভু পরমেশ্বর বললেন, দাউদের কাছে যাও, তাকে বল যে আমি তার সামনে তিনটে বিষয়
{24:12} রাখব। তার মধ্যে তাকে একটা বেছে নিতে হবে এবং সেইটাই তার উপরে ঘটবে। পরের দিন সকালে দাউদ ঘুম থেকে উঠলে
{24:13} গাদ তাঁর কাছে গিযে প্রভু পরমেশ্বরের কথাগুলি বললেন এবং জিজ্ঞাসা করলেন, আপনি কোনটা চান? আপনার দেশে তিন বছর দুর্ভিক্ষ অথবা আপনার শত্রুরা আপনাকে তিনমাস ধরে তাড়া করে বেড়াবে কিম্বা আপনার দেশে তিনদিন মড়ক লাগবে। এবার বিবেচনা করে আপনি বলুন, যিনি আমাকে পাঠিয়েছেন তাঁর কাছে গিয়ে আমি কি উত্তর দেব?
{24:14} দাউদ গাদকে বললেন, আমি দারুণ বিপর্যস্ত হয়ে পড়েছি। কিন্তু মানুষের হাতে পড়ার চেয়ে স্বয়ং পরমেশ্বরের হাতে পড়া ভাল।কারণ তিনি মহা করুণাময়।
{24:15} তখন প্রভু পরমেশ্বর ইসরায়েলীদের উপর মড়ক পাঠালেন, সেইদিনের সকাল থেকে মড়ক শুরু হয়ে গেল এবং নির্দিষ্ট সময় পর্যন্ত চলল। সারা দেশের এক প্রান্ত থেকে আর এক প্রান্ত জুড়ে মড়কে সত্তর হাজার লোক মারা গেল।
{24:16} পরমেশ্বরের মৃত্যুদূত জেরুশালেম ধ্বংস করার জন্য হাত বাড়াতেই প্রভুর মন ব্যথিত হয়ে উঠল। তিনি মৃত্যুদূতকে বললেন, ক্ষান্ত হও, যথেষ্ট হয়েছে। প্রভুর দূত তখন যিবুষী অরৌণার খামারের কছে দাঁড়িয়ে ছিলেন।
{24:17} সেই মৃত্যুদূতকে দেখে দাউদ প্রভু পরমেশ্বরকে বললেন, দেখুন, এই বেচারা মানুষগুলি তো কিছু করেনি, আমিই পাপ করেছি, অন্যায় করেছি। আমাকে এবং আমার পরিবারের সকলকে শাস্তি দিন।
{24:18} গাদ সেইদিনই দাউদের কাছে গিয়ে বললেন, অরৌণার খামারে যান এবং সেখানে প্রভু পরমেশ্বরের জন্য একটি বেদী তৈরী করুন।
{24:19} প্রভু পরমেশ্বরের আদেশ ও গাদের কথা অনুযায়ী দাউদ সেখানে গেলেন।
{24:20} পারিষদদের নিয়ে রাজাকে আসতে দেখে অরৌণা রাজার সামনে এসে তাঁকে সাষ্টাঙ্গে প্রণাম করল।
{24:21} বলল, মহারাজ তাঁর দাসের কাছে কেন এসেছেন? দাউদ বললেন, তোমার এই খামারটা কিনতে এসেছি। এখানে প্রভু পরমেশ্বরের জন্য একটি বেদী তৈরী করব যাতে মহামারী থেমে যায়।
{24:22} অরৌণা বলল, মহারাজ, সচ্ছন্দে এই জমি আপনি গ্রহণ করুন এবং আপনার খুশী মত বলি উৎসর্গ করুন। এখানে এই বৃষগুলি আছে, বেদীতে হোমবলির জন্য এগুলি আপনি নিতে পারেন এবং এইসব যোঁয়ালি ও ফসল মাড়াইয়ের পাটাতনগুলিও আপনি জ্বালানীর জন্য নিতে পারেন।
{24:23} মহারাজ, এ সবই আমি আপনাকে দিয়ে দিলাম আপনার প্রভু পরমেশ্বর আপনার নিবেদন গ্রাহ্য করুন।
{24:24} কিন্তু রাজা অরৌণাকে বললেন, না এগুলির জন্য আমি তোমাকে দাম দেব। বিনামূল্যে পাওয়া জিনিষ কোন আমি আমার প্রভু পরমেশ্বরের কাছে হোমবলিরূপে উৎসর্গ করব না। তিনি পঞ্চাশ রৌপ্যমুদ্রা দিয়ে ঐ জমি এবং বৃষগুলি কিনে নিলেন।
{24:25} তারপর তিনি প্রভু পরমেশ্বরের উদ্দেশ্যে একটি যজ্ঞবেদী তৈরী করালেন এবং তার উপরে হোমবলি ও স্বস্ত্যয়ন বলি উৎসর্গ করলেন। প্রভু পরমেশ্বর দেশের জন্য তাঁর এই নিবেদনে তাঁর উপরে প্রসন্ন হলেন। ইসরায়েল দেশ থেকে মহামারী বিদায় নিল।
