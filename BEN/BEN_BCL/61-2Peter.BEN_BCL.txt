{i1:1} মঙ্গলাচরণ
{1:1} ঈশ্বর এবং আমাদের পরিত্রাতা যীশু খ্রীষ্টের ধার্মিকতার গুণে যারার আমাদের ধর্মবিশ্বাসের অধিকারী হয়েছ তোমাদের সকলের কাছে আমি শিমোন পিতর, যীশু খ্রীষ্টের সেবক ও প্রেরিতশিষ্য এই পত্র লিখছি।
{1:2} ঈশ্বর এবং আমাদের প্রভু যীশু খ্রীষ্টের বিষয়ে জ্ঞান লাভের সঙ্গে সঙ্গে তোমরা প্রচুর অনুগ্রহ ও শান্তি লাভ কর।
{i1:3} খ্রীষ্টানুগামীদের অধিকার ও দায়িত্ব
{1:3} যিনি আপন গৌরব ও মাহাত্ম্যে আমাদের আহ্বান করেছেন তাঁরই ঐশীশক্তিবলে আমরা তাঁর সম্পর্কে জ্ঞানলাভ করেছি এবং জীবনযাপন ও ধর্মাচরণ সংক্রান্ত সমস্ত বিষয় আমরা জানতে পেরেছি।
{1:4} এর দ্বারাই আমাদের কাছে ব্যক্ত হয়েছে তাঁর মহামূল্য ও সুমহান প্রতিশ্রুতি যাতে সেগুলির সাহায্যে তোমরা জাগতিক কামনা-বাসনা সঞ্জাত মালিন্যের স্পর্শ এড়িয়ে ঐস্বরিক প্রকৃতি লাভ করতে পার।
{1:5} এইজন্যই তোমরা বিশেষভাবে চেষ্টা কর যাতে তোমাদের বিশ্বাসের সঙ্গে সদাচরণের, সদাচরণের সঙ্গে প্রজ্ঞার,
{1:6} প্রজ্ঞার সঙ্গে আত্মসংযমের, আত্মসংযমের সঙ্গে ধৈর্যের, ধৈর্যের সঙ্গে নিষ্ঠার,
{1:7} নিষ্ঠার সঙ্গে ভ্রাতৃস্নেহের এবং ভ্রাতৃস্নেহের সঙ্গে প্রেমের ঘনিষ্ঠ সংযোগ স্থাপিত হয়।
{1:8} কারণ এই গুণগুলি যদি তোমাদের থাকে ও বিকশিত হয়, তাহলে এগুলিই তোমাদের প্রভু যীশু খ্রীষ্ট সংক্রান্ত জ্ঞান লাভে সাহায্য করবে, তোমাদের নিষ্ক্রিয় ও বিফল হতে দেবে না।
{1:9} এগুলি যার নেই সে অদূরদর্শী, অন্ধ। তার বিগত জীবনের পাপ যে ক্ষমা করা হয়েছে সেকথা ভুলে গেছে।
{1:10} সেইজন্যই, বন্ধুগণ, তোমাদের আহ্বান ও মনোনযন সম্পর্কে সুনিশ্চিত হওয়ার জন্য তোমরা আরও বেশী সচেষ্ট হও। চেষ্টা করলে তোমরা কখনও বিফল হবে না।
{1:11} এভাবে চললে তোমরা লাভ করবে আমাদের প্রভু ও পরিত্রাতা যীশু খ্রীষ্টের শাশ্বত রাজ্যে প্রবেশ করার অবাধ অধিকার।
{i1:12} নবীদের দৃষ্টান্ত
{1:12} সেইজন্য এ সব কথা বারবার তোমাদের স্মরণ করিয়ে দিতে আমি ইতস্ততঃ করি না। যদিও এ সবই তোমরা জান এবং যে সত্য তোমরা জেনেছ সেই সত্যেই তোমরা এখন সংস্থিত।
{1:13} যতদিন এই দেহ শিবিরে আমার আবাস ততদিন তোমাদের সচেতন করার জন্য এসব কথা স্মরণ করিয়ে দেওয়া আমার কর্তব্য বলে মনে করি।
{1:14} আমাদের প্রভু যীশু খ্রীষ্ট এ কথা আমার কাছে প্রকাশ করেছেন বলে আমি জানি যে শীঘ্রই আমাকে এ শিবির ছেড়ে যেতে হবে।
{1:15} আমি বিশেষভাবে চেষ্টা করব যেন আমি গত হওয়ার পরও তোমরা এসব কথা সর্বদা স্মরণে রাখতে পার।
{1:16} কাল্পনিক কোন রূপকথার উপর ভিত্তি করে আমরা আমাদের প্রভু যীশু খ্রীষ্টের পরাক্রম ও পুনরাগমনের কথা তোমাদের কাছে বলিনি। আমরা তাঁর মহিমার প্রত্যক্ষদর্শী।
{1:17} তিনি যখন পিতা ঈশ্বর কর্তৃক সম্মানিত ও গৌরবান্বিত হয়েছিলেন তখন মহাপ্রতাপ ও মহিমাদৃপ্ত কণ্ঠে এই দৈববাণী উচ্চারিত হয়েছিল, ‘উনিই আমার প্রিয় পুত্র, আমার পরম প্রীতিভাজন’।
{1:18} স্বর্গ থেকে ঘোষিত এই বাণী আমরা শুনেছিলাম কারণ আমরা তখন তাঁর সঙ্গে সেই পবিত্র পর্বতে ছিলাম।
{1:19} এর দ্বারা আমাদের কাছে নবীদের বাণীতে আমাদের প্রত্যয় আরও সুদৃঢ় হয়েছে। তোমরা তাতে মনোনিবেশ করলে ভালই হবে, কারণ যতদিন না দিনের আলো ফুটে ওঠে এবং তোমাদের হৃদয়াকাশে প্রভাতী তারার উদয় হয় ততদিন এই বাণীই হবে অন্ধকারে প্রদীপের মত।
{1:20} প্রথমে জেনে রাখ, শাস্ত্রে নবীদের যে সব উক্তি আছে, কোন ব্যক্তি তার নিজের কোন ব্যাখ্যা দিতে পারে না।
{1:21} কারণ ঐশীবাণী কখনও কোন মানুষের কল্পনা অনুযায়ী উচ্চারিত হয়নি। পবিত্র আত্মা দ্বারা নিয়ন্ত্রিত মানুষেরাই ঈশ্বরের বাণী ঘোষণা করেছেন।
{i2:1} ভণ্ড নবী ও গুরুদের কথা
{2:1} একদিন সমাজে যেভাবে ভণ্ড নবীদের উদ্ভব হয়েছিল, সেইভাবে তোমাদের মাঝেও ভণ্ড গুরুদের আবির্ভাব ঘটবে। তারা সন্তর্পণে সর্বনাশা ভ্রান্ত মত প্রচার করবে। যিনি তাদের উদ্ধার করেছেন, সেই প্রভুকেই তারা অস্বীকার করে নিজেদের বিনাশ দ্রুত ডেকে আনবে।
{2:2} অনেকে তাদের কবলে পড়ে ভ্রষ্টাচারী হবে এবং এদেরই জন্য সত্য পথ নিন্দিত হবে।
{2:3} লোভের বশে এরা মিথ্যা বলবে এবং অন্যায়ভাবে তোমাদের শোষণ করবে। বহুপূর্বে তাদের সম্পর্কে উচ্চারিত দণ্ডাদেশ বৃথা হবে না, ধ্বংসের হাত থেকে তারা রেহাই পাবে না।
{2:4} কারণ যে স্বর্গদূতেরা পাপ করেছিল ঈশ্বর তাদের নিষ্কৃতি দেননি, নরকে নিক্ষেপ করেছিলেন এবং বিচারের দিন পর্যন্ত বন্দী রাখার জন্য তাদের অন্ধকারাচ্ছন্ন পাতালে রেখেছেন।
{2:5} তিনি প্লাবনে অনাচারীদের ধ্বংস করার সময় পুরাকালের জগতকে রেহাই দেননি, কেবলমাত্র ধর্মশীলতার প্রচারক নোহ এবং তাঁর সাতজন সঙ্গীর প্রাণ রক্ষা করেছিলেন।
{2:6} তিনি সদোম ও ঘমোরা নগর দুটিকে সম্পূর্ণ ভস্মীভূত করে অসাধু লোকেদের সম্মুখে তা দৃষ্টান্তস্বরূপ স্থাপন করলেন।
{2:7} কিন্তু দুর্জনদের অত্যাচারে নিপীড়িত লোটকে তিনি উদ্ধার করলেন।
{2:8} সেই সাধু ব্যক্তি তাদের সমাজে বাস করার সময় দিনের পর দিন তাদের অনাচার দেখে নিদারুণ দুঃখ পেতেন।
{2:9} এ থেকেই বোঝা যায় যে প্রভু পরমেশ্বর সঙ্কট থেকে ধর্মনিষ্ঠদের উদ্ধার করতে পারেন এবং বিচারের দিন পর্যন্ত অনাচারীদের দণ্ডাধীন রাখতে পারেন।
{2:10} বিশেষ করে যারা অশুচি দৈহিক কামনা-বাসনার বশে চলে এবং শাসন অমান্য করে, তাদের তিনি অবশ্যই দণ্ড দেবেন। এরা উদ্ধত ও স্বেচ্ছাচারী। মহিমান্বিত ঊর্ধ্বলোকবাসীদেরও নিন্দা করতে এরা ভয় পায় না।
{2:11} কিন্তু এদের চেয়ে শক্তিধর ও বিক্রমী স্বর্গদূতেরা প্রভু পরমেশ্বরের সামনে এদের নিন্দা বা বিচার করেন না।
{2:12} এরা এমন নির্বোধ পশুর মত, যারা প্রবৃত্তির বশে পরিচালিত এবং বলি হওয়ার জন্যই যাদের জন্ম। এই অনাচারীরা যে বিষয়ে অজ্ঞ সেই বিষয় সম্পর্কেও এরা অপপ্রচার করে। ঐ পশুদের মতই তারা মারা পড়বে।
{2:13} এদের অপকর্মের প্রতিফল এরা পাবে। প্রকাশ্য দিবালোকে জৈব ক্ষুধা নিবৃত্তিতেই এদের আনন্দ। তোমাদের সঙ্গে এরা যখন ভোজে যোগ দেয় তখন এরা লজ্জা ও কলঙ্কের কারণ হয়, এরা তখন ভোগবিলাসে মেতে ওঠে।
{2:14} তাদের দৃষ্টি সর্বদাই থাকে ব্যভিচারের দিকে। পাপ থেকে তারা কখনও বিরত হয় না। অস্থিরমতি লোকদের তারা ফাঁদে ফেলে। তারা সর্বদা লোভ চরিতার্থ করতে সুদক্ষ, ঈশ্বরের অভিশাপের পাত্র তারা।
{2:15} সত্যের পথ ত্যাগ করে তারা বিপথগামী হয়েছে। বিয়োরের পুত্র বিলিয়ম অর্থের বিনিময়ে অন্যায় করত। এরা তারই পন্থায় চলেছে।
{2:16} কিন্তু বিলিয়ম তার অপরাধের জন্য তিরস্কৃত হয়েছিল। তার গাধা মানুষের ভাষায় কথা বলে সেই নবী বিলিয়মের অন্যায় কার্যকলাপ সংযত করেছিল।
{2:17} এরা জলহীন প্রস্রবণের মত। ঝড়ে উড়ে যাওয়া কুয়াশার মত। এদের জন্য ঘোর অন্ধকারাচ্ছ্ন গহ্বর নির্দিষ্ট রয়েছে।
{2:18} ভ্রান্ত মতাবলম্বীদের প্রচার থেকে যারা সদ্য উদ্ধার পেয়েছে তাদের কাছে এরা অসার আস্ফালন করে এবং দৈহিক কামনাবাসনার প্রলোভন দেখিয়ে ফাঁদে ফেলে।
{2:19} এরা তাদের মুক্তির প্রতিশ্রুতি দেয়। কিন্তু এরা নিজেরাই অনাচারের ক্রীতদাস। কারণ যে যার দ্বারা বশীভূত সে তারই দাস।
{2:20} আমাদের প্রভু ও পরিত্রাতা যীশু খ্রীষ্টের বিষয়ে জ্ঞান লাভ করে জগতের অশুচিতা থেকে উদ্ধার পাওয়ার পরেও যদি তারা আবার ঐ সমস্ত ব্যাপারে জড়িয়ে পড়ে পরাজিত হয়, তাহলে তাদের আগের চেয়ে শেষের দশা আরও খারাপ হবে।
{2:21} ধর্মের পথ জানার পর তাদের যে সমস্ত পবিত্র নির্দেশ দেওয়া হয়েছিল তা অমান্য করার চেয়ে বরং সেই পথ না জানাই তাদের পক্ষে ভাল ছিল।
{2:22} তাদের সম্পর্কে এই প্রবাদবাক্য সত্য বলে প্রমাণিত হলঃ কুকুর ফিরে যায় নিজের বমির দিকে, স্নানের পরেও শুয়োর ছোটে কাদায় গড়াগড়ি দিতে।
{i3:1} যীশু খ্রীষ্টের পুনরাগমনের প্রতিশ্রুতি
{3:1} প্রিয় বনধুগণ, তোমাদের কাছে এটি আমার দ্বিতীয় পত্র। উভয় পত্রেই তোমাদের সরল চিন্তাকে সচেতন করার জন্য আমি তোমাদের জানা কথাই মনে করিয়ে দিয়েছি,
{3:2} যাতে পূতচরিত্র নবীরা অতীতে যে সব ভবিষ্যদ্বাণী করে গিয়েছেন এবং আমাদের প্রভু ও পরিত্রাতার যে সমস্ত নির্দেশ প্রেরিত-শিষ্যেরা তোমাদের জানিয়েছেন তা সবই তোমরা স্মরণে রাখতে পার।
{3:3} প্রথমে জেনে রাখ যে শেষের দিনগুলিতে স্বেচ্ছাচারী উচ্ছৃঙ্খল ধর্মনিন্দুকদের আবির্ভাব হবে।
{3:4} তারা বলবে, ‘তাঁর আগমনের প্রতিশ্রুতির কি হল?’ আমাদের পিতৃপুরুষেরা তো গত হয়েছেন, কিন্তু সৃষ্টির আদি থেকে যেমন ছিল এখনও সব কিছুই তেমনি চলছে।’
{3:5} তারা ইচ্ছা করেই এ কথা এড়িয়ে যাবে যে ঈশ্বরের নির্দেশে আকাশমণ্ডল বহু পূর্বেই প্রতিষ্ঠিত হয়েছিল। জল থেকে এবং জলের উপাদানেই এই পৃথিবী সৃষ্টি হয়েছিল।
{3:6} তাঁর নির্দেশেই পৃথিবী জলে প্লাবিত হয়ে ধ্বংস হয়েছিল।
{3:7} বর্তমান আকাশমণ্ডল ও পৃথিবী সেই একই নির্দেশে আগুনে ধ্বংস হওয়ার জন্য সংরক্ষিত হয়েছে। অধার্মিক লোকদের বিচার ও ধ্বংসের দিন পর্যন্ত এই পৃথিবী সংরক্ষিত হবে।
{3:8} কিন্তু বন্ধুগণ, এ কথা ভুলে যেও না যে, প্রভুর দৃষ্টিতে একটি দিন সহস্র বছরের মত এবং সহস্র বছর একটি দিনের সমান।
{3:9} প্রভু তাঁর প্রতিশ্রুতি পূরণে বিলম্ব করেন না, যদিও কেউ কেউ এ কথা মনে করে। তোমাদের প্রতি অসীম তাঁর ধৈর্য। তাঁর ইচ্ছা নয় যে কেউ ধ্বংস হোক। তিনি চান, সকলেই যেন হৃদয় পরিবর্তন করে।
{3:10} মনে রেখো, প্রভুর দিন চোরের মত আসবে। সেদিন আকাশমণ্ডল প্রচণ্ড শব্দে লুপ্ত হবে। মৌলিক পদার্থগুলি আগুনের তাপে বিলীন হবে এবং পৃথিবী সমেত সবকিছুই হবে ধ্বংস।
{3:11} সবকিছুই যখন এইভাবে ধ্বংস হতে চলেছে তখন তোমরা যারা ঈশ্বরের দিনের সত্বর আগমনেরর জন্য আকুল আগ্রহে অপেক্ষা করছ, তোমাদের জীবন
{3:12} কতই না পবিত্র ও সৎ হওয়া উচিত। সেদিন আকাশমণ্ডল আগুনে জ্বলে লুপ্ত হবে এবং মৌলিক পদার্থগুলি আগুনে পুড়ে গলে যাবে।
{3:13} কিন্তু তাঁর প্রতিশ্রুতি অনুযায়ী আমরা এক নতুন আকাশ ও নতুন পৃথিবীর প্রতীক্ষায় আছি। সেখানে সবই ধর্মময়।
{3:14} প্রিয় বন্ধুগণ, যেহেতু তোমরা এরই প্রতীক্ষায় রয়েছ সেইজন্য বিশেষ চেষ্টা কর, যাতে তোমরা নিষ্কলঙ্ক ও নিখুঁতভাবে শান্তিতে তাঁর সম্মুখে উপস্থিত হতে পার।
{3:15} মনে রেখো, আমাদের প্রভুর অপার সহিষ্ণুতার জন্যই আমরা পরিত্রাণ পেয়েছি। আমাদের প্রিয় ভ্রাতা পৌল যে প্রজ্ঞা লাভ করেছেন তদনুযায়ী তিনি তোমাদের কাছে এই কথাই লিখেছেন।
{3:16} তাঁর সমস্ত পত্রে এই প্রসঙ্গে তিনি একই কথা বলেছেন। তাঁর পত্রগুলির কোন কোন কথা দুর্বোধ্য। অজ্ঞ ও চঞ্চল লোকেরা শাস্ত্রের অন্যান্য কথার যেমন বিকৃত ব্যাখ্যা করে, তেমনি তাঁর এই কথাগুলিরও কদর্থ করে নিজেদের সর্বনাশ ডেকে আনছে।
{3:17} প্রিয় বন্ধুগণ, এ সমস্ত ব্যাপার তোমরা আগেই জেনেছ। তাই সাবধান হও যেন স্বেচ্ছাচারী লোকদের ভ্রান্ত মতের প্রতি আকৃষ্ট হয়ে পদস্খলিত না হও।
{3:18} বরং আমাদের প্রভু ও পরিত্রাতা যীশু খ্রীষ্টের অনুগ্রহে ও জ্ঞানে তোমরা পরিপুষ্ট হতে থাক। তাঁরই মহিমা হোক এখন ও চিরকাল। আমেন।
