{i1:1} হোমবলি ও নৈবেদ্য সংক্রান্ত বিধি
{1:1} সম্মিলনশিবির থেকে প্রভু পরমেশ্বর মোশিকে ডেকে বললেন,
{1:2} তুমি ইসরায়েলীদের বল যে তোমাদের মধ্যে কেউ যদি প্রভু পরমেশ্বরের উদ্দেশে বলি উৎসর্গ করতে চায় তবে সে যেন নিজের পশুপাল থেকে গরু, কিম্বা ছাগ বা মেষ বলিরূপে উৎসর্গ করে।
{1:3} সে যদি তার গরুর পাল থেকে হোমের জন্য বলি উৎসর্গ করতে চায় তাহলে তাকে নিখুঁত একটি পুং গোবৎস সংগ্রহ করতে হবে এবং প্রভু পরমেশ্বরের গ্রাহ্য হওয়ার জন্য সেটিকে সম্মিলন শিবিরের দ্বারে নিয়ে যেতে হবে।
{1:4} তারপর হোমের জন্য নির্দিষ্ট বলির পশুর মাথায় সে হাত রাখবে, তাহলে সেই বলি তার পক্ষে প্রায়শ্চিত্তস্বরূপ গ্রাহ্য হবে।
{1:5} পরে সে প্রভু পরমেশ্বরের উদ্দেশে ঐ গোবৎসটি হনন করবে এবং হারোণ বংশের পুরোহিতেরা সেই বলির রক্ত সম্মিলন শিবিরের দ্বারে প্রতিষ্ঠিত বেদীর গায়ে চারদিকে সিঞ্চন করবে।
{1:6} এরপর সে হোমের জন্য নির্দিষ্ট ঐ বলির পশুর চামড়া ছাড়িয়ে পশুটিকে কেটে খণ্ড খণ্ড করবে।
{1:7} তখন হারোণ বংশের পুরোহিতেরা বেদীর উপরে কাঠ সাজিয়ে আগুণ জ্বালাবে।
{1:8} তারপর তারা সেই আগুনে মুণ্ড ও মেদসহ মাংসখণ্ড গুলি আহুতি দেবে।
{1:9} সেই পশুর অন্ত্র ও পাগুলি যজমান জলে ধুয়ে দেবে, পরে যাজক সেগুলি বেদীর উপরে হোমানলে আহুতি দেবে। কিছুই বাদ দেবে না। এটি হবে প্রভু পরমেশ্বরের উদ্দেশে হোমবলি। এর সৌরভ তাঁর প্রীতিজনক।
{1:10} যদি সে তার পাল থেকে মেষ কিম্বা ছাগ হোমের জন্য উৎসর্গ করতে চায় তাহলে তাকে নিঁখুত একটি পুংশাবক সংগ্রহ করতে হবে।
{1:11} সেটিকে সে বেদীর উত্তর দিকে নিয়ে গিয়ে প্রভু পরমেশ্বরের উদ্দেশে হনন করবে আর হারোণ বংশের যাজকেরা তার রক্ত বেদীর গায়ে চারদিকে সিঞ্চন করবে।
{1:12} তারপর সে ঐ পশুটিকে খণ্ড খণ্ড করে কাটবে এবং যাজক সেটির মুণ্ড ও মেদসহ সেই খণ্ডগুলি বেদীর আগুনে আহুতি দেবে।
{1:13} কিন্তু সেই পশুর অন্ত্র ও পাগুলি সেই যজমান জলে ধুয়ে দেবে, পরে পুরোহিত সেগুলি সবই বেদীর আগুনে আহুতি দেবে। এটি হবে প্রভু পরমেশ্বরের উদ্দেশে হোম বলি। এর সৌরভ তাঁর প্রীতিজনক।
{1:14} আর যদি কোন ব্যক্তি প্রভু পরমেশ্বরের উদ্দেশে হোমের জন্য পাখি উৎসর্গ করতে চায়, তাহলে তাকে ঘুঘু অথবা কপোত শাবক সংগ্রহ করতে হবে।
{1:15} যাজক সেটির মাথা মুচড়ে বেদীর আগুনে আহুতি দেবে এবং রক্ত বেদীর পাশে নিংড়ে ঝরিয়ে দেবে।
{1:16} পরে সে পাখিটির মল ও পালকগুলি তুলে বেদীর পূর্ব দিকে ছাইয়ের গাদায় ফেলে দেবে।
{1:17} সে ঐ পাখিটির ডানা ভাঙ্গবে কিন্তু সেটিকে ছিঁড়ে দু’টুকরো করবে না। তারপর যাজক বেদীর আগুনে সেটিকে আহুতি দেবে। এটি হবে প্রভু পরমেশ্বরের উদ্দেশে হোম বলি। এর সৌরভ তাঁর প্রীতিজনক।
{i2:1} ভক্ষ্য নৈবেদ্য নিবেদনের বিধি
{2:1} যদি কোন ব্যক্তি প্রভু পরমেশ্বরের উদ্দেশে ভক্ষ্য নৈবেদ্য নিবেদন করতে চায়, তাহলে তাকে শস্য পেষাই করে মিহি ময়দা তৈরী করতে হবে। তার উপরে তেল ও সুগন্ধী দ্রব্য দিতে হবে।
{2:2} তারপর সে ঐ নৈবেদ্য হারোণ বংশীয় যাজকদের কাছে নিয়ে যাবে। তাদের একজন ঐ নৈবেদ্য থেকে এক মুঠো মিহি ময়দা, তেল এবং সবটুকু সুগন্ধিদ্রব্য নিয়ে নৈবেদ্যের স্মারকস্বরূপ বেদীর আগুনে আহুতি দেবে। এটি হবে প্রভু পরমেশ্বরের উদ্দেশে নিবেদিত সুরভিত ভক্ষ্য নৈবেদ্য।
{2:3} এই নৈবেদ্যের অবশিষ্টাংশ হারোণ ও তার সন্তানদের প্রাপ্য হবে। প্রভু পরমেশ্বরের উদ্দেশে আহুতি দেওয়া নৈবেদ্যের অংশ হিসাবে এই নৈবেদ্য মহাপবিত্র বলে গণ্য হবে।
{2:4} আর তোমরা যদি উনুনে সেঁকা কোন ভক্ষ্য নৈবেদ্য নিবেদন করতে চাও, তাহলে তেলে ভেজানো খামিরবিহীন মিহি ময়দায় তৈরী পিঠে কিম্বা তেলের ময়ান দেওয়া খামিরবিহীন রুটি তৈরী করবে।
{2:5} যদি তোমরা চাটুতে ভাজা কোন ভক্ষ্য নৈবেদ্য নিবেদন কর, তহলে খামিরবিহীন মিহি ময়দার সঙ্গে তেল মিশিয়ে সেই নৈবেদ্য তৈরী করবে।
{2:6} তারপর সেগুলি ভেঙ্গে টুকরো করে তার উপর তেল ঢেলে দেবে, তখন সেটি হবে ভক্ষ্য নৈবেদ্য।
{2:7} তোমরা যদি কড়াইয়ে রান্না করা কোন ভক্ষ্য বস্তু নিবেদন কর, তাহলে মিহি ময়দার সঙ্গে তেল মিশিয়ে সেটি তৈরী করবে।
{2:8} এই সব দ্রব্যের সংমিশ্রণে যে নৈবেদ্য তোমরা প্রভু পরমেশ্বরের উদ্দশে প্রস্তুত করবে সেটি যাজককে দেবে। সে ঐ নৈবেদ্য বেদীর কাছে নিয়ে যাবে।
{2:9} যাজক সেই নৈবেদ্যের কিছু অংশ স্মারকস্বরূপ বেদীর আগুনে আহুতি দেবে, তখন সেটি হবে প্রভু পরমেশ্বরের উদ্দেশে নিবেদিত সুরভিত ভক্ষ্য নৈবেদ্য।
{2:10} নৈবেদ্যের অবশিষ্টাংশ হারোণ ও তার সন্তানদের প্রাপ্য হবে। প্রভু পরমেশ্বরের উদ্দেশে আহুতি দেওয়া নৈবেদ্যের অংশ হিসাবে এই নৈবেদ্য মহাপবিত্র বলে গণ্য হবে।
{2:11} প্রভু পরমেশ্বরের উদ্দেশে তোমরা যে ভক্ষ্য নৈবেদ্য নিবেদন করবে, তা খামির দিয়ে তৈরী করবে না। প্রভু পরমেশ্বরের উদ্দেশে নৈবেদ্যরূপে খামির কিম্বা মধু কখনও আহুতি দেবে না।
{2:12} তোমাদের উৎপন্ন শাস্যের প্রথম ফসল অগ্রিমাংশরূপে তোমরা প্রভু পরমেশ্বরের উদ্দেশে নিবেদন করতে পার, কিন্তু সুরভিত ভক্ষ্য নৈবেদ্যরূপে কখনই বেদীর উপরে আহুতি দেওয়া চলবে না।
{2:13} সর্বপ্রকার ভক্ষ্য নৈবেদ্যে তোমরা লবণ মেশাবে। তোমাদের আরাধ্য ঈশ্বরের সঙ্গে তোমাদের সন্ধি চুক্তির প্রতীক লবণ তোমরা ভক্ষ্য নৈবেদ্যের সঙ্গে মেশাতে কোন ত্রুটি করবে না, সমস্ত নৈবেদ্যের সঙ্গেই তোমরা লবণ মেশাবে।
{2:14} প্রভু পরমেশ্বরের উদ্দেশে তোমরা যদি প্রথম ফসল নৈবেদ্যরূপে উৎসর্গ কর, তাহলে তোমরা পাকা ফসলের তাজা শীষ থেকে দানা মাড়াই করে ভেজে নেবে।
{2:15} তারপর তার উপরে তেল ঢেলে দেবে ও সুগন্ধিদ্রব্য রাখবে। তখন এটি হবে ভক্ষ্য নৈবেদ্য।
{2:16} যাজক সেই নৈবেদ্য থেকে কিছু মাড়াই করা শস্য, কিছুটা তেল এবং সবটুকু গন্ধদ্রব্য নিয়ে স্মারক হিসাবে আহুতি দেবে। এ হবে প্রভু পরমেশ্বরের উদ্দেশে নিবেদিত সুরভিত ভক্ষ্য নৈবেদ্য।
{i3:1} প্রায়শ্চিত্ত ও স্বস্ত্যয়ন সংক্রান্ত বলিদানের বিধি
{3:1} কোন ব্যক্তি যদি শান্তি স্বস্ত্যয়নের জন্য তার পশুপাল থেকে বৃষ কিম্বা গাভী উৎসর্গ করতে চায়, তাহলে তাকে প্রভু পরমেশ্বরের উদ্দেশে নিখুঁত পশু উৎসর্গ করতে হবে।
{3:2} সে বলির পশু মাথায় হাত রেখে সম্মিলন শিবিরের দ্বারে সেটিকে হনন করবে। পরে হারোণ বংশীয় পুরোহিতদের একজন সেই বলির রক্ত নিয়ে বেদীর গায়ে চারিদিকে ঢেলে দেবে।
{3:3} তারপর সে স্বস্ত্যয়নের জন্য প্রদত্ত বলির একাংশ হোমানলে আহুতি দেবে। সে ঐ বলির পাকস্থলীর আবরক মেদ, অন্ত্রের সঙ্গে জড়িত সমস্ত মেদ,
{3:4} বৃক্ক দুটি এবং তার উপরে ওআশেপাশের সমস্ত মেদ ও বৃক্ক সমেত যকৃতের উপরের অংশ পৃথক করে নেবে।
{3:5} পরে হারোণ বংশীয় পুরোহিতেরা বেদীর উপরে প্রজ্বলিত হোমানলে সেগুলি আহুতি দেবে। প্রভু পরমেশ্বরের উদ্দেশে তা হবে সৌরভজনক হোম নৈবেদ্য।
{3:6} যদি সেই ব্যক্তি শান্তি স্বস্ত্যয়নের জন্য প্রভু পরমেশ্বরের উদ্দেশে বলিদানের পশু নিজের মেষপাল থেকে দেয়, তাহলে তাকে পুরুষ কিম্বা স্ত্রী জাতীয় নিখুঁত পশু উৎসর্গ করতে হবে।
{3:7} সে যদি মেষশাবক উৎসর্গ করতে চায় তাহলে সে প্রভু পরমেশ্বরের উদ্দেশে সেটিকে নিয়ে যাবে,
{3:8} আর সম্মিলন শিবিরের দ্বারে সেটির মাথায় হাত রেখে হনন করবে। পরে হারোণ বংশীয় পুরোহিত তার রক্ত নিয়ে বেদীর গায়ে চারিদিকে ঢেলে দেবে।
{3:9} সেই স্বস্ত্যয়ন বলির একাংশ নিয়ে সে আহুতি দেবে। তারপর তার মেদ, মেরুদণ্ডের গোড়া থেকে মেদ সহ লেজটি, পাকস্থলীর আবরক মেদ, অন্ত্রের সঙ্গে জড়িত সমস্ত মেদ,
{3:10} বৃক্ক দুটি এবং তার উপরের ও আশেপাশের মেদ এবং বৃক্ক সহ যকৃতের উপরের অংশ সে পৃথক করে নেবে।
{3:11} তারপর সেগুলি বেদীর আগুনে আহুতি দেবে। প্রভু পরমেশ্বরের উদ্দেশে তা হবে হোমানলে উৎসর্গিত ভক্ষ্য নৈবেদ্য।
{3:12} যদি সে ছাগ উৎসর্গ করে তবে সেটিকে সে প্রভু পরমেশ্বরের সম্মুখে উপস্থিত করবে।
{3:13} ছাগটির মাথায় হাত রেখে সে সম্মিলন শিবিরের দ্বারে সেটিকে হনন করবে। হারোণ বংশীয় পুরোহিতদের একজন তার রক্ত নিয়ে বেদীর গায়ে চারিদিকে ঢেলে দেবে।
{3:14} তারপর সে ঐ বলির একাংশ নিয়ে প্রভু পরমেশ্বরের উদ্দেশে আহুতি দেবে, অর্থাৎ তার পাকস্থলীর আবরক মেদ, অন্ত্রের সঙ্গে জড়িত সমস্ত মেদ,
{3:15} বৃক্ক দুটি এবং তার উপরের ও আশেপাশের মেদ ও বৃক্ক সহ যকৃতের উপরের অংশ পৃথক করে নেবে এবং সেগুলি
{3:16} পুরোহিত বেদীর আগুনে আহুতি দেবে, তখন সেটি হবে হোমানলে উৎসর্গিত ভক্ষ্য নৈবেদ্য। এর সৌরভ তাঁর প্রীতিজনক। সমস্ত মেদ প্রভু পরমেশ্বরের প্রাপ্য।
{3:17} তোমরা যেখানেই বাস কর না কেন, বংশ পরম্পরায় চিরকাল এই বিধি পালন করবে। তোমরা কখনও রক্ত বা মেদ খাদ্যরূপে গ্রহণ করবে না।
{i4:1} অজ্ঞাতবশতঃ পাপের প্রায়শ্চিত্ত বিধি
{4:1} প্রভু পরমেশ্বর মোশিকে বললেন,
{4:2} তুমি ইসরায়েলীদের বল, কেউ যদি অজ্ঞতা বশতঃ পাপ করে, অর্থাৎ প্রভুর পরমেশ্বরের বিধানে নিষিদ্ধ কোন কাজ করে তাঁর আজ্ঞা লঙ্ঘন করে তাহলে তাকে এই বিধান পালন করতে হবে।
{4:3} যদি কোন অভিষেকপ্রাপ্ত পুরোহিতের এই ধরণের পাপাচরণের ফলে জনসাধারণ দোষের ভাগী হয়, তাহলে সে ঐ পাপের জন্য প্রভু পরমেশ্বরের উদ্দেশে নিখুঁত একটি গোবৎস পাপের প্রায়শ্চিত্ত বলিরূপে উৎসর্গ করবে।
{4:4} সে ঐ গোবৎসটিকে সম্মিলন শিবিরের দ্বারে নিয়ে যাবে এবং প্রভুর সম্মুখে সেটার মাথায় হাত রেখে হনন করবে।
{4:5} অভিষিক্ত পুরোহিত সেই গোবৎসের রক্ত কিছুটা নিয়ে সম্মিলন শিবিরের মধ্যে যাবে
{4:6} এবং সেই রক্তে আঙুলে ডুবিয়ে পবিত্র স্থানের পর্দার সামনে প্রভু পরমেশ্বরের উদ্দেশে সাতবার ছিটিয়ে দেবে।
{4:7} তারপর পুরোহিত সেই রক্তের কিছুটা নিয়ে সম্মিলন শিবিরের মধ্যে প্রভু পরমেশ্বরের উদ্দেশে স্থাপিত ধূপ বেদীর শৃঙ্গে লেপন করবে। গোবৎসটির অবশিষ্ট রক্ত নিয়ে সে সম্মিলন শিবিরের দ্বারে হোম বেদীর মূলে সেচন করবে।
{4:8} প্রায়শ্চিত্ত বলিস্বরূপ সেই গোবৎসের সমস্ত মেদ, পাকস্থলীর আবরক মেদ, অন্ত্রের সঙ্গে জড়িত সমস্ত মেদ,
{4:9} বৃক্ক দুটি এবং তার উপরের ও আশেপাশের মেদ এবং বৃক্কের সঙ্গে যকৃতের উপরের অংশ পৃথক করে নেবে।
{4:10} স্বস্ত্যয়ন বলির গোবৎসের মেদ যে ভাবে পৃথক করে নিতে হয়, সেই ভাবে এটিরও পৃথক করবে এবং সেগুলি হোমবেদীর আগুনে আহুতি দেবে।
{4:11} তারপর চামড়া, মাংস, মুণ্ড, পা গুলি, অন্ত্র ও গোময় সমেত
{4:12} সেটির সব কিছু ইসরায়েলী শিবিরের এলাকার বাইরে নিয়ে গিয়ে শুচি স্থানে অর্থাৎ হোম বেদীর ছাই ফেলার জায়গায় কাঠের আগুনে পুড়িয়ে দেবে। সেখানেই সেটিকে পোড়াতে হবে।
{4:13} যদি সমগ্র ইসরায়েলী জনমণ্ডলী অজ্ঞতাবশতঃ পাপ করে, সমাজের অগোচরে প্রভু পরমেশ্বরের বিধানে নিষিদ্ধ কোন কাজ করে তারা দোষী হয়,
{4:14} তাহলে সেই পাপকর্ম যখন প্রকাশিত হবে তখন সমগ্র ইসরায়েলী সমাজ প্রায়শ্চিত্ত বলিরূপে একটি গোবৎস উৎসর্গ করবে। জনতা সম্মিলন শিবিরে সেটিকে নিয়ে আসবে
{4:15} এবং জনমণ্ডলীর নেতৃস্থানীয় ব্যক্তিরা প্রভু পরমেশ্বরের উদ্দেশে সেই গোবৎসের মাথায় হাত রেখে সেটিকে হনন করবে।
{4:16} তারপর অভিষিক্ত পুরোহিত সেই গোবৎসের কিছুটা রক্ত নিয়ে সম্মিলন শিবিরের মধ্যে যাবে
{4:17} এবং সেই রক্তে আঙুল ডুবিয়ে পর্দার সম্মুখে প্রভুর উদ্দেশে সাতবার ছিটিয়ে দেবে।
{4:18} সেই রক্তের কিছুটা নিয়ে সে সম্মিলন শিবিরের মধ্যে প্রভু পরমেশ্বরের উদ্দেশে স্থাপিত বেদীর শৃঙ্গে লেপন করবে ও অবশিষ্ট রক্ত সম্মিলন শিবিরের দ্বারে স্থাপিত হোম বেদীর মূলে ঢেলে দেবে।
{4:19} তারপর বলির পশুর সমস্ত মেদ ছাড়িয়ে নিয়ে বেদীর আগুনে আহুতি দেবে।
{4:20} এর ক্রিয়াকর্ম প্রায়শ্চিত্ত বলির গোবৎসের ব্যাপারের ক্রিয়াকর্মের অনুরূপ হবে। পুরোহিত এইভাবে জনতার জন্য প্রায়শ্চিত্ত করবে, তাহলে তাদের পাপ ক্ষমা করা হবে।
{4:21} সে গোবৎসটিকে শিবির এলাকার বাইরে নিয়ে গিয়ে প্রথম গোবৎসটিকে যে ভাবে পোড়ানো হয়েছিল সেইভাবে এটিকেও পোড়াবে। এই বলিদান সমগ্র সমাজের প্রায়শ্চিত্তের জন্য।
{4:22} যদি কোন সমাজপতি পাপ করে, অজ্ঞতাবশতঃ তার আরাধ্য ঈশ্বর প্রভু পরমেশ্বরের বিধানে নিষিদ্ধ কোন কাজ করে দোষী হয়,
{4:23} তাহলে সে যখন নিজের পাপ সম্পর্কে অবহিত হবে, তখন সে নিজস্ব নৈবেদ্যস্বরূপ নিখুঁত একটি ছাগ নিয়ে আসবে।
{4:24} ঐ ছাগের মাথায় হাত রেখে হোমবলি উৎসর্গ করার স্থানে প্রভু পরমেশ্বরের সম্মুখে সেটিকে হনন করবে। এটি হবে প্রায়শ্চিত্ত বলিদান।
{4:25} পরে পুরোহিত নিজের আঙুলে ঐ প্রায়শ্চিত্ত বলির রক্ত কিছুটা নিয়ে হোমবেদীর শৃঙ্গে লেপন করবে এবং অবশিষ্ট রক্ত হোমবেদীর মূলে ঢেলে দেবে।
{4:26} স্বস্ত্যয়ন বলির মেদের মত এটিরও সমস্ত মেদ বেদীর আগুনে আহুতি দেবে। পুরোহিত এইভাবে সমাজপতির পাপ স্খালনের জন্য প্রায়শ্চিত্ত করবে, তাহলে তার পাপ ক্ষমা করা হবে।
{4:27} যদি সাধারণ লোকের মধ্যে কেউ অজ্ঞতাবশতঃ প্রভু পরমেশ্বরের বিধানে নিষিদ্ধ কোন কাজ করে দোষী হয়,
{4:28} তা হলে সে যখন নিজের পাপের কথা জানতে পারবে, তখন সে নিজের পাপের জন্য নৈবেদ্যস্বরূপ নিজের পশুপাল থেকে একটি ছাগী নিযে আসবে।
{4:29} সে ঐ প্রায়শ্চিত্ত বলির মাথায় হাত রেখে হোমবলি উৎসর্গের স্থানে সেটিকে হনন করবে।
{4:30} তারপর পুরোহিত নিজের আঙুলে কিছুটা রক্ত নিয়ে হোমবেদীর শৃঙ্গে লেপন করবে এবং অবশিষ্ট রক্ত বেদীমূলে ঢেলে দেবে।
{4:31} সে স্বস্ত্যয়ন বলির মেদের মত তার সমস্ত মেদ পৃথক করে নেবে। পরে পুরোহিত প্রভু পরমেশ্বরের উদ্দেশে সুরভি নৈবেদ্যরূপে সেগুলি আগুনে আহুতি দেবে। পুরোহিত এইভাবে তার জন্য প্রায়শ্চিত্ত করবে, তাহলে সে পাপের ক্ষমা লাভ করবে।
{4:32} যদি কেউ প্রায়শ্চিত্ত বলিস্বরূপ মেষশাবক উৎসর্গ করতে চায়, তাহলে তাকে নিখুঁত একটি মেষী আনতে হবে।
{4:33} প্রায়শ্চিত্ত স্বরূপ সেই বলির মাথায় হাত রেখে সে হোমবলি উৎসর্গের স্থানে সেটিকে হনন করবে।
{4:34} তারপর পুরোহিত নিজের আঙুলে সেই প্রয়াশ্চিত্ত বলির কিছুটা রক্ত নিয়ে হোমবেদীর শৃঙ্গে লেপন করবে এবং অবশিষ্ট রক্ত বেদীমূলে ঢেলে দেবে।
{4:35} পরে স্বস্ত্যয়ন বলির মেষশাবকের মেদ যে ভাবে পৃথক করা হয় সেইভাবে পুরোহিত সেটির সমস্ত মেদ পৃথক করে নিয়ে প্রভু পরমেশ্বরের উদ্দেশে নিবেদিত ভক্ষ্য নৈবেদ্যের উপরে রেখে হোমানলে আহুতি দেবে। পুরোহিত এইভাবে তার পাপের প্রায়শ্চিত্ত করলে তার পাপ ক্ষমা করা হবে।
{i5:1} অশুচিতাজনিত অপরাধ মোচনের বিধি
{5:1} নিম্নলিখিত বিষয়গুলির ক্ষেত্রে প্রায়শ্চিত্ত বলি উৎসর্গ একান্ত প্রয়োজনঃ যদি কোন ব্যক্তি কোন বিষয়ে বিচার সভায় প্রত্যক্ষদর্শীর বিবরণ বা সাক্ষ্য প্রমাণ দেওয়ার সরকারী আহ্বান সত্ত্বেও যদি সেই আহ্বান অগ্রাহ্য করে সাক্ষ্য না দেয় তবে তাকে এর ফল ভোগ করতে হবে।
{5:2} যদি কেউ অশুচি কোন বস্তু স্পর্শ করে অশুচি কোন জন্তুর শব, গৃহপালিত জন্তুর, শব বা কোন সরীসৃপের শব স্পর্শ করে, এমন কি তা যদি নিজের অজ্ঞাতসারেও ঘটে থাকে, তাহলে বিধি অনুসারে সে অশুচি হয় ও তাতে তার দোষ হয।
{5:3} সে যদি মানুষের দেহ নিঃসৃত কোন বস্তু অর্থাৎ যার দ্বারা মানুষ অশুচি হয় এমন কিছু না জেনে স্পর্শ করে তাহলে সে যখন জানতে পারবে, তখন বিধি অনুসারে তার অশুচিতাজনিত দোষ হবে।
{5:4} যদি কোন ব্যক্তি ভালোমন্দ বিচার বিবেচনা না করে হঠকারিতাবশতঃ শপথ করে এবং সে যখন তা উপলব্ধি করে তখন বিধি অনুসারে তার দোষ হবে।
{5:5} কোন ব্যক্তি এই ধরণের পাপ করলে তাকে সেই পাপের কথা স্বীকার করতে হবে।
{5:6} পাপ কাজের জন্য তাকে নিজের পশুপাল থেকে একটি মেষী বা ছাগী এনে প্রভু পরমেশ্বরের উদ্দেশে বলির জন্য আনতে হবে। তার পাপের জন্য পুরোহিত তার পক্ষে এই বলি উৎসর্গ করবে।
{5:7} সে যদি মেষী বা ছাগী আনতে সমর্থ না হয় তাহলে পাপের জন্য তাকে এক জোড়া ঘুঘু কিম্বা এক জোড়া পায়রা প্রায়শ্চিত্ত বলির জন্য প্রভু পরমেশ্বরের সম্মুখে উপস্থিত করতে হবে। এর একটি প্রায়শ্চিত্ত বলিরূপে এবং অন্যটি হোমবলিরূপে উৎসর্গ করতে হবে।
{5:8} এগুলি সে পুরোহিতের কাছে নিয়ে যাবে। পুরোহিত প্রথমে পাপ মোচনের বলি উৎসর্গ করে সেটির ঘাড় মুচড়ে দেবে কিন্তু ছিঁড়ে ফেলবে না।
{5:9} তারপর সে পাপমোচনের বলির রক্ত কিছুটা নিয়ে বেদীর গায়ে ছিটিয়ে দেবে এবং বাকী রক্ত সবটুকু বেদীমূলে ঢেলে দেবে। এটি হবে প্রায়শ্চিত্ত বলি।
{5:10} পরে সে বিধি অনুযায়ী দ্বিতীয়টি হেমবলিরূপে উৎসর্গ করবে। তাহলে তার পাপ মোচন হবে।
{5:11} আর সে যদি ঘুঘু কিম্বা পায়রাও আনতে সমর্থ না হয় তাহলে সে তার পাপের জন্য এক ঐফার দশ ভাগের এক ভাগ পরিমাণ ময়দা প্রায়শ্চিত্তের নৈবেদ্য রূপে উৎসর্গ করবে। তাতে সে তেল ঢালবে না বা কোন সুগন্ধি মেশাবে না, কারণ এটি প্রায়শ্চিত্ত নৈবেদ্য।
{5:12} পুরোহিতের কাছে সে এই নৈবেদ্য নিয়ে এলে পুরোহিত তার থেকে এক মুঠো ময়দা স্মারকস্বরূপ নিয়ে প্রভুর পরমেশ্বরের উদ্দেশে বেদীর আগুণে আহুতি দেবে। এটি হবে প্রায়শ্চিত্ত নৈবেদ্য।
{5:13} উল্লিখিত উপকরণগুলির মধ্যে যে কোন একটির দ্বারা পুরোহিত সেই ব্যক্তির পাপের প্রায়শ্চিত্ত করবে। তাহলে তার পাপ মোচন করা হবে। অবশিষ্ট অংশ ভক্ষ্য নৈবেদ্যের মত পুরোহিতের প্রাপ্য হবে।
{i5:14} ঈশ্বরকে দেয় পরিশোধ সংক্রান্ত বিধি
{5:14} প্রভু পরমেশ্বর মোশিকে বললেন,
{5:15} প্রভু পরমেশ্বরের উদ্দেশে উৎসর্গ করে আলাদা করে রাখা নৈবেদ্য ও উপহার সংক্রান্ত বিধি অজ্ঞতাবশতঃ যদি কেউ লঙ্ঘন করে পাপ করে, তাহলে সে পাপমোচনের জন্য পবিত্র পীঠস্থানের শেকেলের নির্ধারিত মাপ অনুযায়ী তুমি যা ধার্য করে দেবে, সেই পরিমাণ রূপোর বিনিময়ে তার পশুপাল থেকে নিখুঁত একটি মেষ প্রায়শ্চিত্তের বলিরূপে উৎসর্গ করবে
{5:16} পবিত্র দ্রব্যাদির জন্য সে তার দেয় পরিশোধ করবে এবং তার সঙ্গে এক পঞ্চমাংশ বেশি দেবে। পুরোহিতের কাছে সে তা নিয়ে এলে পুরোহিত সেই প্রায়শ্চিত্তের মেষবলির দ্বারা তার পাপের প্রায়শ্চিত্ত করবে, তাহলে তার পাপমোচন হবে।
{5:17} যদি কোন ব্যক্তি প্রভু পরমেশ্বরের বিধানে নিষিদ্ধ কোন কাজ করে পাপ করে, তবে সে তা না জেনে করলেও দোষী হবে এবং অপরাধের জন্য দায়ী হবে।
{5:18} তুমি যে মূল্য ধার্য করে দেবে সে তা দিয়ে পশু পাল থেকে নিখুঁত একটি মেষ সংগ্রহ করে প্রায়শ্চিত্তের বলিস্বরূপ পুরোহিতের কাছে নিয়ে যাবে। সে অজ্ঞতাবশতঃ যে দোষ করেছে পুরোহিত তার প্রায়শ্চিত্ত করবে, তাহলে সে পাপের ক্ষমা পাবে।
{5:19} সে প্রভু পরমেশ্বরের কাছে দোষী, তাই এটি তার প্রায়শ্চিত্তের বলি।
{6:1} প্রভু পরমেশ্বর মোশিকে বললেন,
{6:2} কেউ যদি পাপ করে, প্রভু পরমেশ্বরের বিরুদ্ধে গুরুতর অপরাধ করে, গচ্ছিত ধন বা বন্ধকী দ্রব্য সংক্রান্ত ব্যাপারে তার প্রতিবেশীকে প্রতারণা করে, কিম্বা বলপূর্বক অপহরণ করে, প্রতিবেশীকে উৎপীড়ন করে,
{6:3} কিম্বা হারানো জিনিস পেয়ে সে সম্পর্কে মিথ্যা কথা বলে, বা মিথ্যা শপথ করে-এই সব অপরাধের কোন একটির জন্য কেউ যদি দোষী সাব্যস্ত হয়,
{6:4} তাহলে সে যা কিছু বলপূর্বক অপহরণ, বা অন্যায়ভাবে আত্মসাৎ করেছে, সেটি তাকে ফিরিয়ে দিতে হবে। অথবা যে জিনিস তার কাছে গচ্ছিত রাখা হয়েছে, বা সে যে হারানো জিনিস
{6:5} কিম্বা যে জিনিস সম্পর্কে সে মিথ্যা শপথ করেছে, সেই জিনিস বা তার মূল্য পুরোপুরি তাকে ফিরিয়ে দিতে হবে এবং সেই সঙ্গে তাকে সেই জিনিসের মূল্যের এক পঞ্চমাংশ শাস্তিস্বরূপ অতিরিক্ত দিতে হবে। প্রায়শ্চিত্তের নৈবেদ্য উৎসর্গ করার দিন ঐ জিনিসের মালিককে সেই সব ফিরিয়ে দিতে হবে।
{6:6} সে প্রভু পরমেশ্বরের সাক্ষাতে প্রায়শ্চিত্ত বলি নিয়ে আসবে। তুমি যে মূল্য ধার্য করবে সেই মূল্যের অনুপাতে সে পশুপাল থেকে নিখুঁত একটি মেষ সংগ্রহ করে পুরোহিতের কাছে আনবে।
{6:7} পুরোহিত তার পাপের জন্য প্রায়শ্চিত্তের বলি উৎসর্গ করবে। তাহলে সে পাপের ক্ষমা পাবে।
{i6:8} হোমবলির বিধি
{6:8} পরে প্রভু পরমেশ্বর মোশিকে বললেন,
{6:9} তুমি হারোণ ও তার পুত্রদের বল যে হোমবলি সংক্রান্ত বিধি হবে এই: হোমবলি সারারাত প্রজ্বলিত অগ্নিকুণ্ডের উপরে থাকবে।
{6:10} পুরোহিত রেশমী বসন ও রেশমী বস্ত্রের তৈরী ছোট পায়জামা পরবে এবং বেদীর উপরে হোমানলে দগ্ধ হোমবলির ভস্মাবশেষ তুলে নিয়ে বেদীর পাশে রাখবে।
{6:11} তারপর সে এই পোশাক বদলে অন্য পোশাক পরবে এবং সেই ভস্ম ছাউনির বাইরে কোন পরিষ্কার জায়গায় ফেলে দেবে।
{6:12} বেদীর আগুন অনির্বাণ জ্বলতে থাকবে। পুরোহিত প্রতিদিন সেই আগুনের উপরে কাঠ সাজিয়ে দেবে এবং তারপরে হোমবলি ও শান্তি স্বস্ত্যয়ন বলির মেদ দেবে।
{6:13} বেদীর হোমকুণ্ডের আগুন কখনও নিভতে দেবে না।
{i6:14} ভক্ষ্য নৈবেদ্যের বিধি
{6:14} হারোণ বংশের পুরোহিতেরা প্রভু পরমেশ্বরের সাক্ষাতে বেদীর কাছে নৈবেদ্য নিয়ে আসবে।
{6:15} পুরোহিত নৈবেদ্য থেকে এক মুঠো ময়দা, কিছু তেল এবং সমস্ত গন্ধদ্রব্য নিয়ে ভক্ষ্য নৈবেদ্যের স্মারক অংশরূপে প্রভু পরমেশ্বরের উদ্দেশে সৌরভের জন্য বেদীর উপরে আহুতি দেবে।
{6:16} নৈবেদ্যের অবশিষ্টাংশ হারোণ ও তার পুত্রেরা সম্মিলন শিবিরের প্রাঙ্গণে কোন পবিত্র স্থানে বসে খামির ছাড়াই ভক্ষণ করবে।
{6:17} এই ভক্ষ্য নৈবেদ্য খামির মিশিয়ে রন্ধন করা চলবে না। আমার উদ্দেশে আহুতি দেওয়া নৈবেদ্য থেকে আমি তাদের প্রাপ্য অংশ হিসাবে তা দিলাম। অপরাধ মোচনের প্রায়শ্চিত্ত বলির মতই এই নৈবেদ্যও মহাপবিত্র।
{6:18} হারোণ বংশের পুরুষেরাই তা ভোজন করতে পারবে। প্রভু পরমেশ্বরের উদ্দেশে আহুতি দেওয়া নৈবেদ্যের এই অংশে বংশপরম্পরায় চিরকাল তোমাদের অধিকার থাকবে। যে তা স্পর্শ করবে, সে অভিশপ্ত হবে।
{6:19} প্রভু পরমেশ্বর মোশিকে আরও বললেন,
{6:20} অভিষেকের দিন হারোণ ও তার পুত্রেরা প্রভু পরমেশ্বরের উদ্দেশে এই নৈবেদ্য উৎসর্গ করবে: নিত্যনৈমিত্তিক ভক্ষ্য নৈবেদ্যস্বরূপ এক এফার দশ ভাগের এক ভাগ ময়দার অর্ধেক পরিমাণ সকালে ও বাকী অর্ধেক সন্ধ্যায়।
{6:21} তেলের ময়ান দিয়ে ঐ ময়দা চাটুতে ভাজতে হবে। সেগুলি ভাল করে তেলে ভেজে খণ্ড খণ্ড করে প্রভু পরমেশ্বরের উদ্দেশে সুরভি নৈবেদ্যরূপে উৎসর্গ করবে।
{6:22} হারোণ বংশীয় অভিষিক্ত পুরোহিত তা উৎসর্গ করবে। চিরস্থায়ী বিধিমতে প্রভুর উদ্দেশে সম্পূর্ণ আহুতি দিতে হবে।
{6:23} পুরোহিত কর্তৃক নিবেদিত ভক্ষ্য নৈবেদ্যের সবটাই আহুতি দিতে হবে, তার কোন অংশ ভোজন করা চলবে না।
{i6:24} প্রায়শ্চিত্তের নৈবেদ্য
{6:24} পরে প্রভু পরমেশ্বর মোশিকে আবার বললেন,
{6:25} তুমি হারোণ ও তার পুত্রদের বল যে প্রায়শ্চিত্ত বলি উৎসর্গের বিধি এই: যেখানে হোমবলির পশু হনন করা হয় সেখানে প্রভু পরমেশ্বরের সাক্ষাতে প্রায়শ্চিত্ত বলির পশুও হনন করতে হবে, কারণ এই বলি মহাপবিত্র।
{6:26} যে পুরোহিত পাপের প্রায়শ্চিত্তের জন্য ঐ বলি উৎসর্গ করবে, সে-ই তা ভক্ষণ করবে। সম্মিলন শিবিরের প্রাঙ্গণে কোন শুচিশুদ্ধ স্থানে সেটি ভোজন করতে হবে।
{6:27} যে ব্যক্তি সেই মাংস স্পর্শ করবে তাকে পবিত্র বলে গণ্য করা হবে। তার রক্তের ছিটে যদি কোন বস্ত্রে লাগে তাহলে সেই রক্তমাখা বস্ত্র পবিত্র স্থানে নিয়ে গিয়ে ধুয়ে ফেলতে হবে।
{6:28} যে মাটির পাত্রে মাংস রান্না করা হবে তা ভেঙ্গে ফেলতে হবে। যদি পিতলের পাত্রে তা রান্না করা হয় তবে পাত্রটি ঘষে মেজে ধুয়ে ফেলতে হবে।
{6:29} পুরোহিত পরিবারের পুরুষেরাই শুধু তা খেতে পারবে, কারণ সেটি মহাপবিত্র।
{6:30} কিন্তু যে প্রায়শ্চিত্ত বলির রক্ত সম্মিলন শিবিরের অভ্যন্তরে নিয়ে যাওয়া হবে, সেই বলির মাংস ভোজন করা চলবে না। তার সবটাই আগুনে পুড়িয়ে ফেলতে হবে।
{i7:1} অপরাধ মোচনের বলি
{7:1} অপরাধ মোচনের বলি সংক্রান্ত বিধি এই: এই বলি মহাপবিত্র।
{7:2} যেখানে হোমবলির পশু হনন করা হয় সেখানেই অপরাধ মোচনের বলির পশু হনন করবে। পুরোহিত বেদীর গায়ে চারিদিকে সেই বলির রক্ত ঢেলে দেবে।
{7:3} বলির সমস্ত মেদ উৎসর্গ করতে হবে। মেদপুষ্ট লেজ, অন্ত্রাবরক মেদ,
{7:4} বৃক্ক দুটি এবং তার উপরের ও আশেপাশের মেদ এবং বৃক্কদুটির সঙ্গে যকৃতের উপরের অংশ পৃথক করে নিতে হবে।
{7:5} পুরোহিত এগুলি হোমের নৈবেদ্যস্বরূপ বেদীর আগুনে আহুতি দেবে। এটি হবে অপরাধ মোচনের বলি।
{7:6} পুরোহিতের পরিবারের পুরুষেরা তা ভক্ষণ করতে পারবে, কোন পবিত্র স্থানে এই বলির মাংস ভোজন করতে হবে, কারণ এই বলি মহাপবিত্র।
{7:7} প্রায়শ্চিত্ত বলির মতই অপরাধ মোচনের বলি। উভয়ের জন্যই এক বিধি। যে পুরোহিত এই বলি দ্বারা প্রায়শ্চিত্ত করবে, এটি তারই প্রাপ্য হবে।
{7:8} যে পুরোহিত কারও পক্ষে হোমবলি উৎসর্গ করবে, উৎসর্গিত হোমবলির পশুর চামড়া তার প্রাপ্য হবে।
{7:9} তন্দুরে, কড়াইয়ে কিম্বা চাটুতে তৈরী ভক্ষ্য নৈবেদ্য নিবদনকারী পুরোহিতের প্রাপ্য হবে।
{7:10} তেলের ময়ান দেওয়া অথবা রান্না করা হয় নি এমন অবশিষ্ট ভক্ষ্য নৈবেদ্য হারোণ বংশীয় পুরোহিতদের সকলের সমান অংশে প্রাপ্য হবে।
{i7:11} শান্তি স্বস্ত্যয়ন বলি
{7:11} প্রভু পরমেশ্বরের শান্তি স্বস্ত্যয়ন বলি উৎসর্গ করার বিধি এই:
{7:12} কেউ যদি প্রভু পরমেশ্বরের কাছে কৃতজ্ঞতা নিবেদনের জন্য বলি উৎসর্গ করে তবে তার সঙ্গে তেলের ময়ান দেওয়া খামিরবিহীন রুটি, তেল মিশ্রিত খামিরবিহীন সরু চাকলি, তেলের ময়ান দেওয়া ময়দা ও তেলে ভাজা পিঠে নিবেদন করতে হবে।
{7:13} স্বস্ত্যয়নের জন্য কৃতজ্ঞতার বলির সঙ্গে তাকে খামিরযুক্ত রুটি উৎসর্গ করতে হবে।
{7:14} এই জাতীয় নৈবেদ্যের প্রত্যেকটি থেকে সে একটি করে পিঠে নিয়ে প্রভু পরমেশ্বরের উদ্দেশে নিবেদন করবে। যে পুরোহিত স্বস্ত্যয়ন বলির রক্ত প্রক্ষেপ করবে, সেটি তার প্রাপ্য হবে।
{7:15} স্বস্ত্যয়নের জন্য কৃতজ্ঞতার বলির মাংস উৎসর্গের দিনেই ভোজন করতে হবে। পরের দিন সকাল পর্যন্ত তার কিছুই রাখা চলবে না।
{7:16} কিন্তু বলি যদি মানত শোধনের জন্য হয় কিম্বা স্বতঃপ্রণোদিত হয় তাহলে উৎসর্গের দিনে তা ভোজন করতে হবে এবং পরের দিনও তার অবশিষ্টাংশ ভোজন করা চলবে।
{7:17} কিন্তু তৃতীয় দিনে সেই বলির অবশিষ্ট মাংস পুড়িয়ে ফেলতে হবে।
{7:18} যদি তৃতীয় দিনে স্বস্ত্যয়ন বলির মাংস ভোজন করা হয় তবে সেই বলি গ্রাহ্য হবে না বা উৎসর্গকারীর পক্ষে তা গণ্য করা হবে না। তা ঘৃণ্য বস্তুরূপে পরিগণিত হবে এবং যে তা ভক্ষণ করবে, সে অপরাধী হবে।
{7:19} কোন অশুচি বস্তুর ছোঁয়া লাগলে সেই মাংস খাওয়া চলবে না, তা পুড়িয়ে ফেলতে হবে। যারা শুচি তারাই শুধু এই মাংস ভক্ষণ করতে পারবে।
{7:20} অশুচি অবস্থায় যদি কেউ প্রভু পরমেশ্বরের উদ্দেশে উৎসর্গিত স্বস্ত্যয়ন বলির মাংস ভক্ষণ করে তবে সে সমাজচ্যুত হবে।
{7:21} যদি কেউ অশুচি কোন দ্রব্য, মানুষের কোন অশুচি বস্তু কিম্বা অশুচি পশু বা অশুচি ও ঘৃণ্য কোন কিছু স্পর্শ করার পর প্রভু পরমেশ্বরের উৎসর্গিত স্বস্ত্যয়ন বলির মাংস ভোজন করে, তাহলে সে সমাজচ্যুত হবে।
{7:22} প্রভু পরমেশ্বর মোশিকে আরও বললেন,
{7:23} তুমি ইসরায়েলীদের এই কথা বল, গরু, ভেড়া কিম্বা ছাগলের মেদ তোমরা ভক্ষণ করবে না।
{7:24} স্বাভাবিকভাবে মৃত বা অন্য কোন পশুর দ্বারা নিহত পশুর মেদ অন্য কাজে ব্যবহার করা চলবে কিন্তু তা কখনও ভক্ষণ করবে না।
{7:25} প্রভু পরমেশ্বরের উদ্দেশে আহুতি দেওয়া পশুর মেদ যে ভক্ষণ করবে সেই ব্যক্তি স্বজাতিচ্যুত হবে।
{7:26} তোমাদের বাসভূমিতে কোন পশু বা পাখির রক্ত পান করবে না।
{7:27} কোনও প্রকার রক্ত যে পান করবে সে সমাজচ্যুত হবে।
{7:28} প্রভু পরমেশ্বর মোশিকে আরও বললেন,
{7:29} তুমি ইসরায়েলীদের এই কথা বল, যে ব্যক্তি প্রভুর পরমেশ্বরের উদ্দেশে স্বস্ত্যয়ন বলি উৎসর্গ করবে, সে স্বস্ত্যয়ন বলির একাংশ প্রভু পরমেশ্বরের উদ্দেশে পৃথক করে রাখবে।
{7:30} প্রভু পরমেশ্বরের উদ্দেশে উৎসর্গ করার জন্য হোম নৈবেদ্য সে নিজে বয়ে আনবে। সে বলির পশুর পাঁজর ও মেদ আনবে এবং প্রভু পরমেশ্বরের উদ্দেশে নিবেদন করবে।
{7:31} পুরোহিত সেই মেদ বেদীর আগুনে আহুতি দেবে, কিন্তু পাঁজরটি হারোণ বংশীয় পুরোহিতদের প্রাপ্য হবে।
{7:32} তোমরা স্বস্ত্যয়ন বলির পিছনের ডান পা-টি পুরোহিতকে দান করবে।
{7:33} হারোণ বংশীয় পুরোহিতদের মধ্যে যে স্বস্ত্যয়ন বলির রক্ত ও মেদ উৎসর্গ করবে, সে ঐ ডান পা-টি পাবে।
{7:34} আমি ইসরায়েলীদের প্রদত্ত স্বস্ত্যয়ন বলি থেকে বিশেষ অর্ঘ্যস্বরূপ বলির পশুর পাঁজর এবং বিশেষ দানস্বরূপ বলির পশুর ডান পা-টি গ্রহণ করে হারোণ ও তার বংশধরদের দান করেছি। ইসরায়েলীদের কাছ থেকে তা তাদের চিরকালীন প্রাপ্য হবে।
{7:35} যে দিন থেকে হারোণ ও তার বংশধরেরা প্রভু পরমেশ্বরের পৌরহিত্যের কাজে নিযুক্ত হবে, সেই দিন থেকে প্রভু পরমেশ্বরের উদ্দেশে হোম নৈবেদ্যের উক্ত অংশ তাদের প্রাপ্যরূপে নির্দিষ্ট করা হয়েছে।
{7:36} তাদের অভিষেকের দিন উক্ত প্রাপ্য তাদের দেওয়ার জন্য প্রভু পরমেশ্বর ইসরায়েলীদের নির্দেশ দিয়েছেন। পুরুষানুক্রমে চিরকাল এগুলি তাদের প্রাপ্য।
{7:37} হোমবলি, ভক্ষ্য নৈবেদ্য, প্রায়শ্চিত্ত বলি, অপরাধ মোচনের বলি, পৌরাহিত্যের পদে নিয়োগ এবং স্বস্ত্যয়ন বলি সংক্রান্ত বিধিব্যবস্থা উক্তরূপ।
{7:38} প্রভু পরমেশ্বর যে দিন সিনাই প্রান্তরে ইসরায়েলীদের তাঁর উদ্দেশে নৈবেদ্য উৎসর্গ করার নির্দেশ দিলেন, সেই দিনই তিনি সিনাই পর্বতে মোশিকে এই সমস্ত বিষয়ে নির্দেশ দিয়েছিলেন।
{i8:1} পুরোহিতের অভিষেক ( যাত্রা 29:1-37 )
{8:1} প্রভু পরমেশ্বর বললেন,
{8:2} তুমি হারোণ ও তার পুত্রদের সঙ্গে নাও। সেই সঙ্গে পোশাকগুলি, অভিষেকের তেল, প্রায়শ্চিত্ত বলির গোবৎস, দুটি মেষ ও খামিরবিহীন রুটির ঝুড়ি নাও এবং
{8:3} সমগ্র জনমণ্ডলীকে সম্মিলন শিবিরের দ্বারে সমবেত কর।
{8:4} মোশি প্রভু পরমেশ্বরের নির্দেশ মতই কাজ করলেন। সম্মিলন শিবিরের দ্বারদেশে জনতা সমবেত হল।
{8:5} মোশি জনতাকে সম্বোধন করে বললেন, প্রভু পরমেশ্বর এই কাজ করতে নির্দেশ দিয়েছেন।
{8:6} মোশি হারোণ ও তাঁর পুত্রদের এনে স্নান করালেন।
{8:7} হারোণকে পোশাক পরালেন ও তাঁর কোমরে কটিবদ্ধ বেঁধে দিলেন এবং বর্হিবাসটি পরিয়ে দিলেন ও তার উপরে এফোদ পরিয়ে এফোদের কারুকার্যখচিত ফিতে গুলি তাঁর গায়ে জড়িয়ে এফোদটি বেঁধে দিলেন।
{8:8} তার উপর বক্ষসংলগ্ন থলিটি লাগিয়ে দিলেন এবং থলিটির মধ্যে উরিম ও থুমিম রাখলেন।
{8:9} তারপর তাঁর মাথায় উষ্ণীষ এবং ঈশ্বরের উদ্দেশে নিবেদনের বিশিষ্ট চিহ্নস্বরূপ উষ্ণীষের উপরে স্বর্ণনির্মিত প্রতীক লাগিয়ে দিলেন। প্রভু পরমেশ্বর মোশিকে এই নির্দেশই দিয়েছিলেন।
{8:10} তারপর মোশি অভিষেকের তেল দিয়ে শিবির ও তার ভিতরকার সমস্ত বস্তু অভিষিক্ত করে পবিত্র করলেন।
{8:11} অভিষেকের তেল কিছুটা নিয়ে তিনি বেদীর উপরে সাতবার ছিটিয়ে দিলেন এবং বেদী ও তৎসংশ্লিষ্ট সমস্ত পাত্র, প্রক্ষালন পাত্র ও তার পায়াগুলি উৎসর্গ করার জন্য অভিষিক্ত করলেন।
{8:12} তারপর অভিষেকের তেল কিছুটা নিয়ে হারোণের মাথায় ঢেলে তাঁকে ঈশ্বরের উদ্দেশে সমর্পণ ও অভিষেক করলেন।
{8:13} মোশি তারপর হারোণের পুত্রদের কছে এনে পোশাক পরিয়ে কটিবদ্ধ বেঁধে দিলেন ও শিরোভূষণ বেঁধে দিলেন। প্রভু পরমেশ্বর মোশিকে এই রকমই নির্দেশ দিয়েছিলেন।
{8:14} তারপর মোশি প্রায়শ্চিত্ত বলির গোবৎসটি আনলেন। হারোণ ও তাঁর পুত্রেরা সেই প্রায়শ্চিত্ত বলির গোবৎসের মাথায় হাত রাখলেন।
{8:15} মোশি সেটিকে হনন করলেন ও তার রক্ত আঙুলে নিয়ে বেদীর চারিদিকে ও বেদীর শৃঙ্গে লাগিয়ে বেদীকে শুদ্ধ করলেন এবং বেদীমূলে অবশিষ্ট রক্ত ঢেলে দিলেন। এইভাবে প্রায়শ্চিত্ত করে তিনি সেটিকে শুদ্ধ করলেন।
{8:16} পরে তিনি অন্ত্রাবরক সমস্ত মেদ, যকৃতের ঊর্ধ্বাংশ এবং মেদসহ বৃক্ক দুটি দিয়ে বেদীর উপরে আহুতি দিলেন।
{8:17} তিনি সেই গোবৎসের চামড়া, মাংস ও গোময় ছাউনির বাইরে নিয়ে গিয়ে পুড়িয়ে দিলেন। প্রভু পরমেশ্বর মোশিকে এই রকম নির্দেশই দিয়েছিলেন।
{8:18} তারপর তিনি হোমবলির মেষটি নিয়ে এলেন। হারোণ ও তাঁর পুত্রেরা সেটির মাথায় হাত রাখলেন।
{8:19} মোশি সেটিকে হনন করে তার রক্ত বেদীর উপরে ও গায়ে ঢেলে দিলেন।
{8:20} মেষটিকে খণ্ড খণ্ড করে কেটে তিনি তার মাথা, মাংসখণ্ডগুলি ও মেদ আহুতি দিলেন।
{8:21} তারপর সেটির নাড়িভুঁড়ি ও পা গুলি জলে ধুয়ে ফেললেন এবং গোটা মেষটি বেদীর উপরে আহুতি দিলেন। এটি ছিল প্রভু পরমেশ্বরের উদ্দেশে নিবেদিত হোমবলি। এর সৌরভ তাঁর প্রীতিজনক। প্রভু পরমেশ্বর মোশিকে এই রকম নির্দেশই দিয়েছিলেন।
{8:22} পরে তিনি দ্বিতীয় মেষটি অর্থাৎ পৌরোহিত্যের পদে বরণ উপলক্ষে বলির জন্য নির্দিষ্ট মেষটি উপস্থিত করলেন। হারোণ ও তাঁর পুত্রেরা সেটির মাথায় হাত রাখলেন।
{8:23} মোশি সেটিকে হনন করে তার রক্ত কিছুটা নিয়ে হারোণের ডান কানের লতিতে, ডান হাত ও ডান পায়ের বুড়ো আঙুলে লাগিয়ে দিলেন।
{8:24} এরপর তিনি হারোণের পুত্রদের এনে তাদেরও ডান কানের লতিতে, ডান হাত ও ডান পায়ের বুড়ো আঙ্গুলে লাগিয়ে দিলেন। অবশিষ্ট রক্ত তিনি বেদীর গায়ে চারিদিকে ঢেলে দিলেন।
{8:25} তারপর তিনি মেদ, লাঙ্গুল, অন্ত্রাবরক মেদ, যকৃতের ঊর্ধ্বাংশ, বৃক্ক দুটি ও তার সঙ্গে জড়িত মেদ ও ডান উরুটি পৃথক করে নিলেন।
{8:26} পরে প্রভু পরমেশ্বরের উদ্দেশে নিবেদিত খামিরবিহীন রুটির ঝুড়ি থেকে একটি খামিরবিহীন পিঠে, একটি তেলে ভাজা পিঠে এবং একটি সরু চাকলি নিয়ে মেদ ও ডান উরুটির উপরে রাখলেন।
{8:27} তিনি ঐগুলি হারোণ ও তাঁর পুত্রদের হাতে দিলেন, তাঁরা বিশেষ অর্ঘ্যস্বরূপ তা প্রভু পরমেশ্বরের সম্মুখে আরতি করে নিবেদন করলেন।
{8:28} পরে মোশি তাঁদের হাত থেকে সেগুলি নিয়ে বেদীর উপরে হোমানলে আহুতি দিলেন। এগুলি পৌরোহিত্যের পদে বরণের নৈবেদ্য। এর সৌরভ প্রভু পরমেশ্বরের প্রীতিজনক।
{8:29} পরে মোশি বলির পাঁজরটি নিয়ে বিশেষ অর্ঘ্যরূপে প্রভু পরমেশ্বরের সম্মুখে আরতি করে নিবেদন করলেন। সেটি পৌরোহিত্যের পদে বরণের বলির অংশ হিসাবে মোশির প্রাপ্য হল। প্রভু পরমেশ্বর মোশিকে এই নির্দেশই দিয়েছিলেন।
{8:30} পরে মোশি অভিষেকের তেল কিছুটা এবং বেদীর উপরে সিঞ্চিত রক্তের কিছুটা নিয়ে হারোণের গায়ে ও তাঁর পরিচ্ছদের উপরে, ও তার পুত্রদের ও তাদের পরিচ্ছদের উপরে ছিটিয়ে দিলেন। এইভাবে তিনি তাদের পরিচ্ছদ ঈশ্বরের উদ্দেশ্যে নিবেদন করলেন।
{8:31} হারোণ ও তাঁর পুত্রদের মোশি বললেন, সম্মিলন শিবিরের দ্বারে তোমরা বলির পশুর মাংস রান্না কর এবং সেখানে বসে পুরোহিত বরণের নৈবেদ্য থেকে রুটি নিয়ে সেই মাংসের সঙ্গে ভোজন কর। হারোণ ও তার পুত্রেরা তা ভোজন করবে। প্রভু পরমেশ্বরের এই নির্দেশ অনুযায়ী তোমরা এই কাজ করবে।
{8:32} সেই মাংস ও রুটির অবশিষ্ট যা কিছু থাকবে, সেগুলি তোমরা পুড়িয়ে ফেলবে।
{8:33} তোমরা সম্মিলন শিবিরের দ্বার ছেড়ে সাতদিন, অর্থাৎ পুরোহিত বরণের অনুষ্ঠান শেষ না হওয়া পর্যন্ত কোথাও যাবে না, কারণ পৌরোহিত্যের পদে তোমাদের বরণ করতে সাতদিন সময় লাগবে।
{8:34} তোমাদের প্রায়শ্চিত্ত ও শুচিকরণের জন্য আজকের এই অনুষ্টানের নির্দেশ প্রভু পরমেশ্বরই দিয়েছেন।
{8:35} সাতদিন পর্যন্ত তোমরা দিনরাত সম্মিলন শিবিরের দ্বারে থাকবে এবং প্রভু পরমেশ্বর তোমাদের যে দায়িত্ব দিয়েছেন তা পালন করবে, অন্যথায় তোমাদের মৃত্যু অবধারিত। প্রভু পরমেশ্বরের কাছ থেকে, এই নির্দেশই আমি পেয়েছি।
{8:36} প্রভু পরমেশ্বর মোশিকে যেমন নির্দেশ দিয়েছিলেন সেই অনুসারে হারোণ ও তাঁর পুত্রেরা সমস্ত কাজ সমাধা করলেন।
{i9:1} হারোণের পৌরোহিত্যের দায়িত্ব গ্রহণ
{9:1} অভিষেকের সমস্ত কাজ সমাধা হলে পর অষ্টম দিনে মোশি হারোণ ও তাঁর পুত্রদের এবং ইসরায়েলীদের প্রবীণ নেতাদের ডাকলেন।
{9:2} তিনি হারোণকে বললেন, তুমি প্রয়শ্চিত্ত বলির জন্য নিখুঁত একটি বৃষ ও হোমবলির জন্য একটি মেষ প্রভু পরমেশ্বরের উদ্দেশে উপস্থিত কর।
{9:3} তারপর ইসরায়েলীদের বল যেন তারা প্রায়শ্চিত্ত বলির জন্য একটি ছাগ, এক বছর বয়সের একটি গোবৎস এবং হোমবলির জন্য এক বছর বয়সের নিখুঁত একটি মেষশাবক ও
{9:4} স্বস্ত্যয়ন বলির জন্য একটি বৃষ ও একটি মেষ এবং তেলের ময়ান দেওয়া ভক্ষ্য নৈবেদ্য নিয়ে আসে, কারণ প্রভু পরমেশ্বর আজ তোমাদের দর্শন দেবেন।
{9:5} মোশির নির্দেশ অনুযায়ী তারা উক্ত উপচার সমূহ সম্মিলন শিবিরের সম্মুখে নিয়ে এল এবং সমগ্র জনমণ্ডলী এগিয়ে এসে প্রভু পরমেশ্বরের সাক্ষাতে দাঁড়াল।
{9:6} মোশি তখন বললেন, প্রভু পরমেশ্বরই তোমাদের এই সব কাজ করতে নির্দেশ দিয়েছেন, তাঁর মহিমা এখন তোমাদের কাছে প্রকাশিত হবে।
{9:7} মোশি হারোণকে বললেন, তুমি বেদীর কাছে গিয়ে তোমার প্রায়শ্চিত্তের বলি ও হোমবলি উৎসর্গ করে নিজের ও জনতার জন্য প্রায়শ্চিত্ত কর। জনতা উৎসর্গের জন্য যে সামগ্রী এনেছে তা নিবেদন করে তাদের জন্য প্রায়শ্চিত্ত কর। প্রভু পরমেশ্বর এই নির্দেশই দিয়েছেন।
{9:8} তখন হারোণ বেদীর কাছে গিয়ে নিজের জন্য নির্দিষ্ট প্রায়শ্চিত্ত বলির গোবৎসটি হনন করলেন।
{9:9} হারোণের পুত্রেরা সেই বলির রক্ত তাঁর কাছে আনলেন, হারোণ সেই রক্তে নিজের আঙুল ডুবিয়ে বেদীর শৃঙ্গে লাগিয়ে দিলেন এবং অবশিষ্ট রক্ত বেদীমূলে ঢেলে দিলেন।
{9:10} তিনি সেই প্রায়শ্চিত্ত বলির মেদ, বৃক্ক এবং যকৃতের ঊর্ধ্বাংশ বেদীর আগুনে আহুতি দিলেন। প্রভু পরমেশ্বর মোশিকে এই নির্দেশই দিয়েছিলেন।
{9:11} সেই বলির মাংস ও চামড়া তিনি ইসরায়েলী শিবিরের এলাকার বাইরে নিয়ে গিয়ে পুড়িয়ে দিলেন।
{9:12} পরে তিনি হোমবলির পশুটিকে হনন করলেন, হারোণের পুত্রেরা তার রক্ত তাঁর কাছে নিয়ে এলে তিনি বেদীর পায়ার চারদিকে সেচন করলেন।
{9:13} পরে তাঁরা হোম বলির মাংসখণ্ডগুলি ও মুণ্ডটি হারোণের কাছে আনলেন, আর তিনি সেগুলি বেদীর আগুনে আহুতি দিলেন।
{9:14} তারপর সেই বলির অন্ত্র ও পা-গুলি ধুয়ে বেদীর উপরে হোমানলে আহুতি দিলেন।
{9:15} এরপর তিনি জনতার নিবেদিত যজ্ঞ সামগ্রী উপস্থিত করলেন এবং জনতার জন্য নির্দিষ্ট প্রায়শ্চিত্ত বলির ছাগটি নিয়ে প্রথমটির মত হনন করে পাপস্খালনের উদ্দেশ্যে উৎসর্গ করলেন।
{9:16} তারপর তিনি হোমবলিও বিধিমত উৎসর্গ করলেন।
{9:17} পরে ভক্ষ্য নৈবেদ্য নিবেদন করে তিনি তা থেকে একমুঠো নিয়ে বেদীর আগুনে আহুতি দিলেন। এ ছাড়াও তিনি প্রাতঃকালীন হোমবলি উৎসর্গ করলেন।
{9:18} তারপর তিনি জনমণ্ডলীর জন্য শান্তি স্বস্ত্যয়ন বলির বৃষ ও মেষ হনন করলেন। হারোণের পুত্রেরা বলির রক্ত তাঁর কাছে নিয়ে এলে তিনি সেই রক্ত বেদীর গায়ে চারদিকে সেচন করে দিলেন।
{9:19} পরে সেই বৃষ ও মেষের মেদ, লাঙুল, পাকস্থলী ও বৃক্কের মেদ, যকৃতের ঊর্ধ্বাংশ প্রভৃতির সমস্ত মেদ
{9:20} নিয়ে বলির পাঁজরের উপরে স্থাপন করলেন এবং বেদীর আগুনে আহুতি দিলেন।
{9:21} হারোণ বলির পাঁজর ও ডান উরু নিয়ে বিশেষ অর্ঘ্যস্বরূপ প্রভু পরমেশ্বরের সম্মুখে আরতি করে নিবেদন করলেন। মোশি তাঁকে এই নির্দেশ দিয়েছিলেন।
{9:22} তারপর হারোণ হাত তুলে জনতাকে আশীর্বাদ করলেন। তিনি প্রায়শ্চিত্ত বলি, হোমবলি ও শান্তি স্বস্ত্যয়ন বলি উৎসর্গ করার পর সেখান থেকে চলে এলেন।
{9:23} তখন মোশি ও হারোণ সম্মিলন শিবিরের মধ্যে প্রবেশ করলেন ও পরে সেখান থেকে বেরিয়ে এসে জনতাকে আশীর্বাদ করলেন। সমগ্র জনতার সমক্ষে তখন প্রভু পরমেশ্বরের মহিমা প্রকাশিত হল।
{9:24} প্রভু পরমেশ্বরের কাছ থেকে নির্গত অগ্নিশিখা বেদীর উপরে স্থিত হোমবলি ও মেদ গ্রাস করল। সমগ্র জনতা এই দৃশ্য দেখে জয়ধ্বনি করে উঠল এবং উবুড় হয়ে প্রণিপাত করল।
{i10:1} হারোণের পুত্র নাদব ও অবিহুর অপরাধ ও তার দম্ভ
{10:1} হারোণের দুই পুত্র নাদব ও অবিহু তাদের ধূপদানীতে আগুন দিয়ে তার উপর ধূপ ছড়িয়ে দিল এবং প্রভু পরমেশ্বরের নির্দেশ ছাড়াই তাঁর সামনে সেই অবৈধ অগ্নি উপস্থিত করল।
{10:2} সঙ্গে সঙ্গে প্রভু পরমেশ্বরের কাছ থেকে অগ্নিশিখা নির্গত হয়ে তাদের গ্রাস করল এবং প্রভু পরমেশ্বরের সাক্ষাতেই তাদের মৃত্যু হল।
{10:3} মোশি তখন বললেন, প্রভু বলেছেন, আমার সান্নিধ্যে যারা আসবে, আমার পবিত্রতা ও প্রতাপকে তাদের অবশ্যই সম্ভ্রম করতে হবে। আমার মহিমা অবশ্যই সর্বসমক্ষে স্বীকৃত হবে। এ কথা শুনে হারোণ স্তব্ধ হয়ে গেলেন।
{10:4} মোশি তখন হারোণের পিতৃব্য উষিয়েলের দুই পুত্র মিশায়েল ও ইলিশাফনকে ডেকে বললেন, তোমরা গিয়ে তোমাদের ঐ দুই ভাইয়ের মৃতদেহ পবিত্র স্থান থেকে তুলে শিবিরের বাইরে নিয়ে যাও।
{10:5} তারা তখন কাছে গিয়ে মোশির নির্দেশমত পরিচ্ছদ সমেত দেহগুলি তুলে নিয়ে শিবিরের বাইরে চলে গেল।
{10:6} মোশি হারোণ ও তাঁর দুই পুত্র ইলিয়াসর ও ইথামরকে বললেন, তোমরা শোক প্রকাশের জন্য মাথার চুল অবিন্যস্ত করবে না, কিম্বা পোশাক ছিঁড়বে না, তাহলে তোমরাও মরবে আর সমগ্র জনমণ্ডলীর বিরুদ্ধে প্রভু পরমেশ্বরের ক্রোধ প্রজ্বলিত হবে। কিন্তু তোমাদের জ্ঞাতিবর্গ এবং ইসরায়েল কুলের সকলে প্রভু পরমেশ্বরের এই বিধ্বংসী অগ্নিকাণ্ডের জন্য শোক প্রকাশ করুক।
{10:7} তোমরা সম্মিলন শিবিরের দ্বারের বাইরে যেও না, তাহলে মরবে কারণ তোমাদের শরীরে প্রভু পরমেশ্বরের উদ্দেশে অভিষেকের পবিত্র তেল সিঞ্চন করা হয়েছে। তারা সকলেই মোশির আদেশ পালন করলেন।
{i10:8} পুরোহিতদের জন্য নিয়মাবলী
{10:8} প্রভু পরমেশ্বর হারোণকে বললেন,
{10:9} তুমি কিম্বা তোমার পুত্রেরা যখন সম্মিলন শিবিরে প্রবেশ করবে, তখন কেউ দ্রাক্ষারস কিম্বা সুরা পান করবে না। অন্যথায় তোমাদের মৃত্যু অবধারিত। এই বিধান তোমরা পুরুষ পরম্পরায় পালন করবে।
{10:10} মহাপবিত্র এবং সাধারণের ব্যবহারের জন্য নির্দিষ্ট বিধিমতে শুচি এবং অশুচি বস্তুর পার্থক্য তোমরা নির্ণয় করবে।
{10:11} মোশির মাধ্যমে প্রভু যে বিধিব্যবস্থা দিয়েছেন ইসরায়েলের সকলকে তা শিখাবে।
{10:12} পরে মোশি হারোণ এ তাঁর অবশিষ্ট দুই পুত্র ইলিয়াসর ও ইথামরকে বললেন, প্রভু পরমেশ্বরের উদ্দেশে আহুতি দেওয়া ভক্ষ্য নৈবেদ্যের বাকী অংশ নিয়ে গিয়ে বেদীর পাশে খামির না মিশিয়ে ভোজন করবে, কারণ তা বিশেষভাবে উৎসর্গ করা মহাপবিত্র নৈবেদ্য।
{10:13} কোন পবিত্র স্থানে বসে তোমরা তা ভোজন করবে। প্রভু পরমেশ্বরের উদ্দেশে আহুতি দেওয়া নৈবেদ্যের এই অংশ তোমাদের প্রাপ্য আমি এই রকম নির্দেশই পেয়েছি।
{10:14} আর পাঁজর ও উরুর যে অংশ বিশেষ নৈবেদ্যরূপে প্রভু পরমেশ্বরের সাক্ষাতে আরতি সহকারে নিবেদন করা হয়েছে, তা তুমি ও তোমার পুত্র কন্যারা পরিচ্ছন্ন কোন স্থানে বসে ভোজন করবে। ইসরায়েলীদের দ্বারা উৎসর্গিত স্বস্ত্যয়ন বলির উক্ত অংশে তোমাকে ও তোমার সন্তান সন্ততিদের অধিকার দেওয়া হয়েছে।
{10:15} বিশেষ নৈবেদ্যরূপে পাঁজর ও উরু, যা হোম নৈবেদ্যের মেদের সঙ্গে প্রভু পরমেশ্বরের সাক্ষাতে আরতি সহকারে নিবেদন করার জন্য লোকে আনবে, সেটি তোমার বংশধরদের চিরকাল প্রাপ্য হবে। প্রভু পরমেশ্বর এই রকম নির্দেশই দিয়েছেন।
{10:16} তারপর মোশি প্রায়শ্চিত্তের জন্য বলি দেওয়া ছাগটির খোঁজ করলেন, কিন্তু সেটিকে পুড়িয়ে ফেলা হয়েছিল। এতে মোশি হারোণের দুই পুত্র ইলিয়াসর ও ইথামরের উপর রেগে গিয়ে বললেন,
{10:17} তোমরা কেন সেই প্রায়শ্চিত্ত বলির মাংস পবিত্রস্থানে ভোজন কর নি? তা মহাপবিত্র। জনমণ্ডলীর অপরাধ বহন করে প্রভু পরমেশ্বরের সাক্ষাতে প্রায়শ্চিত্ত করার জন্য সেটিকে তিনি তোমাদের দিয়েছেন।
{10:18} সেই বলির রক্ত শিবিরের মধ্যে পবিত্র স্থানে নিয়ে যাওয়া হয় নি। আমার আদেশ অনুযায়ী পবিত্র স্থানে সেই বলির মাংস ভক্ষণ করা তোমাদের উচিত ছিল।
{10:19} হারোণ মোশিকে বললেন, এরা আজ নিজেদের জন্য প্রায়শ্চিত্ত বলি ও হোমবলি প্রভু পরমেশ্বরের সাক্ষাতে উৎসর্গ করেছে, আর আজই আমার এই দুর্দৈব ঘটল। আমি যদি আজ প্রায়শ্চিত্ত বলির মাংস ভোজন করতাম তাহলে প্রভু পরমেশ্বরের দৃষ্টিতে তা কি গ্রাহ্য হত?
{10:20} তখন একথা ঠিক বলেই মোশির মনে হল।
{i11:1} খাদ্য ও অখাদ্য নির্ণয় ( দ্বি.বি. 14:3-21 )
{11:1} প্রভু পরমেশ্বর মোশি ও হারোণকে বললেন,
{11:2} তোমরা ইসরায়েলীদের বল, ভূচর পশুদের মধ্যে এই সব পশু তোমাদের ভক্ষ্য হবে:
{11:3} যে সব পশুর খুর দ্বিখণ্ডিত এবং যেগুলি জাবর কাটে সেই সব পশু তোমাদের ভক্ষ্য হবে।
{11:4} কিন্তু যে সব পশু শুধু জাবর কাটে কিম্বা যেগুলির খুর শুধু দ্বিখণ্ডিত সেই পশু তোমাদের ভক্ষ্য হবে না। উট তোমাদের পক্ষে অশুচি, কারণ তা জাবর কাটে বটে, কিন্তু তার খুর দ্বিখণ্ডিত নয়।
{11:5} শাফন তোমাদের পক্ষে অশুচি, তা জাবর কাটে বটে, কিন্তু তার খুর দ্বিখণ্ডিত নয়।
{11:6} খরগোস তোমাদের পক্ষে অশুচি, তা জাবর কাটে কিন্তু তার খুর দ্বিখণ্ডিত নয়।
{11:7} শুকর তোমাদের পক্ষে অশুচি, তার খুর দ্বিখণ্ডিত, কিন্তু তা জাবর কাটে না।
{11:8} তোমরা এই সব পশুর মাংস খাবে না এবং তাদের মৃতদেহ স্পর্শ করবে না। এই সব পশু তোমরা অশুচি বলে গণ্য করবে।
{11:9} জলচর প্রাণীদের মধ্যে তোমরা নিম্নবর্ণিত প্রাণীসমূহ ভক্ষণ করতে পার। জলাশয়ে, সমুদ্রে কিম্বা নদীতে যে সব প্রাণী থাকে তাদের মধ্যে যেগুলির পাখনা এবং আঁশ আছে সেগুলি তোমাদের খাদ্য হবে।
{11:10} কিন্তু সমুদ্র কিম্বা নদীর জলচর প্রাণীদের মধ্যে এবং ছোট কিম্বা বড় যাবতীয় জলচর প্রাণীর মধ্যে যেগুলির পাখনা কিম্বা আঁশ নেই সেগুলি হবে তোমাদের পক্ষে ঘৃণার বস্তু।
{11:11} সেগুলি তোমাদের পক্ষে ঘৃণ্য, তোমরা সেগুলি খাবে না এবং সেগুলির মৃতদেহও তোমরা ঘৃণ্য মনে করবে।
{11:12} জলচর প্রাণীদের মধ্যে যেগুলির পাখনা ও আঁশ নেই সেগুলি সবই হবে তোমাদের ঘৃর্ণাহ।
{11:13} খেচরদের মধ্যে নিম্নবর্ণিত পাখিগুলি হবে তোমাদের ঘৃণার বস্তু। এগুলি অখাদ্য এবং ঘৃর্ণাহ।
{11:14} সব জাতের চিল ও বাজপাখি,
{11:15} সব জাতের কাক,
{11:16} উটপাখি, নিশাচর চিল, গাংচিল এবং সবজাতের ঈগল।
{11:17} পেঁচা, মাছরাঙা, সারস,
{11:18} পানকৌড়ি, পেলিক্যান,
{11:19} শকুন, সবজাতের বক, টিট্টিভ এবং বাদুড়।
{11:20} যে সব পতঙ্গ চারপায়ে হাঁটে সেগুলি তোমাদের পক্ষে ঘৃর্ণাহ।
{11:21} কিন্তু চার পায়ে হাঁটা পতঙ্গদের মধ্যে যেগুলি জোড়া পায়ে মাটির উপরে লাফিয়ে বেড়ায় সেগুলি তোমরা খেতে পার।
{11:22} সব জাতের পঙ্গপাল, গঙ্গাফড়িং, ঝিঁঝি পোকা এবং সাধারণ ফড়িং তোমাদের খাদ্য হবে।
{11:23} কিন্তু অন্যান্য সর্বপ্রকার চতুষ্পদ পতঙ্গ তোমাদের পক্ষে ঘৃর্ণাহ।
{i11:24} শুচিকরণ ও প্রায়শ্চিত্ত
{11:24} নিম্নবর্ণিত কার্যের দ্বারা তোমরা অশুচি হবে: কেউ যদি উল্লিখিত প্রাণীদের মৃতদেহ স্পর্শ করে তা হলে সে সন্ধ্যা পর্যন্ত অশুচি থাকবে।
{11:25} কেউ যদি এই সব প্রাণীর মৃতদেহের কোন অংশ বহন করে, তাহলে তাকে পরিধেয় বস্ত্র ধুয়ে ফেলতে হবে এবং সন্ধ্যা পর্যন্ত তার অশৌচ থাকবে।
{11:26} যে সব জন্তুর খুর আংশিকভাবে খণ্ডিত, সম্পূর্ণরূপে নয় অথচ যারা জাবর কাটে না সেগুলিকে তোমরা অশুচি গণ্য করবে। যে তাদের স্পর্শ করবে সে অশুচি হবে।
{11:27} চতুষ্পদ জন্তুদের মধ্যে যেগুলি থাবায় ভর দিয়ে চলে, সেগুলিকে তোমরা অশুচি গণ্য করবে। যে সেগুলির শব স্পর্শ করবে সে সন্ধ্যা পর্যন্ত অশুচি থাকবে।
{11:28} যে সেগুলির শব বহন করবে তাকে তার পরিধয়ে বস্ত্র ধুয়ে ফেলতে হবে। সন্ধ্যা পর্যন্ত তার অশৌচ থাকবে। এই সব জন্তু তোমাদের কাছে অশুচি।
{11:29} ভূচর সরীসৃপদের মধ্যে এইগুলি তোমাদের পক্ষে অশুচি: সবজাতের বেঁজী, ইঁদুর, টিকটিকি
{11:30} গোসাপ, নীলটিকটিকি, গিরগিটি, সবুজ টিকটিকি ও কাঁকলাশ।
{11:31} সরীসৃপদের মধ্যে এইগুলি তোমাদের কাছে অশুচি। এগুলির মৃতদেহ যে স্পর্শ করবে সে সন্ধ্যা পর্যন্ত অশুচি থাকবে।
{11:32} এগুলির কোন একটির মৃতদেহ কোন আসবাবপত্রের উপরে পড়লে তাও অশুচি হবে। কাঠের কোন আসবাবপত্র, কাপড়চোপড়, চামড়া কিম্বা বস্তা-ব্যবহারযোগ্য যে কোন জিনিস হোক না কেন, তা জলে ধুয়ে ফেলতে হবে এবং সন্ধ্যা পর্যন্ত তা অশুচি থাকবে, পরে শুচি হবে।
{11:33} এদের মৃতদেহ কোন মাটির পাত্রের মধ্যে পড়লে তার মধ্যে যা কিছু থাকবে অশুচি হবে। তোমরা সেই মাটির পাত্রটি ভেঙ্গে ফেলবে।
{11:34} তার মধ্যে রাখা কোন খাদ্যসামগ্রীর উপরে যদি জল পড়ে তবে তা-ও অশুচি হবে। এই রকম পাত্রে রাখা সব রকম পানীয়ও হবে অশুচি।
{11:35} কোন দ্রব্যের উপরে যদি এদের মৃতদেহের কোন অংশ পড়ে তবে তা অশুচি হবে। যদি তন্দুর কিম্বা উনুনে পড়ে তবে তা ভেঙ্গে ফেলতে হবে। তা অশুচি, তোমরা সেটিকে অশুচি বলে গণ্য করবে।
{11:36} কিন্তু কোন ঝরণা বা কুয়ো, যাতে অনেক জল আছে সেগুলি শুচি থাকবে। কিন্তু যেগুলিতে এদের মৃতদেহের ছোঁয়া লাগবে সেগুলি অশুচি হবে।
{11:37} এদের মৃতদেহের কোন অংশ যদি বপনের জন্য নির্দিষ্ট কোন বীজের উপর পড়ে তবে তা শুচি থাকবে।
{11:38} কিন্তু জলে ভেজানো কোন বীজের উপরে যদি এদের মৃতদেহের কোন অংশ পড়ে, তাহলে তা তোমাদের কাছে অশুচি হবে।
{11:39} তোমাদের ভক্ষ্য কোন পশু মারা গেলে তার মৃতদেহ যদি কেউ স্পর্শ করে তাহলে সে সন্ধ্যা পর্যন্ত অশুতি থাকবে।
{11:40} কেউ যদি সেই মৃত পশুর মাংস খায় তাহলে তাকে পরিধেয় বস্ত্র ধুয়ে ফেলতে হবে। সন্ধ্যা পর্যন্ত তার অশৌচ থাকবে। কেউ যদি সেই পশুর মৃতদেহ বহন করে, তবে তাকেও পরিধেয় বস্ত্র ধুয়ে ফেলতে হবে এবং সন্ধ্যা পর্যন্ত তার অশৌচ থাকবে।
{11:41} ভূমিতে বিচরণশীল সর্বপ্রকার কীট ঘৃণ্যবস্তু। তা তোমাদের অভক্ষ্য।
{11:42} বুকে ভর দিয়ে চলা, চার কিম্বা ততোধিক পায়ে হাঁটা কোন রকমের পোকামাকড় তোমরা ভক্ষণ করবে না। সেগুলি ঘৃর্ণাহ।
{11:43} বুকে ভর দিয়ে চলা কোন কীট স্পর্শ করে তোমরা নিজেদের ঘৃর্ণাহ করো না, সেগুলির দ্বারা নিজেদের অপবিত্র করো না, তাহলে তোমরা অশুচি হবে।
{11:44} আমি প্রভু পরমেশ্বর তোমাদের আরাধ্য ঈশ্বর। তোমরা নিজেদের শুদ্ধ কর, পবিত্র হও, কেননা আমি পবিত্র। তোমরা ভূমিতলে বিচরণশীল, বুকে ভর দিয়ে চলা কোন প্রাণী স্পর্শ করে নিজেদের অপবিত্র করো না।
{11:45} আমি প্রভু পরমেশ্বর তোমাদের আরাধ্য ঈশ্বর হওয়ার জন্যই মিশর থেকে তোমাদের উদ্ধার করে এনেছি। অতএব তোমরা পবিত্র হও, কারণ আমি পবিত্র।
{11:46} পশু, পাখি, জলচর সমস্ত প্রাণী এবং ভূতলে বিচরণশীল বুকে ভর দিয়ে চলা সমস্ত প্রাণীর সম্পর্কে এই হল বিধান।
{11:47} এর দ্বারা শুচি ও অশুচি বস্তু, ভক্ষ্য ও অভক্ষ্য সমস্ত প্রাণীর পার্থক্য নির্ণয় করা হবে।
{i12:1} প্রসূতির শুচিকরণের বিধান
{12:1} প্রভু পরমেশ্বর মোশিকে বললেন,
{12:2} তুমি ইসরায়েলীদের বল, গর্ভবতী কোন নারী যদি পুত্রসন্তান প্রসব করে তবে সে সাতদিন অশুচি থাকবে। ঋতুমতী হওয়ার সময় তার অশৌচ যেমন তেমনই হবে এই অশৌচ।
{12:3} অষ্টম দিনে সেই শিশুর সুন্নত করতে হবে।
{12:4} আর সেই নারী তেত্রিশ দিন পর্যন্ত রক্তস্রাবজনিত অশৌচ অবস্থায় থাকবে। অশৌচের কাল গত না হওয়া পর্যন্ত সে কোন পবিত্র বস্তু স্পর্শ করবে না বা মন্দিরে প্রবেশ করবে না।
{12:5} যদি কোন নারী কন্যা সন্তান প্রসব করে তবে ঋতুকালীন অশৌচের মত তার অশৌচের কাল হবে দুসপ্তাহ। সে ছেষট্টি দিন পর্যন্ত রক্তস্রাবজনিত অশৌচ অবস্থায় থাকবে।
{12:6} পরে পুত্র কিম্বা কন্যা প্রসব হেতু অশৌচের কাল গত হলে সে হোমবলির জন্য এক বছর বয়সের একটি মেষশাবক এবং প্রায়শ্চিত্ত বলির জন্য একটি পায়রা কিংবা ঘুঘু সম্মিলন শিবিরের সম্মুখে পুরোহিতের কাছে উপস্থিত করবে।
{12:7} পুরোহিত প্রভু পরমেশ্বরের সম্মুখে তা উৎসর্গ করবে এবং সেই নারীর জন্য প্রায়শ্চিত্ত করবে। তাহলে সে রক্তস্রাবজনিত অশৌচ থেকে শুচি হবে। পুত্র কিম্বা কন্যা প্রসবিনী নারীর জন্য এই বিধান।
{12:8} যদি কোন নারী মেষশাবক উৎসর্গ করতে না পারে তাহলে তাকে দুটি ঘুঘু কিম্বা দুটি পায়রা এনে একটি হোমবলির জন্য এবং অন্যটি প্রায়শ্চিত্তের জন্য নিবেদন করতে হবে। পুরোহিত তার জন্য প্রায়শ্চিত্ত করলে সে শুচি হবে।
{i13:1} সংক্রামক চর্মরোগ সংক্রান্ত বিধি
{13:1} প্রভু পরমেশ্বর মোশি ও হারোণকে বললেন,
{13:2} যদি কোন ব্যক্তির গাত্রচর্মে কোন স্ফীতি, উদ্ভেদ বা কোন দাগ দেখা দেয় এবং তা তার দেহে কুষ্ঠরোগের মত দাগ সৃষ্টি করে তাহলে সেই ব্যক্তিকে পুরোহিত হারোণ কিম্বা তার পুরোহিত-পুত্রদের কারও কাছে নিয়ে যেতে হবে।
{13:3} পুরোহিত তার দেহের সেই দাগ পরীক্ষা করে দেখবে। যদি আক্রান্ত স্থানের লোম সাদা হয় এবং সেই দাগ গাত্রচর্মের চেয়ে গভীর হয় তাহলে তা কুষ্ঠক্ষত। পুরোহিত তা দেখার পর সেই ব্যক্তিকে অশুচি বলে ঘোষণা করবে।
{13:4} তার শরীরে দাগ যদি সাদা হয় কিন্তু গাত্রচর্মের চেয়ে গভীর না হয় এবং ক্ষতস্থানের লোম যদি সাদা না হয়ে থাকে তাহলে সেই চর্মরোগাক্রান্ত ব্যক্তিকে সাতদিন পৃথক করে রাখবে।
{13:5} সপ্তম দিনে পুরোহিত তাকে আবার পরীক্ষা করবে। যদি সে দেখে যে ক্ষত একই রকম আছে, গাত্রচর্মে ছড়িয়ে পড়েনি, তাহলে পুরোহিত তাকে আরও সাতদিন পৃথক করে রাখবে।
{13:6} সপ্তম দিনে পুরোহিত তাকে আবার পরীক্ষা করে দেখবে। যদি আক্রান্ত স্থান বিবর্ণ হয় এবং গাত্রচর্মের ক্ষত আর ছড়িয়ে না পড়ে, তাহলে পুরোহিত তাকে শুচি বলে ঘোষণা করবে। সেই ক্ষত একপ্রকার উদ্ভেদ মাত্র। সেই ব্যক্তি তার পরিধেয় বস্ত্র ধুয়ে ফেলার পর শুচি হবে।
{13:7} কিন্তু শুচিকরণের জন্য পুরোহিতকে দেখানোর পর যদি তার দেহে সেই উদ্ভেদ বিস্তার লাভ করে তাহলে আবার তাকে পুরোহিতের দ্বারা পরীক্ষা করাতে হবে।
{13:8} পুরোহিত পরীক্ষা করে যদি দেখে সেই উদ্ভেদ তার দেহে বিস্তার লাভ করেছে তাহলে সে তাকে অশুচি বলে ঘোষণা করবে। সেই উদ্ভেদ কুষ্ঠরোগের।
{13:9} কোন ব্যক্তির দেহে কুষ্ঠরোগের মত দাগ হলে তাকে পুরোহিতের কাছে নিয়ে যেতে হবে।
{13:10} পুরোহিত তাকে পরীক্ষা করে দেখবে। যদি তার গাত্রচর্মের কোন স্থান স্ফীত ও শ্বেতবর্ণ হয়ে থাকে এবং সেখানকার লোম সাদা হয় ও স্ফীত স্থানে ক্ষত সৃষ্টি হয়ে থাকে,
{13:11} তবে তা হচ্ছে তার দেহের পুরাতন চর্মরোগ। পুরোহিত তাকে অশুচি বলে ঘোষণা করবে কিন্তু পৃথক করবে না, কারণ সে অশুচি।
{13:12} সারা দেহে চর্মরোগ ছড়িয়ে পড়লে, পুরোহিত যদি দেখে যে রোগাক্রান্ত ব্যক্তির মাথা থেকে পা পর্যন্ত চর্মরোগ ছেয়ে গেছে,
{13:13} তাহলে পুরোহিত তাকে শুচি বলে ঘোষণা করবে। তার সর্বাঙ্গই সাদা, তাই সে শুচি।
{13:14} কিন্তু তার দেহে ক্ষত সৃষ্টি হলে সে অশুচি হবে।
{13:15} পুরোহিত তার ক্ষত পরীক্ষা করে তাকে অশুচি বলে ঘোষণা করবে। সেই ক্ষত অশুচি কারণ তা কুষ্ঠ।
{13:16} সেই ক্ষত ভাল হয়ে আবার যদি সাদা হয়ে যায়, তখন তাকে পুরোহিতদের কাছে যেতে হবে। পুরোহিত তাকে পরীক্ষা করে দেখবে।
{13:17} যদি তার ক্ষত সাদা হয়ে থাকে তবে পুরোহিত সেই রোগাক্রান্ত ব্যক্তিকে শুচি বলে ঘোষণা করবে । সেই ব্যক্তি শুচি।
{13:18} দেহের কোথাও ফোড়া হয়ে ভাল হয়ে যাওয়ার পর যদি ফোড়ার জায়গায় সাদা কোন স্ফীতি কিম্বা সাদা বা গোলাপী রং-এর দাগ হয়,
{13:19} তবে পুরোহিতকে তা দেখাতে হবে।
{13:20} পুরোহিত তা পরীক্ষা করে দেখবে, যদি আক্রান্ত স্থান গাত্রচর্মের থেকে গভীর হয়ে থাকে এবং সেখানকার লোম সাদা হয় তবে পুরোহিত তাকে অশুচি বলে ঘোষণা করবে। তা ফোড়া থেকে জাত কুষ্ঠ ব্যাধি।
{13:21} কিন্তু পুরোহিত যদি আক্রান্ত স্থানে লোম না দেখে এবং গাত্রচর্মের চেয়ে গভীর মনে না হয় এবং যদি সেই দাগ বিবর্ণ হয় তাহলে পুরোহিত তাকে সাতদিন পৃথক করে রাখবে।
{13:22} সেই দাগ যদি ছড়িয়ে না পড়ে, তাহলে পুরোহিত তাকে অশুচি বলে ঘোষণা করবে, কারণ সেটি ক্ষত।
{13:23} কিন্তু যদি সেই দাগ একই জায়গায় সীমিত থাকে, ছড়িয়ে না পড়ে তবে তা ফোড়ার দাগ। পুরোহিত তাকে শুচি বলে ঘোষণা করবে।
{13:24} যদি কারও দেহ আগুনে পুড়ে যায় এবং পোড়া জায়গার ক্ষতে সাদা কিম্বা গোলাপী দাগ হয় তবে পুরোহিত তা পরীক্ষা করে দেখবে।
{13:25} সেই জায়গার লোম যদি সাদা হয় এবং দাগ যদি গাত্রচর্ম থেকে গভীর হয় তবে তা অগ্নিদাহ থেকে উদ্ভূত কুষ্ঠব্যাধি। অতএব পুরোহিত তাকে অশুচি বলে ঘোষণা করবে, কারণ তা কুষ্ঠরোগের ক্ষত।
{13:26} কিন্তু পুরোহিত যদি দেখে সেই জায়গার লোম সাদা নয় ও দাগ গাত্রচর্মের চেয়ে গভীর নয়, কিন্তু বিবর্ণ তাহলে পুরোহিত তাকে সাতদিন পৃথক করে রাখবে।
{13:27} সপ্তম দিনে পুরোহিত তাকে আবার পরীক্ষা করবে, যদি ঐ দাগ বেড়ে যায় তাহলে পুরোহিত তাকে অশুচি বলে ঘোষণা করবে, কারণ তা কুষ্ঠরোগের ক্ষত।
{13:28} যদি দাগ যেমন ছিল তেমনই থাকে, বেড়ে না যায়, কিন্তু বিবর্ণ হয়, তাহলে তা দগ্ধস্থানের, স্ফীতি মাত্র। পুরোহিত তাকে শুচি বলে ঘোষণা করবে। কারণ তা আগুনে পোড়া ক্ষতের দাগ।
{13:29} কোন পুরুষ বা নারীর মাথায় অথবা চিবুকে ক্ষত হলে পুরোহিত সেই ক্ষত পরীক্ষা করবে।
{13:30} যদি তা গাত্রচর্মের চেয়ে গভীর হয় এবং তার উপরে মামড়ি ও হলুদ রঙের লোম থাকে তাহলে পুরোহিত তাকে অশুচি বলে ঘোষণা করবে। কারণ তা মাথা ও চিবুকের চর্মরোগ।
{13:31} পুরোহিত সেই ক্ষত পরীক্ষা করে যদি দেখে তা গাত্রচর্মের চেয়ে গভীর নয় এবং তার উপরে কালো রঙের লোম না থাকে তাহলে পুরোহিত তাকে সাতদিন পৃথক করে রাখবে।
{13:32} পরে সপ্তম দিনে পুরোহিত আবার সেই ক্ষত পরীক্ষা করবে। যদি সেই ক্ষত না বাড়ে ও তাতে হলুদ লোম না গজায় এবং সেই ক্ষত গাত্রচর্মের চেয়ে গভীর না হয়,
{13:33} তবে তাকে চুল ও দাড়ি কামিয়ে ফেলতে হবে, কিন্তু ক্ষতস্থান কামানো চলবে না। তারপর পুরোহিত সেই ক্ষতদুষ্ট ব্যক্তিকে আরও সাতদিন পৃথক করে রাখবে।
{13:34} সপ্তম দিনে পুরোহিত সেই ক্ষত আবার পরীক্ষা করবে। যদি সেই ক্ষত আর না বাড়ে ও গাত্রচর্মের থেকে গভীর না হয় তাহলে পুরোহিত তাকে শুচি বলে ঘোষণা করবে এবং সেই ব্যক্তি তার পরণের কাপড়চোপড় ধুয়ে ফেলে শুচি হবে।
{13:35} কিন্তু শুচি হওয়ার পর যদি তার দেহে সেই ক্ষত ছড়িয়ে পড়ে, তাহলে পুরোহিত তাকে পরীক্ষা করবে।
{13:36} যদি তার ক্ষত বেড়ে গিয়ে থাকে, তাহলে পুরোহিতকে আর হলুদ লোম খুঁজে দেখতে হবে না। সেই ব্যক্তি অশুচি হয়েছে।
{13:37} কিন্তু পুরোহিত যদি দেখে ক্ষত আর বাড়েনি বরং তার উপরে কালো লোম গজিয়েছে তাহলে বুঝতে হবে ক্ষত আরোগ্য হয়েছে এবং সে শুচি হয়েছে। পুরোহিত তাকে শুচি বলে ঘোষণা করবে।
{13:38} যদি কোন পুরুষ বা নারীর দেহের বিভিন্ন স্থানে দাগ হয়, অর্থাৎ, সাদা দাগ দেখা দেয় তাহলে পুরোহিত তা পরীক্ষা করে দেখবে।
{13:39} যদি চামড়ার উপরকার দাগ বিবর্ণ সাদা হয় তবে তা চামড়ার উপরে নির্দোষ ছুলির দাগ। সে শুচি।
{13:40} যদি কোন ব্যক্তির মাথায় চুল উঠে যায়, তবে তাকে অশুচি বলা যাবে না।
{13:41} যদি কোন ব্যক্তির মাথার সামনের বা পিছনের দিকের চুল উঠে যায়, সেটি তার মস্তকের কেশহীনতা মাত্র। সে শুচি।
{13:42} কিন্তু যদি মাথা বা কপালে গোলাপী কিম্বা সাদা দাগ হয় তবে বুঝতে হবে সেটি মাথার বা কপালের কুষ্ঠ।
{13:43} পুরোহিত তাকে পরীক্ষা করবে। যদি গাত্রচর্মের কুষ্ঠের মত টাক পড়া মাথার কিম্বা কপালে গোলাপী বা সাদা ক্ষত হয়, তবে সে কুষ্ঠরোগগ্রস্ত, অশুচি।
{13:44} পুরোহিত তাকে অবশ্যই অশুচি বলে ঘোষণা করবে, কারণ তার মাথায় কুষ্ঠ হয়েছে।
{13:45} কুষ্ঠব্যাধিগ্রস্ত ব্যক্তির পরণে ছিন্নবসন থাকবে এবং তার মাথার চুল অবিন্যস্ত থাকবে। সে তার ওষ্ঠ আবৃত করে রাখবে এবং ‘অশুচি, অশুচি’ বলে চীৎকার করবে।
{13:46} যতদিন তার দেহে ক্ষত থাকবে ততদিন সে অশৌচ অবস্থায় থাকবে, কারণ সে অশুচি। সে একা থাকবে এবং লোকালয়ের বাইরে তাকে বাস করতে হবে।
{13:47} কোন পশম বা রেশমী বস্ত্রে যদি সাদা ছোপ বা দাগ পড়ে,
{13:48} পশম কিম্বা রেশম নির্মিত বস্ত্রের টানা কিম্বা পোড়েনে, অথবা চামড়ায় বা চামড়ার তৈরী কোন দ্রব্যে এই রকম দাগ হয়,
{13:49} কাপড়ের টানা কিম্বা পোড়েনে, কিম্বা চামড়ার তৈরী কোন জিনিষে যদি ফিকে সবুজ বা লাল কোন দাগ হয় তবে সেটি হবে ছত্রাকের আক্রমণ। পুরোহিতকে তা দেখাতে হবে।
{13:50} পুরোহিত সেই দাগ পরীক্ষা করে দেখবে এবং সেই বস্তুটি সাতদিন আটক করে রাখবে।
{13:51} সপ্তম দিনে পুরোহিত আবার সেই বস্তুটি পরীক্ষা করবে। যদি বস্তুটির টানা কিম্বা পোড়েনে, কিম্বা চামড়া ও চামড়ার তৈরী কোন জিনিসের দাগ বেড়ে যায় তাহলে বুঝতে হবে তা মারাত্মক ধরণের ছত্রাক। সেই বস্তু অশুচি।
{13:52} অতএব পশম কিম্বা রেশমী সুতোয় তৈরী কোন বস্ত্রের টানা কিম্বা পোড়েনে, অথবা চামড়ার তৈরী কোন দ্রব্যে যদি এই রকম কোন দাগ হয় তবে পুরোহিত তা পুড়িয়ে ফেলবে। কারণ তা মারাত্মক ছত্রাক রোগে আক্রান্ত। সেটি আগুনে পুড়িয়ে ফেলতে হবে।
{13:53} কিন্তু পুরোহিত যদি পরীক্ষা করে দেখে বস্ত্রের টানা কিম্বা পোড়েনে বা চামড়ার তৈরী কোন দ্রব্যের সেই দাগ আর ছড়িয়ে পড়ে নি,
{13:54} তাহলে পুরোহিত সেই জিনিষটা ধুয়ে ফেলার নির্দেশ দেবে এবং আর‍ও সাতদিন তা আলাদা করে রাখবে।
{13:55} বস্তুটি ধোয়ার পর পুরোহিত আবার সেই দাগ পরীক্ষা করে দেখবে, যদি সেই দাগের বং বদলে না যায়, তাহলে দাগ বেড়ে না গেলেও বুঝতে হবে তা অশুচি। সেই দাগ বস্তুটির সোজা বা উল্টো-যেদিকেই হোক না কেন, তোমরা সেটি পুড়িয়ে ফেলবে।
{13:56} কিন্তু ধোয়ার পর পুরোহিত যদি দেখে সেই দাগ বিবর্ণ হয়েছে, তাহলে সে ঐ বস্ত্রের টানা বা পোড়েন থেকে কিম্বা চামড়া থেকে ঐ অংশটুকু ছিঁড়ে ফেলবে।
{13:57} তার পরেও যদি সেই বস্ত্রের টানা কিম্বা পোড়েনে বা চামড়ার তৈরী কোন জিনিসে ঐ দাগ আবার দেখা দেয় তাহলে বুঝতে হবে তা সংক্রামক ছত্রাক। এই রকম দাগ যা কিছুতে থাকবে, সেসব পুড়িয়ে ফেলবে।
{13:58} আর যে বস্ত্র কিম্বা যে বস্ত্রের টানা কিম্বা পোড়েনে অথবা চামড়ার কোন দ্রব্য ধোয়ার পর যদি সেই দাগ উঠে যায় তাহলে দ্বিতীয়বার সেই বস্তুটি ধুয়ে ফেলবে, তখন সেটি শুচি হবে।
{13:59} পশম কিম্বা রেশমী সুতোয় তৈরী বস্ত্রের টানা ও পোড়েনে অথবা চামড়ার তৈরী কোন পাত্রের ছত্রাক এবং শৌচাশৌচ নির্ধারণের জন্য এই বিধি দেওয়া হল।
{i14:1} চর্মরোগ সংক্রান্ত শুচিকরণ বিধি
{14:1} প্রভু পরমেশ্বর মোশিকে বললেন,
{14:2} চর্মরোগগ্রস্ত ব্যক্তির শুচিকরণ দিনের অনুষ্ঠান সম্পর্কে বিধি এই: রোগগ্রস্ত ব্যক্তিকে পুরোহিতের কাছে নিয়ে আসতে হবে।
{14:3} পুরোহিত শিবির এলাকায় গিয়ে তাকে পরীক্ষা করবে। যদি তার ক্ষত আরোগ্য হয়ে থাকে,
{14:4} তাহলে পুরোহিত সেই ব্যক্তির শুদ্ধির জন্য দুটি জীবন্ত শুচি পাখি, এরস কাষ্ঠ, লাল সুতো এবং এসোব পল্লব সংগ্রহ করে আনার নির্দেশ দেবে।
{14:5} পুরোহিত স্রোতের জলের উপরে মাটির পাত্রের মধ্যে একটি পাখি হনন করার আদেশ দেবে।
{14:6} তারপর স্রোতের জলের উপরে যে পাখিটি হনন করা হয়েছে, পুরোহিত তারই রক্তে অন্য জীবিত পাখিটি, এরসকাষ্ঠ, লাল সুতো এবং এসোব পল্লব সিঞ্চিত করবে
{14:7} এবং রোগমুক্ত ব্যক্তির দেহে ঐ রক্ত সাতবার ছিটিয়ে দেবে, তারপর তাকে শুচি বলে ঘোষণা করবে। পরে সে জীবিত পাখিটিকে খোলা মাঠে ছেড়ে দেবে।
{14:8} শুচীকৃত ব্যক্তি তারপর তার কাপড়চোপড় ধুয়ে ফেলবে এবং চুল কামিয়ে ফেলে জলে স্নান করবে। তখন সে শুচি হবে এবং শিবির এলাকায় প্রবেশ করতে পারবে। কিন্তু সাতদিন তাকে নিজের তাঁবুর বাইরে থাকতে হবে।
{14:9} সপ্তম দিনে সে মাথার চুল, দাঁড়ি, ভ্রূ ও সর্বাঙ্গের লোম কামিয়ে ফেলবে এবং কাপড়চোপড় ধুয়ে স্নান করে শুচি হবে।
{14:10} অষ্টম দিনে সে নিখুঁত দুটি মেষ শাবক, এক বছর বয়সের একটি মেষী এবং ভক্ষ্য নৈবেদ্য নিবেদনের জন্য তেলের ময়ান দেওয়া এক এফার দশভাগের তিনভাগ পরিমাণ ময়দা এবং এক লোগ পরিমাণ তেল নিয়ে যাবে।
{14:11} যে পুরোহিত তাকে শুচি করবে সে ঐ সব উপকরণসহ তাকে নিয়ে সম্মিলন শিবিরের দ্বারে প্রভু পরমেশ্বরের সাক্ষাতে উপস্থিত করবে।
{14:12} তারপর পুরোহিত একটি মেষশাবক নিয়ে অপরাধ মোচনের বলিরূপে উৎসর্গ করবে এবং সেই বলি ও এক লোগ পরিমাণ তেল আরতি করে প্রভু পরমেশ্বরের উদ্দেশে নিবেদন করবে।
{14:13} যেখানে প্রায়শ্চিত্তের বলি ও হোমের বলির পশু হনন করা হয় সেই পবিত্রস্থানে পুরোহিত ঐ মেষশাবকটি হনন করবে, কেননা অপরাধ মোচনের ও প্রায়শ্চিত্ত বলির মতই তা পুরোহিতের প্রাপ্য। সেই বলি মহাপবিত্র।
{14:14} পুরোহিত ঐ অপরাধ মোচনের বলির রক্ত কিছুটা নিয়ে ঐ ব্যক্তির ডান কানের গোড়ায়, ডান হাতের ও ডান পায়ের বুড়ো আঙুলে লাগিয়ে দেবে।
{14:15} তারপর পুরোহিত সেই এক লোগ তেলের কিছুটা নিয়ে নিজের বাম হাতের তালুতে ঢালবে।
{14:16} তারপর সে তার বাম হাতে ধরা তেলে ডান হাতের আঙুল ডুবিয়ে সেই তেলের কিছু অংশ প্রভু পরমেশ্বরের উদ্দেশে সাতবার ছিটিয়ে দেবে।
{14:17} হাতের বাকী তেলের কিছু অংশ পুরোহিত ঐ ব্যক্তির ডান কানের গোড়ায়, ডান হাত ও ডান পায়ের বুড়ো আঙুলে অপরাধ মোচনের বলির রক্তের উপর লাগিয়ে দেবে।
{14:18} পরে পুরোহিত তার হাতের অবশিষ্ট তেল ঐ ব্যক্তির মাথায় ঢেলে দেবে এবং প্রভু পরমেশ্বরের সাক্ষাতে ঐ ব্যক্তির জন্য প্রায়শ্চিত্ত করবে।
{14:19} পরে পুরোহিত প্রায়শ্চিত্ত বলি উৎসর্গ করবে এবং সেই ব্যক্তির অশৌচের জন্য প্রায়শ্চিত্ত করবে। তারপর সে হোমের পশু হনন করবে।
{14:20} পরে পুরোহিত হোমবলি ও ভক্ষ্য নৈবেদ্য বেদীর উপরে উৎসর্গ করবে এবং সেই ব্যক্তির জন্য প্রায়শ্চিত্ত করবে। তাহলে সে শুচি হবে।
{14:21} যদি সেই ব্যক্তি গরীব হয় এবং এত জিনিষ সংগ্রহ করার সামর্থ্য তার না থাকে তাহলে সে নিজের প্রায়শ্চিত্তের জন্য আরতিসহ অপরাধ মোচনের বলি উৎসর্গের উদ্দেশে একটি মেষশাবক এবং ভক্ষ্য নৈবেদ্য হিসাবে তেলের ময়ান দেওয়া এক এফার দশভাগের একভাগ পরিমাণ ময়দা এবং এক লোগ পরিমাণ তেল,
{14:22} এবং নিজের সামর্থ্য অনুযায়ী একজোড়া ঘুঘু কিম্বা পায়রা নিয়ে আসবে। তার একটি হবে প্রায়শ্চিত্ত বলি এবং অন্যটি হবে হোমবলি।
{14:23} অষ্টম দিনে সে নিজের শুদ্ধির জন্য সম্মিলন শিবিরের দ্বারে প্রভু পরমেশ্বরের সাক্ষাতে পুরোহিতের কাছে এগুলি উপস্থিত করবে।
{14:24} পুরোহিত অপরাধ মোচনের বলির মেষশাবকটি এবং উল্লিখিত এক লোগ পরিমাণ তেল নিয়ে আরতি করে প্রভু পরমেশ্বরের উদ্দেশে নিবেদন করবে।
{14:25} পরে সে অপরাধ মোচনের বলির মেষশাবকটি হনন করে সেই বলির রক্ত কিছুটা নিয়ে ঐ ব্যক্তির ডান কানের গোড়ায় ডান হাতের ও ডান পায়ের বুড়ো আঙুলে লাগিয়ে দেবে।
{14:26} তারপর পুরোহিত তেলের কিছুটা নিয়ে বাম হাতের তালুতে ঢেলে,
{14:27} ডান হাতের আঙুল দিয়ে সেই তেলের কিছুটা প্রভু পরমেশ্বরের সম্মুখে সাতবার ছিটিয়ে দেবে।
{14:28} পুরোহিত তার হাতের তেল থেকে কিছুটা নিয়ে ঐ ব্যক্তির ডান কানের গোড়ায়, ডান হাতের ও ডান পায়ের বুড়ো আঙুলে অপরাধ মোচনের বলির রক্তের উপর লাগিয়ে দেবে।
{14:29} তারপর পুরোহিত তার হাতের অবশিষ্ট তেল প্রভু পরমেশ্বরের সম্মুখে প্রায়শ্চিত্তের উদ্দেশে ঐব্যক্তির মাথায় ঢেলে দেবে।
{14:30} পরে তার সঙ্গতি অনুযায়ী দেওয়া দুটি ঘুঘু কিম্বা দুটি পায়রার একটি উৎসর্গ করবে।
{14:31} অর্থাৎ তার সঙ্গতি অনুযায়ী ভক্ষ্য নৈবেদ্যের সঙ্গে একটি প্রায়শ্চিত্ত বলিরূপে এবং অন্যটি হোম বলিরূপে এবং অন্যটি হোম বলিরূপে উৎসর্গ করবে এবং পুরোহিত তার জন্য প্রভু পরমেশ্বরের সম্মুখে প্রায়শ্চিত্ত করবে।
{14:32} রোগমুক্ত যে ব্যক্তি নিজের শুদ্ধির জন্য প্রয়োজনীয় উপচার সংগ্রহে অসমর্থ তার জন্য এই ব্যবস্থা।
{i14:33} বাড়ির দেওয়ালের ছত্রাক
{14:33} মোশি ও হারোণকে প্রভু পরমেশ্বর বললেন,
{14:34} তোমাদের স্বত্বাধিকারের জন্য যে দেশ আমি দেব, সেই কনান দেশে প্রবেশ করার পর যদি তোমাদের অধিকৃত দেশের কোন গৃহ ছত্রাকে আক্রান্ত হয়,
{14:35} তাহলে সেই গৃহের মালিক এসে পুরোহিতকে বলবে, মনে হয় আমার বাড়ির দেওয়ালে ছত্রাক দেখা দিয়েছে।
{14:36} তার বাড়ির আসবাবপত্র যাতে অশুচি না হয় সেই জন্য ছত্রাকে আক্রান্ত জায়গাটি পরীক্ষা করে দেখার আগে পুরোহিত বাড়িটি খালি করার নির্দেশ দেবে। তারপর পুরোহিত সেই বাড়িতে ঢুকে পরীক্ষা করে দেখবে।
{14:37} যদি বাড়ীর দেওয়ালের ছত্রাকটি গভীর এবং ফিকে সবুজ বা লাল হয় এবং দেওয়ালের চেয়ে নীচু মনে হয়,
{14:38} তাহলে পুরোহিত বাড়ি থেকে বেরিয়ে আসবে এবং সাতদিন ঐ বাড়ীর দরজা বন্ধ করে রাখবে।
{14:39} সপ্তম দিনে পুরোহিত আবার এসে পরীক্ষা করবে, যদি বাড়ির দেওয়ালে সেই ছত্রাক বেড়ে যায়,
{14:40} তাহলে সে ঐ ছত্রাক বিশিষ্ট পাথরগুলি উপড়ে নগরের বাইরে অশুচি জায়গায় ফেলে দেওয়ার জন্য লোকদের নির্দেশ দেবে।
{14:41} তারপর পুরোহিত ঐ বাড়ির ভিতরের দেওয়ালের চারিদিক ঘষে পরিস্কার করাবে এবং ঘষে তুলে ফেলা পলেস্তারা নগরের বাইরে অশুচি জায়গায় ফেলবার ব্যবস্থা করবে। তারপর
{14:42} অন্য পাথর এনে ঐ পাথরগুলির জায়গায় বসাতে হবে এবং দেওয়ালের অন্য পলেস্তারা লাগাতে হবে।
{14:43} এইভাবে পাথর উঠিয়ে ফেলা, বাড়ি ঘষা-মাজা ও পলেস্তারা লাগানোর পরেও যদি সেই বাড়ির দেওয়ালে আবার ছত্রাক দেখা দেয় ও বাড়াতে থাকে তাহলে পুরোহিত এসে আবার পরীক্ষা করবে।
{14:44} যদি ঐ ছত্রাক বেড়ে গিয়ে থাকে তাহলে বুঝতে হবে সেই বাড়ি অশুচি।
{14:45} বাড়িটি ভেঙ্গে ফেলতে হবে এবং বাড়ির কাঠ, পাথর, পলেস্তারা ইত্যাদি সব কিছু নগরের বাইরে অশুচি জায়গায় ফেলে দিতে হবে।
{14:46} ঐ বাড়ি বন্ধ থাকার সময়ে যদি কেউ ঐ বাড়িতে প্রবেশ করে, তাহলে সে সন্ধ্যা পর্যন্ত অশুচি থাকবে।
{14:47} যে সেই বাড়িতে শোবে, তাকে কাপড়চোপড় ধুয়ে ফেলতে হবে। ঐ বাড়িতে যে খাওয়াদাওয়া করবে তাকেও কাপড়চোপড় ধুয়ে ফেলতে হবে।
{14:48} পুরোহিত যদি বাড়িতে ঢুকে দেখে পলেস্তারা লাগানোর পর সেই বাড়ির ছত্রাক আর বাড়েনি তাহলে পুরোহিত সেই বাড়িকে শুচি ঘোষণা করবে, কারণ তার ছত্রাক সেরে গিয়েছে।
{14:49} বাড়িটি শুদ্ধ করার জন্য পুরোহিত একজোড়া পাখি, এরস কাঠ, লাল সুতো এবং এসোব পল্লব নেবে।
{14:50} তারপর স্রোতের জলের উপরে একটি মাটির পাত্র রেখে তার মধ্যে সে একটি পাখি হনন করবে।
{14:51} পরে সে ঐ এরস কাঠ, এসোব পল্লব ও লাল সুতো এবং জীবিত পাখিটা নিয়ে নিহত পাখীর রক্তে ও স্রোতের জলে ডোবাবে এবং সেই জল সাতবার ঐ বাড়িতে ছিটিয়ে দেবে।
{14:52} এইভাবে পাখির রক্ত, স্রোতের জল, জীবিত পাখি, এরস কাঠ, এসোব পল্লব ও লাল সুতো দিয়ে সেই বাড়িটি শোধন করতে হবে।
{14:53} পরে পুরোহিত ঐ জীবিত পাখিটিকে নগরের বাইরে নিয়ে গিয়ে মাঠে ছেড়ে দেবে এবং বাড়ির প্রায়শ্চিত্ত করবে, তাহলে সেই বাড়ি শুচি হবে।
{14:54} সর্বপ্রকার চর্মরোগ, ক্ষত,
{14:55} বস্ত্র ও গৃহের ছত্রাক,
{14:56} সর্বপ্রকার স্ফীতি, উদ্ভেদ ও দাগের জন্য এই ব্যবস্থা।
{14:57} চর্মরোগ সংক্রান্ত শৌচাশৌচ বিচারের জন্য এই বিধান।
{i15:1} গুপ্তরোগ বিষয়ক বিধি
{15:1} প্রভু পরমেশ্বর মোশি ও হারোণকে বললেন,
{15:2} তোমরা ইসরায়েলীদের বল, কোন ব্যক্তির প্রমেহ রোগ হলে সে অশুচি হবে।
{15:3} তার প্রমেহ রোগজনিত অশৌচের বিধি এই: তার রেতঃ স্খলন হোক না হোক সে অশুচি।
{15:4} প্রমেহরোগী যে বিছানায় শোবে সেই বিছানা অশুচি, যে আসনে বসবে তাও অশুচি হবে।
{15:5} যে তার বিছানা স্পর্শ করবে, তাকে পরিধেয় বস্ত্র ধুয়ে স্নান করতে হবে। সন্ধ্যা পর্যন্ত তার অশৌচ থাকবে।
{15:6} যে আসনে সেই রোগী বসবে, সেই আসনে যদি অন্য কেউ বসে তবে তাকেও পরণের কাপড় ধুয়ে স্নান করতে হবে। সন্ধ্যা পর্যন্ত তার অশৌচ থাকবে।
{15:7} সেই রোগীকে যে স্পর্শ করবে তাকেও কাপড় চোপড় ধুয়ে স্নান করতে হবে। সন্ধ্যা পর্যন্ত তার অশৌচ থাকবে।
{15:8} প্রমেহরোগী যদি কোন শুচি ব্যক্তির গায়ে থুতু ফেলে তবে সেই ব্যক্তিকে পরণের কাপড় ধুয়ে ফেলে স্নান করতে হবে। সন্ধ্যা পর্যন্ত তার অশৌচ থাকবে।
{15:9} প্রমেহরোগী কোন যানবাহনে আরোহণ করলে তা অশুচি হবে।
{15:10} যে আসনে বসবে তা কেউ স্পর্শ করলে সে সন্ধ্যা পর্যন্ত অশুচি থাকবে। যে সেই আসন বয়ে নিয়ে যাবে তাকে পরণের কাপড় ধুয়ে ফেলে স্নান করতে হবে। সন্ধ্যা পর্যন্ত তার অশৌচ থাকবে।
{15:11} প্রমেহরোগী হাত না ধুয়ে যদি কাউকে স্পর্শ করে তবে তাকে জামা কাপড় ধুয়ে ফেলে স্নান করতে হবে। সন্ধ্যা পর্যন্ত তার অশৌচ থাকবে।
{15:12} প্রমেহরোগী কোন মাটির পাত্র স্পর্শ করলে সেই পাত্র ভেঙ্গে ফেলতে হবে। কাঠের পাত্র হলে সেটি ধুয়ে ফেলতে হবে।
{15:13} প্রমেহরোগীর রোগ নিরাময় হলে সে শুদ্ধির জন্য সাতদিন অপেক্ষা করবে। তারপর সে তার জামা কাপড় ধুয়ে ফেলবে এবং স্রোতের জলে স্নান করে শুচি হবে।
{15:14} অষ্টম দিনে সে দুটি ঘুঘু কিংবা দুটি পায়রা নিয়ে সম্মিলন শিবিরের দ্বারে প্রভু পরমেশ্বরের সাক্ষাতে উপস্থিত হবে এবং পুরোহিতের হাতে সেগুলি দেবে।
{15:15} পুরোহিত সেগুলির একটি প্রায়শ্চিত্ত বলি এবং অন্যটি হোমবলিরূপে উৎসর্গ করবে। এইভাবে পুরোহিত সেই ব্যক্তির প্রমেহ রোগের জন্য প্রভু পরমেশ্বরের সাক্ষাতে প্রায়শ্চিত্ত করবে।
{15:16} কোন ব্যক্তির বীর্যস্খলন হলে তাকে স্নান করতে হবে। সন্ধ্যা পর্যন্ত তার অশৌচ থাকবে।
{15:17} কোন বস্ত্রে বা চামড়ার আসনে বীর্যস্খলন হলে তা ধুয়ে ফেলতে হবে। সন্ধ্যা পর্যন্ত তা অশুচি থাকবে।
{15:18} স্ত্রীর সঙ্গে মিলনের পর উভয়কেই স্নান করতে হবে এবং সন্ধ্যা পর্যন্ত তাদের অশৌচ থাকবে।
{15:19} কোন নারীর স্বাভাবিক ঋতুস্রাব হলে সাতদিন তার অশৌচ থাকবে। ঐ অবস্থায় কেউ তাকে স্পর্শ করলে সে সন্ধ্যা পর্যন্ত অশুচি থাকবে।
{15:20} অশৌচ অবস্থায় সেই নারী কোন শয্যায় শয়ন বা উপবেশন করলে তা অশুচি হবে।
{15:21} কেউ তার শয্যা স্পর্শ করলে তাকে জামা কাপড় ধুয়ে স্নান করতে হবে। সন্ধ্যা পর্যন্ত তার অশৌচ থাকবে।
{15:22} যদি কেউ তার আসন স্পর্শ করে তাহলে তাকে কাপড় ধুয়ে স্নান করতে হবে। সন্ধ্যা পর্যন্ত তার অশৌচ থাকবে।
{15:23} তার শয্যা কিংবা আসনের উপরে কোন বস্তু থাকলে তা যদি কেউ স্পর্শ করে, তাহলে সন্ধ্যা পর্যন্ত সে অশুচি থাকবে।
{15:24} অশৌচ অবস্থায় সেই নারীর সঙ্গে কোন পুরুষ যদি শয়ন করে এবং তার রক্তস্রাব সেই পুরুষের গায়ে লাগে তবে সে সাতদিন অশুচি থাকবে এবং যে শয্যায় সে শোবে তাও অশুচি হবে।
{15:25} অশৌচকাল ছাড়াও যদি কোন নারীর অনেকদিন ধরে রক্তস্রাব হয়, কিম্বা অশৌচের নির্দিষ্ট কালের পরেও পরেও যদি তার রক্তস্রাব হতে থাকে, তবে যতদিন তার রক্তস্রাব হবে ততদিন তার অশৌচ থাকবে।
{15:26} রক্তস্রাবের দিনগুলিতে সে যে শয্যায় শোবে তা তার পক্ষে অশৌচকালীন শয্যার মত হবে। যে আসনে সে বসবে তাও অশৌচকালের মতই অশুচি হবে।
{15:27} কেউ সেইগুলি স্পর্শ করলে অশুচি হবে, তাকে পরিধেয় বস্ত্র ধুয়ে ফেলে স্নান করতে হবে। সন্ধ্যা পর্যন্ত তার অশৌচ থাকবে।
{15:28} রক্তস্রাব বন্ধ হওয়ার পর সেই নারী সাতদিন অপেক্ষা করবে, তারপর সে শুচি হবে।
{15:29} অষ্টম দিনে সে নিজের প্রায়শ্চিত্তের জন্য দুটি ঘুঘু কিম্বা দুটি পায়রা নিয়ে সম্মিলন শিবিরের দ্বারে পুরোহিতের কাছে যাবে।
{15:30} পুরোহিত তাদের একটি প্রায়শ্চিত্ত বলি এবং অন্যটি হোমবলিরূপে উৎসর্গ করবে এবং সেই নারীর রক্তস্রাবজনিত অশৌচের জন্য পুরোহিত প্রার্য়শ্চিত্ত করবে।
{15:31} এইভাবে তোমরা ইসরায়েলীদের অশৌচ সম্বন্ধে সাবধান করে দেবে, কারণ তাদের অশৌচের জন্য তাদের মাঝখানে অবস্থিত আমার শিবির অশুচি হলে তাদের মৃত্যু ঘটবে।
{15:32} প্রমেহরোগী, বীর্যপাত হেতু অশুচি ব্যক্তি,
{15:33} অশৌচগ্রস্তা নারী, রোগগ্রস্ত পুরুষ কিম্বা নারী এবং অশুচি নারীর সংসর্গকারী পুরুষ সম্পর্কে এই বিধি পালনীয়।
{i16:1} মহাপ্রায়শ্চিত্ত দিবসের অনুষ্ঠান
{16:1} হারোণের দুই পুত্র প্রভু পরমেশ্বরের সান্নিধ্যে গিয়ে মারা যাওয়ার পর প্রভু পরমেশ্বর মোশির সঙ্গে কথা বললেন।
{16:2} প্রভু পরমেশ্বর মোশিকে বললেন, তুমি তোমার ভাই হারোণকে বল, সে যেন পর্দার অন্তরালে মহাপবিত্র স্থানে চুক্তি সিন্দুকের উপরে স্থিত আবরণের সম্মুখে সব সময়ে না যায়, তাহলে সে মারা যাবে। কারণ সেই আবরণের উপরে মেঘের মধ্য থেকে আমি দর্শন দেব।
{16:3} হারোণ প্রায়শ্চিত্তের জন্য একটি গোবৎস এবং হোমের জন্য একটি মেষ সঙ্গে নিয়ে এই ভাবে মহাপবিত্র স্থানে প্রবেশ করবে।
{16:4} তার পরিধানে থাকবে রেশমী বস্ত্রের পোষাক পায়জামা, কোমরবন্ধ ও সূতী বস্ত্রের উষ্ণীষ। এইগুলি সবই পবিত্র বস্ত্র। সে স্নান করে এই সব পোষাক পরবে।
{16:5} পরে সে ইসরায়েলী জনমণ্ডলীর কাছে প্রায়শ্চিত্ত বলির উদ্দেশ্যে দুটি ছাগ এবং হোম বলির জন্য একটি মেষ নিয়ে আসবে।
{16:6} হারোণ নিজের জন্য প্রায়শ্চিত্ত বলিস্বরূপ একটি গোবৎস এনে নিজের এবং নিজ বংশের জন্য প্রায়শ্চিত্ত করবে।
{16:7} পরে সে ঐ ছাগ দুটি নিয়ে সম্মিলন শিবিরের দ্বারে প্রভু পরমেশ্বরের সম্মুখে উপস্থিত করবে।
{16:8} তারপর হারোণ ঐ ছাগ দুটির নির্বাচনের জন্য পাশার দান ফেলবে। এদের একটি থাকবে প্রভু পরমেশ্বরের জন্য এবং অন্যটিকে বিসর্জন দেওয়া হবে।
{16:9} পাশার দান ফেলার পর যে ছাগটি প্রভু পরমেশ্বরের জন্য নির্দিষ্ট হবে হারোণ সেটিকে প্রায়শ্চিত্ত বলিরূপে উৎসর্গ করবে।
{16:10} আর পাশা নিক্ষেপের দ্বারা যে ছাগটি বিসর্জনের জন্য নির্দিষ্ট হবে, সেটিকে প্রান্তরে নিয়ে গিয়ে বিসর্জন দিতে হবে। প্রায়শ্চিত্ত সাধনের জন্য জীবিত অবস্থায় সেটিকে প্রভু পরমেশ্বরের সাক্ষাতে উপস্থিত করতে হবে।
{16:11} হারোণ নিজের প্রায়শ্চিত্ত বলির গোবৎসটি এনে নিজের এবং নিজ বংশের জন্য প্রায়শ্চিত্ত করবে। নিজের পাপস্খালনের জন্য সে ঐ গোবৎসটিকে বলিরূপে উৎসর্গ করবে।
{16:12} প্রভু পরমেশ্বরের সম্মুখে বেদীর উপর থেকে সে জ্বলন্ত অঙ্গারে পূর্ণ ভস্মাধার এবং এক মুঠো সুগন্ধি ধূপের চূর্ণ নিয়ে সে পর্দার পিছন দিকে যাবে।
{16:13} ঐ ধূপ সে প্রভু পরমেশ্বরের সম্মুখে আগুনে আহুতি দেবে। তাহলে প্রভু পরমেশ্বরের বিধান সংবলিত চুক্তি সিন্দুকের উপরের আবরণটি ধূপের ধোঁয়ায় আচ্ছন্ন হবে। ফলে তার মৃত্যু হবে না।
{16:14} তারপর সে ঐ গোবৎসের রক্ত কিছুটা আঙুলে নিয়ে আবরণের সম্মুখে সাতবার ছিটিয়ে দেবে।
{16:15} পরে সে জনতার প্রায়শ্চিত্তের জন্য নির্দিষ্ট ছাগটি হনন করে তার রক্ত পর্দার পিছন দিকে নিয়ে গিয়ে গোবৎসের রক্ত যে ভাবে ছিটিয়ে দিয়েছিল, সেইভাবে ছাগটির রক্তও আবরণের সম্মুখে সাতবার ছিটিয়ে দেবে।
{16:16} এইভাবে ইসরায়েলী জনতার নানাবিধ অশুচিতা, অধর্ম ইত্যাদি সর্বপ্রকার পাপের দরুণ কলুষিত পবিত্র স্থানের প্রায়শ্চিত্ত করবে।
{16:17} প্রায়শ্চিত্ত করার জন্য পবিত্রস্থানে প্রবেশ করার সময় থেকে যতক্ষণ না সে সেখান থেকে বেরিয়ে আসে এবং নিজের, নিজ বংশের ও ইসরায়েলী সমাজের জন্য প্রায়শ্চিত্ত সম্পন্ন না করে, ততক্ষণ সম্মিলন শিবিরে কোন লোক থাকবে না।
{16:18} সে বেরিয়ে এসে প্রভু পরমেশ্বরের সম্মুখে বেদীর কাছে গিয়ে নিজের জন্য প্রায়শ্চিত্ত করবে এবং সেই গোবৎস ও ছাগের রক্ত কিছুটা নিয়ে বেদীর চারিদিকে শৃঙ্গের উপর লেপন করে দেবে।
{16:19} সেই রক্তের কিছুটা সে আঙুলে করে বেদীর উপরে সাতবার ছিটিয়ে দিয়ে ইসরায়েলীদের অশৌচ দোষ থেকে সেটিকে মুক্ত করবে।
{16:20} এইভাবে পবিত্রস্থান, সম্মিলন শিবির ও বেদীর প্রায়শ্চিত্ত সম্পন্ন করার পরে সে জীবিত ছাগটি নিয়ে আসবে।
{16:21} হারোণ জীবিত ছাগটির মাথায় দুহাত রেখে ইসরায়েলীদের কৃত সমস্ত অপরাধ, অধর্ম ও তাদের সর্ববিধ পাপ স্বীকার করে ঐ ছাগের মস্তকে অর্পণ করবে এবং ছাগটিকে নিয়ে যাবার জন্য নিযুক্ত লোকের দ্বারা সেটিকে বিজন প্রান্তরে পাঠিয়ে দেবে।
{16:22} ছাগটি তাদের সমস্ত অধর্ম বহন করে মরু প্রান্তরে চলে যাবে, সেই ব্যক্তি সেটিকে সেখানে ছেড়ে দিয়ে আসবে।
{16:23} তারপর হারোণ সম্মিলন শিবিরে প্রবেশ করবে। পবিত্রস্থানে প্রবেশ করার সময় যে সব রেশমী পেশাক সে পরেছিল সব খুলে সেখানে রাখবে।
{16:24} তারপর সে কোন শুচিশুদ্ধ জায়গায় গিয়ে স্নান করে নিজের কাপড়চোপড় পরে বাইরে আসবে এবং নিজের ও জনসাধারণের জন্য হোমবলি উৎসর্গ করে নিজের ও জনসাধারণের জন্য প্রায়শ্চিত্ত করবে।
{16:25} প্রায়শ্চিত্ত বলির মেদ সে বেদীর উপরে আহুতি দেবে।
{16:26} যে ব্যক্তি বিসর্জনের ছাগটিকে ছেড়ে দিয়ে আসবে, তাকে তার পরিধেয় বস্ত্র ধুয়ে স্নান করতে হবে। তারপর সে ইসরায়েলী ছাউনিতে প্রবেশ করতে পারবে।
{16:27} প্রায়শ্চিত্ত বলির গোবৎস ও ছাগ, যাদের রক্ত প্রায়শ্চিত্তের জন্য পবিত্রস্থানে নিয়ে যাওয়া হবে, লোকে সেগুলিকে ছাউনি এলাকার বাইরে নিয়ে গিয়ে তাদের চামড়া, মাংস ও মল আগুনে পুড়িয়ে দেবে।
{16:28} যে ব্যক্তি সেগুলি পোড়াবে তাকে জামা কাপড় ধুয়ে স্নান করতে হবে। তারপর সে ছাউনিতে প্রবেশ করতে পারবে।
{16:29} তোমাদের জন্য চিরস্থায়ী বিধান এই: সপ্তম মাসের দশম দিনে তোমরা এবং তোমাদের মধ্যে যারা প্রবাসী, তোমরা সকলেই উপবাস করবে এবং কোন কাজ করবে না।
{16:30} কারণ সেই দিন তোমাদের শুচি করার জন্য প্রায়শ্চিত্ত করা হবে। প্রভু পরমেশ্বরের সাক্ষাতে তোমরা তোমাদের সকল পাপ থেকে শুচি হবে।
{16:31} তোমাদের বিশ্রামের জন্য সেই দিন হবে কর্মবিরতির দিন। এই দিনে তোমরা উপবাস করবে। এই বিধি চিরস্থায়ী।
{16:32} যে পুরোহিত তার পিতার স্থলে পৌরোহিত্যের জন্য অভিষিক্ত ও নিযুক্ত হবে সে-ই প্রায়শ্চিত্ত করবে এবং পবিত্র রেশমী বস্ত্র পরিধান করবে।
{16:33} সে পবিত্র স্থান, সম্মিলন শিবির ও বেদীর জন্য প্রায়শ্চিত্ত করবে। পুরোহিতবৃন্দ এবং সমাজের সকল লোকের জন্যই প্রায়শ্চিত্ত করবে।
{16:34} ইসরায়েলীদের কৃত সকল পাপের জন্য বছরে একবার প্রায়শ্চিত্ত করার এই বিধি হবে চিরস্থায়ী। মোশি প্রভু পরমেশ্বরের নির্দেশমতই সব কাজ করলেন।
{i17:1} বলিদান সংক্রান্ত বিধি
{17:1} প্রভু পরমেশ্বর মোশিকে বললেন,
{17:2} হারোণ ও তার পুত্রদের এবং ইসরায়েলীদের তুমি বল, প্রভু পরমেশ্বরের নির্দেশ এই:
{17:3} ইসরায়েলকূলজাত কোন লোক যদি ইসরায়েলী ছাউনি এলাকার মধ্যে বা বাইরে কোথাও কোন বৃষ, মেষ কিম্বা ছাগ হনন করে,
{17:4} এবং সম্মিলন শিবিরের দ্বারে সেটিকে প্রভু পরমেশ্বরের উদ্দেশে অর্ঘ্য নিবেদন করার জন্য প্রভু পরমেশ্বরের শিবিরে না আনে, তাহলে তার উপর রক্তপাতের অপরাধ বর্তাবে। সে রক্তপাতের দায়ে দোষী হবে এবং সমাজচ্যুত হবে।
{17:5} ইসরায়েলীরা তাদের যে সব পশু উন্মুক্ত প্রান্তরে নিয়ে গিয়ে বলি দেবে, সেগুলিকে সম্মিলন শিবিরের দ্বারে পুরোহিতের কাছে নিয়ে আসতে হবে এবং প্রভু পরমেশ্বরের উদ্দেশে স্বস্ত্যয়ন বলিরূপে উৎসর্গ করতে হবে।
{17:6} পুরোহিত সম্মিলন শিবিরের দ্বারে স্থিত প্রভু পরমেশ্বরের বেদীর উপরে সেগুলির রক্ত ছিটিয়ে দেবে এবং সৌরভজনক নৈবেদ্যরূপে মেদ আহুতি দেবে।
{17:7} তাহলে তারা যে সব ছাগরূপী দেবতার পূজা করছে ও তাদের উদ্দেশে বলি উৎসর্গ করছে তা আর করতে পারবে না । এই বিধি পুরুষানুক্রমে চিরকাল তাদের পালন করতে হবে।
{17:8} তুমি তাদের আরও বল যে, ইসরায়েল কুলজাত কোন লোক বা তাদের মধ্যে প্রবাসী কোন লোক যদি হোম বা বলি উৎসর্গ করে,
{17:9} এবং প্রভু পরমেশ্বরকে নিবেদন করার জন্য তা সম্মিলন শিবিরের দ্বারে না আনে, তাহলে সে সমাজচ্যুত হবে।
{17:10} ইসরায়েলকূলজাত কোন লোক কিম্বা তাদের মধ্যে প্রবাসী কোন লোক যদি কোন কিছুর রক্ত পান করে, তাহলে আমি সেই রক্তখাদকের প্রতি বিমুখ হব এবং তাকে তার সমাজের মধ্য থেকে উচ্ছেদ করব।
{17:11} কারণ জীবের প্রাণ রক্তের মধ্যে নিহিত এবং আমি তোমাদের প্রায়শ্চিত্তের জন্য তা বেদীর উপরে সিঞ্চন করার নির্দেশ দিয়েছি। রক্তের মধ্যে প্রাণ থাকার জন্যই তা প্রায়শ্চিত্ত করতে পারে।
{17:12} এই জন্যই আমি ইসরায়েলীদের নির্দেশ দিয়েছি যেন তারা বা তাদের মধ্যে প্রবাসী কেউ রক্ত পান না করে।
{17:13} ইসরায়েলীদের কেউ বা তাদের মধ্যে বসবাসকারী বিদেশী কোন লোক যদি ভক্ষ্য পশু বা পাখি শিকার করে, তাহলে সে তার রক্ত ঝরিয়ে ফেলে ধূলায় ঢেকে দেবে।
{17:14} কেননা প্রত্যেক জীবের প্রাণ তার রক্তের মধ্যে নিহিত, রক্তই তার প্রাণস্বরূপ। এই জন্যই আমি ইসরায়েলীদের নির্দেশ দিচ্ছি, তোমরা কোন প্রাণীর রক্ত পান করবে না, কেননা রক্তই প্রত্যেক প্রাণীর প্রাণ স্বরূপ। যে তা পান করবে সে সমাজচ্যুত হবে।
{17:15} আর স্বজাতীয় কিম্বা বিজাতীয়দের মধ্যে যে স্বাভাবিক ভাবে মৃত কিম্বা অন্য পশুর দ্বারা নিহত পশুর মাংস খাবে, তাকে পরিধেয় বস্ত্র ধুয়ে ফেলে স্নান করতে হবে। সন্ধ্যা পর্যন্ত তার অশৌচ থাকবে, পরে সে শুচি হবে।
{17:16} কিন্তু যদি সে জামা কাপড় না ধোয় এবং স্নান না করে তাহলে তাকে তার অধর্মের দায়-বহন করতে হবে।
{i18:1} অবৈধ সংসর্গ সংক্রান্ত বিধি
{18:1} প্রভু পরমেশ্বর মোশিকে বললেন,
{18:2} তুমি ইসরায়েলীদের বল যে, আমি প্রভু পরমেশ্বর তোমাদের আরাধ্য ঈশ্বর।
{18:3} তোমরা যেখানে বাস করতে, সেই মিশর দেশের আচার ব্যবহর তোমরা অনুকরণ করবে না। যেখানে আমি তোমাদের নিয়ে চলেছি সেই কনান দেশের রীতিনীতি ও প্রথা অনুযায়ীও তোমরা চলবে না।
{18:4} তোমরা কেবলমাত্র আমার অনুশাসন মেনে চলবে এবং আমারই বিধিব্যবস্থা পালন করবে ও সেই পথে চলবে। আমি প্রভু পরমেশ্বর তোমাদের ঈশ্বর,
{18:5} অতএব তোমরা কেবল আমারই বিধি ও অনুশাসন মেনে চলবে। যে এগুলি মেনে চলবে সে এর দ্বারাই জীবন লাভ করবে। আমিই প্রভু পরমেশ্বর।
{18:6} তোমরা রক্ত-সম্পর্কের কোন আত্মীয়ের সঙ্গে যৌনসংসর্গে লিপ্ত হবে না। আমি প্রভু পরমেশ্বর।
{18:7} তোমরা কেউ আপন পিতা বা মাতার সম্ভ্রম হানি করবে না। নিজের মায়ের সঙ্গে দৈহিক সংসর্গ করবে না,
{18:8} তোমার বিমাতাদের সঙ্গেও না, কারণ তোমার পিতার সঙ্গে তাদের সম্পর্ক রয়েছে।
{18:9} তোমার সহোদরা, পিতার কন্যা বা মাতার কন্যা, স্বগৃহে কিম্বা অন্যত্র যেখানেই জন্মগ্রহণ করুক না কেন, তার সঙ্গে দৈহিক সংসর্গ করবে না।
{18:10} পৌত্রী কিম্বা দৌহিত্রীর সঙ্গেও তোমরা এই ধরণের সম্পর্ক স্থাপন করবে না, কারণ তাদের নগ্নতা তোমাদেরই নগ্নতা প্রকাশ করবে।
{18:11} তোমার বিমাতার কন্যা তোমরা পিতার ঔরসেই জন্মগ্রহণ করেছ, তাই সে তোমার ভগিনী, তার সঙ্গে এভাবে অবৈধ সম্পর্ক স্থাপন করবে না।
{18:12} তোমরা তোমাদের পিসীমার সঙ্গেও যৌনাচার করবে না, কারণ সে তোমার পিতার নিকট আত্মীয়া।
{18:13} তোমরা তোমাদের মাসীমার সঙ্গেও যৌনাচার করবে না, কারণ সে তোমার মাতার নিকট আত্মীয়া।
{18:14} তোমার পিতৃব্যের সম্ভ্রমহানি করবে না, তার স্ত্রীর সঙ্গে তুমি সহবাস করবে না, কারণ সে তোমার পিতৃব্যের স্ত্রী।
{18:15} পুত্রবধূর সঙ্গে যৌনাচার করবে না, সে তোমার পুত্রের স্ত্রী, তার নগ্নতা প্রকাশ করবে না।
{18:16} ভ্রাতৃবধূর সঙ্গেও যৌনাচার করবে না, সে তোমার ভ্রাতার সম্ভ্রমস্বরূপ।
{18:17} তোমরা কোন নারী এবং তার কন্যা উভয়ের সঙ্গে যৌনসম্পর্কে লিপ্ত হবে না এবং সেই নারীর পৌত্রী কিম্বা দৌহিত্রীর সঙ্গেও না, কারণ তারা পরস্পরের আত্নীয়া। এই আচরণ গর্হিত।
{18:18} স্ত্রী জীবিত থাকতে তার কোন ভগিনীকে স্ত্রীর সপত্নীরূপে তোমরা গ্রহণ করবে না এবং তার সঙ্গে দৈহিক সম্পর্ক স্থাপন করবে না।
{18:19} কোন নারীর ঋতুকালে তার সঙ্গে সহবাস করবে না।
{18:20} তুমি তোমার প্রতিবেশীর স্ত্রীর সঙ্গে অবৈধ সম্পর্ক দ্বারা নিজেকে অশুচি করবে না।
{18:21} তোমরা তোমাদের কোন সন্তানকে মোলেক দেবতার উদ্দেশে আহুতি দিয়ে তোমাদের আরাধ্য ঈশ্বরের নাম কলঙ্কিত করবে না, কারণ আমিই প্রভু পরমেশ্বর।
{18:22} তোমরা কেউ সমকামিতায় লিপ্ত হবে না। কারণ এটি অত্যন্ত গর্হিত কর্ম।
{18:23} পুরুষ বা নারী - তোমরা কেউ পশু সম্ভোগ দ্বারা নিজেদের অশুচি করবে না। কারণ তা বিকৃত আচরণ।
{18:24} তোমার এই সমস্ত ক্রিয়াকলাপের দ্বারা নিজেদের অশুচি করো না। যে সব জাতিকে আমি তোমাদের সম্মুখ থেকে বিতাড়িত করব তারা ঐ সমস্ত ক্রিয়াকলাপের দ্বারা অশুচি হয়েছে
{18:25} এবং তাদের দেশও তার ফলে অশুচি হয়েছে, সেই জন্যই আমি তাদের অধর্মের শাস্তি বিধান করেছি। তাই সেই দেশ তার অধিবাসীদের ধারণ করতে পারে নি, তাদের সকলকেই উদ্বমন করেছে।
{18:26} কিন্তু তোমরা আমার বিধি ও অনুশাসন সমস্তই পালন করবে। স্বজাতীয় কিম্বা তোমাদের মধ্যে প্রবাসী বিজাতীয় যেই হোক না কেন, তোমরা কেউ ঐ সব ঘৃণিত কর্মে লিপ্ত হয়ো না।
{18:27} তোমাদের আগে যারা সেই দেশে বাস করত তারা ঐ সব ঘৃণিত কর্ম করার ফলে দেশ অশুচি হয়েছিল।
{18:28} সেই দেশ যেমন তোমাদের পূর্ববতী ঐ জাতিকে উদ্বমন করেছে, সেই রকম যেন তোমাদের দ্বারা অশুচি হয়ে তোমাদেরও উদ্বমন না করে।
{18:29} ঐ সব জঘন্য কার্যকলাপের কোন একটিতেও যে লিপ্ত হবে, সে সমাজচ্যুত হবে।
{18:30} অতএব তোমরা আমার নির্দেশ পালন করবে। তোমাদের আগে সে দেশে যে সব জঘন্য প্রথা প্রচলিত ছিল, তার কিছুই অনুসরণ করবে না বা তার দ্বারা নিজেদের অশুচি করবে না। আমি প্রভু পরমেশ্বরই তোমাদের আরাধ্য ঈশ্বর।
{i19:1} পবিত্র আচরণ সংক্রান্ত বিধি
{19:1} প্রভু পরমেশ্বর মোশিকে বললেন,
{19:2} তুমি সমগ্র ইসরায়েলী জনমণ্ডলীকে বল, তোমরা পবিত্র হও, কেননা আমি প্রভু পরমেশ্বর তোমাদের পবিত্র ঈশ্বর।
{19:3} তোমরা প্রত্যেকে নিজ নিজ মাতা ও পিতাকে সম্মান করবে এবং আমার নিরূপিত বিশ্রাম দিবস পালন করবে। আমি প্রভু পরমেশ্বর তোমাদের আরাধ্য ঈশ্বর।
{19:4} তোমরা কোন অলীক প্রতিমার আরাধনা করবে না কিম্বা নিজেরাও আরাধনার জন্য ছাঁচে ঢালাই করে কোন মূর্তি তৈরী করবে না। কারণ আমি প্রভু পরমেশ্বরই তোমাদের আরাধ্য ঈশ্বর।
{19:5} প্রভু পরমেশ্বরের উদ্দেশে তোমরা যখন স্বস্ত্যয়ন বলি উৎসর্গ করবে, তখন এমন ভাবে করবে যেন তা গ্রাহ্য হয়।
{19:6} যে দিন বলি উৎসর্গ করবে সেই দিন এবং তার পরের দিন পর্যন্ত সেই বলির মাংস ভোজন করা চলবে। কিন্তু তৃতীয় দিনে যা অবশিষ্ট থাকবে তা সবই আগুনে পুড়িয়ে ফেলতে হবে।
{19:7} তৃতীয় দিনে যদি কেউ তার কিছু ভোজন করে তাহলে তা হবে গর্হিত কর্ম, সেই বলি অগ্রাহ্য হবে
{19:8} এবং ভোক্তা তার কৃত অপরাধের জন্য দায়ী হবে, কারণ সে প্রভু পরমেশ্বরের উদ্দেশে উৎসর্গিত পবিত্র বস্তু অশুচি করেছে। সেই ব্যক্তি সমাজচ্যুত হবে।
{19:9} তোমরা যখন নিজেদের ক্ষেতের ফসল সংগ্রহ করবে, তখন ক্ষেতের সীমানার শস্য নিঃশেষে কেটে নিও না, কিম্বা ক্ষেতে পড়ে থাকা শস্য কুড়িও না।
{19:10} তোমাদের দ্রাক্ষাকুঞ্জের ফল নিঃশেষে সংগ্রহ করবে না বা ঝরে পড়া আঙুর কুড়াবে না। গরীব ও প্রবাসীদের জন্য তা ছেড়ে দেবে। আমি প্রভু পরমেশ্বর তোমাদের আরাধ্য ঈশ্বর।
{19:11} তোমরা চুরি করবে না, প্রতিবেশীকে প্রতারণা করবে না কিম্বা মিথ্যা কথা বলবে না।
{19:12} আমার নামে মিথ্যা শপথ করে তোমরা তোমাদের ঈশ্বরের নাম কলঙ্কিত করবে না। আমি প্রভু পরমেশ্বর।
{19:13} প্রতিবেশীর উপর তোমরা অত্যাচার করবে না, তার কোন জিনিষ লুঠ করবে না। দিনমজুরের মজুরী তোমরা পরের দিন পর্যন্ত আটকে রাখবে না।
{19:14} তোমরা বধিরকে উপহাস করো না এবং অন্ধের চলার পথে প্রতিবন্ধক সৃষ্টি করো না। তোমাদের ঈশ্বরকে তোমরা সম্ভ্রম করব। আমিই প্রভু পরমেশ্বর।
{19:15} তোমরা অন্যায় বিচার করবে না। গরীবদের প্রতি পক্ষপাতিত্ব কিম্বা ধনীকে সমীহ- কোনটাই তোমরা করবে না। ন্যায়নিষ্ঠ হয়ে তোমরা প্রতিবেশীর বিচার নিষ্পন্ন করবে।
{19:16} তোমরা আত্মীয় স্বজনের সম্পর্কে কুৎসা রটনা করবে না এবং তোমাদের প্রতিবেশীর জীবনহানিকর কোন প্রচেষ্টায় লিপ্ত হবে না। আমি প্রভু পরমেশ্বর।
{19:17} তোমরা নিজের ভাইয়ের বিরুদ্ধে বিদ্বেষ পোষণ করবে না। তোমাদের প্রতিবেশীর কৃত অন্যায়ের জন্য তোমরা অবশ্যই তাদের র্ভৎসনা করবে। তা না হলে তোমরা তাদের পাপের ভাগী হবে।
{19:18} তোমরা স্বজাতীয় লোকের বিরুদ্ধে বিদ্বেষ ও প্রতিহিংসার মনোভাব পোষণ করবে না। তোমার প্রতিবেশীকে তোমার নিজের মতই ভালবাসবে। আমি প্রভু পরমেশ্বর।
{19:19} তোমরা আমার সমস্ত বিধি পালন করবে। তোমরা ভিন্ন জাতের পশুদের সংসর্গ করতে দেবে না। একই ক্ষেত্রে তোমরা দুই রকমের বীজ বুনবে না। দুই রকমের সুতোয় বোনা কাপড় তোমরা পরবে না।
{19:20} অন্য লোকের বাগদত্তা কোন ক্রীতদাসী, মুক্তিপণের বিনিময়ে যাকে মুক্ত করা হয় নি কিম্বা যাকে মুক্তি দেওয়া হয় নি, তার সঙ্গে কোন ব্যক্তি যদি সহবাস করে তাহলে সে বিষয়ে তদন্ত করতে হবে। তাদের প্রাণদণ্ড হবে না কারণ সেই নারীর মুক্তি অর্জিত হয় নি।
{19:21} অভিযুক্ত ব্যক্তি প্রভু পরমেশ্বরের উদ্দেশে প্রায়শ্চিত্ত বলি স্বরূপ একটি মেষ সম্মিলন শিবিরের দ্বারে আনবে।
{19:22} পুরোহিত প্রভু পরমেশ্বরের সাক্ষাতে সেই প্রায়শ্চিত্ত বলির মেষ দ্বারা তার পাপের প্রায়শ্চিত্ত করবে, তাহলে তার পাপ ক্ষমা করা হবে।
{19:23} তোমরা প্রতিশ্রুত দেশে গিয়ে যখন বিভিন্ন রকমের ফলের গাছ রোপণ করবে, তখন সেই সব গাছের ফল তোমরা নিষিদ্ধ বলে গণ্য করবে। তিনবছর সেই সব গাছের ফল তোমাদের পক্ষে নিষিদ্ধ থাকবে, তোমরা তা খাবে না।
{19:24} চতুর্থ বছরে সমস্ত ফল প্রভু পরমেশ্বরের গৌরবের জন্য পবিত্র নৈবেদ্যরূপে গণ্য হবে।
{19:25} পঞ্চম বছরে তোমরা সেই সব গাছের ফল খাবে এবং তখন তোমাদের জন্য প্রচুর ফল উৎপন্ন হবে। আমি প্রভু পরমেশ্বর, তোমাদের আরাধ্য ঈশ্বর।
{19:26} তোমরা রক্তসমেত মাংস খাবে না। তোমরা ডাকিনীবিদ্যা কিম্বা শাকুনবিদ্যার চর্চা করবে না।
{19:27} তোমরা মাথার চারপাশের চুল কামাবে না বা দাড়ির অগ্রভাগ ছাঁটবে না।
{19:28} মৃতব্যক্তির উদ্দেশে শোক প্রকাশের জন্য তোমরা দেহের কোন অংশ ক্ষতবিক্ষত করবে না কিম্বা শরীরে উল্কি ধারণ করবে না। আমি প্রভু পরমেশ্বর।
{19:29} তোমরা তোমাদের কন্যাদের বেশ্যাবৃত্তিতে নিয়োগ করে তাদের অশুচি করবে না, তাহলে দেশ ব্যভিচার ও দুষ্কর্মে পরিপূর্ণ হবে।
{19:30} তোমরা আমার নিরূপিত বিশ্রাম দিবস পালন করবে এবং আমার পীঠস্থানের মর্যাদা রক্ষা করবে। আমি প্রভু পরমেশ্বর।
{19:31} তোমার ভূতের ওঝা বা গুণিনদের কাছে যাবে না, তাদের খোঁজ করবে না, তাহলে তোমরা তাদের দ্বারা অশুচি হবে। আমি প্রভু পরমেশ্বর, তোমাদের আরাধ্য ঈশ্বর।
{19:32} তোমরা পক্ককেশ বৃদ্ধের সম্মুখে উঠে দাঁড়াবে, বয়স্ক লোককে সম্মান প্রদর্শন করবে এবং আপন ঈশ্বরকে সম্ভ্রম করবে। আমি প্রভু পরমেশ্বর।
{19:33} কোন বিদেশী লোক তোমাদের দেশে বাস করলে তার উপর তোমরা উপদ্রব করবে না।
{19:34} সেই বিদেশী তোমাদের কাছে স্বজাতীয়ের মতই হবে। তোমরা তাকে নিজের মতই ভালবাসবে, কারণ তোমরাও এককালে মিশরে প্রবাসী ছিলে। আমি প্রভু পরমেশ্বর তোমাদের আরাধ্য ঈশ্বর।
{19:35} তোমরা বিচার করার সময় কিম্বা কোন জিনিষ মাপ বা ওজন করার সময় অন্যায় করবে না।
{19:36} তোমরা সঠিক দাঁড়িপাল্লা, বাটখারা, এফা ও হিন রাখবে। আমি প্রভু পরমেশ্বর, তোমাদের আরাধ্য ঈশ্বর, আমিই তোমাদের মিশর দেশ থেকে উদ্ধার করে এনেছি।
{19:37} তোমরা আমার সমস্ত বিধি ও অনুশাসন পালন করবে। আমি প্রভু পরমেশ্বর।
{i20:1} অবাধ্যতার দণ্ড
{20:1} প্রভু পরমেশ্বর মোশিকে বললেন,
{20:2} তুমি ইসরায়েলীদের বল, ইসরায়েল জাতির কোন লোক বা তাদের মধ্যে প্রবাসী ভিন্ন জাতির কোন লোক যদি তার কোন সন্তানকে মোলেক দেবতার উদ্দেশে উৎসর্গ করে, তাহলে অবশ্যই তার প্রাণদণ্ড হবে। দেশবাসীরা তাকে পাথর মেরে হত্যা করবে।
{20:3} আর আমিও সেই ব্যক্তির প্রতি বিমুখ হয়ে তার স্বজাতীয়দের মধ্য থেকে তাকে উচ্ছেদ করব, কারণ মোলেক দেবতার উদ্দেশে সে তার সন্তান উৎসর্গ করে আমার পীঠস্থান অশুচি করেছে এবং আমার পবিত্র নাম কলঙ্কিত করেছে।
{20:4} সেই ব্যক্তি যখন তার কোন বংশধরকে মোলেক দেবতার উদ্দেশে উৎসর্গ করে, তখন যদি দেশের লোকেরা তার অপকর্ম দেখেও না দেখে এবং তার প্রাণদণ্ডের ব্যবস্থা না করে,
{20:5} তাহলে আমি সেই ব্যক্তি ও তার বংশের প্রতি বিমুখ হব এবং সেই ব্যক্তি ও তার অনুগামী যারা মোলেক দেবতার উপাসনা করে স্বেচ্ছাচারী হয়েছে, তাদের সকলকে তাদের স্বজাতীয়দের মধ্য থেকে উচ্ছেদ করব।
{20:6} আর যদি কেউ ভূতের ওঝা বা গুণিনদের অনুগামী হয়ে স্বেচ্ছাচারে লিপ্ত হয়, তাহলে আমি তার প্রতি বিমুখ হয়ে তার স্বজাতীয়দের মধ্য থেকে তাকে উচ্ছেদ করব।
{20:7} তোমরা নিজেদের শুচিতা রক্ষা কর এবং পবিত্র হও, কারণ আমি প্রভু পরমেশ্বর, তোমাদের আরাধ্য ঈশ্বর।
{20:8} তোমরা আমার অনুশাসন পালন কর, আমি প্রভু পরমেশ্বর, আমিই তোমাদের পবিত্র করি।
{20:9} যে তার পিতা বা মাতাকে শাপ দেবে, তার অবশ্যই প্রাণদণ্ড হবে। পিতামাতাকে শাপ দেওয়ার জন্য তার রক্তপাতের দায় তার নিজের উপরেই বর্তাবে।
{20:10} পরস্ত্রীর সঙ্গে ব্যভিচারে কেউ লিপ্ত হলে, সেই ব্যভিচারী ব্যক্তি ও ব্যভিচারিণী নারী উভয়েরই অবশ্য প্রাণদণ্ড হবে।
{20:11} যে ব্যক্তি তার বিমাতার সঙ্গে অবৈধ সংসর্গ করে তার পিতাকে কলঙ্কগ্রস্ত করবে, তার এবং সেই নারীর অবশ্যই প্রাণদণ্ড হবে। তাদের রক্তপাতের দায় তাদের উপরই বর্তাবে।
{20:12} যদি কেউ তার পুত্রবধূর সঙ্গে শয়ন করে, তাহলে তাদের দুজনেরই অবশ্যই প্রাণদণ্ড হবে কারণ তারা বিকৃত আচরণ করেছে। তাদের রক্তপাতের দায় তাদের উপরই বর্তাবে।
{20:13} যদি কোন পুরুষ অপর কোন পুরুষের সঙ্গে সমকামিতায় লিপ্ত হয়, তাহলে তারা দুজনেই জঘন্য কাজ করবে। এদের অবশ্যই প্রাণদণ্ড হবে এবং তাদের রক্তপাতের দায় তাদের নিজেদের উপরেই বর্তাবে।
{20:14} যদি কোন ব্যক্তি কোন নারী এবং তার কন্যা, উভয়কেই স্ত্রীরূপে গ্রহণ করে, তবে তা হবে গর্হিত কর্ম। সেই ব্যক্তি এবং ঐ দুই নারী- সকলকেই আগুনে পুড়িয়ে মারতে হবে যেন এই ধরণের দুষ্কর্ম তোমাদের মধ্যে আর অনুষ্ঠিত না হয়।
{20:15} কেউ যদি কোন পশুর সঙ্গে সঙ্গম করে, তাহলে তার অবশ্যই প্রাণদণ্ড হবে এবং সেই পশুকেও তোমরা বধ করবে।
{20:16} কোন নারী যদি কোন পশু সঙ্গে অস্বাভাবিক সংসর্গ করে তাহলে তোমরা সেই নারী ও পশু- উভয়কেই বধ করবে। তাদের অবশ্যই প্রাণদণ্ড হবে এবং তাদের রক্তপাতের দায় তাদের নিজেদের উপরই বর্তাবে।
{20:17} যদি কেউ তার ভগিনীকে- তার বৈমাত্রেয় কিংবা সহোদরাকে স্ত্রীরূপে গ্রহণ করে এবং উভয়ে উভয়ের নগ্নতা দেখে থাকে, তবে তা হবে লজ্জাকর কর্ম। স্বজাতীয়দের সাক্ষাতে তাদের উচ্ছেদ সাধন করতে হবে। নিজের ভগিনীর নগ্নতা দর্শন করার জন্য সে অপরাধী হবে।
{20:18} যদি কেউ ঋতুমতী নারীর সঙ্গে সঙ্গম করে এবং তার নগ্নতা প্রকাশ করে তাহলে সেই পুরুষ ঐ নারীর রক্তস্রাব দর্শন করার জন্য এবং সেই নারী তার রক্তস্রাবের উৎস অনাবৃত করার জন্য, উভয়েই স্বজাতীয়দের মধ্য থেকে উচ্ছিন্ন হবে।
{20:19} তোমরা নিজের পিসীমা বা মাসীমার সঙ্গে অবৈধ সংসর্গ করবে না কারণ তা নিকট আত্মীয়ের সঙ্গে সংসর্গের তুল্য। যদি কেউ তা করে তাহলে তারা উভয়েই নিজ অপরাধের দায় বহন করবে।
{20:20} যদি কেউ তার পিতৃব্যের স্ত্রীর সঙ্গে অবৈধ সংসর্গ করে তাহলে সে তার পিতৃব্যকে লজ্জিত করবে। তারা উভয়েই নিজ নিজ দুষ্কর্মের জন্য দায়ী হবে। নিঃসন্তান অবস্থায় তাদের মৃত্যু হবে।
{20:21} যদি কেউ আপন ভ্রাতার পত্নীকে গ্রহণ করে, তবে সে অশুচি কর্ম করবে। তার ভ্রাতাকে এ ভাবে লজ্জিত করার জন্য সে এবং ঐ নারী- উভয়েরই নিঃসন্তান অবস্থায় মৃত্যু হবে।
{20:22} তোমরা আমার সমস্ত বিধি ও অনুশাসন পালন করবে, তাহলে যে দেশে বসতির জন্য তোমাদের আমি নিয়ে চলেছি, সেই দেশে তোমাদের উদ্বমন করবে না।
{20:23} তোমাদের সম্মুখ থেকে যে সব জাতিকে আমি বিতাড়িত করছি, তাদের কোন আচরণ বা প্রথা তোমরা অনুকরণ করবে না, কারণ তারা ঐ সব কুকর্মে লিপ্ত ছিল বলেই আমি তাদের ঘৃণা করেছি।
{20:24} কিন্তু তোমাদের আমি বলেছি, তোমরা সেই দেশের অধিকার লাভ করবে, শস্য শ্যামল প্রাচুর্যময় সেই দেশ তোমাদের ভোগদখলের জন্য আমি দেব। আমি প্রভু পরমেশ্বর তোমাদের আরাধ্য ঈশ্বর। অন্যান্য জাতির মধ্য থেকে আমি তোমাদের পৃথক করেছি।
{20:25} সুতরাং তোমরা শুচি ও অশুচি পশু পক্ষীর পার্থক্য নির্ণয় করবে। আমি যে সব পশু, পাখি, ভূচর সরীসৃপ ও কীট-পতঙ্গকে অশুচি বলে নির্ধারণ করেছি তাদের সংস্পর্শে গিয়ে তোমরা নিজেদের ঘৃণাস্পদ করো না।
{20:26} তোমরা আমার উদ্দেশে পবিত্র হও কেননা আমি প্রভু পরমেশ্বর স্বয়ং পবিত্র, আমি তোমাদের অন্যান্য জাতি থেকে পৃথক করেছি যেন তোমরা আমারই হও।
{20:27} তোমাদের মধ্যে কোন পুরুষ বা নারী যদি ভূতের ওঝা বা গুণিন হয় তাহলে অবশ্যই তার প্রাণদণ্ড হবে। লোকে এদের পাথর মেরে হত্যা করবে এবং এদের রক্তপাতের দায় এদের উপরই বর্তাবে।
{i21:1} পুরোহিত সম্প্রদায়ের জন্য বিধিবিধান
{21:1} প্রভু পরমেশ্বর মোশিকে বললেন, তুমি হারোণ বংশের পুরোহিতদের বল, তাদের জ্ঞাতিবর্গের কারও মৃত্যু হলে তাদের অশৌচ হবে না।
{21:2} কেবল রক্ত-সম্পর্কের নিকট আত্মীয়দের মধ্যে কেউ, অর্থাৎ নিজের মাতা, পিতা, কন্যা বা ভ্রাতা মারা গেলে তাদের অশৌচ হবে।
{21:3} নিজের অবিবাহিত ভগিনী মারা গেলেও তাদের অশৌচ হবে।
{21:4} নিজ গোষ্ঠীপতি হলেও তারা অশৌচ পালন করে নিজেদের অপবিত্র করবে না।
{21:5} তারা মাথা মুড়বে না বা দাড়ি কামাবে না এবং নিজেদের দেহে অস্ত্র দ্বারা কোন ক্ষত সৃষ্টি করবে না।
{21:6} তারা তাদের ঈশ্বরের উদ্দেশে পবিত্র হবে এবং তাদের ঈশ্বরের নাম কঙ্কলিত করবে না। কারণ তারা প্রভু পরমেশ্বরের উদ্দেশে, তাদের আরাধ্য ঈশ্বরের উদ্দেশে হোমবলি ও ভক্ষ্য নৈবেদ্য নিবেদন করে, সেইজন্য তাদের পবিত্র হতে হবে।
{21:7} তারা কোন বারবণিতা বা ধর্ষিতা নারীকে বিবাহ করতে পারবে না। স্বামী পরিত্যক্তা নারীকেও তারা বিবাহ করবে না, কেননা পুরোহিত তার ঈশ্বরের উদ্দেশে পবিত্রীকৃত।
{21:8} তোমরা তাকে পবিত্র রাখবে, কেননা সে তোমাদের ঈশ্বরের উদ্দেশে ভক্ষ্য নৈবেদ্য নিবেদন করে। তোমরা তাকে পবিত্র বলে গণ্য করবে, কারণ আমি প্রভু পরমেশ্বর তোমাদের পবিত্র করি, আমি পবিত্র।
{21:9} যদি কোন পুরোহিতের কন্যা বারবণিতার বৃত্তি গ্রহণ করে নিজেকে অশুচি করে তাহলে তার পিতাও অশুচি হবে। সেই কন্যাকে আগুনে পুড়িয়ে মারতে হবে।
{21:10} পুরোহিত সম্প্রদায়ের মধ্যে যে প্রধান, যার মস্তকে অভিষেকের তেল সিঞ্চন করা হয়েছে, যে পবিত্র বস্ত্রাদি পরিধান করার জন্য অভিষিক্ত হয়েছে, সে মাথার কেশ অবিন্যস্ত রাখবে না বা পরণের বসন ছিঁড়বে না। সে কোন মৃতদেহের সান্নিধ্যে যাবে না এবং নিজের পিতা বা মাতার জন্যও অশৌচ পালন করবে না।
{21:11} সে মন্দির ছেড়ে বাইরে যাবে না এবং আপন ঈশ্বরের মন্দির অপবিত্র করবে
{21:12} না। কারণ সে ঈশ্বরনির্দিষ্ট অভিষেক তৈল সিঞ্চনে পবিত্রীকৃত হয়েছে। আমি প্রভু পরমেশ্বর।
{21:13} সে কেবলমাত্র কুমারী কন্যার পাণিগ্রহণ করতে পারবে।
{21:14} বিধবা, স্বামী পরিত্যক্তা, ধর্ষিতা কিংবা বারবণিতাকে সে বিবাহ করতে পারবে না। সে স্বজাতীয়া কোন কুমারীকে পত্নীরূপে গ্রহণ করবে।
{21:15} স্বজাতীয়দের মধ্যে তার বংশধরদের হেয় করার মত কোন কাজ সে করবে না, কেননা আমি প্রভু পরমেশ্বর তাকে পবিত্র করেছি।
{21:16} প্রভু পরমেশ্বর মোশিকে বললেন,
{21:17} তুমি হারোণকে বল, তার বংশধরদের মধ্যে যার শরীরে খুঁত থাকবে সে যেন কোন কালে ঈশ্বরের উদ্দেশে ভক্ষ্য নৈবেদ্য নিবেদন না করে।
{21:18} যে ব্যক্তির কোন খুঁত আছে সে বেদীর কাছে যাবে না। অন্ধ, খঞ্জ, বিকৃতবদন, বিকলাঙ্গ,
{21:19} যার হাত কি পা ভাঙ্গা,
{21:20} কুঁজো, বামন, চক্ষুরোগগ্রস্ত, খোসপাঁচড়া কি শ্বেতীরোগাক্রান্ত, নপুংসক,
{21:21} ইত্যাদি খুঁতবিশিষ্ট কোন পুরুষ পুরোহিত হারোণের বংশধরদের মধ্যে থাকলে, সে প্রভু পরমেশ্বরের উদ্দেশে নৈবেদ্য উৎসর্গ করতে বেদীর কাছে যাবে না। খুঁত থাকার জন্য সে ঈশ্বরের উদ্দেশে ভক্ষ্য নৈবেদ্য নিবেদন করতে পারবে না।
{21:22} কিন্তু সে তার ঈশ্বরের উদ্দেশে নিবেদিত ভোগ্য বস্তু, পবিত্র এবং মহাপবিত্র প্রসাদ ভক্ষণ করতে পারবে।
{21:23} কিন্তু সে পবিত্র স্থানের পর্দা বা বেদীর কাছে যেতে পারবে না, কেননা তার খুঁত আছে। সে আমার পবিত্র পীঠস্থান অপবিত্র করবে না, কারণ আমি প্রভু পরমেশ্বর সেই স্থান পবিত্র করেছি।
{21:24} হারোণকে ও তাঁর পুত্রদের এবং ইসরায়েলীদের সকলকে মোশি এই সব কথা জানালেন।
{i22:1} ঈশ্বরের উদ্দেশে নিবেদিত বস্তুর পবিত্রতা
{22:1} প্রভু পরমেশ্বর মোশিকে বললেন,
{22:2} তুমি হারোণ ও তার পুত্রদের বল, ইসরায়েলীরা যে সব পবিত্র বস্তু আমার উদ্দেশে উৎসর্গ করে, সেগুলি তারা যেন সাবধানে রাখে এবং আমার পবিত্র নাম অপবিত্র না করে। আমি প্রভু পরমেশ্বর।
{22:3} তুমি তাদের বল, পুরুষানুক্রমে তাদের বংশের কেউ যদি অশুচি অবস্থায় ইসরায়েলী সমাজ কর্তৃক প্রভু পরমেশ্বরের উদ্দেশে উৎসর্গিত পবিত্র বস্তুর সান্নিধ্যে যায়, তাহলে সেই ব্যক্তি আমার সম্মুখ থেকে উচ্ছিন্ন হবে। আমি প্রভু পরমেশ্বর।
{22:4} হারোণের বংশধরদের মধ্যে কেউ যদি কুষ্ঠ বা প্রমেহ রোগাক্রান্ত হয়, তাহলে সে শুচি না হওয়া পর্যন্ত প্রসাদ গ্রহণ করতে পারবে না। মৃতদেহ সংশ্লিষ্ট কোন বস্তুর সংস্পর্শে যে অশুচি হয়েছে বা যার বীর্যস্খলন হয়েছে,
{22:5} কিম্বা অশুচি কীটপতঙ্গের স্পর্শে বা অশৌচগ্রস্ত কোন ব্যক্তির সংস্পর্শে যে অশুচি হয়েছে,
{22:6} সেই ব্যক্তি সন্ধ্যা পর্যন্ত অশুচি থাকবে এবং স্নান না করে সে প্রসাদ গ্রহণ করতে পারবে না।
{22:7} সূর্যাস্তের পর সে শুচি হবে, তখন সে প্রসাদ গ্রহণ করবে, কারণ তা-ই তার খাদ্য।
{22:8} মৃত বা বন্যজন্তুর দ্বারা নিহত কোন পশুর মাংস ভক্ষণ করে পুরোহিত নিজেকে অশুচি করবে না। আমি প্রভু পরমেশ্বর।
{22:9} পুরোহিতেরা আমার নির্দেশ পালন করবে, নচেৎ তারা দোষী হবে এবং আমার নাম কঙ্কলিত করার জন্য তাদের মৃত্য হবে। আমি প্রভু পরমেশ্বর, আমিই তাদের পবিত্র করেছি।
{22:10} অন্য কোন লোক এই পবিত্র প্রসাদ গ্রহণ করতে পারবে না। পুরোহিতের কোন বিদেশী অতিথি কিম্বা বেতনভোগী কর্মচারী এই পবিত্র প্রসাদ গ্রহণ করতে পারবে না।
{22:11} কিন্তু পুরোহিত অর্থমূল্যে কোন লোককে কিনে থাকলে সেই ক্রীতদাস তা ভোজন করতে পারবে।
{22:12} ভিন্ন গোত্রের লোকের সঙ্গে যদি পুরোহিতের কন্যার বিবাহ হয়, তবে সেও পবিত্র প্রসাদ গ্রহণ করতে পারবে না।
{22:13} কিন্তু পুরোহিতের কন্যা যদি বিধবা কিম্বা স্বামী পরিত্যক্তা ও নিঃসন্তান হয় এবং সে যদি আবার পিত্রালয়ে ফিরে এসে বাল্যকালের মতই বসবাস করে তাহলে সে পৈতৃক অন্ন গ্রহণ করতে পারবে। কিন্তু অন্য গোত্রের কোন লোক তা ভোজন করতে পারবে না।
{22:14} যদি কেউ ভুলবশতঃ পবিত্র প্রসাদ ভোজন করে তাহলে সে পবিত্র প্রসাদ এবং এক পঞ্চমাংশের মূল্য পুরোহিতকে দেবে।
{22:15} ইসরায়েলী প্রভু পরমেশ্বরের উদ্দেশে যে সব পবিত্র নৈবেদ্য উৎসর্গ করবে, পুরোহিতরা তা অপবিত্র করবে না।
{22:16} তারা কোন লোককে পবিত্র প্রসাদ খেতে দিয়ে তাকে অপরাধী ও দণ্ডার্হ করবে না, কেননা আমি প্রভু পরমেশ্বর, আমিই তাদের পবিত্র করেছি।
{22:17} প্রভু পরমেশ্বর মোশিকে বললেন,
{22:18} তুমি হারোণকে, তার পুত্রদের এবং ইসরায়েলীদের বল, ইসরায়েলী কিংবা ইসরায়েলীদের মধ্যে প্রবাসী কোন ব্যক্তি যদি মানত শোধের জন্য কিংবা স্বেচ্ছায় প্রভু পরমেশ্বরের উদ্দেশে হোমবলি উৎসর্গ করতে চায়,
{22:19} তবে তা যাতে গ্রাহ্য হয় তার জন্য তোমরা গরু, ভেড়া কিম্বা ছাগলের পাল থেকে নিখুঁত পুং জাতীয় পশু উৎসর্গ করবে।
{22:20} তোমরা খুঁতবিশিষ্ট কোন কিছু উৎসর্গ করবে না, তাহলে তা তোমাদের পক্ষে গ্রাহ্য হবে না।
{22:21} কোন লোক যদি মানত শোধের জন্য কিম্বা স্বেচ্ছায় তার গরু ভেড়ার পাল থেকে স্বস্ত্যয়ন বলি উৎসর্গ করে, তাহলে তা যাতে গ্রাহ্য হয় তার জন্য সেটি নিখুঁত হওয়া আবশ্যক।
{22:22} অন্ধ, অকেজো, অঙ্গহীন, ক্ষতগ্রস্ত, শ্বেতী বা চর্মরোগাক্রান্ত কোন পশু তোমরা প্রভু পরমেশ্বরের উদ্দেশে উৎসর্গ করবে না এবং এই ধরণের কোন পশু প্রভু পরমেশ্বরের উদ্দেশে হোমের জন্য বেদীর উপরে স্থাপন করবে না।
{22:23} অস্বাভাবিক অঙ্গপ্রত্যঙ্গ বিশিষ্ট কোন বৃষ বা মেষ তোমরা স্বেচ্ছাপ্রদত্ত অর্ঘ্যস্বরূপ উৎসর্গ করতে পার কিন্তু মানত শোধের জন্য তা গ্রাহ্য হবে না।
{22:24} বিকৃত যৌনাঙ্গ বিশিষ্ট কোন পশু তোমরা প্রভু পরমেশ্বরের উদ্দেশে হোমবলিরূপে উৎসর্গ করবে না। এইরূপ বলিদান তোমাদের দেশে নিষিদ্ধ হবে।
{22:25} বিদেশীদের কাছ থেকে এই ধরণের কোন পশু সংগ্রহ করেও তোমরা তোমাদের ঈশ্বরের উদ্দেশে ভক্ষ্য নৈবেদ্য নিবেদন করবে না। কারণ তাদের অঙ্গ খুঁত বিশিষ্ট এবং এই খুঁতের জন্য তা তোমাদের স্বপক্ষে গ্রাহ্য হবে না।
{22:26} প্রভু পরমেশ্বর মোশিকে আরও বললেন,
{22:27} গরু, ভেড়া কিম্বা ছাগলের বাচ্চা হলে সাতদিন সেটি তার মায়ের কাছে থাকবে। অষ্টম দিনে সেটি প্রভু পরমেশ্বরের উদ্দেশে হোমবলির জন্য গ্রাহ্য হবে।
{22:28} কোন গাভী কিম্বা মেষী এবং তার শাবককে একই দিনে হনন করবে না।
{22:29} প্রভু পরমেশ্বরের উদ্দেশে তোমরা যখন কৃতজ্ঞতা নিবেদনের বলি উৎসর্গ করবে, তখন তা যাতে গ্রাহ্য হয় সেইভাবে উৎসর্গ করবে।
{22:30} সেই দিনই সেই বলির প্রসাদ ভক্ষণ করতে হবে, পরের দিন সকাল পর্যন্ত তার কিছুই অবশিষ্ট রাখবে না। আমি প্রভু পরমেশ্বর,
{22:31} অতএব তোমরা আমারই নির্দেশ পালন করবে।
{22:32} তোমরা আমার পবিত্র নাম কলঙ্কিত করবে না। ইসরায়েলীরা আমাকে পবিত্র বলে স্বীকার করবে। আমি প্রভু পরমেশ্বর, আমিই তোমাদের পবিত্র করেছি,
{22:33} এবং তোমাদের আরাধ্য ঈশ্বর হওয়ার জন্য আমিই তোমাদের মিশর থেকে উদ্ধার করে এনেছি, আমিই প্রভু পরমেশ্বর।
{i23:1} বিভিন্ন পর্ব পালনের বিধি
{23:1} প্রভু পরমেশ্বর মোশিকে বললেন,
{23:2} তুমি ইসরায়েলীদের বল, তোমরা আমার নির্দেশিত যে পর্বগুলি প্রভু পরমেশ্বরের উদ্দেশে পালনীয় পবিত্র উৎসব বলে ঘোষণা করবে, সেগুলি এই:
{23:3} সপ্তাহের ছয়দিন তোমরা কাজ করবে, কিন্তু সপ্তম দিন বিশ্রামের জন্য পবিত্র বিশ্রাম দিবস। এই দিনে পবিত্র সমাবেশ অনুষ্ঠিত হবে এবং তোমরা কোন কাজ করবে না। তোমাদের দেশের সর্বত্র এই দিন প্রভু পরমেশ্বরের উদ্দেশে বিশ্রাম দিবসরূপে পালন করবে।
{23:4} তোমরা প্রভু পরমেশ্বরের নির্দেশিত যে সব পর্ব উপলক্ষে নির্দিষ্ট সময়ে পবিত্র সমাবেশ আহ্বান করবে, সেগুলি যথাক্রমে এই:
{i23:5} তারণোৎসব ও খামিরবিহীন রুটির উৎসব ( গণনা 28:16-25 )
{23:5} প্রথম সন্ধ্যায় প্রভু পরমেশ্বরের নির্দেশিত তারণোৎসব অনুষ্ঠিত হবে।
{23:6} এই মাসেরই পনেরো তারিখে প্রভু পরমেশ্বরের নির্দেশিত খামিরবিহীন রুটির পর্ব পালিত হবে। সাতদিন তোমরা খামিরবিহীন রুটি খাবে।
{23:7} প্রথম দিনে তোমাদের পবিত্র সমাবেশ অনুষ্ঠিত হবে এবং সেদিন তোমরা কোন শ্রমসাধ্য কাজ করবে না।
{23:8} সাতদিন তোমরা প্রভু পরমেশ্বরের উদ্দেশে হোম নৈবেদ্য উৎসর্গ করবে। সপ্তম দিনে পবিত্র সমাবেশ অনুষ্ঠিত হবে এবং সেদিন তোমরা কোন শ্রমসাধ্য কাজ করবে না।
{23:9} প্রভু পরমেশ্বর মোশিকে বললেন,
{23:10} তুমি ইসরায়েলীদের বল, আমি তোমাদের যে দেশ দেব সেই দেশে গিয়ে তোমরা যখন শস্য আহরণ করবে, তখন সংগৃহীত শস্যের প্রথম আঁটিটা পুরোহিতের কাছে নিয়ে যাবে।
{23:11} পুরোহিত প্রভু পরমেশ্বরের সাক্ষাতে সেই আঁটি আরতি করে নিবেদন করবে, যেন তা তোমাদের অনুকুলে গ্রাহ্য হয়। বিশ্রাম দিবসের পরের দিন পুরোহিত তা আরতি করে নিবেদন করবে।
{23:12} যে দিন তোমরা ঐ শস্যের আঁটি আরতি করে নিবেদন করবে, সেই দিন প্রভু পরমেশ্বরের উদ্দেশে হোমের জন্য এক বছর বয়সের একটি নিখুঁত মেষ শাবকও উৎসর্গ করবে,
{23:13} এবং সেই সঙ্গে এক এফার দশ ভাগের দুই ভাগ পরিমাণ ময়দা তেলের সঙ্গে মিশিয়ে ভোগ নিবেদন করবে। প্রভু পরমেশ্বরের উদ্দেশে সৌরভজনক নৈবেদ্যরূপে সেই ভোগ হোমানলে উৎসর্গ করবে। এর সঙ্গে পানীয় নৈবেদ্যরূপে এক হিনের চতুর্থাংশ পরিমাণ দ্রাক্ষারস উৎসর্গ করবে।
{23:14} তোমরা তোমাদের ঈশ্বরের উদ্দেশে যতদিন না এই অর্ঘ্য নিবেদন কর, ততদিন সেই শস্য থেকে তৈরী রুটি, ভাজা শস্য কিম্বা পাকা সীম খাবে না। তোমাদের দেশের সর্বত্র এই বিধি তোমরা পুরুষানুক্রমে চিরকাল পালন করবে।
{i23:15} শস্যোৎসর্গ পর্ব ও সাত সপ্তাহের পর্ব ( গণনা 28:26-31 )
{23:15} তোমরা এই বিশ্রাম দিবসের পরের দিন থেকে, অর্থাৎ শস্যের আঁটি আরতি করে নিবেদন করার দিন থেকে আরম্ভ করে পুরোপুরি সাতটি বিশ্রাম দিবস গণনা করবে।
{23:16} এই ভাবে সপ্তম বিশ্রাম দিবসের পরের দিন পর্যন্ত তোমরা পঞ্চাশ দিন গণনা করে প্রভু পরমেশ্বরের উদ্দেশে নবান্নের ভোগ নিবেদন করবে।
{23:17} তোমরা নিজেদের বাড়ি থেকে এক এফার দশ ভাগের দুই ভাগ পরিমাণ মিহি ময়দার দুটি রুটি খামির মিশিয়ে তৈরী করে প্রভু পরমেশ্বরের সাক্ষাতে আরতি করে নিবেদন করার জন্য আনবে। তা-ই হবে প্রভু পরমেশ্বরের উদ্দেশে নিবেদিত প্রথম ফসল।
{23:18} সেই রুটির সঙ্গে এক বছর বয়সের সাতটি নিখুঁত মেষ শাবক, একটি জোয়ান বৃষ ও দুটি মেষ উৎসর্গ করবে। এগুলি হবে প্রভু পরমেশ্বরের উদ্দেশে হোমবলি এবং এর সঙ্গে যে ভোগ ও পানীয় নৈবেদ্য তা সবই হবে প্রভুর উদ্দেশে হোমানলে উৎসর্গিত সৌরভজনক নৈবেদ্য।
{23:19} এর পর তোমরা প্রায়শ্চিত্ত বলিস্বরূপ একটি ছাগ এবং স্বস্ত্যয়ন বলিস্বরূপ এক বছর বয়সের দুটি মেষ শাবক উৎসর্গ করবে।
{23:20} পুরোহিত প্রথম ফসলের রুটির সঙ্গে মেষ শাবক দুটি প্রভু পরমেশ্বরের সাক্ষাতে আরতি করে নিবেদন করবে। সে তা প্রভুর উদ্দেশে পবিত্র বলে গণ্য করবে।
{23:21} তোমরা সেদিন পবিত্র সমাবেশ আহ্বান করবে এবং সেদিন শ্রমসাধ্য কোন কাজ করবে না। দেশের সর্বত্র তোমরা এই নিয়ম পুরুষানুক্রমে চিরকাল পালন করবে।
{23:22} ফসল কাটার সময় তোমরা ক্ষেতের সীমানার ফসল নিঃশেষে কাটবে না এবং ফসল কাটার পর ঝরে পড়া শীষ কুড়াবে না। গরীব দুঃখী ও প্রবাসীদের জন্য তা ছেড়ে দেবে। আমি প্রভু পরমেশ্বর, তোমাদের আরাধ্য ঈশ্বর।
{i23:23} তুরীধ্বনির পর্ব ( গণনা 29:1-6 )
{23:23} প্রভু পরমেশ্বর মোশিকে বললেন,
{23:24} তুমি ইসরায়েলীদের বল, সপ্তম মাসের প্রথম দিনটি তোমরা বিশেষ পবিত্র বিশ্রাম দিবসরূপে পালন করবে। ঐ দিনটিকে স্মরণীয় করে রাখার জন্য তোমরা তুরীধ্বনি দেবে এবং ঐ দিনে তোমাদের পবিত্র সমাবেশ অনুষ্ঠিত হবে।
{23:25} ঐ দিন তোমরা কোন শ্রমসাধ্য কাজ করবে না এবং প্রভু পরমেশ্বরের উদ্দেশে হোমবলি নৈবেদ্য উৎসর্গ করবে।
{23:26} প্রভু পরমেশ্বর মোশিকে বললেন,
{23:27} সপ্তম মাসের দশম দিন প্রায়শ্চিত্ত দিবস। সেদিন তোমাদের পবিত্র সমাবেশ অনুষ্ঠিত হবে। তোমরা উপবাস করবে এবং প্রভু পরমেশ্বরের উদ্দেশে হোম নৈবেদ্য উৎসর্গ করবে।
{23:28} সেদিন তোমরা কোন কাজ করবে না, কারণ তোমাদের আরাধ্য ঈশ্বর প্রভু পরমেশ্বরের সাক্ষাতে তোমাদের প্রায়শ্চিত্তের জন্য তা প্রায়শ্চিত্ত দিবসরূপে উদযাপিত হবে।
{23:29} সেদিন যে উপবাস না করবে, সে সমাজচ্যুত হবে।
{23:30} আর সেদিন কোন লোক কাজ করলে আমি তাকে তার স্বজাতীয়দের মধ্য থেকে উচ্ছেদ করব।
{23:31} তোমরা কোন কাজ করবে না, তোমাদের বসতির সর্বত্র এই বিধি পুরুষানুক্রমে চিরকাল পালন করবে।
{23:32} সেদিন হবে তোমাদের পবিত্র বিশ্রাম দিবস। সেদিন তোমরা উপবাস করবে। মাসের নবম দিনের সন্ধ্যা থেকে পরের দিনের সন্ধ্যা পর্যন্ত তোমরা এই বিশ্রাম দিবস পালন করবে।
{i23:33} কুটিরোৎসব ( যাত্রা 27:20-21 )
{23:33} প্রভু পরমেশ্বর মোশিকে বললেন,
{23:34} তুমি ইসরায়েলীদের বল, সপ্তম মাসের পনেরো তারিখ থেকে সাত দিন প্রভু পরমেশ্বরের নির্দেশিত কুটিরোৎসব পালিত হবে।
{23:35} প্রথম দিন পবিত্র সমাবেশ অনুষ্ঠিত হবে এবং সেদিন তোমরা শ্রমসাধ্য কোন কাজ করবে না।
{23:36} সাত দিন তোমরা প্রভু পরমেশ্বরের উদ্দেশে হোম নৈবেদ্য উৎসর্গ করবে। অষ্টম দিনে আবার পবিত্র সমাবেশ অনুষ্ঠিত হবে এবং প্রভু পরমেশ্বরের উদ্দেশে তোমরা হোম নৈবেদ্য উৎসর্গ করবে। এটি পবিত্র সমাবেশের দিন সুতরাং তোমরা কোন শ্রমসাধ্য কাজ করবে না।
{23:37} এইগুলিই প্রভু পরমেশ্বরের নির্দেশিত পর্ব। এই সমস্ত পর্বের সময় তোমরা পবিত্র সমাবেশ আহ্বান করবে এবং নির্দিষ্ট দিনে প্রভু পরমেশ্বরের উদ্দেশে যথাবিহিত হোম নৈবেদ্য, হোমবলি, ভক্ষ্য নৈবেদ্য, বলিদান এবং পানীয় নৈবেদ্য উৎসর্গ করবে।
{23:38} প্রভু পরমেশ্বরের নির্দেশিত বিশ্রাম দিবসের এবং তোমাদের নিজেদের জন্য নির্দিষ্ট মানত শোধের নৈবেদ্য এবং স্বেচ্ছাদত্ত নৈবেদ্য ছাড়াও উল্লিখিত অর্ঘ্যসমূহ তোমরা প্রভু পরমেশ্বরের উদ্দেশে নিবেদন করবে।
{23:39} সপ্তম মাসের পনেরো তারিখে ক্ষেতের ফসল সংগ্রহ করার পর তোমরা সাতদিন প্রভু পরমেশ্বরের উদ্দেশে উৎসব করবে। প্রথম এবং অষ্টম দিন হবে পবিত্র বিশ্রাম দিবস।
{23:40} প্রথমদিন তোমরা ভাল ভাল গাছের ফল, খেজুর, পাতা, পাতা-ভরা গাছের ডাল এবং নদীর ধারের বনঝাউ গাছ সংগ্রহ করে তোমাদের আরাধ্য ঈশ্বর প্রভু পরমেশ্বরের সাক্ষাতে সাতদির ধরে আনন্দোৎসব করবে।
{23:41} তোমরা বছরে সাতদিন প্রভু পরমেশ্বরের উদ্দেশে এই উৎসব পালন করবে। এই নিয়ম তোমরা পুরুষানুক্রমে চিরকাল পালন করবে।
{23:42} সপ্তম মাসে তোমরা এই উৎসব পালন করবে। সাতদিন তোমরা পর্ণকুটিরে বাস করবে। এই দেশে জাত ইসরায়েলীদের সকলকেই তখন পর্ণকুটিরে বাস করতে হবে।
{23:43} এর দ্বারা তোমাদের ভাবী বংশধরেরা জানতে পারবে যে আমি ইসরায়েলীদের মিশর থেকে উদ্ধার করে এনে ছাউনিতে বাস করিয়েছিলাম। আমি প্রভু পরমেশ্বর তোমাদের আরাধ্য ঈশ্বর।
{23:44} মোশি ইসরায়েলীদের প্রভু পরমেশ্বরের নির্দেশিত পর্বগুলির কথা জানালেন।
{i24:1} প্রদীপের যত্ন ( যাত্রা 27:20-21 )
{24:1} প্রভু পরমেশ্বর মোশিকে বললেন,
{24:2} তুমি ইসরায়েলীদের এই নির্দেশ দাও, তারা যেন প্রদীপের জন্য জলপাই থেকে বিশুদ্ধ তেল তৈরী করে আনে। ঐ তেলে সর্বক্ষণ প্রদীপ জ্বালানো হবে।
{24:3} সম্মিলন শিবিরের মধ্যে চুক্তি সিন্দুক আড়াল করে রাখা পর্দার সামনে হারোণ সন্ধ্যা থেকে সকাল পর্যন্ত সর্বক্ষণ প্রদীপ জ্বালিয়ে রাখবে। এই নিয়ম পুরুষানুক্রমে চিরকাল পালন করবে।
{24:4} নিখাদ সোনায় তৈরী দীপাধারের উপরে প্রভু পরমেশ্বরের সাক্ষাতে সর্বদা সে ঐ প্রদীপগুলি সাজিয়ে রাখবে।
{i24:5} ঈশ্বরের উদ্দেশে নিবেদিত রুটি
{24:5} তুমি মিহি ময়দা দিয়ে বারোটা রুটি তৈরী করবে, প্রত্যেকটি রুটিতে ময়দার পরিমাণ হবে এক এফার দশ ভাগের দুই ভাগ।
{24:6} তুমি প্রভু পরমেশ্বরের সাক্ষাতে খাঁটি সোনার পাতে ঢাকা টেবিলের উপর দুই সারিতে রুটি সাজিয়ে রাখবে। এক এক সারিতে ছয়খানা করে রুটি থাকবে।
{24:7} প্রত্যেক সারির উপর বিশুদ্ধ সুগন্ধি ধূপ ছড়িয়ে দেবে এবং এই ধূপ রুটির প্রতীকরূপে প্রভু পরমেশ্বরের উদ্দেশে হোমানলে নিবেদিত হবে।
{24:8} পুরোহিত প্রতি বিশ্রাম দিবসে প্রভু পরমেশ্বরের সাক্ষাতে ইসরায়েলীদের পক্ষ হয়ে এই রুটি সাজিয়ে রাখবে। এই বিধি চিরকাল পালনীয়।
{24:9} এই রুটি হারোণ ও তার পুত্রদের প্রাপ্য হবে, কোন পবিত্র স্থানে বসে তারা এই রুটি আহার করবে কারণ তা প্রভু পরমেশ্বরের উদ্দেশে নিবেদিত পবিত্র নৈবেদ্যের মহাপবিত্র অংশ। এই অংশ চিরকাল তাদেরই প্রাপ্য হবে।
{i24:10} ঈশ্বরনিন্দা ও হিংসাত্মক আচরণের দণ্ড বিধান
{24:10} শালোমীৎ নামে এক ইসরায়েলী মহিলা ছিল। সে দান বংশীয় দিব্রির কন্যা। শালোমীতের স্বামী ছিল মিশরী। এদের এক পুত্র একদিন ইসরায়েলী ছাউনির আর
{24:11} একজন ইসরায়েলীর সঙ্গে ঝগড়া করছিল। সেই সময় সে প্রভু পরমেশ্বরের নামে নিন্দা আর গালিগালাজ করায় লোকে তাকে ধরে মোশির কাছে নিয়ে গেল।
{24:12} প্রভু পরমেশ্বরের কাছ থেকে সুস্পষ্ট নির্দেশ পাওয়ার অপেক্ষায় তাকে আটক করে রাখা হল।
{24:13} প্রভু পরমেশ্বর মোশিকে বললেন,
{24:14} ঈশ্বর নিন্দাকারী ঐ লোকটাকে ছাউনির বাইরে নিয়ে যাও। যারা তার কথা শুনেছে তারা সকলে তার মাথায় হাত রাখুক এবং সমগ্র সমাজ তাকে পাথর ছুঁড়ে মেরে ফেলুক।
{24:15} তুমি ইসরায়েলীদের বল, কেউ যদি ঈশ্বর সম্পর্কে কোন নিন্দাবাক্য উচ্চারণ করে তবে সে নিজের পাপের জন্য দায়ী হবে।
{24:16} প্রভু পরমেশ্বরের নামে যে নিন্দা করবে তার অবশ্যই প্রাণদণ্ড হবে। সমগ্র সমাজ তাকে পাথর ছুঁড়ে মেরে ফেলবে। বিজাতীয় হোক বা স্বজাতীয় হোক, সেই পবিত্র নামের অপবাদ যে করবে তার অবশ্যই প্রাণদণ্ড হবে।
{24:17} নরহত্যা করলে তার অবশ্যই প্রাণদণ্ড হবে।
{24:18} যদি কেউ পশুহত্যা করে তাহলে সে ক্ষতিপূরণ দেবে। প্রাণের পরিবর্তে প্রাণ দিতে হবে।
{24:19} কোন ব্যক্তি তার প্রতিবেশীর অঙ্গহানি করলে তারও সেই রকম অঙ্গহানি করা হবে।
{24:20} অঙ্গহানির বদলে অঙ্গহানি, চোখের বদলে চোখ এবং দাঁতের বদলে দাঁত। অন্যের অঙ্গহানি যেভাবে করা হয়েছে ঠিক সেই ভাবে তারও অঙ্গহানি করা হবে।
{24:21} যে ব্যক্তি পশু হত্যা করবে সে তার জন্য ক্ষতিপূরণ দেবে, কিন্তু যে নরহত্যা করবে তার প্রাণদণ্ড হবে।
{24:22} স্বজাতীয় বিজাতীয় উভয়ের জন্যই তোমাদের বিধান এক হবে। আমি প্রভু পরমেশ্বর, তোমাদের আরাধ্য ঈশ্বর।
{24:23} মোশি ইসরায়েলীদের কাছে এই সমস্ত কথা বললেন। তখন তারা মোশিকে দেওয়া প্রভু পরমেশ্বরের নির্দেশ অনুযায়ী ঈশ্বরনিন্দাকারী ঐ ব্যক্তিকে ছাউনির বাইরে নিয়ে গিয়ে পাথর মেরে হত্যা করল।
{i25:1} বিরতি বর্ষ এবং জুবিলি বর্ষ সংক্রান্ত বিধি
{25:1} প্রভু পরমেশ্বর সিনাই পর্বতে মোশিকে বললেন,
{25:2} তুমি ইসরায়েলীদের বল, আমি তোমাদের যে দেশ দেব, সেই দেশে তোমরা যাওয়ার পর সেখানকার ভূমিকে প্রভু পরমেশ্বরের সম্মানে বিরতি দিতে হবে।
{25:3} ছয় বছর তোমরা নিজেদের জমিতে বীজ বপন করবে এবং আঙুর লতা ছাঁটবে ও তার ফল সংগ্রহ করবে।
{25:4} কিন্তু সপ্তম বছর জমির বিশ্রামের জন্য হবে বিরতির বছর। প্রভু পরমেশ্বরের সম্মানে সেই বছর বিরতির কাল হবে। তখন তোমরা ক্ষেতে বীজ বপন করবে না ও আঙুর লতা ছাঁটবে না।
{25:5} ক্ষেতে আপনা থেকে যে ফসল উৎপন্ন হবে তা তোমরা কাটবে না কিম্বা আছাঁটা আঙুর লতার ফল সংগ্রহ করবে না। কারণ সেই বছর জমির বিরতির বছর।
{25:6} তোমাদের এবং তোমাদের দাসদাসী, মজুর ও তোমাদের সঙ্গে বসবাসকারী বিদেশীদের খাদ্য সংস্থানের জন্যই জমির এই বিরাম।
{25:7} তোমাদের পশুপাল ও দেশের বন্যপশুদের জন্যও তা খাদ্য জোগাবে।
{25:8} তোমরা সাতটি বিরতির বর্ষ, অর্থাৎ সাতগুণ সাত বছর গণনা করবে। তোমাদের হিসাব মত সাতগুণ সাতটি বিরতির বর্ষে উনপঞ্চাশ বছর হবে।
{25:9} তখন সপ্তম মাসের দশম দিনে-প্রায়শ্চিত্ত দিবসে তোমরা সারা দেশে তূরী বাজিয়ে ঘোষণা করবে।
{25:10} পঞ্চাশৎতম বর্ষকে তোমরা পবিত্র বলে গণ্য করবে এবং দেশের সকল লোকের কাছে মুক্তির বার্তা ঘোষণা করবে। সেই বছর তোমাদের জুবিলি উৎসব (তূরী ধ্বনির উৎসব) হবে এবং তোমরা প্রত্যেকে নিজেদের পৈতৃক সম্পত্তির অধিকার ফিরে পাবে এবং নিজ নিজ গোষ্ঠীতে ফিরে যেতে পারবে।
{25:11} পঞ্চাশৎতম বর্ষ হবে তোমাদের জুবিলির বর্ষ। এই বছর তোমারা জমিতে বীজ বুনবে না বা নিজে থেকে উৎপন্ন ফসল কাটবে না ও আছাঁটা আঙুর লতার ফলও সংগ্রহ করবে না।
{25:12} কারণ তা জুবিলির অন্তর্গত, তোমরা তা পবিত্র বলে গণ্য করবে। তবে ক্ষেতে উৎপন্ন ফসল তোমরা ভোগ করতে পারবে।
{25:13} জুবিলির বছরে তোমরা নিজ নিজ সম্পত্তির অধিকার ফিরে পাবে।
{25:14} তোমরা স্বজাতীয় কোন লোকের কাছে যদি কিছু বিক্রি কর বা স্বজাতীয়ের কাছ থেকে কিছু কেনো, তবে কেউ কাউকে ঠকাবে না।
{25:15} তোমরা জুবিলির পরবর্তী বছরের সংখ্যা হিসাব করে স্বজাতীয়ের কাছ থেকে সম্পত্তি কিনবে এবং ফসল উৎপাদনের বছর হিসাব করে তা বিক্রি করবে।
{25:16} বছরের সংখ্যা বেশী হলে মূল্য বেশী হবে এবং বছরের সংখ্যা কম হলে মূল্যও কম হবে। কারণ বিক্রেতা ফসল উৎপাদনের বছরের সংখ্যা হিসাব করে সম্পত্তি বিক্রি করবে।
{25:17} তোমরা কেউ কাউকে ঠকাবে না এবং তোমাদের আরাধ্য ঈশ্বরকে সম্ভ্রম করবে, কেননা আমি প্রভু পরমেশ্বর, তোমাদের আরাধ্য ঈশ্বর।
{25:18} তোমরা আমার বিধি অনুযায়ী আচরণ করবে এবং আমার অনুশাসনগুলি সতর্কভাবে পালন করবে। তাহলে তোমরা নিরাপদে দেশে বাস করতে পারবে।
{25:19} জমি হবে সুফলা, তোমরা তার ফসল ভোগ করে তৃপ্ত হবে ও নিরাপদে বাস করবে।
{25:20} তোমরা যদি বল, সপ্তম বছরে ক্ষেতে বীজ বপন না করলে এবং উৎপন্ন ফসল সংগ্রহ না করলে, আমরা কি খাব?
{25:21} সেই জন্য আমি ষষ্ঠ বছরে তোমাদের বিশেষভাবে আশীর্বাদ করব, তার ফলে সেই বছর তিন গুণ ফসল উৎপন্ন হবে।
{25:22} অষ্টম বছরে তোমরা আবার বীজ বপন করবে এবং নবম বছর পর্যন্ত তোমরা পুরানো ফসল ভোগ করবে। নতুন ফসল না হওয়া অবধি তোমরা পুরানো শস্য ভোগ করবে।
{25:23} জমি চিরকালের জন্য কখনও বিক্রি হবে না, কেননা জমির স্বত্ব আমার, আর আমার দৃষ্টিতে তোমরা এ দেশে বসবাসকারী বিদেশী।
{25:24} তোমাদের অধিকৃত দেশের সর্বত্র বিক্রীত জমি পুনরুদ্ধারের সুযোগ দেবে।
{25:25} তোমাদের কোন ভাই যদি দারিদ্র্যের জন্য তার সম্পত্তির কিছু অংশ বিক্রি করে তবে তার নিকটতম আত্মীয়, উদ্ধার করার দায়িত্ব যার উপর ন্যস্ত, সে তার হয়ে সেই বিক্রীত সম্পত্তি পুনরুদ্ধার করবে।
{25:26} যার তেমন কোন আত্মীয় নেই সে যদি অর্থ সংগ্রহ করে নিজেই তা উদ্ধার করতে পারে,
{25:27} তাহলে সে বিক্রির বছর থেকে হিসাব করে বাদবাকী মূল্য ক্রেতাকে ফিরিয়ে দেবে। এই ভাবেই সে নিজ সম্পত্তির অধিকার ফিরে পাবে।
{25:28} যদি সে সম্পত্তি উদ্ধার করতে অপারগ হয় তাহলে সেই বিক্রীত সম্পত্তির অধিকার জুবিলির বছর পর্যন্ত ক্রেতার থাকবে। জুবিলির বছরে তা মুক্ত হবে এবং বিক্রেতা নিজ সম্পত্তির অধিকার ফিরে পাবে।
{25:29} কেউ যদি প্রাচীর ঘেরা সুরক্ষিত কোন নগরের মধ্যে তার বসতবাড়ি বিক্রি করে, তাহলে বিক্রির পরে এক বছরের মধ্যে তা পুনরুদ্ধার করতে পারবে। পুরো এক বছর কাল তার পুনরুদ্ধার করার অধিকার থাকবে।
{25:30} কিন্তু যদি এক বছরের মধ্যে তা পুনরুদ্ধার করা না হয় তাহলে প্রাচীর ঘেরা নগরের মধ্যে সেই বাড়ীতে ক্রেতার স্বত্ব বংশ পরম্পরায় চিরস্থায়ী হবে। জুবিলির বছরেও তা মুক্ত হবে না।
{25:31} কিন্তু প্রাচীর বিহীন জনপদের ঘরবাড়ি দেশের জমিজমার মতই গণ্য হবে এবং তা পুনরুদ্ধার করার অধিকার থাকবে। জুবিলির বছরে তা মুক্ত হবে।
{25:32} কিন্তু লেবি গোষ্ঠীর লোকদের নগরগুলি এবং তাদের অধিকারভুক্ত নগরের ঘরবাড়ি পুনরুদ্ধার করার অধিকার তাদের সর্বদাই থাকবে।
{25:33} লেবি কুলের কেউ যদি তা পুনরুদ্ধার না করে তাহলে সেই বিক্রীত ঘরবাড়ি এবং অধিকারভুক্ত নগর জুবিলির বছরে মুক্ত হয়ে যাবে। ইসরায়েলীদের মধ্যে লেবি গোষ্ঠীর নগরগুলির ঘরবাড়িতে তাদেরই অধিকার থাকবে।
{25:34} তাদের নগর সংলগ্ন চারণভূমি বিক্রি করা চলবে না, কারণ সেখানে তাদের স্বত্ব চিরস্থায়ী।
{25:35} তোমার স্বজাতীয় কোন ভাই যদি গরীব হয়ে পড়ে এবং নিজের ভরণপোষণ করতে না পারে তাহলে তুমি তাকে একজন বিদেশী ও প্রবাসী মনে করে তাকে সাহায্য করবে। সে তোমার সঙ্গেই বাস করবে।
{25:36} তুমি তার কাছ থেকে সুদ বা কোন কিছু বাড়তি আদায় করবে না। তুমি তোমার ঈশ্বরকে ভয় করবে এবং তোমার ভাইকে তোমার সঙ্গেই বেঁচে থাকার সুযোগ দেবে।
{25:37} তুমি তাকে সুদে টাকা ধার দেবে না বা খাদ্যশস্যের জন্য অতিরিক্ত কিছু আদায় করবে না।
{25:38} আমি প্রভু পরমেশ্বর, তোমাদের আরাধ্য ঈশ্বর, আমিই তোমাদের কনান দেশের অধিকার দেওয়ার জন্য এবং তোমাদের আরাধ্য ঈশ্বর হওয়ার জন্য মিশর থেকে তোমাদের উদ্ধার করে এনেছি।
{25:39} তোমার স্বজাতীয় কোন ভাই যদি দারিদ্র্যের জন্য নিজেকে তোমার কাছে বিক্রি করে, তাহলে তুমি তাকে ক্রীতদাসের মত খাটাবে না।
{25:40} সে বেতনভোগী ভৃত্যের মত কিম্বা প্রবাসী ব্যক্তির মত তোমার কাছে থাকবে এবং জুবিলির বছর পর্যন্ত তোমার সেবা করবে।
{25:41} তারপর সে তার পুত্রকন্যাসহ তোমার কাছ থেকে মুক্ত হয়ে নিজের বাড়িতে ফিরে যাবে এবং তার পৈতৃক সম্পত্তি ফিরে পাবে।
{25:42} কারণ তারা আমারই সেবক, আমিই তাদের মিশর থেকে উদ্ধার করে এনেছি, তাদের কাউকে ক্রীতদাসের মত বিক্রি করা চলবে না।
{25:43} তুমি তাদের উপর কঠোর হবে না, তোমার ঈশ্বরকে তুমি ভয় করবে।
{25:44} তোমাদের চারপাশে যে সব জাতি বাস করে তাদের মধ্য থেকে তোমরা দাসদাসী রাখতে পারবে এবং তাদের মধ্য থেকেই তোমরা দাসদাসী ক্রয় করবে।
{25:45} তোমাদের মধ্যে যে সব বিদেশী পরিবার বাস করে, তাদের যে সব সন্তান দেশেই জন্মেছে, তাদের মধ্য থেকেও তোমরা দাসদাসী ক্রয় করবে। তারা তোমাদের সম্পত্তি হবে।
{25:46} তোমাদের ভাবী বংশধরেরা উত্তরাধিকার সূত্রে এই দাসদাসীদের পেতে পারে কিম্বা তোমরা নিজেদের দাস হিসাবেও তাদের স্থায়ী ভাবে রাখতে পার, কিন্তু তোমাদের স্বজাতীয় ইসরায়েলীদের মধ্যে কারও উপর তোমরা কঠোর ব্যবহার করবে না।
{25:47} তোমাদের সঙ্গে বসবাসকারী কোন ভিন্নজাতির মানুষ বা প্রবাসী কেউ যদি ধনবান হয় এবং তার প্রতিবেশী তোমার স্বজাতীয় কোন ভাই যদি দারিদ্রবশতঃ নিজেকে সেই ভিন্নজাতি বা প্রবাসী ব্যক্তি বা তার পরিবারের কোন লোকের কাছে বিক্রি করে,
{25:48} তাহলে বিক্রীত হওয়ার পরেও সে মুক্ত করতে পারবে।
{25:49} তার পিতৃব্য কিম্বা পিতৃব্যের পুত্র তাকে মুক্ত করবে। কিংবা তার গোষ্ঠীভুক্ত নিকট কোন আত্মীয় তাকে মুক্ত করবে। অথবা সে যদি অর্থ সংগ্রহ করতে পারে, তাহলে নিজেই নিজেকে মুক্ত করবে।
{25:50} তখন তার বিক্রির বছর থেকে জুবিলির বছর পর্যন্ত হিসাব করে ক্রেতার সঙ্গে তার মূল্য স্থির করতে হবে। ক্রেতার কাছে সে যতদিন থাকবে ততদিন তাকে বেতনভোগী ভৃত্যের মত গণ্য করতে হবে।
{25:51} যদি অনেক বছর বাকী থাকে তাহলে সে বছরের সংখ্যার অনুপাতে ক্রয়মূল্য থেকে নিজের মুক্তিপণের মূল্য ফেরত দেবে।
{25:52} যদি জুবিলির বছর আসতে অল্প কয়েক বছর বাকী থাকে, তাহলে সে হিসাব করে সেই কয় বছরের জন্য নিজের মুক্তিপণ ফেরত দেবে।
{25:53} বার্ষিক বেতনের চুক্তিতে নিযুক্ত ভৃত্যের মত সে ক্রেতার কাছে থাকবে। ক্রেতা যেন তার প্রতি কঠোর আচরণ করতে না পারে সেদিকে তোমাকে দৃষ্টি রাখতে হবে।
{25:54} যদি উক্ত উপায়গুলিতে সে মুক্ত হতে না পারে, তবে জুবিলির বছরে সে পুত্রকন্যাসহ মুক্ত হবে।
{25:55} কেননা ইসরায়েলীরা আমার সেবক, তারা আমার দাস, মিশর থেকে আমি তাদের উদ্ধার করে এনেছি। আমি প্রভু পরমেশ্বর তোমাদের আরাধ্য ঈশ্বর।
{i26:1} বাধ্যতার পুরস্কার ( দ্বি.বি. 7:12-24 ; 28:1-14 )
{26:1} তোমরা নিজেদের জন্য কোন প্রতিমা তৈরী করবে না, খোদাই করা কোন প্রতিমূর্তি বা স্তম্ভ স্থাপন করবে না এবং পূজা করার জন্য দেশে কোন খোদাই করা পাথরের মূর্তি রাখবে না। কেননা আমি প্রভু পরমেশ্বর তোমাদের আরাধ্য ঈশ্বর।
{26:2} তোমার আমার নির্দেশিত সাব্বাথ দিনগুলি পালন করবে এবং আমার পীঠস্থানের প্রতি সম্মান প্রদর্শন করবে। জেন, আমিই প্রভু পরমেশ্বর।
{26:3} তোমরা যদি আমার অনুশাসন মেনে চল এবং আমার নির্দেশ পালন কর
{26:4} তাহলে আমি যথাকালে বৃষ্টি দান করব এবং তার ফলে ভূমি শস্য উৎপাদন করবে এবং দেশের বৃক্ষরাজি ফল দান করবে।
{26:5} তোমাদের শস্য ঝাড়াইয়ের কাজ ফল সংগ্রহের সময় পর্যন্ত চলতে থাকবে এবং ফল সংগ্রহের কাজ বীজ বপনের সময় পর্যন্ত চলতে থাকবে। তোমরা ভোজনে পরিতৃপ্ত হবে এবং নিরাপদে দেসে বাস করবে।
{26:6} আমি দেশে শান্তি স্থাপন করব, তোমরা নির্ভয়ে নিদ্রা যাবে। তোমাদের দেশ থেকে হিংস্র জ্ন্তুদের আমি বিতাড়িত করব এবং দেশে কোন যুদ্ধবিগ্রহ হবে না।
{26:7} তোমরা তোমাদের শত্রুদের বিতাড়িত করবে, তোমাদের সঙ্গে যুদ্ধে তারা নিহত হবে।
{26:8} তোমাদের পাঁচজনই তাদের একশো জনকে তাদের বিতাড়িত করতে পারবে এবং একশো জন দশহাজার লোককে পরাস্ত করবে। তোমরা তোমাদের শত্রুদের যুদ্ধে নিহত করবে।
{26:9} আমি তোমাদের প্রতি প্রসন্ন হব এবং তোমাদের সমৃদ্ধশালী ও বহুপ্রজ করব এবং তোমাদের সঙ্গে আমার সম্বন্ধ দৃঢ় করব।
{26:10} তোমরা গোলায় সঞ্চিত শস্য ভোজন করবে এবং নতুন ফসল রাখার জন্য গোলা খালি করে পুরাতন শস্য বার করে আনবে।
{26:11} আমি তোমাদের মধ্যে অধিষ্ঠান করব, তোমাদের দূরে সরিয়ে দেব না।
{26:12} তোমাদেরই মাঝে চলবে আমার আসা যাওয়া।আমি হব তোমাদের ঈশ্বর আর তোমরা হবে আমার প্রজা।
{26:13} আমি প্রভু পরমেশ্বর তোমাদের আরাধ্য ঈশ্বর, আমি মিশর থেকে তোমাদের উদ্ধার করে এনেছি, মিশরীদের দাস হয়ে থাকতে দিই নি। আমিই তোমাদের কাঁধের জোয়াল ভেঙ্গে তোমাদের মাথা উঁচু করে চলবার সুযোগ দিয়েছি।
{i26:14} অবাধ্যতার দণ্ড ( দ্বি.বি. 28:15-68 )
{26:14} যদি তোমরা আমার কথা না শোন, আমার নির্দেশ পালন না কর,
{26:15} যদি আমার অনুশাসন অমান্য কর, আমার শাসনবিধি অবজ্ঞা কর এবং এই ভাবে তোমরা আমার নির্দেশ পালন না করে তোমাদের সঙ্গে স্থাপিত আমার চুক্তি ভঙ্গ কর,
{26:16} তাহলে আমি তোমাদের এই দশা করব: তোমাদের মধ্যে আমি সন্ত্রাস, ক্ষয়রোগ এবং জ্বরের প্রাদুর্ভাব ঘটাব, যার ফলে তোমাদের দৃষ্টি ক্ষীণ হবে এবং জীবনীশক্তি লোপ পাবে। তোমাদের বীজ বপন ব্যর্থ হবে কারণ শত্রু সেই ফসল ভোগ করবে।
{26:17} আমি তোমাদের প্রতি বিমুখ হব, ফলে তোমরা শত্রুদের দ্বারা বিপর্যস্ত হবে। তোমাদের প্রতিপক্ষ তোমাদের উপর আধিপত্য করবে। কেউ তাড়া করলেও তোমরা পালিয়ে যাবে।
{26:18} এর পরেও যদি তোমরা আমার বাক্যে কর্ণপাত না কর তাহলে আমি তোমাদের পাপাচরণের জন্য সাতগুণ বেশী শাস্তি বিধান করব।
{26:19} আমি তোমাদের ক্ষমতার দর্প চূর্ণ করব, তোমাদের আকাশ লোহার মত এবং মাটি পিতলের মত করব।
{26:20} ব্যর্থ হবে তোমাদের শ্রম, তোমাদের ভূমি শস্য উৎপাদন করবে না, দেশের বৃক্ষরাজিও ফল দান করবে না।
{26:21} তবুও যদি তোমরা আমার বিরুদ্ধাচরণ কর, আমার কথা না শোন, তাহলে আমি তোমাদের পাপাচরণের শাস্তি সাতগুণ বেশী দেব।
{26:22} আমি তোমাদের মাঝে হিংস্র জন্তু প্রেরণ করব। তারা তোমাদের সন্তানদের গ্রাস করবে, তোমাদের পশুপাল ধ্বংস করবে এবং তোমাদের জনসংখ্যা হ্রাস করবে। তোমাদের রাজপথগুলি হবে জনহীন।
{26:23} এর পরেও যদি তোমারা আমার বাধ্য না হও এবং আমার বিরুদ্ধাচরণ কর,
{26:24} তাহলে আমিও তোমাদের বিরুদ্ধে যাব এবং তোমাদের পাপের জন্য আমি স্বয়ং তোমাদের সাতগুণ দণ্ড দেব।
{26:25} আমার সঙ্গে স্থাপিত সম্বন্ধের শর্ত ভঙ্গের প্রতিফলস্বরূপ আমি তোমাদের যুদ্ধবিগ্রহে উদ্ব্যস্ত করব। যখন তোমরা নগরে আশ্রয় নেবে আমি তখন তোমাদের মধ্যে মহামারীর প্রার্দুভাব ঘটাব এবং তোমরা শত্রু কবলিত হবে।
{26:26} আমি তোমাদের এমন খাদ্যসঙ্কটের মধ্যে ফেলব যে, দশজন স্ত্রীলোক একটি মাত্র উনুনে রুটি তৈরী করবে এবং ওজন করে তোমাদের রুটি বন্টন করবে। তা খেয়ে তোমাদের পেট ভরবে না।
{26:27} এই পরেও যদি তোমরা আমার কথা না শোন এবং ক্রমাগত আমার বিরুদ্ধতা করতে থাক
{26:28} তাহলে আমিও সক্রোধে তোমাদের বিরুদ্ধাচরণ করব। তোমাদের পাপের জন্য আমি তোমাদের সাতগুণ দণ্ড দেব।
{26:29} নিজেদের পুত্র কন্যাদের মাংস তোমাদের খেতে হবে।
{26:30} আমি উচ্চভূমিতে অবস্থিত তোমাদের দেবালয় ও ধূপবেদীগুলি ধ্বংস করব এবং তোমাদের বিগ্রহ গুলির ধ্বংসাবশেষের উপর তোমাদের মৃতদেহ নিক্ষেপ করব, তোমরা হবে আমার ঘৃণাস্পদ।
{26:31} আমি তোমাদের নগরসমূহ ও মন্দিরগুলি ধ্বংস করব। তোমাদের সুরভি নৈবেদ্যের সৌরভ আমি আঘ্রাণ করব না।
{26:32} তোমাদের দেশ আমি এমন ভাবে বিধ্বস্ত করব যে সেখানে বসবাসকারী তোমাদের শত্রুরা তা দেখে অবাক হবে।
{26:33} তোমাদের আমি নানা জাতির মাঝে বিক্ষিপ্ত করব, উন্মুক্ত তরবারি তোমাদের পিছনে তাড়া করবে, ফলে তোমাদের দেশ হবে বিধ্বস্ত এবং তোমাদের নগরগুলি হবে ধ্বংসস্তূপে পরিণত।
{26:34} তোমরা যতদিন শত্রুদের দেশে নির্বাসনে থাকবে এবং যতদিন তোমাদের দেশ জনহীন থাকবে ততদিন তোমাদের দেশ বিশ্রাম লাভ করবে।
{26:35} যতদিন দেশ জনহীন থাকবে ততদিন দেশের মাটি বিশ্রাম ভোগ করবে ও বিরতি পালন করবে, কারণ তোমরা যখন দেশে ছিলে তখন দেশের মাটিকে বিশ্রাম দাও নি।
{26:36} শত্রুদের দেশে তোমাদের মধ্যে যারা অবশিষ্ট থাকবে, তাদের হৃদয়ে আমি এমন ভীরুতা সঞ্চার করব যে বাতাসে গাছের পাতা ঝরে পড়ার শব্দে তারা ভয় পেয়ে পালাবে। তরবারির সম্মুখ থেকে লোকে যেমন পালায় তেমনি ভাবে তারা পালিয়ে যাবে এবং কেউ তাদের আক্রমণ না করলেও তারা পরাস্ত হবে।
{26:37} কেউ তাদের তাড়া না করলেও তারা পালাতে গিয়ে একজন আরেক জনের উপরে পড়বে। শত্রুদের সম্মুখে দাঁড়াবার ক্ষমতা তাদের থাকবে না।
{26:38} বিভিন্ন জাতির মাঝে তোমাদের অবলুপ্তি ঘটবে। শত্রুকুল তোমাদের গ্রাস করবে।
{26:39} যারা বাকী থাকবে তারা শত্রুদের দেশে নিজেদের ও পিতৃপুরুষদের পাপের জন্য ক্রমেই নিঃশেষ হয়ে যাবে।
{26:40} তাদের স্বীকার করতে হবে যে আমার সঙ্গে স্থাপিত সন্ধির চুক্তি লঙ্ঘন এবং আমার বিরুদ্ধাচরণ করে তারা ও তাদের পিতৃপুরুষেরা অপরাধ করেছে,
{26:41} তাই আমিও তাদের বিরুদ্ধে গিয়ে শত্রুদের দেশে তাদের নির্বাসিত করেছি। তখন তাদের অনমনীয় হৃদয় যদি নম্র হয় এবং নিজেদের কৃত অপরাধের দণ্ড তারা গ্রহণ করে,
{26:42} তাহলে আমি যাকোবের সঙ্গে স্থাপিত আমার সন্ধির কথা স্মরণ করব, ইস্হাক ও অব্রাহামের সঙ্গে স্থাপিত আমার সন্ধির কথাও স্মরণ করব, স্মরণে আনব এই দেশের কথাও।
{26:43} তাদের পরিত্যক্ত এই দেশ তাদের অবর্তমানে বিধ্বস্ত অবস্থায় বিশ্রাম লাভ করবে ও তারাও নিজেদের দণ্ড ভোগ করবে, কারণ তারা আমার অনুশাসন অগ্রাহ্য করেছিল এবং অবজ্ঞা করেছিল আমার বিধি ব্যবস্থাকে।
{26:44} কিন্তু তা সত্ত্বেও তারা যখন শত্রুদের দেশে থাকবে তখন আমি তাদের নিঃশেষে ধ্বংস করব না, কিম্বা তাদের সঙ্গে আমার সম্বন্ধ ভঙ্গ করে তাদের পরিত্যাগ বা অবজ্ঞা করব না, কেননা আমি প্রভু পরমেশ্বর তাদের আরাধ্য ঈশ্বর।
{26:45} আমি যাদের ঈশ্বর হওয়ার জন্য সর্বজাতির সমক্ষে মিশর থেকে উদ্ধার করে এনেছি, তাদের জন্য তাদের পিতৃপুরুষদের সঙ্গে স্থাপিত আমার সন্ধি চুক্তির কথা স্মরণ করব কারণ আমিই প্রভু পরমেশ্বর।
{26:46} সিনাই পাহাড়ে প্রভু পরমেশ্বর মোশির মাধ্যমে তাঁর এবং ইসরায়েলীদের মধ্যে এই সমস্ত অনুশাসন, বিচারবিধি ও বিধান প্রতিষ্ঠিত করলেন।
{i27:1} মানত সংক্রান্ত বিধি
{27:1} প্রভু পরমেশ্বর মোশিকে বললেন,
{27:2} তুমি ইসরায়েলীদের বল, যদি কেউ প্রভু পরমেশ্বরের উদ্দেশে কোন ব্যক্তির জন্য মানত করে, তাহলে তোমাকে সেই ব্যক্তির মূল্য নির্ধারণ করতে হবে।
{27:3} তোমাকে এই ভাবে মূল্য নির্ধারণ করতে হবে: কুড়ি বছর থেকে ষাট বছর পর্যন্ত পুরুষদের মূল্য পবিত্র পীঠস্থানের শেকেল অনুযায়ী পঞ্চাশ শেকেল ওজনের রূপো।
{27:4} যদি নারী হয় তবে তার মূল্য হবে ত্রিশ শেকেল।
{27:5} পাঁচ থেকে কুড়ি বছর বয়স পর্যন্ত পুরুষের মূল্য কুড়ি শেকেল এবং নারীর দশ শেকেল হবে।
{27:6} এক মাস থেকে পাঁচ বছর বয়স পর্যন্ত শিশুর নির্ধারিত মূ্ল্য বালক হলে পাঁচ শেকেল ওজনের রূপো এবং বালিকা হলে তিন শেকেল ওজনের রূপো হবে।
{27:7} ষাট কিংবা ততোধিক বয়সের ব্যক্তির মূল্য পুরুষ হলে পনের শেকেল এবং নারী হলে দশ শেকেল হবে।
{27:8} দারিদ্র্যের জন্য যদি কেউ নির্ধারিত মূল্য দিতে অক্ষম হয় তবে তাকে পুরোহিতের কাছে নিয়ে আসতে হবে এবং পুরোহিত তার মূল্য নির্ধারণ করবে। মানতকারীর সামর্থ্য অনুযায়ী পুরোহিত তার মূল্য স্থির করবে।
{27:9} প্রভু পরমেশ্বরের উদ্দেশে উৎসর্গ করা চলে এমন কোন পশু যদি মানত করা হয়, তবে মানত করা সেই পশুকে পবিত্র গণ্য করতে হবে।
{27:10} মানতকারী ব্যক্তি সেই পশুর বদলে অন্য পশু, মন্দের পরিবর্তে ভাল কিম্বা ভালর পরিবর্তে মন্দ দান করবে না। যদি কোন ভাবে পশু বদল হয়ে যায়, তবে আসল এবং তার পরিবর্ত উভয় পশুই পবিত্র বলে গণ্য হবে।
{27:11} প্রভু পরমেশ্বরের উদ্দেশে বলিরূপে উৎসর্গ করা যায় না এমন কোন অশুচি পশু যদি মানত করা হয়, তবে মানতকারী ব্যক্তি ঐ পশুটিকে পুরোহিতের কাছে নিয়ে আসবে।
{27:12} ঐ পশু ভাল বা মন্দ যাই হোক না কেন, পুরোহিত সেটির মূল্য নির্ধারণ করবে। পুরোহিতের নির্ধারিত মূল্যই চূড়ান্ত হবে।
{27:13} মানতকারী যদি সেটিকে মুক্ত করতে চায় তবে তাকে নির্ধারিত মূল্যের পাঁচ ভাগের এক ভাগ বেশী দিতে হবে।
{27:14} যদি কোন ব্যক্তি তার বাসগৃহ প্রভু পরমেশ্বরের উদ্দেশে পবিত্র বলে গণ্য করার জন্য উৎসর্গ করে তবে সেই গৃহ ভাল হোক বা মন্দ হোক, পুরোহিত তার একটি মূল্য নির্ধারণ করবে। পুরোহিতের নির্ধারণই চূড়ান্ত হবে।
{27:15} যদি উৎসর্গকারী ব্যক্তি তার গৃহ পুনরুদ্ধার করতে চায় তবে তাকে নির্ধারিত মূল্যের এক পঞ্চমাংশ বেশী দিতে হবে। তা হলে তার গৃহ আবার তার হবে।
{27:16} যদি কোন ব্যক্তি উত্তরাধিকারসূত্রে প্রাপ্ত জমির কোন অংশ প্রভু পরমেশ্বরের উদ্দেশে দান করে, তবে সেই জমিতে বপনের জন্য প্রয়োজনীয় বীজের পরিমাণ অনুযায়ী তার মূল্য নির্ধারিত হবে। এক হোমের পরিমাণ যবের মূল্য হবে পঞ্চাশ শেকেল রূপো।
{27:17} যদি সে জুবিলির বছরে তার জমি উৎসর্গ করে তবে তোমার নির্ধারিত মূল্যই হবে চূড়ান্ত।
{27:18} কিন্তু যদি সে জুবিলির বছরের পরে তার জমি দান করে, তাহলে পুরোহিত আগামী জুবিলি পর্যন্ত বছরের সংখ্যা হিসাব করে প্রদেয় রূপোর পরিমাণ স্থির করবে এবং নির্ধারিত মূল্য থেকে সেই পরিমাণ মূল্য বাদ যাবে।
{27:19} দাতা যদি তার জমি পুনরুদ্ধার করতে চায় তাহলে তাকে নির্ধারিত মূল্যের এক পঞ্চমাংশ বেদী দিতে হবে, তাহলে সেই জমি তার হবে।
{27:20} কিন্তু যদি সে ঐ জমি পুনরুদ্ধার না করে অন্য কারও কাছে বিক্রি করে তবে তা আর কখনও উদ্ধার করা যাবে না।
{27:21} জুবিলির বছরে সেই জমি ক্রেতার হাত থেকে মুক্ত হয়ে দেবোত্তর ভূমি রূপে প্রভু পরমেশ্বরের উদ্দেশে পবিত্র বলে গণ্য হবে। সেই জমিতে কেবলমাত্র পুরোহিতের অধিকার থাকবে।
{27:22} উত্তরাধিকারসূত্রে জমি ছাড়া যদি কেউ তার নিজের ক্রীত জমি প্রভু পরমেশ্বরের উদ্দেশে দান করে,
{27:23} তাহলে পুরোহিত জুবিলির বছর পর্যন্ত হিসাব করে তার মূল্য নির্ধারণ করবে এবং সেই ব্যক্তিকে সেই দিন নির্ধারিত মূল্য দিতে হবে। প্রভু পরমেশ্বরের উদ্দেশে তা পবিত্র বলে গণ্য হবে।
{27:24} জুবিলির বছরে সেই জমি বিক্রেতার হাতে অর্থাৎ উত্তরাধিকার সূত্রে সেই জমি যার, তার হাতে ফিরে যাবে।
{27:25} পবিত্র পীঠস্থানের শেকেল অনুযায়ী সমস্ত মূল্য নির্ধারণ করতে হবে। কুড়ি গেরাতে এক শেকেল হবে।
{27:26} প্রথমজাত পশুশাবকসমূহ বিধান অনুযায়ী প্রভু পরমেশ্বরের অধিকারস্বরূপ হওয়ার কেউ সেগুলিকে তাঁর উদ্দেশে দান করতে পারবে না। মেষ বা বৃষ যাই হোক না কেন সেটি প্রভু পরমেশ্বরের।
{27:27} যদি সেই পশু অশুচি হয় তবে তার মালিক নির্ধারিত মূল্যের এক পঞ্চমাংশ বেশী দিয়ে তা মুক্ত করতে পারবে। মুক্ত করা না হলে সেই পশু নির্ধারিত মূল্যে বিক্রি করতে হবে।
{27:28} কোন ব্যক্তি তার সম্পত্তি থেকে মানুষ কি পশু কিংবা উত্তরাধিকারসূত্রে প্রাপ্ত জমির কোন অংশ যদি প্রভু পরমেশ্বরের উদ্দেশে পবিত্র বলে গণ্য হওয়ার জন্য দান করে, তাহলে তা বিক্রি বা পুনরুদ্ধার করা চলবে না। প্রভু পরমেশ্বরের উদ্দেশে নিঃশর্তভাবে উৎসর্গিত সমস্ত বস্তু মহাপবিত্র।
{27:29} এইভাবে কোন মানুষকেও যদি ঈশ্বরের উদ্দেশে উৎসর্গ করা হয়, তবে তাকে মুক্ত করা যাবে না, তাকে বধ করতে হবে।
{27:30} ক্ষেতের ফসল বা গাছের ফল, ভূমিজাত সমস্ত দ্রব্যের দশমাংশ প্রভু পরমেশ্বরের। তাঁর উদ্দেশে এই সমস্ত বস্তু পবিত্র।
{27:31} যদি কেউ তার দেয় দশমাংশের কিছু পরিমাণ পুনরুদ্ধার করতে চায় তবে তাকে তার মূল্যের এক পঞ্চমাংশ বেশী দিতে হবে।
{27:32} গরু কিংবা ভেড়ার পালের দশমাংশ অর্থাৎ রাখালের পাচনবাড়ি দিয়ে গুণতি করা প্রত্যেক দশম পশু প্রভু পরমেশ্বরের উদ্দেশে পবিত্র গণ্য হবে।
{27:33} সেগুলি ভাল কি মন্দ সে বিচার কাউকে করতে হবে না ও তার বদল করাও চলবে না। যদি কোন ভাবে তার বদল হয়ে যায়, তাহলে সেটি এবং তার পরিবর্ত পশুটি উভয়েই পবিত্র বলে গণ্য হবে। তাকে মুক্ত করা যাবে না।
{27:34} সিনাই পাহাড়ে প্রভু পরমেশ্বর মোশির মাধ্যমে ইসরায়েলীদের এই নির্দেশসমূহ দান করলেন।
