{1:1} আমোসের দিব্যদর্শন ও বাণী। আমোস ছিলেন তেকোয়া শহরের একজন মেষপালক। যিহুদীয়ার রাজা উষিয় ও যোয়াশের পুত্র ইসরায়েলের রাজা যারবিয়ামের আমলে ভূমিকম্পের দুবছর আগে ইসরায়েল সম্পর্কে তিনি এই দিব্যদর্শন লাভ করেন।
{1:2} তাঁর উক্তি: সিয়োনে ধ্বনিত হচ্ছে প্রভুর সিংহনাদ, ধ্বনিত হচ্ছে জেরুশালেমে তাঁর বজ্রকণ্ঠ, মেষপালকদের চারণভূমি তাই শোকে ম্লান হয়েছে, কারমেল গিরিশিখর হয়েছে বিশুষ্কপ্রায়।
{i1:3} বিভিন্ন জাতির প্রতি ঐশ্বরিক দণ্ড ঘোষণা সিরিয়া:
{1:3} প্রভু বলছেনঃ দামাস্কাসের অগণিত অপরাধের জন্য আমি প্রত্যাহার করব না তার দণ্ড। লোহার মুষলে তারা পিষ্ট করেছে গিলিয়দ,
{1:4} তাই হসায়েলের প্রাসাদে আমিঅগ্নি নিক্ষেপ করব সেই অগ্নি গ্রাস করবে বেন-হদদের দুর্গশ্রেণী।
{1:5} আমি ভেঙ্গে ফেলব দামাসকাসের তোরণ, আবেন উপত্যকার অধিবাসীদের, বেথ-এদনের রাজদণ্ডধারীদের উচ্ছেদ করব সমূলে। সিরিয়ার অবশিষ্ট অধিবাসীরা বন্দী হয়ে নির্বাসিত হবে কীর দেশে। প্রভুই বলেছেন এ কথা।
{i1:6} ফিলিস্তিয়া:
{1:6} প্রভু বলছেনঃ ফিলিস্তিয়ার অগণিত অপরাধের জন্য আমি প্রত্যাহার করব না তার দণ্ড। সমগ্র একটা জাতিকে বন্দী করে এরা বিক্রী করে দিয়েছিল ইদোমের কাছে।
{1:7} তাই আমি ফিলিস্তিয়ার প্রাচীরে অগ্নি নিক্ষেপ করব, সেই অগ্নি গ্রাস করবে তার দুর্গরাজি।
{1:8} আস্দোদের নাগরিকদের ও আস্কোলনের রাজদণ্ডধারীদেরআমি সমূলে উচ্ছেদ করব, এক্রোণের বিরুদ্ধে উদ্যত হবে আমার বাহু অবশিষ্ট ফিলিস্তিনীরা হবে ধ্বংসপ্রাপ্ত। প্রভুই বলেছেন এ কথা।
{i1:9} টায়ার:
{1:9} প্রভু বলেছেন, টায়ারের অগণিত অপরাধের জন্য আমি প্রত্যাহার করব না তার দণ্ডসমগ্র একটা জাতিকে তারা বিক্রী করেছে ইদোমের কাছে, জ্ঞাতি সম্বন্ধও তারা স্মরণে রাখেনি।
{1:10} তাই টায়ারের প্রাচীরে আমি অগ্নি নিক্ষেপ করব সেই অগ্নি গ্রাস করবে তার হর্ম্যরাজি।
{i1:11} ইদোম:
{1:11} প্রভু বলছেন, ইদোমের অগণিত অপরাধের জন্য আমি প্রত্যাহার করব না তার দণ্ড। মায়া মমতা বিসর্জন দিয়ে সে তরবারি হাতে তার ভাইকে তাড়া করে ফিরেছে, তার ক্রোধের শেষ নেই, কখনও প্রশমিত হয়নি তার ক্রোধ।
{1:12} তাই আমি তেমান নগরে অগ্নি নিক্ষেপ করব সেই অগ্নি গ্রাস করবে বসরার সকল প্রাসাদ।
{i1:13} আম্মোনঃ
{1:13} প্রভু বলছেন, আম্মোনীদের অগণিত অপরাধের জন্য আমি প্রত্যাহার করব না তার দণ্ড। রাজ্য বিস্তারের সময়ে তারা গিলিয়দের অন্তঃসত্ত্বা নারীদের উদর করেছে বিদীর্ণ।
{1:14} তাই রব্বার প্রাচীরে আমি অগ্নি নিক্ষেপ করব সেই অগ্নি গ্রাস করবে তার প্রতিটি প্রাসাদ। সেই যুদ্ধের দিনে উঠবে রণহুঙ্কার, ঘূর্ণিঝড়ের মত বয়ে যাবে যুদ্ধের ধ্বংসলীলা।
{1:15} তাদের রাজা সপারিষদ যাবে নির্বাসনে। প্রভুই বলেছেন এ কথা।
{i2:1} মোয়াব:
{2:1} প্রভু বলছেন, মোয়াবের অগণিত অপরাধের জন্য আমি প্রত্যাহার করব না তার দণ্ড। ইদোম রাজার অস্থি পুড়িয়ে ভস্মে পরিণত করেছিল সে।
{2:2} তাই আমি অগ্নি নিক্ষেপ করব মোয়াবে সেই অগ্নি গ্রাস করবে কেরিয়োথের দুর্গশ্রেণী। কোলাহল, আর্তনাদ আর তূর্যধ্বনির মাঝে পতন হবে মোয়াবের।
{2:3} আমি উচ্ছেদ করব তার শাসককে আর অমাত্যদেরও করব ধ্বংস। প্রভুই বলেছেন এ কথা।
{i2:4} যিহুদীয়া:
{2:4} প্রভু বলছেন, যিহুদীয়ার অগণিত অপরাধের জন্য আমি প্রত্যাহার করব না তার দণ্ডপ্রভুর বিধান তারা অবজ্ঞা ভরে করেছে প্রত্যাখ্যান, মানেনি তাঁর অনুশাসন। যে অলীক দেবতার অনুগামী হঠয়েছিল তাদের পিতৃপুরুষেরা তারাই তাদের নিয়ে গেছে বিপথে।
{2:5} তাই আমি অগ্নি নিক্ষেপ করব যিহুদীয়ার উপরে, সেই অগ্নি গ্রাস করবে জেরুশালেমের দুর্গরাজি।
{i2:6} ইসরায়েল:
{2:6} প্রভু বলেছেন, ইসরায়েলের অগণিত অপরাধের জন্য আমি প্রত্যাহার করব না তার দণ্ড। তারা নিরীহ ভালমানুষকে শোষণ করে, দারিদ্র্যের সুযোগ নিয়ে তাকে পরিণত করে ক্রীতদাসে।
{2:7} দীনহীনের ধূলি লুণ্ঠিত মস্তকতারা করে পদদলিত, পথে বসায় গরীব দুঃখীকে পিতা পুত্র একই নারীতে হয় উপগত। এইভাবে তারা অপবিত্র করে আমার নাম।
{2:8} বন্ধকী জামাকাপড় তারা অপব্যবহার করে, এমনকি প্রত্যেকটি বেদীর কাছে সেই জামাকাপড় পেতে তারা শুয়ে থাকে তাদের ঈশ্বরের মন্দিরে। তারা পান করে জরিমানার টাকায় কেনা মদ।
{2:9} অথচ তোমাদের জন্য আমিই উচ্ছেদ করেছিলাম ইমোরীদের, যারা ছিল বৃক্ষের মত দীর্ঘকায় এবং সেগুনের মত সুদৃঢ়। কিন্তু আমি তাদের সমূলে উৎপাটিত করেছিলাম।
{2:10} ইমোরীদের দেশে তোমাদের অধিকার প্রতিষ্ঠার জন্য আমিই তোমাদের মিশর থেকে উদ্ধার করে এনেছিলাম, চল্লিশ বছর প্রান্তরে তোমাদের করেছিলাম পরিচালনা।
{2:11} তোমাদের সন্তানদের মধ্যে কয়েকজনকে নবীরূপে আমি মনোনীত করেছিলাম, তোমাদের তরুণদের মধ্যে কয়েকজনকে আমার সেবার জন্যে নাসীরীয় ব্রতধারী রূপে গড়ে তুলেছিলাম, এ সব কথা কি সত্য নয় হে ইসরায়েল কুল? প্রভুই বলেন এ কথা।
{2:12} কিন্তু তোমরা সেই নাসীরীয় ব্রতধারীদের সুরাপানে প্ররোচিত করেছ, নবীদের উপর নিষেধাজ্ঞা জারী করে বলেছ, ‘প্রভুর বাণী উচ্চারণ করো না।’
{2:13} দেখ, আমি তোমাদের ভূমিতে পিষ্ট করব, শস্যভারে অবনত শকটের মত তোমরা যন্ত্রণায় আর্তনাদ করবে।
{2:14} তখন দ্রুতগামী লোকদের পলায়নের পথ থাকবে না, বলবান হবে হীনবল, বীরপুরুষেরা আত্মরক্ষায় হবে অসমর্থ।
{2:15} ধনুর্ধারী তিষ্ঠাতে পারবে না স্বস্থানে, ক্ষিপ্রগামী পদাতিক সৈন্য কিম্বা অশ্বারোহী কেউ-ই রক্ষা পাবে না প্রাণে।
{2:16} অমিত সাহস বীরশ্রেষ্ঠ যে, সে-ও সেদিন নগ্ন হয়ে করবে পলায়ন। — প্রভুই বলেছেন এ কথা।
{3:1} হে ইসরায়েলকুল, প্রভু পরমেশ্বর মিশর থেকে যাদের উদ্ধার করে এনেছেন, সেই তোমাদেরই বিরুদ্ধে তিনি বলছেনঃ
{3:2} পৃথিবীর সমস্ত জাতির মধ্যে কেবলমাত্র তোমাদেরই আমি আপন করে নিয়েছি, সেইজন্যই তোমাদের সমস্ত অপরাধের দণ্ডবিধান করব আমি।
{i3:3} নবীর দায়িত্ব:
{3:3} একত্র না হয়ে কেউ কি একসাথে পথ চলে?
{3:4} শিকার আয়ত্ত না করে কি সিংহ বনের মাঝে গর্জন করে? কোনও পশু শিকার না করে কি তরুণ কেশরী গুহার মধ্যে হুঙ্কার ছাড়ে?
{3:5} মাটিতে ফাঁদ পাতা না থাকলে কি কোনও পাখি ধরা পড়ে? কোনও কিছু ধরা না পড়া পর্যন্ত কি মাটিতে পাতা ফাঁদের কল লাফিয়ে ওঠে?
{3:6} নগরে বিপদসূচক তূরী বেজে উঠলে নগরবাসীরা কি ভয়ে কেঁপে ওঠে না? প্রভু না ঘটালে কি নগরে কোনও অঘটন ঘটে?
{3:7} জগদীশ্বর প্রভু তাঁর দাস নবীদের কাছে তাঁর গূঢ় অভিপ্রায় ব্যক্ত না করে কিছুই করেন না।
{3:8} সিংহ গর্জন করছে, কে না ভয় করবে? সর্বাধিপতি প্রভু কথা বলছেন, কার সাধ্য তাঁর বাণী ঘোষণা না করে?
{3:9} আস্দোদের প্রাসাদশীর্ষ থেকে, মিশরের দুর্গ শিখর থেকে তোমরা ঘোষণা কর: ‘শমরিয়ার পর্বতশিখরে তোমরা সমবেত হও চেয়ে দেখ, সে দেশে কত বিক্ষোভ, কত কোলাহল, দেশের অভ্যন্তরে কত অন্যায়-অত্যাচার।
{3:10} প্রভু বলেন, ন্যায়সঙ্গত আচরণ এরা জানে না, এদেরর প্রাসাদসমূহে সঞ্চিত হয়েছে উৎপীড়ন ও লুণ্ঠনলব্ধ ধন।
{3:11} সেইজন্য প্রভু বলেন, শত্রু এসে অবরোধ করবে এ দেশ, সে তোমাদের প্রতিরোধ ব্যবস্থা চূর্ণ করবে, তোমাদের দুর্গরাজি হবে লুণ্ঠিত।
{3:12} প্রভু বলেছেনঃ সিংহের মুখ থেকে মেষপালক যেমন মেষের দুটি পা কিম্বা একটি কান উদ্ধার করে আনে, শমরীয়ানিবাসী ইসরায়েলীদেরও তেমনি খাটের একটি বাজু বা পালঙ্কের একটা পায়ার মত সামান্য অংশই উদ্ধার করা হবে।
{3:13} সর্বাধিপতি প্রভু বলেন, তোমরা একথা শোন আর যাকোব কুলের বিপক্ষে সাক্ষ্য দাও।
{3:14} যেদিন আমি ইসরায়েলীদের অপরাধের প্রতিবিধান করব, সেদিন বেথেলের বেদীগুলিরও যোগ্য প্রতিফল দেব। বেদীর শৃঙ্গগুলি ভেঙ্গে পড়বে মাটিতে।
{3:15} আমি এদের শৈত্যাবাস ও গ্রীষ্মাবাস উভয়ই ধ্বংস করব, এদের গজদন্ত নির্মিত হর্ম্যরাজি হবে বিধ্বস্ত, বিরাট অট্টালিকাসমূহ পরিণত হবে ধ্বংসস্তূপে। প্রভুই বলেছেন এ কথা।
{i4:1} শমরীয়ার নারীকুল:
{4:1} শোন হে শমরীয়ার গিরিবিহারিণী বাশানের গাভীরা, তোমরা যারা দরিদ্রদের নির্যাতন কর, দীনহীনদের কর শোষণ, যারা নিজেদের স্বামীদের সর্বদা বল: ‘আনো, আরও আনো, আরও সুরা চাই’, শুনে রাখ তোমরা,
{4:2} সর্বাধিপতি প্রভু পরমেশ্বর আপন পবিত্রতার দিব্য দিয়ে বলেছেন, ঘনিয়ে আসছে সেই দিন, যেদিন হাতে বেড়ি দিয়ে তোমাদের নিয়ে যাওয়া হবে, বড়শীতে গেঁথে নিয়ে যাওয়া হবে তোমাদের শেষ জন পর্যন্ত।
{4:3} ভাঙ্গা প্রাচীরের ফাঁক দিয়ে তোমাদের সকলকে সোজাসুজি বের করে নিয়ে যাওয়া হবে, তোমরা নিক্ষিপ্ত হবে আবর্জনাস্তূপে। প্রভু পরমেশ্বর বলেন এ কথা।
{i4:4} ইসরায়েলের অবাধ্যতা
{4:4} তোমরা বেথেলের পীঠস্থানে গিয়ে বরং পাপ বাড়াও, গিল্গলের পীঠস্থানে যাও, আরও বৃদ্ধি করপাপের মাত্রা। প্রতিদিন প্রভাতে বলি উৎসর্গ কর, তিনদিন অন্তর নিবেদন কর তোমাদের আয়ের দশমাংশ।
{4:5} কৃতজ্ঞতার নিদর্শনরূপে নিবেদন করখামির মেশানো ভোগ, সাড়ম্বরে ঘোষণা কর তোমাদের স্বতঃস্ফূর্তঅর্ঘ্যের কথা। হে ইসরায়েলকুল! এই সব করতেই তোমরা ভালবাস। সর্বাধিপতি প্রভু পরমেশ্বর বলেন এ কথা।
{4:6} এই জন্যই আমি তোমাদের নগরগুলিতেদাঁতে কাটার কুটাগাছটিও রাখিনি, তোমাদের প্রতিটি জনপদে দিয়েছি খাদ্যাভাব, কিন্তু তবুও তোমরা ফিরে এলে না আমার কাছে। প্রভু বলেন এ কথা।
{4:7} ফসল পাকার তিন মাস আগে আমি তোমাদের দেশে বৃষ্টি রোধ করলাম, এক নগরে অতিবর্ষণ, অন্য নগরে অনাবৃষ্টি দিলাম, কত ক্ষেত হল প্লাবিত, কোনটি বাখরায় গেল শুকিয়ে।
{4:8} পানীয় জলের জন্য দুই বা তিনটি নগরের লোক অতি কষ্টে জড়ো হত এক নগরে, কিন্তু তাদের তৃষ্ণা মিটত না, তবুও তোমরা ফিরে এলে না আমার কাছে। প্রভু বলেন এ কথা।
{4:9} ক্ষয়রোগ ও ছত্রাকে গাছপালা ধ্বংস করে আমি তোমাদের দণ্ড দিলাম, তোমাদের উদ্যান ও দ্রাক্ষাকুঞ্জগুলিও আমি ধ্বংস করলাম। পঙ্গপালের গ্রাসে নিঃশেষ হয়েছেতোমাদের ডুমুর ও জলপাই গাছগুলি। তবুও তোমরা ফিরে এলে না আমার কাছে।প্রভু বলেন এ কথা।
{4:10} মিশরের মত তোমাদের দেশেও আমি মহামারী সংক্রামিত করেছি, তরবারির আঘাতে তোমাদেরতরুণ যোদ্ধাদের আমি করেছি নিধন, অশ্বারোহী বাহিনীকে বন্দী করে নিয়ে গিয়েছি তোমাদের ছাউনিতে সৈন্যদের গলিত শবের দুর্গন্ধ সহ্য করতে আমি তোমাদের বাধ্য করেছি। তবুও তোমরা ফিরে এলে না আমার কাছে। প্রভু বলেন এ কথা।
{4:11} সদোম ও ঘমোরা যেমন ধ্বংস হয়েছিল, তেমনি তোমাদের আরও কয়েকটি জনপদ আমি ধ্বংস করেছি। অগ্নিকুণ্ড থেকে উদ্ধার করে আনা। একখণ্ড পোড়া কাঠের মত হয়েছিল তোমাদের দশা, তবুও তোমরা ফিরে এলে না আমার কাছে।প্রভু বলেন এ কথা।
{4:12} সেইজন্য হে ইসরায়েলকুল! আমি তোমাদের এই দশা করব।যেহেতু তোমাদের এই অবস্থা আমি করব, সেইহেতু হে ইসরায়েলকুল, তোমাদের ঈশ্বরের সম্মুখীন হওয়ার জন্য তোমরা প্রস্তুত হও।
{4:13} তিনি পর্বতের উৎপত্তি করেন, তিনিই করেন ঝড়ের সঞ্চার, মানুষের কাছে তিনি প্রকাশ করেন তাঁর পরিকল্পনা, ঊষার আলোককে তিনিই করেন তমসাবৃত, পৃথিবীর শীর্ষস্থানগুলি তাঁর পদানত, সর্বাধিপতি তিনি, ‘ইয়াহ্ওয়ে’ তাঁর নাম।
{i5:1} অনুতাপের আহ্বান
{5:1} হে ইসরায়েলকুল! তোমাদের সম্পর্কে যে শোকগাথা আমি রচনা করেছি, শোনঃ
{5:2} কুমারী ইসরায়েলের হয়েছে পদস্খলন, সে আর পারবে না উঠে দাঁড়াতে, নিজের দেশেই সে ভূলুণ্ঠিতা, তাকে তুলে ধরার কেউ নেই।
{5:3} প্রভু পরমেশ্বর এই কথা বলেনঃ যে নগরে সশস্ত্র লোকের সংখ্যা এক হাজার সেখানে মাত্র একশো জন থাকবে অবশিষ্ট, আর যেখানে একশো সেখানে ইসরায়েলকুলের থাকবে মাত্র দশজন।
{5:4} ইসরায়েলকুলের কাছে প্রভুর বাণী এই: তোমরা আমার অন্বেষণ কর, তাহলে বাঁচবে।
{5:5} বেথেলে কোনও কিছুর সন্ধানে যেও না, প্রবেশ করো না গিল্গলে, কিম্বা বের-শেবাতেও যেও না, কারণ গিল্গল নির্বাসিত হবে, বেথেলেরও থাকবে না কোনও চিহ্ন।
{5:6} তোমরা প্রভুর অন্বেষণ কর, তাহলে বাঁচবে, নয়তো তিনি যোষেফকুল আগুনে জ্বালাবেন, সে আগুন গ্রাস করবে সকলকে, বেথেলের কারও সাধ্য নেই সে আগুন নিভায়।
{5:7} তোমরা যারা বিচারকে প্রহসনে পরিণত কর ন্যায়কে কর ভূলুণ্ঠিত, (তোমরা শোন)
{5:8} যিনি কৃত্তিকা ও কালপুরুষ নক্ষত্রপুঞ্জ সৃষ্টি করেছেন, যিনি নিবিড় তমিস্রাকে ঊষার আলোকে পরিণত করেন, যিনি দিবালোককে আবৃত করেন রাত্রির অন্ধকারে, যাঁর আহ্বানে সাগরের জলরাশি প্লাবিত করে ধরণী, ‘ইয়াহ্ওয়ে’ তাঁর নাম।
{5:9} তাঁর ইঙ্গিতে মুহূর্তে সর্বনাশ ঘটে শক্তিমানের, বিধ্বস্ত হয় দৃঢ় দুর্গ।
{5:10} প্রকাশ্যে যে অনুযোগ করে, তোমরা তাকে বিদ্বেষ করে থাক, যে সত্য কথা বলে তাকে তোমরা পরিহার করে থাক,
{5:11} তোমরা দীন দুঃখীদের পদদলিত করে, তাদের ফসল কেড়ে নিয়ে যে কারুকার্যমণ্ডিত পাষাণ অট্টালিকা নির্মাণ করেছ, সেখানে আমি তোমাদের বাস করতে দেব না। তোমরা রচনা করেছ মনোরম দ্রাক্ষাকুঞ্জ, কিন্তু তার সুরা তোমাদের পান করতেদেব না।
{5:12} আমি জানি, বহু অপরাধ করেছ তোমরা, সংখ্যাতীত তোমাদের পাপ। তোমরা ধার্মিকদের নির্যাতন কর, উৎকোচ গ্রহণ কর তোমরা, প্রত্যাখান করে থাক বিচারসভায় দরিদ্রের বিচারের দাবি।
{5:13} সুতরাং বিচক্ষণ ব্যক্তিরা এখন নীরব, কারণ এ অতি দুঃসময়।
{5:14} সৎ পথে চল, অসৎ পথে নয়, তাহলে প্রাণে বাঁচবে, আর তোমাদের দাবীমত সর্বাধিপতি প্রভু তোমাদের সঙ্গে থাকবেন।
{5:15} যা কিছু মন্দ সব ঘৃণা কর, যা ভাল তার প্রতি আসক্ত হও। বিচারসভায় সুবিচার প্রতিষ্ঠা কর তাহলে হয়তো সর্বাধিনায়ক প্রভু যোষেফকুলের অবশিষ্ট লোকদের প্রতি সদয় হবেন।
{5:16} এই জন্যেই সর্বাধিপতি প্রভু বলেনঃহাটে বাজারে সর্বত্র উঠবে কান্নার রোল, পথে পথে লোকে হায় হায় করবে, কান্নাকাটি করার জন্য লোকে চাষীমজুর ডেকে আনবে, বিলাপ করার জন্য ভাড়া করা হবে পেশাদার লোক।
{5:17} সমস্ত দ্রাক্ষাকুঞ্জ থেকে উঠবে আর্তনাদ, কারণ সেদিন আমি তোমাদেরদণ্ড দিতে আসব।প্রভু বলেন এ কথা।
{5:18} ধিক্ তোমাদের, যারা প্রভুর দিনের প্রতীক্ষায় রয়েছ, প্রভুর দিনে তোমাদের কি লাভ? সেদিন অন্ধকারময়, আলোকদীপ্ত নয়।
{5:19} সেদিন যেন সিংহের কবল থেকে পালিয়ে গিয়ে কিম্বা ঘরে গিয়ে দেয়ালে হরাত রেখে দাঁড়ানোর পর সাপের ছোবল খাওয়ার মত।
{5:20} প্রভুর দিন সত্যই অন্ধকারময়–আলেআকদীপ্ত নয়, নিবিড় অন্ধকারে ঢাকা, লেশমাত্র আলো নেই তার মাঝে।
{5:21} আমি ঘৃণা করি, অবজ্ঞা করি তোমাদের উৎসব, তোমাদের পর্বদিনের সমাবেশ ও অনুষ্ঠানে আমার সন্তুষ্টি নেই।
{5:22} আমার উদ্দেশে তোমরা হোম ও নৈবেদ্যউৎসর্গ করলে আমি সেই হোম নৈবেদ্য গ্রাহ্য করব না, তোমাদের স্বস্ত্যয়ন বলির হৃষ্টপুষ্ট পশুগুলির দিকে আমি ফিরেও তাকাব না।
{5:23} আমার সম্মুখ থেকে দূর কর তোমাদের সঙ্গীতের কোলাহল, শুনতে চাই না আমি তোমাদের ঐ বীণার ঝঙ্কার।
{5:24} পরিবর্তে, মুক্তধারার মত প্রবাহিত হোক ন্যায়বিচার, চিরপ্রবাহিনী তটিনীর মত বয়ে চলুকধার্মিকতা।
{5:25} হে ইসরায়েলকুল, চল্লিশ দিন তোমরাকি আমার উদ্দেশে বলিদান ও নৈবেদ্য উৎসর্গ করেছিলে?
{5:26} কিন্তু তোমরা যাদের অনুগামী তোমাদের সেই অধীশ্বর সিক্কুত ও তোমাদের নক্ষত্র দেবতা কিয়ুনের এই বিগ্রহগুলি এখন তোমাদের বয়ে নিয়ে যেতে হবে
{5:27} কারণ আমি তোমাদের দামাসকাসের ওপারে নির্বাসনে পাঠাব। প্রভু এ কথা বলেছেন, ‘সর্বাধিপতি প্রভু’ নামে তিনি আখ্যাত।
{6:1} ধিক্ তোমাদের। যারা সিয়োনে আরামে আয়েসে রয়েছে, শমরিয়ার শৈলশিখরে যারা নিরাপদ বোধ করছ, ইসরায়েল জাতির মধ্যে যারা অভিজাত ও বিশিষ্ট, জনগণ যাদের শরণাগত,
{6:2} তোমরা কাল্নে-তে গিয়ে দেখ সেখান থেকে হমাৎ-রাব্বাতে যাও, তারপর ফিলিস্তিয়ার জনপদ গাত্-এ যাও, এই রাজ্যগুলির চেয়ে তোমাদের রাজ্য কি ভাল? তাদের এলাকা কি তোমাদের এলাকার চেয়ে বড়?
{6:3} তোমরা যারা অশুভ দিনকে ঠেকিয়ে রাখতে চাও অথচ জুলুমবাজীর শাসনকে এগিয়ে আনছ,
{6:4} গজদন্তের পালঙ্কে যারা শুয়ে থাক, আরাম কেদারায় হেলান দিয়ে যারা কাল কাটাও, পাল থেকে ভেড়া আর বাথান থেকে বাছুর এনে যারা ভুরিভোজের আয়োজন কর,
{6:5} বীণা বাজিয়ে যারা বিকট সুরে গান কর, দাউদের মত যারা নানা বাদ্যযন্ত্রের উদ্ভাবন কর,
{6:6} যারা প্রচুর পরিমাণে সুরা পান কর, গায়ে মাখ দামী আতর, যোষেফকুলের দুর্দশায় যাদের কোনও দুঃখ নেই,
{6:7} তোমরাই প্রথমে যাবে নির্বাসনে, আরামপ্রিয় বিলাসীদের হৈ-হল্লা স্তব্ধ হবে চিরতরে।
{6:8} জগদীশ্বর প্রভু নিজের দিব্য দিয়ে শপথ করেছেন, সর্বাধিপতি প্রভু পরমেশ্বর বলেছেনঃ যাকোবকুলের দম্ভ আমি ঘৃণা করি, তাদের প্রাসাদগুলিও আমার ঘৃণার বস্তু, তাদের নগর ও তার মধ্যে যা কিছু আছে সবই আমি শত্রুর হাতে সমর্পণ করব।
{6:9} কোনও বাড়িতে দশজন লোক থাকলে, তারা সকলেই মরবে।
{6:10} কোনও মৃত ব্যক্তির আত্মীয় তার শবদাহ করার জন্য মৃতদেহ ঘর থেকে বাইরে আনতে গিয়ে যদি অন্তঃপুরে কাউকে জিজ্ঞাসা করে, ‘ঘরে আর কেউ আছে কি?’ — তখন সে উত্তর দেবে, ‘না, কেউ নেই।’ সেই আত্মীয় তখন বলবে, ‘চুপ্, প্রভুর নাম উচ্চারণ করো না।’
{6:11} কারণ প্রভুর নির্দেশে বৃহৎ প্রাসাদ যেমন হবে বিধ্বস্ত, ক্ষুদ্র কুটিরও তেমনি হবে চূর্ণবিচূর্ণ।
{6:12} পাহাড়ের উপরে কি ঘোড় দৌড় করা যায়? সমুদ্রবক্ষে কি কেউ বলদ দিয়ে লাঙ্গল চষে? কিন্তু তোমরা বিচারপদ্ধতিকে বিষাক্ত করে তুলেছ, ন্যায়বিচারকে করেছ কলুষিত।
{6:13} তেমরা যারা অলীক বস্তুতে আনন্দ কর, যারা গর্ব করে বল, ‘আমরা নিজেদের ক্ষমতায় প্রতিপত্তি লাভ করেছি,
{6:14} ’ হে ইসরায়েলকুল! আমি সেই তোমাদের বিরুদ্ধে এক জাতির অভ্যুত্থান ঘটাব, তারা হমাতের প্রবেশপথ থেকে আরাবা উপত্যকার নদীতীর পর্যন্ত সর্বত্র তোমাদের উৎপীড়ন করবে। সর্বাধিপতি প্রভু পরমেশ্বর বলেছেন এ কথা।
{i7:1} আমোসের দিব্যদর্শন পঙ্গপাল
{7:1} জগদীশ্বর প্রভু আমাকে এই দৃশ্য দেখালেনঃ রাজকর বাবদ শস্য সংগ্রহের পর মরশুমের শেষ ফসল অঙ্কুরিত হওয়ার সময় প্রভু পঙ্গপালবাহিনী সংগঠিত করেছিলেন।
{7:2} সেই বাহিনী দেশের তৃণশস্য নিঃশেষেগ্রাস করার পর আমি নিবেদন করলাম: হে সর্বাধিপতি প্রভু, ক্ষমা কর, ক্ষুদ্রাতিক্ষুদ্র যাকোবকুল কি করে এ সব সহ্য করবে?
{7:3} প্রভু তখন এ বিষয়ে তাঁর সঙ্কল্প পরিবর্তন করলেন। তিনি বললেন, এই ধ্বংসের ঘটনা ঘটবে না।
{i7:4} অগ্নিকাণ্ড
{7:4} সর্বাধিপতি প্রভু পরমেশ্বর আমাকে আর একটি দৃশ্য দেখালেনঃ প্রভু দণ্ডবিধানের জন্য অগ্নিকে আহ্বান করলেন এবং সেই অগ্নি মহাজলধিকে গ্রাস করার পর ভূখণ্ডকে গ্রাস করতে উদ্যত হল।
{7:5} তখন আমি নিবেদন করলাম: হে সর্বাধিপতি প্রভু! ক্ষান্ত হও, ক্ষুদ্রাতিক্ষুদ্র যাকোবকুল কি করে এ সব সহ্য করবে?
{7:6} প্রভু তখন এ বিষয়ে তাঁর সঙ্কল্প পরিবর্তন করলেন, তিনি বললেন, এ ধ্বংসের ঘটনাও ঘটবে না।
{i7:7} ওলন দড়ি
{7:7} তিনি তখন আমাকে আর একটি দৃশ্য দেখালেনঃ দেখলাম, একটি খাড়া দেয়ালের পাশে প্রভু ওলন দড়ি হাতে দাঁড়িয়ে আছেন।
{7:8} প্রভু আমাকে বললেন, আমোস, তুমি কি কিছু দেখতে পাচ্ছ? আমি বললাম, একটি ওলন দড়ি। প্রভু বললেন, দেখ, আমার প্রজা ইসরায়েলীদের মাঝে আমি এই ওলন দড়ি স্থাপন করব। আমি আর কখনও তাদের ত্রুটি ক্ষমা করব না।
{7:9} ইসহাকের বংশধরেরা যে সমস্ত স্থানে উপাসনা করে সেই স্থানগুলি ধ্বংস হবে। ইসরায়েলীদের পীঠস্থানগুলিও হবে বিধ্বস্ত। যারবিয়ামের বংশের অন্ত ঘটাব আমি।
{i7:10} বেথেলে আমোসের প্রচার
{7:10} বেথেলের পুরোহিত অমৎসিয় তখন ইসরায়েলের রাজা যারবিয়ামের কাছে এই সংবাদ পাঠালেনঃ আমোস ইসরায়েলীদের সমাজে আপনার বিরুদ্ধে চক্রান্ত করছে। দেশের লোক তার কথাবার্তা বরদাস্ত করতে পারছে না।
{7:11} আমোস বলে বেড়াচ্ছে, ‘যারবিয়াম যুদ্ধে নিহত হবেন আর ইসরায়েলীরা অবশ্যই তাদের দেশ থেকে নির্বাসিত হবে।
{7:12} অমৎসিয় আমোসকে বললেন, ওহে দিব্যদর্শী, খুব হয়েছে, এবার যিহুদীয়ায় পালাও। সেখানে গিয়ে ভাবোক্তি করে অন্নসংস্থান কর।
{7:13} বেথেলে আর কখনও ঈশ্বরের বাণী উচ্চারণ করো না, কারণ ওটি রাজকীয় পীঠস্থান, রাজাদের উপাসনা মন্দির।
{7:14} এর উত্তরে আমোস অমৎসিয়কে বললেন, আমি নবী নই বা কোনও নবীর শিষ্যও নই। আমার পেশা ছিল মেষপালন আর ডুমুর বৃক্ষের তত্ত্বাবধান।
{7:15} প্রভু আমাকে পশুপালনের কাজ থেকে ছাড়িয়ে তাঁরই কাজে নিয়োগ করেছেন। তিনি নির্দেশ দিয়েছেন, ‘তুমি আমার প্রজা ইসরায়েলীদের কাছে গিয়ে আমার বাণী প্রচার কর।’
{7:16} সুতরাং তুমি এখন প্রভুর বাণী শোন। তুমি আমাকে বলছ, ‘ইসরায়েলের বিরুদ্ধে ঈশ্বরের বাণী উচ্চারণ করো না, ইসহাকের বংশের নিন্দা করো না।’
{7:17} সেই জন্য প্রভু বলছেনঃ তোমার স্ত্রী নগরের পতিতাবৃত্তি অবলম্বন করবে, তোমার পুত্রকন্যারা যুদ্ধে নিহত হবে, তোমার জমিজমা অন্যদের মধ্যে ভাগবাঁটোয়ারা করে দেওয়া হবে, তুমি নিজে অপবিত্র স্থানে মরবে, আর ইসরায়েলীরা নিজেদের দেশ থেকে নির্বাসিত হবে।
{i8:1} এক ঝুড়ি গ্রীষ্মশেষের ফল
{8:1} প্রভু পরমেশ্বর আমাকে আর একটি দৃশ্য দেখালেন। আমি দেখলাম এক ঝুড়ি গ্রীষ্মশেষের ফল। প্রভু বললেন, আমোস, তুমি কি কিছু দেখছ?
{8:2} আমি বললাম, এক ঝুড়ি গ্রীষ্মশেষের ফল। তখন তিনি আমাকে বললেন, আমার প্রজা ইসরায়েলীদেরও শেষের দিন ঘনিয়ে এসেছে। আমি আর তাদের ক্ষমা করব না।
{8:3} সেদিন প্রাসাদের সঙ্গীতধ্বনি হাহাকারেপরিণত হবেঅসংখ্য মৃতদেহ সর্বত্র ছড়িয়ে থাকবে — নীরব, নিঃসাড়। — প্রভু বলেছেন এ কথা।
{8:4} তোমরা যারা দরিদ্রদের পদদলিত করছ, দেশের দীনদুঃখীদের উচ্ছেদ করছ,
{8:5} তোমরা যারা বল, অমাবস্যা তিথি কখন গত হবে? কখন আমরা ফসল বিক্রী করতে পারব? বিশ্রামদিন কখন শেষ হবে? কখন আমরা আবার গম বেচা-কেনাশুরু করব? তখন আমরা এফার মাপ ছোট আর শেকেলের ওজন বেশী করব। দাঁড়িপাল্লায় 9 কম ওজনে জিনিস কেনা বেচা করে লোক ঠকাব।
{8:6} টাকা দিয়ে অভাবী লোকদের এবং একজোড়া জুতোর বিনিময়ে গরীবদের কিনে রাখব, আর চিটে গম বিক্রী করব তাদের কাছে — তোমরা শুনে রাখ,
{8:7} যাকোবের গর্বস্থল প্রভু শপথ করছেনঃ আমি এদের আচরণের কথা কখনও ভুলব না।
{8:8} এর ফলে সারা দেশ কি কেঁপে উঠবে না? দেশের অধিবাসীরা কি শোকাকুল হবে না? সারা দেশ নীলনদের মত জোয়ারে উত্তাল হয়ে উঠবে, নীলনদের মতই আবারতার বুকে নামবে ভাটা।
{8:9} প্রভু পরমেশ্বর বলেছেনঃ সেদিন মধ্যাহ্নে আমি সূর্যাস্ত ঘটাব, প্রখর দিবালোকময় সারা পৃথিবীকে করব অন্ধকারাচ্ছন্ন।
{8:10} তোমাদের আনন্দোৎসবের দিনগুলিকে আমি পরিণত করব শোকদিবসে, তোমাদের রম্যগীতি পরিণত হবেশোক গাথায়। তোমাদের কটিদেশে আমি পরাব জীর্ণবসন, প্রত্যেকের মস্তক করব মুণ্ডিত। একমাত্র পুত্রের শোকে লোকে যেমন আকুল হয়, সারা দেশকে আমি তেমনই শোকাকুল করব, তীব্র দুঃখের মাঝে শেষ হবে সেই দিন।
{8:11} প্রভু পরমেশ্বর বলেছেনঃ ঘনিয়ে আসছে সেই দিন যেদিন এই দেশে আমি এক দুর্ভিক্ষ সৃষ্টি করব, সেই দুর্ভিক্ষ অন্নের কিম্বা পানীয় জলের নয়, তা হবে এমন এক আকাল যখন প্রভুর বাণী শুনতে পাওয়া যাবে না।
{8:12} এক সমুদ্র থেকে আর এক সমুদ্রের তীরে, উত্তরাঞ্চল থেকে পূর্বাঞ্চল পর্যন্ত লোকে খুঁজে বেড়াবে, প্রভুর নির্দেশ জানার জন্য এখানে সেখানে তারা ছুটাছুটি করবে, কিন্তু কোথাও পাবে না।
{8:13} সুকোমলমতি তরুণ তরুণী সেদিন তৃষ্ণায় মূর্চ্ছা যাবে।
{8:14} শমরীয়ার ইষ্টদেবী আশিমার নামে শফত করে যারা বলে ‘হে দান, তোমার দেবতাদের দিব্য’ কিম্বা ‘বের-শেবার ইষ্ট দেবতার দিব্য’ — তাদের আমি রেহাই দেব না, তাদের পতন হবেই, আর কখনও উঠবে না তারা।
{i9:1} বেদীর পাশে প্রভু
{9:1} আমি আবার দেখলাম প্রভু বেদীর পাশে দাঁড়িয়ে আছেন। তিনি বললেনঃ তুমি স্তম্ভের চূড়ায় আঘাত হানো যেন চৌকাঠগুলো কেঁপে ওঠে। চূড়া ভেঙ্গে সকলের মাথার উপরে নিক্ষেপ কর। অবশিষ্ট যারা থাকবে তাদের আমি তরবারির আঘাতে বধ করব। তাদের কেউ-ই পালাতে পারবে না, রক্ষা পাবে না একজনও।
{9:2} তারা যদি গর্ত খুঁড়ে পাতালে গিয়ে আশ্রয় নেয় আমার হাত সেখান থেকেও তাদের ধরে আনবে। যদি তারা আকাশে ওঠে সেখান থেকেও আমি তাদের টেনে নামাব।
{9:3} কার্মেল পাহাড়ের চূড়ায় গিয়ে যদি তারা লুকায় আমি সেখানেও সন্ধান করে তাদের ধরে আনব। আমার সম্মুখ থেকে পালিয়ে গিয়ে তারা যদি সমুদ্রের তলদেশেও আশ্রয় নেয়, আমার নির্দেশে মহানাগ সেখানে তাদের দংশন করবে।
{9:4} শত্রুহস্তে বন্দী হয়ে তারা যদি নির্বাসনে যায়, আমার নির্দেশে তরবারি সেখানে তাদের নিধন করবে। আমার দৃষ্টি তাদের উপরে থাকবে অমঙ্গলের জন্য, মঙ্গলের জন্য নয়।
{9:5} সর্বাধিপতি প্রভুর স্পর্শে ধরণী বিগলিত হয়, মর্ত্যবাসী সকলেই হয় শোকে ম্রিয়মান, সারা পৃথিবী নীলনদের মত হয়ে ওঠে উত্তাল, নীলনদের মতই আবার স্তিমিত হয় ভাটার টানে।
{9:6} তিনি অন্তরীক্ষে নির্মাণ করেছেন সোপান শ্রেণী, পৃথিবীর উপর স্থাপন করেছেন চন্দ্রাতপ, সাগরের জলরাশিকে আহ্বান করে তিনি ধরাকে করেন প্লাবিত,‘ইয়াহ্ওয়ে’ তাঁর নাম।
{9:7} প্রভু বলছেনঃ হে ইসরায়েলকুল, তোমরা কি আমার দৃষ্টিতে সুদানবাসীদের মত নও? আমিই কি মিশর থেকে ইসরায়েলীদের, ক্রীট দ্বীপ থেকে ফিলিস্তিনীদের এবং কীর থেকে সিরীয়দের উদ্ধার করে আনিনি?
{9:8} দেখ, সর্বাধিপতি প্রভু পরমেশ্বরের দৃষ্টি এই পাপকলুষিত রাজ্যের প্রতিনিবদ্ধ রয়েছে। ধরাপৃষ্ঠ থেকে আমি এই রাজ্য নিশ্চিহ্ন করব, তবে যাকোবকুলকে নিঃশেষে উচ্ছেদ করব না। প্রভু বলেছেন এ কথা।
{9:9} প্রভু বলেছেনঃ আমার নির্দেশ ঘোষিত হবে, দেখ, কুলাতে করে যেমন শস্য ঝাড়া হয় সর্বজাতির মাঝে আমি তেমনি করেই ইসরায়েলকুলকে ঝাড়াই করব, কিন্তু তাদের একটি কণাও মাটিতে পড়বে না।
{9:10} আমার প্রজাদের মধ্যে যারা পাপী, যারা বলে ‘কোনও অমঙ্গল আমাদের কাছে ঘেঁষবে না, আমাদের কোনও অনিষ্ট হবে না’ — তারা সকলেই অসিমুখে প্রাণ হারাবে।
{i9:11} ইসরায়েলের ভাবী পুনরুদ্ধার
{9:11} সেদিন আমি দাউদের ভেঙ্গে পড়া কুটিরআবার গড়ে তুলব, আবার গাঁথব তাদের ভাঙ্গা প্রাচীর। তার ধসে পড়া স্থানগুলি সারিয়ে দেব, আগের মতই সেগুলিকে আবার গড়ে তুলব,
{9:12} যেন তারা অবশিষ্ট ইদোমী এবং অন্যান্য জাতি, যারা আমার প্রজা বলে পরিচিত, তাদের উপর জয়লাভ করতে পারে। যিনি এই সকল কার্য সাধন করবেন, সেই ‘ইয়াহ্ওয়ে'ই বলেছেন এ কথা।
{9:13} প্রভু বলেছেনঃ দেখ, এমন দিন ঘনিয়ে আসছে যখন ফসল কাটা শেষ না হতেই চাষের কাজ শুরু হবে, আঙুর পেষাই শেষ হবার আগেই আঙুরবীজ বোনার মরশুম এসে যাবে। শৈলচূড়া থেকে ঝরে পড়বে সুমিষ্ট মদিরা, পাহাড়ের গা বেয়ে বইতে থাকবে দ্রাক্ষারসের ধারা।
{9:14} সেদিন আমি আমার প্রজা ইসরায়েলীদের বন্দিত্ব মোচন করব, তারা তাদের বিধ্বস্ত জনপদগুলি পুনর্গঠন করে সেখানে বসতি করবে, তারা দ্রাক্ষাকুঞ্জ তৈরী করে দ্রাক্ষারসপান করবে,
{9:15} তাদের নিজেদের দেশে আমি তাদের প্রতিষ্ঠিত করব, আর যে দেশ আমি তাদের দান করেছি সেখান থেকে তারা আর কখনও উৎখাত হবে না। তোমাদের আরাধ্য ঈশ্বর প্রভু পরমেশ্বর বলেছেন এ কথা।
