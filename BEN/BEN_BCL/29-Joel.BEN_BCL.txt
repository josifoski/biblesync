{i1:1} শস্যহানিতে প্রজাদের হাহাকার
{1:1} পথুয়েলের পুত্র যোয়েলের কাছে প্রভু পরমেশ্বরের দৈববাণী হল। সেই বাণী নবী যোয়েল ঘোষণা করলেনঃ
{1:2} হে প্রবীণেরা শোন, মন দিয়ে শোন যিহুদীয়ার সর্বজন, তোমাদের কালে কিম্বা তোমাদের পিতৃপুরুষদের আমলে কখনও কি ঘটেছে এমন ঘটনা?
{1:3} তোমরা নিজেদের সন্তানদের বলো এ কথা, তারা বলবে তাদের সন্তানদের কাছে, আর সেই সন্তানেরা পুরুষানুক্রমে বলবে তাদের বংশধরদের কাছে।
{1:4} ঝাঁকে ঝাঁকে পঙ্গপাল সব শস্য গ্রাস করেছে! এক ঝাঁক যদি বা কিছু ফেলে গেল, পরের ঝাঁক সেটুকুও খেয়ে ফেলেছে, কিছুই বাকী রাখেনি।
{1:5} হে প্রমত্তের দল, জাগো, বিলাপ কর, সুস্বাদু মদিরার জন্য হাহাকার কর হে সুরাপায়ীর দল, ধ্বংস হয়ে গেছে দ্রাক্ষাকুঞ্জ, সুরা আর পাওয়া যাবে না।
{1:6} ঝাঁকে ঝাঁকে পঙ্গপাল আমাদের দেশ আক্রমণ করেছে! ভয়ঙ্কর তাদের তেজ, সংখ্যায় তারা অগণিত, ক্ষুরধার তাদের দাঁত।
{1:7} তারা ধ্বংস করেছে আমাদের দ্রাক্ষাক্ষেত্র, ডুমুরগাছগুলি খেয়ে শেষ করে দিয়েছে, গাছের ছাল পর্যন্ত তারা খেয়ে ফেলেছে, শাখাগুলি সাদা হয়ে গেছে।
{1:8} ভাবী স্বামীর মৃত্যুতে বাগদত্তা তরুণী যেমন শোকে আকুল হয়ে কাঁদে, তোমরাও তেমনি আকুল হয়ে কাঁদো।
{1:9} প্রভুর মন্দিরে ভোগ ও পেয় নৈবেদ্য নিবেদন করার জন্যও কিছুই নেই! যাজকেরা বিলাপ করছে, কারণ প্রভু পরমেশ্বরের কাছে অর্ঘ্য নিবেদন বন্ধ হয়েছে!
{1:10} শূন্যক্ষেত ধূ ধূ করছে, দেশের মাটি কাঁদছে! ফসল শুকিয়ে গেছে, নতুন দ্রাক্ষারস আর তৈরী হচ্ছে না, তেলেরও ঘটেছে নিদারুণ অভাব।
{1:11} চাষীরা, হাহাকার কর, বিলাপ কর দ্রাক্ষাকুঞ্জের মজুরেরা, গম, যব ক্ষেতের সব ফসলই নষ্ট হয়েছে।
{1:12} দ্রাক্ষালতা শুকিয়ে গেছে, রসহীন হয়েছে ডুমুর গাছ, ডালিম, খেজুর, আপেল গাছেরও সেই দশা, শুকিয়ে গেছে বাগানের সব গাছ! মানুষের মনে কোন আনন্দ নেই!
{i1:13} প্রভুর শাস্তি নেমে আসার দিন
{1:13} হে যাজকেরা, চটের বসন পর, মন্দিরে গিয়ে বিলাপ কর সারারাত! সেবায়েতগণ, তোমরা, যারা বেদী সাজাও বিলাপ কর, হে ঈশ্বরের সেবকবৃন্দ, চটের বসন পরে বিলাপ কর। প্রভুর মন্দিরে ভোগ ও পেয় নৈবেদ্যের জন্য কিছুই নেই।
{1:14} দেশবাসীকে উপবাসের নির্দেশ দাও, ধর্মসভা আহ্বান কর। একত্র কর যিহুদীয়ার নেতৃবৃন্দ ও জনসাধারণকে, সকলে মিলে তাঁকে ডাক।
{1:15} প্রভুর নির্দিষ্ট দিন আসন্ন, সেইদিন সর্বশক্তিমান প্রভু পরমেশ্বর মহাপ্রলয় ঘটাবেন, কী ভয়ঙ্কর সেইদিন!
{1:16} আমাদের চোখের সামনেই কীভাবে সমস্ত খাদ্যশস্য ধ্বংস হয়ে গেল, দেখেছ তো? আমাদের ঈশ্বরের মন্দিরে আনন্দ ও উল্লাসের চিহ্নমাত্র আর নেই!
{1:17} শুকনো ক্ষেতে বীজ নষ্ট হয়ে গেছে, শস্যের গোলা শূন্য শস্যভাণ্ডারগুলি ধ্বংস হয়ে গেছে, কারণ কোন ফসল ফলেনি।
{1:18} পশুর দল গোঙাচ্ছে, গরুর পাল দিশেহারা হয়ে পড়েছে, শুকিয়ে গেছে ওদের চরাণীর ঘাস, ভেড়ার পালও ঝিমিয়ে পড়েছে।
{1:19} হে প্রভু পরমেশ্বর তোমার কাছেই জানাই আমি আর্তনিবেদন, কারণ চরাণীর মাঠগুলো রোদে জ্বলে খাক্ হয়ে গেছে, গাছপালাগুলোও ঝলসে গেছে।
{1:20} বনের পশুরাও তোমার কাছে আর্তনাদ করছে, কারণ ঝরণা শুকিয়ে গেছে, আগুনঝরা রোদে তাদের চরাণীও শুকিয়ে গেছে।
{i2:1} পঙ্গপালের আক্রমণের মাধ্যমে প্রভু পরমেশ্বরের শেষ বিচারের দিনের সাবধান বাণী
{2:1} সিয়োনে তুরী বাজাও, আমার পবিত্র শৈলে ঘোষণা কর সাবধান বাণী, যিহুদীয়াবাসী হোক কম্পমান, কারণ প্রভুর সেই নির্দিষ্ট দিন এগিয়ে আসছে, আর দেরী নেই।
{2:2} ঘোর তমসাবৃত, অন্ধকারাচ্ছন্ন সেই দিন ঘন মেঘ ও গাঢ় কুয়াশায় ঢাকা। মহাশক্তিশালী অসংখ্য পঙ্গপালের ঝাঁক এগিয়ে আসছে, নিবিড় মেঘের মত ঢেকে ফেলেছে গিরিশ্রেণী। এমনটি কখনও দেখা যায়নি, আর যাবেও না কখনও।
{2:3} তারা যেন সর্বগ্রাসী অগ্নি, তৃণগুল্ম, গাছপালা গ্রাস করে চলে, এদন উদ্যানের মত সবুজ শ্যামল দেশ করে দেয় ঊষর মরুভূমি।
{2:4} তাদের মুখ অশ্বের মত, যুদ্ধের ঘোড়ার মত তারা দৌড়ায়
{2:5} পাহাড়ের উপর দিয়ে তারা উড়ে চলে, তাদের ডানার আওয়াজ যেন রথচক্রের ধ্বনি। তারা যত এগিয়ে আসে, তাদের ডানা ওঠে বিকট আওয়াজ, মনে হয় যেন শুকনো খড়-পাতায় আগুন ধরেছে। রণক্ষেত্রে বিশাল সেনাবাহিনীর মত সারিবদ্ধ হয়ে তারা এগিয়ে চলে।
{2:6} তাদের সম্মুখে সমস্ত জাতি ভীত সন্ত্রস্ত, সবার মুখে নামে ভয়ের কালো ছায়া।
{2:7} যোদ্ধার মত তারা আক্রমণ করে রণনিপুণ সেনানীর মত অবলীলায় তারা প্রাচীর পার হয়ে যায়, নির্দিষ্ট পথ ধরে চলে তাদের শৃঙ্খলাবদ্ধ অভিযান। তারা দিক পরিবর্তন করে না,
{2:8} লক্ষ্যপথে এগিয়ে চলে তারা পরস্পরের গায়ে ছোঁয়া পর্যন্ত লাগে না। অস্ত্র তাদের কোন ক্ষতি করতে পারে না, কিছুই পারে না তাদের গতিরোধ করতে।
{2:9} তারা নগরের উপর ঝাঁপিয়ে পড়ে প্রাচীরের উপর দিয়ে দৌড়ায় চোরের মত জানালা দিয়ে ঘরে ঢোকে।
{2:10} তারা যত এগিয়ে চলে, পৃথিবী কাঁপতে থাকে, শিউরে ওঠে আকাশ, সূর্য-চন্দ্র আঁধারে ঢেকে যায়, নক্ষত্রপুঞ্জ হয় দীপ্তিহীন।
{2:11} প্রভু পরমেশ্বর গুরুগম্ভীর গর্জনে আদেশ দেন তাঁর সেনাবাহিনীকে, সেনাবাহিনী তাঁর আদেশ পালন করে। প্রভুর সেই নির্দিষ্ট দিন মহাভয়ঙ্কর, এর হাত থেকে কারো রেহাই নেই।
{2:12} তবু, প্রভু পরমেশ্বর এখনও বলছেন, তোমরা সর্বান্তঃকরণে অনুতাপ কর, উপবাস, ক্রন্দন ও বিলাপ কর, ফিরে এস আমার কাছে।
{2:13} শুধু পরণের কাপড় নয়, হৃদয় চিরে দেখাও তোমার দুঃখরাশি, ফিরে এস তোমাদের প্রভু, পরমেশ্বরের কাছে। তিনি দয়াময় ও স্নেহশীল, সহজে তিনি ক্রুদ্ধ হন না, অবিচল তাঁর প্রেম, শাস্তি নয়, ক্ষমাদানে তিনি চির আগ্রহী।
{2:14} তোমাদের প্রভু পরমেশ্বর মত পাল্টাতেও পারেন, আশীর্বাদে অভিষিক্ত করে তোমাদের দিতে পারেন অঢেল শস্যসম্ভার। তখন তোমরা তাঁকে নিবেদন করতে পারবে ভোগ ও পেয় নৈবেদ্য।
{2:15} সিয়োনে তুরী বাজাও দেশবাসীকে উপবাসের নির্দেশ দাও, ধর্মসভা আহ্বান কর।
{2:16} যিহুদীয়ার প্রজাবৃন্দকে একত্র কর প্রবীণ নেতাদের ডাক ডাক আবাল–বৃদ্ধবণিতা — সবাইকে বাসর ছেড়ে বেরিয়ে আসুক বর, কন্যাও বেরিয়ে আসুক অন্তঃপুর থেকে।
{2:17} মন্দিরের বেদীর কাছে প্রভুর যাজকেরা কেঁদে কেঁদে বলুক, হে প্রভু পরমেশ্বর, তোমার প্রজাদের প্রতি দয়া কর অন্য জাতির হাতে তোমার আপন জনদের অপমানিত হতে দিও না তারা আমাদের উপহাস করে যেন বলতে না পারে — কোথায় তোমাদের ঈশ্বর?
{i2:18} ঈশ্বর ভূমিকে আবার উর্বরতা দিলেন
{2:18} প্রভু পরমেশ্বর আবার যিহুদীয়া দেশের প্রতি প্রসন্ন হলেন, প্রজাদের প্রতি মমতায় ভরে গেল তাঁর মন।
{2:19} তাদের আবেদনে সাড়া দিয়ে তিনি বললেনঃ দেখ, আমি তোমাদের শস্য, দ্রাক্ষারস ও তেল দেব তাতে তোমরা তৃপ্ত হবে, আমি আর কখনও তোমাদের অন্যান্য জাতির কাছে বিদ্রূপের পাত্র করব না।
{2:20} তোমাদের কাছে থেকে আমি দূর করে দেব উত্তর দিক থেকে আগত পঙ্গপালের ঝাঁক। তাদের কিছু অংশকে তাড়াব মরুভূমিতে আর কিছু অংশকে তাড়াব মরুসাগরে, বাকী অংশকে তাড়িয়ে নিয়ে ভূমধ্যসাগরে ফেলে দেব। তাদের গলিত দেহ থেকে উঠবে দুর্গন্ধ, এ-ই তাদের কর্মফল!
{2:21} হে দেশবাসী ভয় করো না আনন্দ কর, উল্লসিত হও প্রভু পরমেশ্বর তোমাদের জন্য অসাধারণ কীর্তি সাধন করেছেন
{2:22} পশুপাল ভয় করো না, প্রান্তরের চরাণী আবার হয়েছে তৃণশ্যামল বৃক্ষরাজি হয়েছে ফলবান্ ডুমুর বৃক্ষ ও দ্রাক্ষালতা ফলসম্ভারে হয়েছ সমৃদ্ধ
{2:23} হে সিয়োনের অধিবাসী আনন্দ কর, তোমাদের প্রভু পরমেশ্বর তোমাদের জন্য যা করেছেন, তার জন্য উল্লসিত হও। তোমাদের রক্ষা করার জন্য তিনি পর্যাপ্ত বর্ষা দিয়েছেন, মরশুমের প্রথমে ও শেষে আগের মতই বৃষ্টি হয়েছে।
{2:24} এবার খামারগুলি শস্যে পরিপূর্ণ হবে দ্রাক্ষারস ও তেলের পাত্রগুলি উপচে পড়বে।
{2:25} বিগত বছরগুলিতে পঙ্গপালের ঝাঁক তোমাদের যত শস্যহানি করেছিল, সব আমি ফিরিয়ে দেব, তোমাদের বিরুদ্ধে আমিই পাঠিয়েছিলাম এই পঙ্গপালবাহিনী।
{2:26} তোমাদের জন্য প্রচুর খাদ্য থাকবে, খাদ্যে পরিতৃপ্ত হবে তোমরা। যিনি তোমাদের জন্য পরমাশ্চর্য কীর্তি সাধন করেছেন, সেই প্রভু পরমেশ্বরের নাম কীর্তন করবে তোমরা আমার প্রজারা আর কখনও হতমান হবে না,
{2:27} তখন হে ইসরায়েলী, তোমরা জানবে যে আমি তোমাদের মাঝে আছি এবং আমি প্রভু পরমেশ্বরই তোমাদের ঈশ্বর আর কেউ নয়, আমার প্রজারা আর কখনও হতমান হবে না।
{i2:28} প্রভুর দিন
{2:28} আগামী দিনে আমি প্রতিটি মানুষের উপর আমার আত্মা বর্ষণ করব, তোমাদের পুত্রকন্যারা ভাবোক্তি করবে, তোমাদের প্রবীণেরা স্বপ্ন দেখবে, আর তরুণেরা লাভ করবে দিব্যদর্শন।
{2:29} সেদিন আমি দাসদাসীদের উপরেও বর্ষণ করব আমার আত্মা।
{2:30} আমি আকাশ ও পৃথিবীতে সাবধানবাণী রূপে নানা অলৌকিক নিদর্শন দেখাব। সেখানে দেখা যাবে ধোঁয়ার কুণ্ডলী, আগুন আর রক্তপাত।
{2:31} প্রভুর নির্দিষ্ট মহাভয়ঙ্কর দিন আবির্ভাবের আগে সূর্য অন্ধকার হয়ে যাবে, চন্দ্র হয়ে যাবে রক্তিম।
{2:32} সেদিন পরমেশ্বরের নামে যে ডাকবে সে-ই রক্ষা পাবে। প্রভু পরমেশ্বর বলেছেনঃ সিয়োন পর্বত শালেম হবে মুক্তি প্রাপ্তদের আশ্রয়স্থল প্রভুর মনোনীত লোকেরাও বাস করবে তাদের মাঝে।
{i3:1} প্রভু পরমেশ্বরের বিচার
{3:1} দেখ, সেদিন যখন আমি যিহুদীয়া ও জেরুশালেমের হৃতগৌরব পুনরুদ্ধার করব।
{3:2} তখন সর্বজাতিকে বিচারের জন্য আমার প্রজাবৃন্দ তথা আমার একান্ত আপনজন ইসরায়েলীদের উপর তারা যে অন্যায় করেছে, তার বিচার করব। কারণ তারা আমার প্রিয়পাত্র ইসরায়েলীদের ছত্রভঙ্গ করে নানা দেশে নানা জাতির মাঝে ছড়িয়ে দিয়েছে, খণ্ড বিখণ্ড করেছে ইসরায়েলকে।
{3:3} পাশা চেলে আমার প্রজাদের উপর অধিকার ভাগ করে নিয়েছ, বালকবালিকাদের ক্রীতদাসরূপে বিক্রয় করে সেই অর্থ তারা গণিকা ও সুরার জন্য ব্যয় করেছে,
{3:4} হে টায়ার, সীদোন ও ফিলিস্তিনী অধ্যুষিত সমগ্র অঞ্চলের অধিবাসী তোমরা কি করতে চাও? কোনও ব্যাপারে কি আমার উপর প্রতিশোধ নিতে চাও? তাই যদি হয় তাহলে জেনো, তার প্রতিফল পেতেও তোমাদের দেরী হবে না।
{3:5} তোমরা আমার সোনা রূপো অপহরণ করেছ, আমার বহুমূল্য সম্পদ তোমাদের মন্দিরে নিয়ে গেছ।
{3:6} যিহুদীয়া ও জেরুশালেমের লোকেদের বহুদূরে নিয়ে গিয়ে তোমার স্বদেশ থেকে গ্রীকদের কাছে বিক্রী করেছ।
{3:7} কিন্তু যেখানে তোমরা তাদের বিক্রী করেছিলে, সেখান থেকে আমি তাদের উদ্ধার করে আনব। তোমরা এদের প্রতি যে ব্যবহার করেছ, আমি তোমাদের প্রতি সেই ব্যবহারই করব।
{3:8} তোমাদের পুত্রকন্যাদের আমি যিহুদীয়ার লোকদের কাছে বিক্রী করব, আর তারা তাদের বিক্রী করবে বহুদূরবর্তী শিবা দেশের মানুষের কাছে — প্রভু বলেছেন এ কথা।
{i3:9} চরম সংগ্রাম
{3:9} জাতিবৃন্দের কাছে এই কথা ঘোষণা কর: তোমরা যুদ্ধের জন্য প্রস্তুত হও, যোদ্ধাদের আহ্বান কর, সৈন্য সমাবেশ কর, এগিয়ে যাও।
{3:10} তোমরা লাঙ্গলের ফাল ভেঙ্গে তৈরী কর তরবারি, কাস্তে ভেঙ্গে বর্শা তৈরী কর নিতান্ত দুর্বলও বীরদর্পে এগিয়ে যাক।
{3:11} প্রতিবেশী জাতিবৃন্দ তোমাদের সাহায্য করতে এগিয়ে আসুক, একত্র হোক বিচার ভূমিতে। (হে প্রভু, তোমার সেনাদলও সমাবেশকর সেখানে)।
{i3:12} শেষ বিচার
{3:12} রণসাজে সজ্জিত হয়ে জাতিবৃন্দ উপস্থিত হোক বিচার ভূমিতে সেখানেই আমি সকলের বিচার নিষ্পন্ন করব।
{3:13} ওদের পাপের ভরা পূর্ণ হয়েছে, তোমরা অস্ত্র ধর সমূলে বিনাশ কর ওদের।
{3:14} অগণিত জনতার সমাবেশ হয়েছে বিচার ভূমিতে পরমেশ্বরের বিচারের দিন সমাগত,
{3:15} চন্দ্র সূর্য ঢেকে গেছে অন্ধকারে, নক্ষত্ররাজি সংবরণ করেছে দীপ্তি।
{i3:16} ঈশ্বরের আশীর্বাদ
{3:16} সিয়োন থেকে প্রভু পরমেশ্বর রণহুঙ্কারে গর্জে উঠেছেন, জেরুশালেম থেকে ধ্বনিত হচ্ছে তাঁর বজ্রনিনাদ, আকাশ ও পৃথিবী কম্পমান, কিন্তু প্রভু তাঁর প্রজাবৃন্দের আশ্রয়স্থল, ইসরায়েলের দুর্গস্বরূপ।
{3:17} এই ঘটনাতেই তোমরা জানবে যে প্রভু তোমাদের ঈশ্বর, আমার পবিত্র শৈল সিয়োনেই আমার বসতি। জেরুশালেম হবে পবিত্র নগরী, আর কখনও এ নগরী হবে না বিজাতীয় পদানত।
{3:18} সেদিন পর্বতগাত্র ভরে যাবে দ্রাক্ষাকুঞ্জে পাহাড়ের বুকে চরবে পশুপাল, যিহুদীয়ার নদী নালা হবে জলে পূর্ণ, প্রভুর আবাস থেকে নির্গত হবে নির্ঝর, শিটিমের উপত্যকা সিক্ত হবে তার জলে।
{3:19} মিশর হবে পরিত্যক্ত ভূমি, ইদোম পরিণত হবে পরিত্যক্ত প্রান্তরে কারণ তারা যিহুদীয়ার অধিবাসীদের নির্যাতন করেছে, তাদের দেশে তারা করেছে নির্দোষের রক্তপাত
{3:20} কিন্তু যিহুদীয়া তথা জেরুশালেমে চিরকাল মানুষ বাস করবে বংশপরম্পরায়। আমি তাদের রক্তের প্রতিশোধ
{3:21} গ্রহণ করব, নিষ্কৃতি দেব না অপরাধীকে, কারণ আমি তোমাদের প্রভু পরমেশ্বর, আমার বসতি সিয়োনে।
