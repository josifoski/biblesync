{1:1} পিতা ঈশ্বর এবং প্রভু যীশু খ্রীষ্টে আশ্রিত থিষলনিকীয় মণ্ডলী সমীপে: পৌল, সীল ও তিমথি — আমরা এই পত্র লিখছি। ঈশ্বরের অনুগ্রহ ও শান্তি বিরাজ করুক তোমাদের মাঝে।
{1:2} আমরা সর্বদা প্রার্থনার সময় তোমাদের সকলের কথা উল্লেখ করে ঈশ্বরকে ধন্যবাদ দিই।
{1:3} তোমরা বিশ্বাসবলে যে কাজ করেছ, ভালবেসে যে পরিশ্রম করেছ এবং আমাদের প্রভু যীশু খ্রীষ্টের উপর প্রত্যাশা রেখে যে ধৈর্য ধরেছ, সেকথা আমরা নিয়ত আমাদের পিতা ঈশ্বরের সমক্ষে স্মরণ করে থাকি।
{1:4} ঈশ্বরের প্রীতিভাজন বন্ধুগণ, আমরা জানি যে ঈশ্বর তোমাদের মনোনীত করেছেন।
{1:5} কারণ আমরা শুধু মুখের কথায় তোমাদের কাছে সুসমাচার প্রচার করিনি। এর যথার্থতা ঐশী পরাক্রমে, পবিত্র আত্মার প্রভাবে এবং গভীর প্রত্যয়ে প্রতিভাত হয়েছিল। তোমরা দেখেছ, তোমাদের মঙ্গলের জন্য তোমাদের সঙ্গে থাকার সময় আমরা কিভাবে জীবন যাপন করেছি।
{1:6} তোমরাও আমাদের এবং প্রভুর দৃষ্টান্ত অনুসরণ করেছ, কারণ সুসমাচার গ্রহণ করার জন্য তোমাদের অনেক দুঃখ-ক্লেশ বরণ করতে হয়েছে, কিন্তু সেই সঙ্গে তোমরা পবিত্র আত্মার অনুপ্রেরণায় আনন্দও লাভ করেছ।
{1:7} এইজন্য তোমরা ম্যাসিডোনিয়া ও আখায়া প্রদেশের খ্রীষ্ট ভক্তদের কাছে আদর্শস্বরূপ হয়েছ।
{1:8} কারণ তোমরা যে কেবল ম্যাসিডোনিয়া ও আখায়া প্রদেশে প্রভুর বাণী ঘোষণা করেছ তা নয়, তোমাদের ঈশ্বরনিষ্ঠার কথাও সেইসঙ্গে সর্বত্র অনুরণিত হয়েছে। সেইজন্য এ বিষয়ে আমাদের কিছু বলা নিষ্প্রয়োজন।
{1:9} কারণ লোকেরা নিজেরাই প্রচার করছে যে আমরা তোমাদের কাছে কিভাবে গিয়েছিলাম। আর তোমরা কিভাবে পৌত্তলিকতা পরিত্যাগ করে ঈশ্বরের কাছে এসেছ। তোমরা এখন জীবন্ময় ও প্রকৃত ঈশ্বরের সেবা-আরাধনা করছ
{1:10} এবং স্বর্গ থেকে তাঁর পুত্র যীশুর আগমনের প্রতীক্ষায় রয়েছ, যাঁকে ঈশ্বর মৃতদের মধ্য থেকে পুনরুত্থিত করেছেন, এবং যিনি আসন্ন ক্রোধের দণ্ড থেকে আমাদের রক্ষা করবেন।
{i2:1} আত্মপক্ষ সমর্থন
{2:1} বন্ধুগণ, তোমরা নিজেরাই জান যে তোমাদের কাছে আমাদের যাওয়া নিরর্থক হয়নি।
{2:2} তোমরা জান যে এর আগে যদিও ফিলিপীতে আমাদের অনেক দুঃখকষ্ট ও লাঞ্ছনা ভোগ করতে হয়েছিল, তবুও ঈশ্বরের সহায়তায় আমরা অনেক বাধাবিপত্তি সত্ত্বেও তোমাদের কাছে ঈশ্বরের সুসমাচার প্রচার করেছিলাম।
{2:3} আমাদের আবেদন ভ্রান্তি বা অসৎ উদ্দেশ্য-প্রণোদিত নয়, কিম্বা লোক-ঠকানোর জন্য নয়।
{2:4} ঈশ্বরই সুবিবেচনা করে আমাদের উপর সুসমাচার প্রচারের ভার দিয়েছেন, তাই আমরা প্রচার করি। মানুষকে সন্তুষ্ট করার জন্য নয়, যিনি প্রতিনিয়ত আমাদের হৃদয় অনুসন্ধান করেন সেই ঈশ্বরকে সন্তুষ্ট করার জন্য আমরা প্রচার করি।
{2:5} তোমরা জান আমরা কখনও তোষামোদ করে কথাবার্তা বলিনি কিম্বা স্বার্থসিদ্ধির ছদ্ম অভিপ্রায়ও আমাদের ছিল না, ঈশ্বরই তার সাক্ষী।
{2:6} তোমাদের কিম্বা অন্য কোন মানুষের কাছে আমরা সম্মান দাবী করিনি,
{2:7} যদিও খ্রীষ্টের প্রেরিত-শিষ্য হিসাবে আমরা বিশেষ মর্যাদা আদায় করতে পারতাম। কিন্তু জননী যেমন সস্নেহে নিজের সন্তান লালন করে তেমনি আমরা তোমাদের স্নেহমমতা করেছি।
{2:8} তোমাদের প্রতি এই গভীর ভালবাসার জন্য তোমাদের কাছে কেবলমাত্র ঈশ্বরের সুসমাচার নয়, আমরা নিজেদেরও সানন্দে বিলিয়ে দিতে পারতাম, আমাদের কাছে তোমরা এতই প্রিয়।
{2:9} বন্ধুগণ, আমাদের পরিশ্রম ও কষ্ট স্বীকারের কথা তোমাদের নিশ্চয় মনে আছে, তোমাদের কাছে সুসমাচার প্রচার করার সময় আমরা যাতে তোমাদের কারও বোঝা না হই সেইজন্য আমরা দিনরাত পরিশ্রম করে জীবিকা অর্জন করেছি।
{2:10} তোমরা যারা খ্রীষ্টভক্ত, তোমাদের প্রতি আমাদের আচরণ কেমন শুদ্ধ, ন্যায্য ও নিখুঁত ছিল, তোমরা এবং স্বয়ং ঈশ্বরও তার সাক্ষী।
{2:11} তোমরা জান, আমরা তোমাদের প্রত্যেকের সঙ্গে পিতার মত আচরণ করেছি।
{2:12} তোমাদের উৎসাহ ও প্রেরণা দিয়েছি, আদেশ দিয়েছি — ঈশ্বর যেমন চান তেমনভাবে তোমরা জীবন যাপন কর। কারণ তিনি তাঁর রাজ্যের প্রজা এবং গৌরবের অংশীদার হওয়ার জন্য তোমাদের আহ্বান করেছেন।
{2:13} আমরা এই জন্য সর্বদা ঈশ্বরের কাছে কৃতজ্ঞতা জানাই যে তোমরা আমাদের মুখে ঐশী বার্তা শুনে তা মানুষের কথা নয় কিন্তু ঈশ্বরের বাক্য বলেই গ্রহণ করেছিল — প্রকৃতপক্ষে তা ঈশ্বরেরই বাক্য। বিশ্বাসী যে তোমরা, তোমাদের অন্তরে তা একন কাজ করে চলেছে।
{2:14} বন্ধুগণ, খ্রীষ্ট যীশুতে প্রতিষ্ঠিত ঈশ্বরের যেসব মণ্ডলী যিহুদীয়া প্রদেশে রয়েছে তোমরা তাদের অনুসরণ করছ। তারা ইহুদীদের হাতে যেভাবে নির্যাতিত হয়েছে, তোমরাও তোমাদের স্বজাতীয়দের হাতে তেমনই নির্যাতন সহ্য করছ।
{2:15} ইহুদীরে প্রভু যীশু ও নবীদের হত্যা করেছে এবং আমাদের উপরও অত্যাচার করেছে। ঈশ্বরকে তারা অসন্তুষ্ট করছে এবং সকল মানুষেরও বিরোধিতা করছে,
{2:16} কারণ বিজাতীয়দের কাছে পরিত্রাণের বার্তা প্রচার করতে তারা আমাদের বাধা দিচ্ছে। এইভাবে তারা তাদের পাপের ভরা পূর্ণ করছে এবং পরিণতিতে ঈশ্বরের ক্রোধের দণ্ড তাদের উপর নেমে আসছে।
{i2:17} থিষলনিকীয়দের প্রতি পৌলের মমতা
{2:17} বন্ধুগণ, কিছুকালের জন্য আমরা তোমাদের সঙ্গ থেকে বিচ্ছিন্ন হয়েছিলাম, কিন্তু অন্তর থেকে নয়, তাই আবার তোমাদের দেখার জন্য খুবই উৎসুক হয়েছি।
{2:18} কারণ প্রভু যীশুর আগমন যখন হবে তখন তাঁর সম্মুখে আমাদের আসা, আনন্দ ও গৌরবমুকুট স্বরূপ তোমরা ছাড়া আমার আর
{2:19} কি আছে? সেইজন্যই আমরা, বিশেষ করে আমি পৌল, কয়েকবার তোমাদের কাছে যাওয়ার চেষ্টা করেছি, কিন্তু শয়তান আমাদের বাধা দিয়েছে।
{2:20} জেনো, তোমরাই আমাদের গৌরব, আমাদের আনন্দ।
{3:1} তাই শেষ পর্যন্ত আর ধৈর্য ধারণ করতে না পেরে স্থির করলাম, এথেন্সে আমরাই থেকে যাব।
{3:2} তিমথীকে পাঠাব তোমাদের কাছে। তিনি আমাদের ভ্রাতা এবং সহকর্মী। আমাদের মতই খ্রীষ্টের সুসমাচার প্রচার করে ঈশ্বরের সেবা করেন। তিনি তোমাদের বিশ্বাসে প্রতিষ্ঠিত এবং উৎসাহিত করবেন,
{3:3} যেন এই অত্যাচারের মধ্যে তেআমরা কেউ বিচলিত না হও।
{3:4} তোমরা তো জান যে এ সবই আমাদের জন্য নির্দিষ্ট। তোমাদের কাছে তাকতে আমরা আগেই তোমাদের বলেছিলাম, আমাদের নির্যাতন সহ্য করতে হবে এবং তোমরা জান, সেই রকমই ঘটেছে।
{3:5} এই কারণেই আমি আরও অধীর হয়ে তোমাদের ধর্মবিশ্বাস সম্পর্কে জানার জন্য তংআকে পাঠিয়েছিলাম, কারণ আমার আশঙ্কা ছিল যে শয়তান হয়তো কেমনভাবে তোমাদের প্রলুব্ধ করেছে এবং আমাদের পরিশ্রম হয়তো ব্যর্থ হয়েছে।
{3:6} কিন্তু তিমথি এখন তোমাদের ওখান থেকে আমাদের কাছে ফিরে এসে তোমাদের বিশ্বাস ও ভালবাসার সুসংবাদ দিয়েছেন এবং বলেছেন যে, তোমরা সর্বদা সহানুভূতির সঙ্গে আমাদের কথা স্মরণ কর এবং আমরা যেমন তোমাদের দেখতে চাই তেমনি তোমরাও আমাদের দেখার জন্য উৎসুক।
{3:7} বন্ধুগণ, এইজন্য সর্বপ্রকার অত্যাচার ও সঙ্কটের মধ্যেও তোমাদের বিশ্বাসের কথা শুনে আমরা তোমাদের সম্পর্কে আশ্বস্ত হয়েছি।
{3:8} কারণ তোমরা যদি প্রভুকে ধরে থাক, তা-ই হবে আমাদের পক্ষে প্রাণের আরাম।
{3:9} তোমাদের জন্য ঈশ্বরের কাছ থেকে যে আনন্দ আমরা পেয়েছি তার বিনিময়ে তোমাদের জন্য আমরা কিভাবে ঈশ্বরের প্রশস্তি করতে পারি?
{3:10} আমরা দিনরাত একান্তভাবে এই প্রার্থনাই করছি যেন তোমাদের সঙ্গে আবার আমাদের দেখা হয় এবং তোমাদের বিশ্বাসের পূর্ণতা অর্জনের জন্য আর যেটুকু বাকী আছে তা পূরণ করতে পারি।
{3:11} স্বয়ং ঈশ্বর যিনি আমাদের পিতা এবং আমাদের পথ সুগম করুন।
{3:12} আমরা যেভাবে তোমাদের ভালবাসি সেইভাবে পরস্পরের প্রতি এবং সকলের প্রতি তোমাদের ভালবাসা উত্তরোত্তরর বৃদ্ধি লাভ করুক এবং উপছে পড়ুক।
{3:13} প্রভু যীশু যখন তাঁর ভক্ত প্রজাবৃন্দ সহ আবির্ভূত হবেন তখন যেন ঈশ্বর যিনি আমাদের পিতা, তাঁর সম্মুখে তোমাদের হৃদয় পবিত্র নিষ্কলঙ্ক অবস্থায় স্থিরপ্রতিষ্ঠ থাকে।
{i4:1} নূতন জীবনের পথনির্দেশ
{4:1} বন্ধুগণ, অবশেষে প্রভু যীশুর নামে আমরা একটি বিষয়ে তোমাদের অনুরোধ করছি, আবেদন জানাচ্ছি, ঈশ্বরকে কিভাবে সন্তুষ্ট করা যায় এবং কিভাবে তোমাদের চলতে হবে সে বিষয়ে তোমরা আমাদের কাছে শিক্ষা লাভ করেছ। তোমরা অবশ্য সেইভাবেই চলছ, কিন্তু আমরা চাই এই বিষয়ে আরও উন্নতিলাভ কর।
{4:2} প্রভু যীশুর নামে আমরা যেসব নির্দেশ তোমাদের দিয়েছিলাম তা তোমাদের অজানা নয়।
{4:3} ঈশ্বরের ইচ্ছা এই যে তোমরা পবিত্র হও। ব্যভিচার করো না।
{4:4} তোমরা প্রত্যেকে দেহের পবিত্রতা ও মর্যাদা রক্ষার জন্য সংযমী হতে শেখো।
{4:5} ঈশ্বরকে যারা জানে না এমন জাতির লোকদের মত কামনার বশে তোমরা চলো না।
{4:6} কেউ যেন সংযমের বাঁধ ভেঙ্গে এ বিষয়ে তার সমাজের কাউকে প্রতারণা না করে। কারণ আমরা এর আগেও তোমাদের সাবধান করেছি, সতর্ক করে দিয়েছি যে প্রভু এসব অনাচারের প্রতিফল দিয়ে থাকেন।
{4:7} কারণ ঈশ্বর আমাদের আহ্বান করেছেন পবিত্র হওয়ার জন্য, অশুচি হওয়ার জন্য নয়।
{4:8} সুতরাং সেই আহ্বানের অমর্যাদা যে করে সে কোন মানুষকে নয়, কিন্তু যিনি তাঁর পবিত্র আত্মা তোমাদের দান করেছেন, সেই ঈশ্বরকেই অবমাননা করে।
{4:9} ভ্রাতৃসমাজের প্রতি ভালবাসা সম্পর্কে তোমাদের কিছু লেখার প্রয়োজন নেই, কারণ ঈশ্বরই পরস্পরকে ভালবাসতে তোমাদের শিখিয়েছেন।
{4:10} সমগ্র ম্যাসিডোনিয়া প্রদেশের বিশ্বাসী-ভাইদের প্রতি তোমরা কার্যতঃ তেমন আচরণই করছ। তবুও বন্ধুগণ, আমাদের আবেদন, তোমাদের ভালবাসা আরও বিকশিত হোক।
{4:11} শান্তিতে জীবনযাপন করা, আমাদের নির্দেশ অনুযায়ী নিজেদের কাজে মনোনিবেশ করা এবং পরিশ্রমের দ্বারা উপার্জন করাই হোক তোমাদের জীবনের লক্ষ্য।
{4:12} তাহলে অন্যান্য সমাজের লোকের কাছে তোমরা মর্যাদা পাবে এবং তোমাদের কোন অভাব হবে না।
{i4:13} প্রভুর পুনরাগমন
{4:13} বন্ধুগণ, আমরা চাই না যে পরলোকগতদের সম্পর্কে তোমরা অজ্ঞ থাক কিম্বা অজ্ঞ, আশা-ভরসাহীন লোকদের মত তোমরাও শোক কর।
{4:14} আমরা যেহেতু বিশ্বাস করি যে যীশু মৃত্যুবরণ করেছিলেন এবং পুনরুত্থিত হয়েছেন, সেইহেতু ঈশ্বর একইভাবে যীশুর পুণ্যে পরলোকগত সকলকেই তাঁরই সঙ্গে নিয়ে আসবেন।
{4:15} ঈশ্বরর প্রতিশ্রুতি অনুসারেই আমরা একথা তোমাদের বলছি যে আমরা যারা জীবিত আছি, যারা প্রভুর পুনরাগমন পর্যন্ত বেঁচে থাকব, তারা কোন মতে পরলোকগতদের আগে স্থান পাব না।
{4:16} যখন উচ্চারিত হবে ঐশী আদেশ, ধ্বনিত হবে প্রধান দূতদের আহ্বান, নিনাদিত হবে ঈশ্বরের তূরীধ্বনি, তখন প্রভু স্বয়ং স্বর্গ থেকে অবতরণ করবেন এবং খ্রীষ্টাশ্রিত মৃতেরা প্রথমে পুনরুত্থিত হবে।
{4:17} তারপরে অবশিষ্ট আমরা যারার জীবিত থাকব তারা অন্তরীক্ষে প্রভুর সঙ্গে মিলিত হবার জন্য তাঁদের সহ্গে মেঘযোগে উন্নীত হব এবং চিরকাল প্রভুর কাছে থাকব।
{4:18} অতএব এই কথা বলে তোমরা পরস্পরকে আশ্বাস দাও।
{i5:1} প্রভুর পুনরাগমনের জন্য প্রস্তুত থাক
{5:1} বন্ধুগণ, দিনক্ষণ সম্পর্কে তোমাদের কাছে কিছু লেখার প্রয়োজন নেই,
{5:2} কারণ তোমরা ভাল করেই জান যে, রাত্রে যেভাবে চোর আসে প্রভুর আগমনের দিন তেমনভাবেই উপস্থিত হবে।
{5:3} লোকে যখন বলবে, ‘শান্তিতে নিরাপদে আছি’ তখনই নারীর প্রসব-বেদনার মত অকস্মাৎ তাদের উপরে বিপর্যয় নেমে আসবে, নিষ্কৃতির কোন উপায় থাকবে না।
{5:4} বন্ধুগণ, তোমরা কিন্তু অন্ধকারে নেই, সেইজন্য সেই দিন চোরের মত আচমকা তোমাদের উপর এসে পড়বে না।
{5:5} তোমরা সকলে জ্যোতির সন্তান, দিবালোকের সন্তান। আমরা নিশাচর বা অন্ধকার জগতের লোক নই।
{5:6} সুতরাং আমরা যেন অন্যান্যদের মত নিদ্রিত না থাকি, বরং জাগ্রত ও সংযত থাকি।
{5:7} রাত্রেই লোকে ঘুমায়, রাত্রেই মাতাল হয়।
{5:8} কিন্তু আমরা দিবসের স্বজন বলেই এস, আমরা সংযমী হই, বিশ্বাস ও প্রেমের বক্ষত্রাণ এবং মুক্তির প্রত্যাশার শিরস্ত্রাণ দারণ করি।
{5:9} কারণ ক্রোধের দণ্ডের জন্য নয় বরং আমাদের প্রভু যীশু খ্রীষ্টের পুণ্যে পরিত্রাণ অর্জনের জন্যই ঈশ্বর আমাদের নির্ধারিত করেছেন।
{5:10} তিনি আমাদের জন্য মৃত্যুবরণ করেছেন, তাই সেই সময়ে জীবিত থাকি বা মৃত হই, আমরা তাঁর আশ্রয়ে জীবনলাভ করব।
{5:11} সুতরাং তোমরা যেমন করছ তেমনভাবেই পরস্পরকে উৎসাহিত কর, একজন অন্যকে গড়ে উঠতে সাহায্য কর।
{i5:12} শেষ নির্দেশ ও সম্ভাষণ
{5:12} বন্ধুগণ, আমরা তোমাদের অনুরোধ করি, যাঁরা তোমাদের মধ্যে অক্লান্তভাবে কাজ করেন, প্রভুর অধীনে তোমাদের নেতৃত্ব দান করেন ও শিক্ষা দেন, তাঁদের তোমরা স্বীকৃতি দিও।
{5:13} তাঁদের কাজের জন্য তোমরা তাঁদের ভালবাসা ও সর্বশ্রেষ্ঠ সম্মান দিও। নিজেদের মধ্যে শান্তি বজায় রেখো।
{5:14} বন্ধুগণ, আমাদের অনুরোধ, তোমরা অলস ও উচ্ছৃঙ্খলদের অনুযোগ কর, দুর্বল চিত্তদের উৎসাহ দিও, অক্ষমদেরর সাহায্য কর এবং সকলের প্রতি সহিষ্ণু হয়ো।
{5:15} দেখো, কেউ যেন অপকারের প্রতিশোধে কারও অপকার আন করে বরং তোমরা সর্বদা পরস্পরের এবং সকলের মঙ্গল করার চেষ্টা করো।
{5:16} সর্বদা আনন্দ কর,
{5:17} নিয়ত প্রার্থনা কর,
{5:18} সকল অবস্থায় কৃতজ্ঞ থেকো, কারণ খ্রীষ্ট যীশুর আশ্রিত তোমাদের কাছে ঈশ্বর এ-ই চান।
{5:19} পবিত্র আত্মাকে ব্যাহত করো না,
{5:20} প্রত্যাদেশ তুচ্ছ করো না,
{5:21} কিন্তু সব কিছুই যাচাই করে দেখবে এবং যা ভাল তা-ই গ্রহণ করবে।
{5:22} যা কিছু মন্দ তা পরিহার করে চলবে।
{5:23} শান্তির আকর ঈশ্বর স্বয়ং তোমাদের সার্বিকভাবে শুচিশুদ্ধ করুন। তোমাদের দেহ, মন ও আত্মা প্রভু যীশু খ্রীষ্টের আগমনের দিন পর্যন্ত নিখুঁত ও অটুটভাবে রক্ষিত হোক।
{5:24} যিনি তোমাদের আহ্বান করেছেন, তিনি নির্ভরযোগ্য, তিনি অবশ্যই এই কাজ করবেন।
{5:25} বন্ধুগণ, আমাদের জন্য প্রার্থনা কর।
{5:26} পবিত্র প্রীতিচুম্বনে সকল ভ্রাতাকে অভিনন্দন জানাও।
{5:27} প্রভুর দিব্য, এই পত্র যেন সকল ভ্রাতার কাছে পাঠ করা হয়।
{5:28} আমাদের প্রভু যীশু খ্রীষ্টের মঙ্গল আশীর্বাদ তোমাদের উপর বর্ষিত হোক।
