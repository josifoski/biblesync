{i1:1} দিব্যদর্শনে নবী হবক্কুকের ঐশী বাণী লাভ
{1:1} দিব্যদর্শনে প্রবক্তা নবী হবক্কুকের কাছে প্রভু পরমেশ্বরের এই বাণী প্রকাশিত হয়:
{i1:2} হবক্কুকের অভিযোগ
{1:2} হে প্রভু পরমেশ্বর, আর কতকাল আমি আর্তনাদ করব, আর কতকাল তুমি থাকবে বধির হয়ে? নির্যাতনে জর্জরিত আমি আর কতকাল তোমায় ডাকব, কতকাল তুমি নিষ্ক্রিয় হয়ে থাকবে প্রভু, আমায় করবে না উদ্ধার?
{1:3} তুমি কেন আমার চোখের উপর অন্যায় ঘটতে দিচ্ছ? কেন আমায় দেখতে হচ্ছে এত অবিচার? আমার চারিদিকে চলেছে কত অত্যাচার ও ধ্বংসের লীলা, বেড়ে চলেছে বিরোধ ও কলহ।
{1:4} দেশের আইন-কানুন মানে না কেউ, ন্যায়বিচার বলতেও কিছু নেই। আজ দুর্জনেরই জয় সর্বত্র, পরাজিত ন্যায়নিষ্ঠেরা, ন্যায়বিচারের নামে চলেছে শুধুই প্রহসন।
{i1:5} পরমেশ্বরের উত্তর
{1:5} প্রভু পরমেশ্বর তাঁর প্রজাদের বললেনঃ তোমাদের চারিদিকে যে সব জাতি আছে, লক্ষ্য রাখ তাদের দিকে। আমি এমন এক কাজ করতে চলেছি, যা জানলে তোমরা বিস্ময়ে হতবুদ্ধি হয়ে যাবে, বিশ্বাস করতে চাইবে না।
{1:6} দেখ, আমি কলদীয়দের উত্থান ঘটাচ্ছি, তারা নিষ্ঠুর, হঠকারী এক জাতি। অন্যের দেশ দখল করার জন্য তারা অভিযান চালায় পৃথিবীর এক প্রান্ত থেকে অন্য প্রান্তে।
{1:7} তারা হিংস্র ও ভয়ঙ্কর, ক্ষমতার দর্পে আপন খেয়ালখুশীতে চলে তাদের বিচার ও শাসন।
{1:8} চিতাবাঘের চেয়েও দ্রুতগামী তাদের অশ্বগুলি, ক্ষুধার্ত নেকড়ের চেয়েও দুরন্ত। তাদের অশ্বারোহীবাহিনী এগিয়ে আসছে সদর্পে। ঈগলপাখি যেমন শিকারের উপর ঝাঁপিয়ে পড়ে, তারাও তেমনই ছুটে আসে বহুদূর থেকে।
{1:9} বলপূর্বক দখল করার জন্যই তাদের এই অভিযান, তাদের দেখে সকলেই ভীত ও সন্ত্রস্ত। বালুকারাশির মত অগণিত মানুষ বন্দী তাদের হাতে।
{1:10} নৃপতিদের বিদ্রূপ করে তারা, শাসকেরা তাদের উপহাসের পাত্র। তাদের রোধ করতে পারে না কোনও দুর্গ, প্রাকারের গায়ে মাটির স্তূপ গড়ে নিয়ে তারা দূর্গ অধিকার করে,
{1:11} তারপর, এগিয়ে যায় ঝড়ের বেগে। দুরাচার তারা, নিজেদের বলবিক্রমই তাদের ঈশ্বর।
{i1:12} হবক্কুকের দ্বিতীয় অভিযোগ
{1:12} হে প্রভু, আমার আরাধ্য ঈশ্বর, পবিত্রতম, নিত্য শাশ্বত তুমি। হে প্রভু পরমেশ্বর, আমাদের রক্ষক, আমাদের দণ্ডদানের জন্যই তুমি এদের মনোনীত করেছ, দিয়েছ প্রচুর ক্ষমতা।
{1:13} তুমি মহাপবিত্র, সহ্য কর না কোনও অন্যায়, তবে কেমন করে তুমি সহ্য করছ এই মন্দ লোকদের? এদের তুলনায় যারা ভাল, তাদের এরা গ্রাস করছে! কি করে নীরব রয়েছ তুমি?
{1:14} কেন তুমি তোমার প্রজাদের সমুদ্রের মাছের মত, অসহায় কীট-পতঙ্গের মত রক্ষকহীন করেছ?
{1:15} কলদীয়েরা সকলকে বড়শিতে গেঁথে তুলেছে, জাল ফেলে ধরেছে, আবদ্ধ করেছে বেড়াজালে, তারপর ফেটে পড়ছে আনন্দে ও উল্লাসে।
{1:16} তাই তারা তাদের জালের উদ্দেশে বলিদান করে, পূজা করে ধূপদীপ জ্বেলে। কারণ এগুলি তাদের সমৃদ্ধি এনে দেয়, করে দেয় সুস্বাদু খাদ্যের সংস্থান।
{1:17} এভাবেই কি চলবে তাদের জালের মাছে পেট ভরানো? এইভাবেই কি তারা সর্বজাতিকে হনন করতে থাকবে নির্দয়ভাবে চিরকাল?
{2:1} আমি প্রহরীর মত প্রতীক্ষায় থাকব, দেখি, প্রভু পরমেশ্বর আমায় কি বার্তা দেন, কি উত্তর দেন তিনি আমার অভিযোগের!
{i2:2} ঈশ্বরের উত্তর
{2:2} প্রভু পরমেশ্বর বললেনঃ আমি তোমায় যা বলি, লিখে রাখ। এমনভাবে লেখ যেন সকলে একনজরে পড়তে পারে।
{2:3} লিখে রাখ, কারণ এসব ঘটনা ঘটার সময় আসেনি এখনও। তবে, আর দেরী নেই! যা আমি তোমায় বলছি, সত্য হবে সে কথা। অপেক্ষা কর, এখনই না হলেও এ ঘটনা ঘটবেই, অধিক বিলম্ব হবে না তার।
{2:4} দেখ, দুষ্টের পতন হবে, কিন্তু রক্ষা পাবে ন্যায়পরায়ণ ব্যক্তি, কারণ সে যে পরমেশ্বরের অনুরক্ত।
{i2:5} সর্বনাশের পাঁচটি মূল
{2:5} সুরা প্রতারণা করে, ধন সম্পদও প্রতারক, ধনমদে মত্ত মানুষ বিলুপ্ত হবে, কারণ পাতালের মত অতল তার লালসা, মৃত্যুর মতই অতৃপ্ত তার লোভ। তাই সে গ্রাস করে জাতির পর জাতিকে, করায়ত্ত করে সর্বশ্রেণীর মানুষকে।
{2:6} কিন্তু বিজিত জাতি তাকে বিদ্রূপ করে বলবে: ধিক্ সে, যে পরের ধন ছিনিয়ে নিয়ে ধনী হয়, ঋণীকে শোষণ করে হয় সমৃদ্ধ। কিন্তু মনে রেখো, আর বেশিদিন নয়, তার সর্বনাশ অনিবার্য।
{2:7} তোমার কাছে আজ যারা ঋণী তারা মাথা চাড়া দিয়ে উঠবে তুমি বোঝার আগেই, তারাও ছিনিয়ে নেবে তোমার সর্বস্ব। তোমার হৃদ্কম্প জাগাবে তারা, পরে তুমিই হবে তাদের শিকার।
{2:8} তুমি বহু জাতির সর্বস্ব লুটে নিয়েছ, তাই তাদের মধ্যে রক্ষা পেয়েছে যারা, তারাই তার শোধ নেবে এবার। কারণ তুমি হত্যা করেছ অসংখ্য মানুষকে, পৃথিবীর মানুষ জর্জরিত হয়েছে তোমার নির্মম অত্যাচারে, ধ্বংস করেছ তুমি কত নগর জনপদ।
{2:9} তোমার সর্বনাশ অনিবার্য! লুণ্ঠিত দ্রব্যে তুমি আপন পরিজনকে করেছ সমৃদ্ধ, সুরক্ষিত করেছ তোমার গৃহ, নিরাপদ হয়েছে তোমার পরিবার।
{2:10} কিন্তু তোমার এসব কর্ম কলঙ্কিত করেছে তোমার কুল, বহুজাতিকে ধ্বংস করে তুমি নিজের বিনাশ ডেকে এনেছ।
{2:11} দেওয়ালের ইঁটগুলি পর্যন্ত চীৎকার করবে তোমার বিরুদ্ধে, ছাদের কড়িকাঠগুলিও তার প্রতিধ্বনি করবে।
{2:12} তোমার সর্বনাশ অনিবার্য! অন্যায়ের উপর তুমি স্থাপন করেছ নগরীর ভিত্তি, হত্যার রক্তে প্রতিষ্ঠা করেছ নগর জনপদ।
{2:13} তোমাদের যুদ্ধ-বন্দীরা প্রাণপাত করে যা কিছু গড়ে তুলেছে, সবই যাবে অগ্নির করাল গ্রাসে, ব্যর্থ হবে সব পরিশ্রম। সর্বাধিপতি প্রভুর নির্ধারিত এই-ই তোমাদের বিধিলিপি!
{2:14} সমুদ্র যেমন জলে পরিপূর্ণ, তেমনই পূর্ণ হবে মানুষের হৃদয় পরমেশ্বরের ক্ষমতা ও মহিমার উপলব্ধিতে।
{2:15} তোমার সর্বনাশ অনিবার্য! চূড়ান্ত ঔদ্ধত্যে তুমি চরম অবমাননা করেছ তোমার প্রতিবেশী রাজ্যের মানুষের। তোমার অমানুষিক অত্যাচারে তারা হয়েছে অনাবৃত, বিপর্যস্ত। এবার তোমার পালা।
{2:16} সম্মানের পরিবর্তে আসবে এবার লজ্জা ও অপমান। এর হাত থেকে রেহাই নেই তোমার। প্রভু পরমেশ্বর স্বয়ং তোমায় সমুচিত দণ্ড দেবেন। গৌরব-সম্ভ্রম হারিয়ে তোমার লজ্জা রাখার কোনও উপায় থাকবে না।
{2:17} লেবাননের বৃক্ষরাজিকে তুমি যেভাবে ধ্বংস করেছ, সেইভাবে ধ্বংস হবে তুমিও। সেখানকার বন্যপশুদের তুমি হত্যা করেছ, এবার তুমিও বিহ্বল হবে বন্য জন্তুর আতঙ্কে। পৃথিবী জুড়ে যে হত্যালীলা ও উৎপীড়ন তুমি চালিয়েছ, এ হল তারই প্রতিশোধ।
{2:18} মানুষের হাতে গড়া মূর্তির আছে কি কোনও মূল্য? সে তো অসার মাত্র, অলীক মহিমায় আবৃত! কারিগর মূক প্রতিমা নির্মাণ করে, নির্ভর করে তার নিজের সৃষ্ট বস্তুরই উপর। কি লাভ এইসব অসার বস্তুতে?
{2:19} তার সর্বনাশ অনিবার্য, যে কাষ্ঠখণ্ডকে সম্বোধন করে বলে, ‘তুমি জাগ্রত হও’, মূক পাষাণ মূর্তিকে বলে, ‘ওঠ’। এই প্রতিমা কি প্রকাশ করতে পারে পরম জ্ঞান? সোনা-রূপোয় মোড়া হলেও প্রাণবায়ু নেই তার মধ্যে।
{2:20} কিন্তু প্রভু পরমেশ্বর নিজ পবিত্র মন্দিরে অধিষ্ঠিত, তাঁর সম্মুখে স্তব্ধ হোক বিশ্ব চরাচর।
{i3:1} হবক্কুকের স্তুতি(সুর–শিগিয়োনোৎ)
{3:1} প্রবক্তা নবী হবক্কুকের স্তুতি এইরূপ:
{3:2} হে প্রভু পরমেশ্বর, আমি শুনেছি তোমার কীর্তির কথা, তাই আমি ভীত তটস্থ। আজকের দিনেও তোমার সেই মহান কীর্তির পুনরাবৃত্তি কর, আবার প্রকাশ কর তোমার স্বরূপ। কিন্তু হে প্রভু, তুমি ক্রুদ্ধ হলেও তোমার কৃপাদৃষ্টি রেখো আমাদের প্রতি।
{3:3} ইদোম দেশ থেকে ঈশ্বর আবার আসছেন, আবির্ভূত হচ্ছেন সেই পবিত্র শৈলমালার দেশ পারাণ থেকে। আকাশমণ্ডল তাঁর মহিমায় উদ্ভাসিত, বিশ্ববাসী উচ্ছ্বাসিত তাঁর প্রশস্তিতে।
{3:4} তীব্র বিদ্যুতের আলোক বিচ্ছুরণে তাঁর আগমন, তাঁর করতল থেকে বিচ্ছুরিত হয় আলোকচ্ছটা, সেখানেই নিহিত তাঁর মহাশক্তি।
{3:5} তাঁর পুরোভাগে চলে রোগ-মহামারী, মৃত্যু চলে তাঁর পায়ে পায়ে।
{3:6} তাঁর চলা যখন থেমে যায়, ধরাতল কেঁপে ওঠে থরথর করে। তাঁর রক্তচক্ষু দেখে ত্রস্ত হয় মানবজাতি। চির অটল শৈলরাজি হয় বিদীর্ণ, তাঁর পদভারে মাটিতে বসে যায় অনড় পর্বতমালা। এ পথেই পড়েছিল তাঁর পদচিহ্ন সুদূর অতীতে।
{3:7} আমি দেখেছি শিবিরবাসী যাযাবর কুশন, দুর্দশাগ্রস্ত মিদিয়ন দেশের মানুষও ভীত ও কম্পিত।
{3:8} হে প্রভু পরমেশ্বর, কার প্রতি তুমি এত ক্রুদ্ধ? সে কি নদীকুল? কার উপর তোমার এত রোষ? সে কি সমুদ্র? মেঘবাহনে তুমি এসেছিলে, এসেছিলে ঝঞ্ঝার বায়ুরথে, প্রজাদের জন্য তুমি করেছিলে বিজয়-অভিযান।
{3:9} তুমি উদ্যত করলে তোমার ধনুক, শর-সংযোগ করলে সেই ধনুকে। তীব্রবেগে ধাবমান শররাজির ঝলকে, তোমার বর্শার
{3:10} দীপ্ত তেজেসূর্য চন্দ্র নিজ নিজ কক্ষপথে হল নিশ্চল। তোমার দর্শনে পর্বতরাজি হল কম্পমান, পৃথিবীর পক্ষ
{3:11} বিদীর্ণ করে ধাবিত হল তোমার সৃষ্ট নদ-নদী। প্রবাহিত হল প্রচণ্ড জলোচ্ছ্বাস, সগর্জনে জলধি হল উত্তাল।
{3:12} তুমি দৃপ্তরোষে ধরাপৃষ্ঠে করলে অভিযান, ক্রোধভরে দলন করলে সর্বজাতিকে।
{3:13} তোমার প্রজাবৃন্দের উদ্ধারকল্পে, অভিষিক্তজনের পরিত্রাণের জন্যই তোমার এই অভিযান। তুমি দুষ্টের দলপতিকে নিধন করেছ, সমূলে উৎখাত করেছ তার অনুচরদের।
{3:14} নিরীহ অসহায়ের উপর নির্দয় পীড়নের নিষ্ঠুর উল্লাসে মেতে উঠে তারা যখন আমাদের উপর ঝড়ের মত ঝাঁপিয়ে পড়ে প্রায় ছিন্নভিন্ন করে ফেলেছিল, ঠিক সেই মুহূর্তে তোমার সুতীক্ষ্ণ শরজাল বিদ্ধ করেছিল তার সৈন্যাধ্যক্ষকে।
{3:15} অভিযানকালে তোমার বাহনের পদ তাড়নায় মহাসিন্ধু হল ফেনায়িত।
{3:16} সেই শব্দে আমি শিহরিত হলাম, কম্পিত হল আমার ওষ্ঠাধর, অবশ হল আমার সমস্ত দেহ, পা দুখানিও শিথিল হয়ে গেল। তবু আমি থাকব সেদিনের প্রতীক্ষায়, যেদিন আমার আক্রমণকারীদের উপর নেমে আসবে ঈশ্বরের ক্রোধ ও অভিশাপের দণ্ড।
{3:17} ডুমুর গাছে যদি ফল না ধরে দ্রাক্ষালতা যদি হয় নিষ্ফলা, ফলবতী না হয় যদি জলপাই তরু, যদি ক্ষেতেও ফসল না ফলে, উজাড় হয়ে যায় মেষপাল, গোয়ালে না থাকে ধেনু,
{3:18} তবু প্রভু পরমেশ্বরই থাকবে আমার পরম আনন্দ, কারণ তিনিই আমার পরিত্রাণ, আমার মুক্তিদাতা।
{3:19} প্রভু পরমেশ্বরই শক্তিদাতা আমার, তিনি চকিত-চরণ হরিণীর মত ক্ষিপ্র করবেন আমার পদযুগল, সুউচ্চ শৈলমালার আশ্রয়ে আমায় রাখবেন নিরাপদে।
