{1:1} ফিলিপী নিবাসী খ্রীষ্ট যীশুতে আশ্রিত সকল ভক্তজন এবং তাঁদের ধর্মপাল ও পরিচারকবর্গ সমীপে — খ্রীষ্ট যীশুরর সেবক পৌল ও তিমথী:
{1:2} আমাদের পিতা ঈশ্বর এবং প্রভু যীশু খ্রীষ্ট তোমাদের মঙ্গল করুন, শান্তি দিন।
{i1:3} পৌলের আন্তরিক শুভেচ্ছা
{1:3} আমি যখনই তোমাদের কথা স্মরণ করি এবং তোমাদের জন্য প্রার্থনা করি তখনই আমার ঈশ্বরকে ধন্যবাদ দিই।
{1:4} তোমাদের সকলের জন্য প্রার্থনা নিবেদন করে আমি সর্বদা আনন্দ লাভ করি।
{1:5} কারণ প্রথম দিন থেকে আজ পর্যন্ত সুসমাচার প্রচারের কাজে তোমরা আমার সহায় হয়েছ।
{1:6} এ বিষয়ে আমি সুনিশ্চিত তোমাদের মাঝে ঈশ্বর যে শুভ কর্মের সূচনা করেছেন, প্রভু যীশু খ্রীষ্টের দিন পর্যন্ত তিনিই তা সুসম্পন্ন করে যাবেন।
{1:7} তোমাদের সকলের সম্পর্কে আমার এই মনোভাব স্বাভাবিক, কারণ তোমাদের আমি অত্যন্ত ভালবাসি। আমার বন্দীদশায় ও সুসমাচারের সত্যতা রক্ষা ও প্রতিষ্ঠার বিষয়ে তোমরা আমার সহযোগী এবং দিব্য অনুগ্রহের শরিক।
{1:8} ঈশ্বর জানেন, তোমাদের দেখতে আমার কত ইচ্ছা, খ্রীষ্ট যীশুর হৃদয় যেমন সকলের জন্য স্নেহে বিগলিত তেমনি আমার হৃদয়।
{1:9} আমার প্রার্থনা, প্রকৃত জ্ঞান ও স্নেহসিক্ত অন্তর্দৃষ্টিতে সমৃদ্ধ হয়ে তোমাদের ভালবাসা গভীর থেকে গভীরতর হয়ে উঠুক।
{1:10} তাহলে তোমরা ভাল-মন্দের বিচার করে যা কিছু শ্রেয় তাই গ্রহণ করতে পারবে এবং প্রভু যীশু খ্রীষ্টের দিনে তোমরা সৎ ও নিষ্কলঙ্ক থাকতে পারবে ও
{1:11} ঈশ্বরের গৌরব ও মহিমার জন্য, খ্রীষ্ট যীশুর মাধ্যমে লভ্য ধার্মিকতার পুণ্য ফল লাভ করতে পারবে।
{i1:12} কারাবাসের সুফল
{1:12} বন্ধুগণ, আমি তোমাদের জানাতে চাই, বর্তমানে আমার এই অবস্থা সত্ত্বেও সুসমাচার প্রচারের কাজ বরং আরও এগিয়ে চলেছে।
{1:13} এমন কি সমগ্র রক্ষীবাহিনী এবং অন্যন্য সকলের কাছে এ কথা সুস্পষ্ট হয়েছে যে খ্রীষ্টর সেবক হওয়ার জন্যই আমি কারারুদ্ধ হয়েছি।
{1:14} আমার কারাবাসের ফলে অধিকাংশ ভ্রাতা প্রভুর উপর নির্ভরশীল হয়ে আরও বেশী সাহসের সঙ্গে ঈশ্বরের বাণী প্রচার করছেন।
{1:15} কেউ কেউ অবশ্য ঈর্ষাবশতঃ ও প্রতিদ্বন্দ্বিতার মনোভাব নিয়ে খ্রীষ্টকে প্রচার করছে, কিন্তু অন্যেরা সদিচ্ছা প্রণোদিত হয়েই প্রচার করছে।
{1:16} এরা ভালবাসায় উদ্বুদ্ধ হয়ে প্রচার করে কারণ এরা জানে যে আমি সুসমাচারের সত্যতা প্রমাণের জন্যই নিযুক্ত।
{1:17} কিন্তু ওরা স্বার্থসিদ্ধির মনোভাব নিয়ে খ্রীষ্টকে প্রচার করে। নিষ্ঠার সঙ্গে নয় বরং এই বন্দীদশায় আমাকে আরও কষ্ট দেওয়ার জন্যই তারা এই কাজ করছে।
{1:18} কিন্তু তাতে কি আসে যায়? ছলনায় কিম্বা আন্তরিকতায়, যেভাবেই হোক, খ্রীষ্টকে যে প্রচার করা হচ্ছে, তাতেই আমার আনন্দ।
{1:19} আমি আরও আনন্দিত হব কারণ আমি জানি, তোমাদের প্রার্থনা এবং যীশু খ্রীষ্টের আত্মার সহায়তায় এসব কিছুই আমার মুক্তির পক্ষে কার্যকরী হবে।
{1:20} আমার একান্ত ইচ্ছা ও আশা এই যে আমি কখনও লজ্জায় পড়ব না। বরং আমি সাহসভরে কর্তব্য পথে এগিয়ে যাব। সবসময় যেমন করে এসেছি আজও তেমনি আমি বাঁচি কিম্বা মরি, আমার সমগ্র সত্ত্বা দিয়ে খ্রীষ্টই হবেন মহিমান্বিত।
{1:21} কারণ খ্রীষ্টই আমার জীবনসর্বস্ব, তাঁরই জন্য আমার বেঁচে থাকা, মরণেও আমার পরম লাভ।
{1:22} কিন্তু যদি আমি বেঁচে থঅকি, তাহলে আরও ভাল কাজ করতে পারব। এক্ষেত্রে জীবন বা মৃত্যু, কোনটা বেছে নেব তা বলতে পারি না।
{1:23} আমি দোটানার মধ্যে রয়েছি। আমার একান্ত বাসনা এ দেহ ত্যাগ করে খ্রীষ্টের সঙ্গ লাভ করি, কারণ বহুলাংশে তাই শ্রেয়।
{1:24} কিন্তু তোমাদের জন্য বেঁচে থাকার প্রয়োজনও রয়েছে অনেক।
{1:25} সেইজন্যই আমি জানি যে আমি বেঁচে থাকব। তোমাদের বিশ্বাস সুদৃঢ় করে আনন্দে ভরিয়ে তোলার জন্য তোমাদের সঙ্গেই থাকব
{1:26} এবং তোমাদের মাঝে আমাকে আবার যখন ফিরে পাবে তখন আমার জন্য তোমরা খ্রীষ্ট যীশুর নামে আরও বেশী গর্ব করতে পারবে।
{1:27} কেবল তোমাদের আচরণ যেন খ্রীষ্টের সুসমাচার সম্মত হয়। আমি তোমাদের কাছে আসতে পারি বা না পারি, আমি যেন লোকের মুখে শুনি যে তোমরা এক প্রাণ এক মন হয়ে সুসমাচারে তোমাদের স্থির বিশ্বাসের জন্য সংগ্রাম করছ।
{1:28} কোন বিষয়েই বিপক্ষের সম্মুখীন হতে ভয় পাচ্ছ না। এতেই প্রমাণিত হচ্ছে যে তাদের পরিণতি ধ্বংস এবং তোমরা লাভ করছ পরিত্রাণ। ঈশ্বরই তা করছেন।
{1:29} কারণ খ্রীষ্টের সেবার অধিকার তোমরা পেয়েছ। তার অর্থ তাঁকে শুধু বিশ্বাস করা নয় কিন্তু দুঃখ বরণ করাও।
{1:30} যেমন দুঃখভোগ তোমরা আমাকে করতে দেখেছ এবং এখনও করছি বলে শুনেছ, তোমাদেরও তাঁর জন্য তেমনি করতে হবে।
{i2:1} খ্রীষ্টীয় মনোভাব
{2:1} খ্রীষ্টের আশ্রয় গ্রহণ করলে তোমাদের জীবন হবে সঞ্জীবিত, লাভ করবে শক্তি এবং তাঁর ভালবাসা তোমাদের দান করবে পরম সান্ত্বনা। তোমরা লাভ করেছ আত্মার সাহচর্য, লাভ করেছ পরস্পরের প্রতি সহানুভূতি ও মমতা।
{2:2} তাই তোমাদের কাছে আমার আবেদন, তোমরা এক চিত্ত, এক মন, এক প্রাণ ও একই প্রেমের বন্ধনে পরস্পর সংঘবদ্ধ হয়ে আমার আনন্দ সম্পূর্ণ কর।
{2:3} স্বার্থসিদ্ধি বা দম্ভপ্রকাশের জন্য তোমরা কিছু করো না। বরং নম্রভাবে অপরকে নিজের চেয়ে শ্রেষ্ঠ বিবেচনা কর,
{2:4} তোমরা প্রত্যেকে নিজের নয়, অন্যের স্বার্থের দিকে লক্ষ্য রাখ।
{2:5} খ্রীষ্ট যীশুর অন্তরের ঐশ্বর্য তোমাদের জীবনেও ফুটে উঠুক।
{2:6} তিনি স্বরূপে ঈশ্বর হয়েও ঈশ্বরের সমকক্ষ হতে চাননি,
{2:7} কিন্তু নিজেকে নিঃস্ব করে দাসের রূপ ধারণ করলেন। মানব সদৃশ হলেন।
{2:8} মানুষেরর আকারে আবির্ভূত হয়ে তিনি নিজেকে অবনমিত করলেন। একান্ত বাধ্যতায় মৃত্যু — এমনকি ক্রুশের উপরে মৃত্যুবরণ করলেন।
{2:9} সেইজন্যই ঈশ্বর তাঁকে সর্বোচ্চ মহিমায় উন্নীত করলেন এবং সকল নামের চেয়েও শ্রেষ্ঠ এক অনুপম নামে বিভূষিত করলেন,
{2:10} যেন স্বর্গ, মর্ত্য ও পাতালের সর্বজীবন ‘যীশু’ নামে নতজানু হয়,
{2:11} সকল কণ্ঠ যীশু খ্রীষ্টকে ‘প্রভু’ বলে ঘোষণা করে পিতা ঈশ্বরকে গৌরবান্বিত করে।
{2:12} সুতরাং প্রিয় বন্ধুগণ, আমি যখন তোমাদের কাছে ছিলাম, তখন তোমরা যেমন সর্বদা বাধ্য ছিলে, আমরা অবর্তমানেও তেমনি বাধ্য থাকবে। সসম্ভ্রমে কম্পিত হৃদয়ে তোমরা নিজের নিজের পরিত্রাণের জন্য সক্রিয় হও।
{2:13} তোমাদের ইচ্ছা ও কর্ম যাতে তাঁর মনোমত হয় তার জন্য ঈশ্বরই তোমাদের অন্তরে প্রেরণা জোগাচ্ছেন।
{i2:14} জগতের উজ্জ্বল নক্ষত্র
{2:14} বিক্ষুব্ধ হয়ো না। তর্কবিতর্ক করো না। তোমরা নিজেদের কর্তব্য করে যাও।
{2:15} এই কুটিলতা ও বিভ্রান্তির যুগে তোমরা ঈশ্বরের নির্দোষ, অমায়িক ও নিষ্কলঙ্ক সন্তানরূপে প্রতিপন্ন হও। তোমরাই এই অন্ধকার জগতে উজ্জ্বল নক্ষত্র, তোমরাই জীবনবেদের ধারক।
{2:16} তাই প্রভু যীশু খ্রীষ্টের দিনে তোমাদের নিয়ে আমি এই গর্ব করতে পারব যে আমার প্রয়াস, আমার পরিশ্রম ব্যর্থ হয়নি।
{2:17} তোমাদের বিশ্বাসের নৈবেদ্য উৎসর্গের সঙ্গে যদি আমাকে রক্ত-তর্পণ করে আত্মোৎসর্গ করতে হয় তাহলেও আমি আন্দ করব। তোমাদের আনন্দে আমিও আনন্দিত হব।
{2:18} তোমরাও আনন্দ কর, আমার আনন্দে আনন্দিত হও।
{i2:19} তিমথি ও ইপাফ্রদীত
{2:19} আমি আশা করি প্রভু যীশুর কৃপায় তিমথীকে শীঘ্রই তোমাদের কাছে পাঠাতে পারব, তাহলে তার কাছে তোমাদের সংবাদ পেয়ে আমি খুশী হব।
{2:20} তার মত সহযোগী আমি আর কাউকে পাইনি, সেও তোমাদের জন্য আন্তরিকভাবে সর্বদা চিন্তা করে।
{2:21} অন্যান্য সবাই খ্রীষ্ট যীশুর নয়, নিজেদের স্বার্থের কথাই ভাবে।
{2:22} কিন্তু তিমথীকে তো তোমরা জান, আমার সন্তানের মত সেও আমার সঙ্গে সুসমাচার প্রচারের কাজে পরিশ্রম করেছে।
{2:23} আমি আশা করছি, আমার পরিস্থিতি কি দাঁড়ায় তা জানতে পারলেই সেই অনুযায়ী তাকে পাঠাতে পারব।
{2:24} প্রভুই আমার ভরসা। আমার স্থির বিশ্বাস আমি নিজেও শীঘ্রই তোমাদের কাছে যাব।
{2:25} আমার ধর্মভাই, সহকর্মী ও সংগ্রামের সঙ্গী ইপাফ্রদীত, যাঁকে প্রতিনিধির মত তোমরা আমার দেখাশোনা করার জন্য পাঠিয়েছিলে, তাঁকেও তোমাদের কাছে পাঠানো সঙ্গত মনে করছি।
{2:26} কারণ তিনি তোমাদের সকলকে দেখার জন্য কাতর, তাঁর অসুখের কথা তোমরা শুনেছ বলে তিনি ব্যস্ত হয়ে পড়েছেন।
{2:27} তিনি সত্যিই অসুখে মরণাপন্ন হয়েছিলেন, কিন্তু ঈশ্বর তাঁর প্রতি সদয় হয়েছেন। শুধু তাঁর প্রতিই নয় আমার প্রতিও তিনি সদয়। দুঃখের উপর আরও দুঃখ আমাকে পেতে হয়নি।
{2:28} সেই জন্য আমি আরও আগ্রহের সঙ্গে তাঁকে পাঠাচ্ছি যেন তাঁকে আবার দেখে তোমরা আনন্দ পাও এবং আমারও দুঃখের লাঘব হয়।
{2:29} সুতরাং প্রভুর নামে তাঁকে সানন্দে গ্রহণ কর। এই ধরণের লোকেরাই শ্রদ্ধার পাত্র,
{2:30} কারণ খ্রীষ্টের কাজ করতে গিয়ে তিনি মৃত্যুর মুখোমুখি হয়েছিলেন। আমাকে সাহায্য করার জন্য তিনি নিজের জীবন বিপন্ন করেছিলেন যা তোমরা করতে পারনি।
{i3:1} খ্রীষ্ট পরম ধন্য
{3:1} পরিশেষে বলি, বন্ধুগণ, প্রভুর সঙ্গে সম্মিলনে আনন্দ কর। তোমাদের কাছে একই কথা বারবার লিখতে আমার কোন অসুবিধা হয় না, তোমাদের পক্ষে বরং তা রক্ষাকবচ।
{3:2} ঐ কুকুরদের সম্পর্কে সাবধান। ওদের অপকর্ম, অঙ্গহানিকর ক্রিয়াকলাপ থেকে সাবধান হও।
{3:3} ওরা নয়, আমরাই প্রকৃত সুন্নত সংস্কারপ্রাপ্ত। আমরা ঈশ্বরের আত্মার প্রেরণায় আরাধনা করি, খ্রীষ্ট যীশুতে গর্ববোধ করি, বাহ্যিক অনুষ্ঠানের উপর নির্ভর করি না।
{3:4} শারীরিক চিহ্নের উপর নির্ভর করার যুক্তি আমার‍ও যথেষ্ট রয়েছে। যদি কেউ শারীরিক চিহ্নের উপরেই দাবী প্রতিষ্ঠিত করতে চায় তাহলে আমার দাবী তার চেয়ে অনেক বেশী।
{3:5} অষ্টম দিনে আমার সুন্নত হয়েছিল। আমি জাতিতে ইসরায়েলী, বিন্যামীন বংশীয়, হিব্রু কুলজাত হিব্রু, শাস্ত্রীয় বিধান সম্পর্কে ফরিশী মতাবলম্বী,
{3:6} ধর্মীয় উন্মাদনায় আমি খ্রীষ্টীয় মণ্ডলীকে নির্যাতন করেছি। বিধানের নির্দেশ মেনে আমি নিখুঁতভাবে ধর্মাচরণ করেছি।
{3:7} এ সবই একদিন আমার পক্ষে ছিল গর্বের বিষয়, কিন্তু খ্রীষ্টকে লাভের পথে এ সবই আমি ক্ষতিকর বল মনে করি।
{3:8} আমার প্রভু খ্রীষ্ট যীশু সম্পর্কিত জ্ঞানের তুলনায় এসব কিছুই আমি তুচ্ছ মনে করি। তাঁর জন্যই আমি সব কিছু পরিত্যাগ করেছি। এ সবই আমার কাছে আজ আবর্জনাস্বরূপ। আমি চাই খ্রীষ্টকে লাভ করতে,
{3:9} চাই তাঁর সঙ্গে সংযুক্ত হতে। তখন শাস্ত্রবিধি পালনের দ্বারা অর্জিত নিজের ধার্মিকতার প্রয়োজন ফুরাবে, কেননা তখন পাব খ্রীষ্টে বিশ্বাসজনিত ধার্মিকতা। সেই বিশ্বাসলভ্য ধার্মিকতা ঈশ্বরের দান।
{3:10} আমি তাঁকে জানতে চাই। জানতে চাই তাঁর পুনরুত্থানের পরাক্রম। আমি হতে চাই তাঁর দুঃখযন্ত্রণার অংশীদার। বরণ করতে চাই তাঁরই মতন মৃত্যু,
{3:11} এই আশায় যে মরণের পরে আমিও পৌঁছাব পুনরুত্থানের কুলে।
{i3:12} অভীষ্ট লক্ষ্যে ছুটে চলা
{3:12} আমি যেসব কিছু পেয়েছি — এ দাবী আমি করি না, আমি এখনও সিদ্ধি লাভ করিনি। তবে আমি জয়ের পথে এগিয়ে চলেছি। খ্রীষ্ট যীশু সেই জন্যই তো আমাকে জয় করে নিয়েছেন।
{3:13} বন্ধুগণ, আমি মনে করি না যে আমি অভীষ্ট লাভ করেছি। তবে একটি কথাই শুধু বলতে পারি, অভীষ্ট সব কিছু ভুলে গিয়ে সামনে যা রয়েছে তাই লক্ষ্য করে আমি ছুটে চলেছি।
{3:14} ঊর্ধ্বলোক থেকে স্বয়ং ঈশ্বর পূর্ণসিদ্ধির পুরস্কার দানের জন্য যীশু খ্রীষ্টের মাধ্যমে আহ্বান জানিয়েছেন। আমি সেই সিদ্ধির জন্য সোজা ছুটে চলেছি।
{3:15} আমরা যারা আত্মিকভাবে পরিণতবুদ্ধি, এই হোক আমাদের মনোভাব। যদি কোন বিষয়ে তোমরা তোমাদের ভিন্ন ধারণা পোষণ করে থাক তাহলে ঈশ্বরই তার প্রকৃত অর্থ তোমাদের কাছে প্রকাশ করবেন।
{3:16} সুতরাং যা আমরা লাভ করেছি তারই অনুসরণ করাই হবে আমাদের কর্তব্য।
{i3:17} ক্রুশের শত্রু ও স্বর্গরাজ্যের প্রজা
{3:17} বন্ধুগণ, তোমরা আমার আদর্শ অনুকরণ কর। যারা আমাদের আদর্শে চলে তাদের লক্ষ্য কর।
{3:18} কারণ অনেকের আচরণ প্রমাণ যে তারা খ্রীষ্টের শত্রু। একথা আমি আগে অনেকবার বলেছি এবং এখনও চোখের জলে বলছি,
{3:19} ধ্বংসই তাদের পরিণতি। উদরই তাদের ঈশ্বর। তারা নিজেদের জঘন্য আচরণে গর্ব বোধ করে। তাদের মন পার্থিব বিষয়ে নিবদ্ধ।
{3:20} আমরা কিন্তু স্বর্গরাজ্যের প্রজা এবং স্বর্গ থেকে আমাদের পরিত্রাতা প্রভু যীশু খ্রীষ্টের আগমনের প্রতীক্ষা করছি।
{3:21} যে ক্ষমতায় তিনি সব কিছু নিজের বশে আনতে সমর্থ সেই ক্ষমতাতেই তিনি আমাদের এই দীন দেহ নিজ গৌরবোজ্জ্বল দেহের সাদৃশ্যে রূপান্তরিত করবেন।
{4:1} সুতরাং প্রিয় বন্ধুগণ, তোমরাই আমার আনন্দ, আমার গৌরব! তোমাদের দেখার জন্য আমার মন উদ্গ্রীব। তোমরা প্রভুর আদর্শে অবিচল থাক।
{i4:2} পৌলের আবেদন
{4:2} আমি এবদিয়া এবং সুন্তুখীকে অনুরোধ করছি, তোমরা দুজনে প্রভুর নামে একমত হও।
{4:3} তুমি আমার অনুগত সহকর্মী। তোমাকেও অনুরোধ করছি, তুমি তাঁদের সাহায্য কর, কারণ ক্লেমেন্তু এবং অন্যান্য সহকর্মীদের সঙ্গে তাঁরাও আমার পাশে থেকে সুসমাচার প্রচারের কাজে পরিশ্রম করেছিলেন। তাঁদের নাম অমৃত জীবনের তালিকায় আছে।
{4:4} তোমরা সর্বদা প্রভুর সান্নিধ্য লাভে আনন্দ কর, আবার বলব, আনন্দ কর।
{4:5} সকলে জানুক তোমরা সহনশীল। প্রভু শীঘ্রই আসছেন।
{4:6} কোন বিষয়ে উদ্বিগ্ন হয়ো না। বরং সর্ববিষয়ে ধন্যবাদ দাও, প্রার্থনা কর এবং বিনীতভাবে তোমাদের মনোবাসনা ঈশ্বরের কাছে নিবেদন কর।
{4:7} মানব বুদ্ধির অতীত ঈশ্বরের শান্তি তোমাদের হৃদয় ও মনকে খ্রীষ্ট যীশুতে সংরক্ষণ করুক।
{4:8} শেষ কথা এই, বন্ধুগণ, যা কিছু সত্য, যা কিছু মহান, ন্যায়সঙ্গত, নির্মল, আদরণীয়, আকর্ষণীয় এবং যা কিছু উৎকৃষ্ট ও প্রশংসনীয়, সেই সমস্ত বিষয়ে তোমাদের অন্তর পূর্ণ থাকুক।
{4:9} তোমরা আমার কাছ থেকে যা শিখেছ, পেয়েছ, শুনেছ এবং আমাকে যা করতে দেখেছ সেই বিষয়গুলিই অনুশীলন কর, শান্তির আকর ঈশ্বর তোমাদের সঙ্গে থাকবেন।
{i4:10} কৃতজ্ঞতা জ্ঞাপন
{4:10} প্রভু আমাকে পরম আনন্দ দিয়েছেন। এতদিন পরে আমার সম্পর্কে তোমাদের আগ্রহ আবার প্রকাশ পেয়েছে। আগ্রহ তোমাদের ছিল, কিন্তু কিছু করার সুযোগ ছিল না।
{4:11} আমার অভাবের কথা বলছি না কারণ যে অবস্থায়ই থাকি না কেন, আমি মানিয়ে নিতে শিখেছি।
{4:12} আমি দীন হতে জানি, আবার প্রাচুর্যের সঙ্গেও আমার পরিচয় আছে। পরিতৃপ্তি কিম্বা ক্ষুধা, প্রাচুর্য কি অনটন — যে কোন পরিস্থিতি হোক না কেন, সব কিছুর সম্মুখীন হওয়ার শিক্ষাদীক্ষা আমি লাভ করেছি।
{4:13} যিনি আমাকে শক্তি জোগান, তাঁর শক্তিতে আমি সব কিছু করতে পারি।
{4:14} তবুও বলি, তোমরা আমার দুঃখকষ্টের শরিক হয়ে ভালই করেছ।
{4:15} ফিলিপী মণ্ডলীর ভাইয়েরা, তোমরাও জান যে সুসমাচার অভিযানের শুরুতে যখন ম্যাসিডোনিয়া ছেড়ে আমি চলে গেলাম, তখন তোমরা ছাড়া আর কোন মণ্ডলী আমার দিকে সাহায্যের হাত বাড়িয়ে দেয়নি।
{4:16} এমনকি থিষলনিকীতে আমার অভাব পূরণের জন্য তোমরা একাধিকবার সাহায্য পাঠিয়েছিলে।
{4:17} মনে করো না আমি কোন দান পাওয়ার জন্য আগ্রহী, আমি চাই স্বর্গে তোমাদের সঞ্চয় বাড়ুক।
{4:18} আমি সবকিছুই পেয়েছি, প্রচুর পরিমাণেই পেয়েছি। ইপাফ্রদীতের মারফৎ তোমাদের কাছ থেকে যা পেয়েছি তাতে আমার অভাব মিটেছে। তোমাদের এই দান ঈশ্বরের গ্রহণযোগ্য প্রীতিজনক সুরভি নৈবেদ্য।
{4:19} আমার ঈশ্বর খ্রীষ্ট যীশুর মাধ্যমে তাঁর সুমহান ঐশ্বর্যের ভাণ্ডার থেকে তোমাদের সমস্ত প্রয়োজন মিটিয়ে দেবেন।
{4:20} আমাদের ঈশ্বর ও পিতা যুগে যুগে হোন মহিমান্বিত। আমেন।
{4:21} খ্রীষ্ট যীশুর নামে খ্রীষ্টভক্তদের অভিনন্দন জানিও। আমার সঙ্গীসাথীরা তোমাদের সকলকে অভিনন্দন জানাচ্ছেন।
{4:22} এখানকার খ্রীষ্টভক্তেরা সকলে, বিশেষ করে রোমের রাজকর্মচারীরা তোমাদের অভিনন্দন জানাচ্ছেন।
{4:23} প্রভু যীশু খ্রীষ্ট তোমাদের সকলকে অনুগ্রহ দান করুন।
