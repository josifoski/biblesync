{i1:1} প্রথম খণ্ড ( গীত 1—41 ) প্রকৃত অানন্দ
{1:1} ধন্য সেই জন, দুর্জনের মন্ত্রণায় যে চলে না, পাপাচারীদের পথে যায় না, বিদ্রূপকারীদের অাসরে বসে না,
{1:2} কিন্তু প্রভু পরমেশ্বরের বিধানেই যার আনন্দ, তাঁর বিধি ব্যবস্থা যার দিবারাত্রির ধ্যান।
{1:3} সে যেন জলস্রোতের তীরে রোপিত তরু, যথা সময়ে যা হয় ফলবান, চিরসজীব থাকে পত্র যার; সার্থক হয় তার সকল প্রচেষ্টা।
{1:4} কিন্তু দুর্জনেরা তেমন নয় তারা যেন বাতাসের মুখে উড়ে যাওয়া তুষ।
{1:5} ঈশ্বরের বিচারে তারা পারবে না দাঁড়াতে, ধার্মিকদের সমাবেশে পাপাচারীদের হবে না ঠাঁই।
{1:6} ধার্মিকদের পথ প্রভুর রক্ষণাধীন কিন্তু দুর্জনদের পথ ধ্বংসমুখী।
{i2:1} ঈশ্বরের অভিষিক্তের প্রতি রাজার আনুগত্য
{2:1} রাষ্ট্রসমূহের এ চক্রান্ত কিসের জন্য? কেনই বা জাতিবৃন্দের এই বৃথা ষড়যন্ত্র?
{2:2} প্রভু পরমেশ্বর ও তাঁর অভিষিক্ত রাজার বিরুদ্ধে পৃথিবীর রাজারা হয়েছে সংঘবদ্ধ, শাসককুল মন্ত্রণা করছে একযোগে।
{2:3} তারা বলছে: এস, আমরা ওদের শৃঙ্খল ছিঁড়ে ফেলি, মুক্ত হই ওদের অধীনতাপাশ থেকে।
{2:4} স্বর্গের সিংহাসনে সমাসীন প্রভু ব্যঙ্গের হাসি হাসেন, বিদ্রূপ করেন ওদের।
{2:5} এদের উদ্দেশে উচ্চারিত হয় তাঁর ক্রুদ্ধ কণ্ঠের বাণী। মহারোষে তিনি করেন তাদের আতঙ্কিত।
{2:6} প্রভু বলেনঃ আমার পবিত্র শৈল সিয়োনে আমার রাজাকে আমি করেছি অভিষিক্ত।
{2:7} রাজা বলেনঃ আমি প্রচার করব প্রভুর এই ঘোষণা, তিনি বলেছেন আমায়: তুমিই আমার পুত্র, আজ থেকে তোমার পিতা হলাম আমি।
{2:8} তুমি যদি চাও, সকল জাতিকে আমি আনব তোমার অধিকারে, সমগ্র পৃথিবী হবে তোমার।
{2:9} তুমি ভাঙ্গবে তাদের লৌহদণ্ড, চূর্ণ করবে মৃৎপাত্রের মত।
{2:10} অতএব, হে নৃপতিবৃন্দ, বিবেচনা কর, সতর্ক হও পৃথিবীর শাসকবর্গ।
{2:11} ভক্তিভরে প্রভু পরমেশ্বরের সেবা কর তোমরা সানন্দে প্রণত হও তাঁর পুত্রের চরণে।
{2:12} অন্যথায় ক্রুদ্ধ হবেন তিনি পথেই হবে তোমাদের বিনাশ, কারণ মুহূর্তে প্রজ্বলিত হয় তাঁর ক্রোধ, ধন্য তারা, যারা তাঁর শরণাগত।
{i3:1} দাউদের ভজন
{3:1} হে প্রভু, আমার শত্রুরা সংখ্যায় অনেক, বহুজন বিদ্রোহ করছে আমার বিরুদ্ধে।
{3:2} আমার সম্বন্ধে অনেকেই বলছে: ওকে উদ্ধার করবেন না ঈশ্বর। সেলা
{3:3} কিন্তু হে প্রভু পরমেশ্বর, তুমি ঢালের মত ঘিরে রেখেছ আমায় দিয়েছ গৌরব, করেছ উন্নতশির।
{3:4} প্রভু পরমেশ্বরের কাছে আমি কাতর মিনতি করি, তাঁর পবিত্র শৈল থেকে তিনি আমায় উত্তর দেন। সেলা
{3:5} আমি মগ্ন হই গভীর নিদ্রায় জাগ্রত হই আবার, রক্ষা করেন সর্বদা প্রভু আমায়।
{3:6} শত সহস্র লোক ঘিরেছে আমায়, তবুও আমি ভয় করি না তাদের।
{3:7} এস প্রভু পরমেশ্বর, উদ্ধার কর আমায়। দণ্ড দাও আমার শত্রুদের, কর তাদের শক্তিহীন।
{3:8} হে প্রভু পরমেশ্বর, তোমারই হাতে পরিত্রাণ, বর্ষণ কর তোমার আশিস তোমার প্রজাদের উপর। সেলা
{i4:1} ঈশ্বরদত্ত শান্তি দাউদের ভজন
{4:1} (গীতিকার বলেন) হে আমার ঈশ্বর, আমার রক্ষক তুমি, আমি ডাকলে তুমি সাড়া দিও। সঙ্কটে তুমি আমাকে দিয়েছ স্বস্তি, আমার প্রতি দয়া কর, নিবেদন শোন আমার।
{4:2} (প্রভু পরমেশ্বর বলেন) হে মানব আর কতকাল অবমানিত হবে আমার মর্যাদা? কত কাল তোমরা মোহিত হবে স্তোকবাক্যে, ছুটে বেড়াবে অলীকের পিছনে? সেলা
{4:3} (গীতিকার বলেন) মনে রেখ, প্রভু পরমেশ্বর তাঁর ভক্তকে করেছেন পৃথক আপন উদ্দেশ্য সাধনে, সাড়া দেন তিনি আমার ডাকে।
{4:4} ক্রুদ্ধ হলেও লিপ্ত হয়ো না পাপে, শান্ত হও, শয্যায় নিভৃতে আপন মনে ভেবে দেখ সব কথা। সেলা
{4:5} যথাযোগ্য বলি উৎসর্গ কর আস্থা রাখ প্রভু পরমেশ্বরে।
{4:6} অনেকে প্রার্থনা করে, বলে, তুমি ছাড়া কে আমাদের মঙ্গল করতে পারে? হে প্রভু পরমেশ্বর বিকিরণ কর আমাদের উপর তোমার শ্রীমুখের জ্যোতি।
{4:7} ফসল ও দ্রাক্ষারসের প্রাচুর্যে ওদের যে আনন্দ তার চেয়েও মহত্তর আনন্দে তুমি পূর্ণ করেছ আমার হৃদয়।
{4:8} আমি শান্তিতে শয়ন করে নিদ্রামগ্ন হব কারণ হে প্রভু পরমেশ্বর, তুমিই আমাকে রেখেছ নিরাপদে।
{i5:1} দাউদের ভজন
{5:1} হে প্রভু পরমেশ্বর, শ্রবণ কর আমার প্রার্থনা, শোন আমার কাতর নিবেদন।
{5:2} হে আমার রাজা, আমার আরাধ্য ঈশ্বর, শ্রবণ কর আমার আর্তনাদ, আমি তোমারই কাছে জানাই মিনতি।
{5:3} হে প্রভু পরমেশ্বর, প্রভাতে তুমি শুনবে আমার আবেদন, প্রত্যূষে প্রার্থনার অর্ঘ্য সাজিয়ে আমি থাকব তোমারই প্রতীক্ষায়।
{5:4} হে ঈশ্বর, কপটতায় তুমি প্রীত নও, মন্দকে তুমি দাও না প্রশ্রয়।
{5:5} দাম্ভিকেরা দাঁড়াতে পারে না তোমার সম্মুখে, ঘৃণা কর তুমি দুষ্কৃতীদের।
{5:6} তুমি মিথ্যাবাদীদের ধ্বংস কর, রক্তলোলুপ ও প্রতারকেরা তোমার ঘৃণাস্পদ।
{5:7} অপার তোমার অবিচল প্রেম, তারই গুণে আমি প্রবেশ করব তোমার ভবনে। তোমার পবিত্র আবাসের দিকে চেয়ে আমি করব তোমার আরাধনা, সসম্ভ্রমে করব প্রণিপাত।
{5:8} হে প্রভু পরমেশ্বর, প্রবল আমার বিরোধী দল, চালনা কর আমায় তোমারই ধর্মপথে, সহজ করে দাও এ পথ আমার।
{5:9} সত্যের লেশ নেই ওদের কথায়, হৃদয় ওদের সর্বনাশা চিন্তায় ভরা। কণ্ঠ ওদের খোলা কবরের মত, স্তাবকতায় নিপুণ ওদের জিহ্বা বিষম ছলনায়।
{5:10} হে ঈশ্বর, দণ্ডাদেশ দাও ওদের, দান কর যোগ্য শাস্তি, নিজের ফাঁদে নিজেই পড়ুক ওরা বিতাড়িত কর তোমার সম্মুখ থেকে, কারণ ওদের দুষ্কর্ম অনেক বিদ্রোহ করেছে ওরা তোমার বিরুদ্ধে।
{5:11} কিন্তু তোমার শরণাগত যারা উল্লাস করুক তারা সকলে, সদা মুখরিত হোক আনন্দগানে। যারা ভালবাসে তোমায় আশ্রয় দাও তাদের তোমার পক্ষছায়ায়।
{5:12} হে প্রভু পরমেশ্বর, ধার্মিককে তুমি করে থাক আশীর্বাদ, তোমার অনুগ্রহ তাকে ঘিরে রাখে ঢালের মত।
{i6:1} বিপন্ন ভক্তের প্রার্থনা দাউদের ভজন
{6:1} হে প্রভু পরমেশ্বর, ক্রোধভরে আমাকে করো না ভৎর্সনা, রুষ্ট হয়ে শাসন করো না আমাকে।
{6:2} সদয় হও আমার প্রতি হে প্রভু পরমেশ্বর, আমাকে সুস্থ কর, দেহ আমার ক্লিষ্ট, অবসন্ন।
{6:3} কী দারুণ ব্যাকুলতা আমার প্রাণে! কতকাল, আর কতকাল হে প্রভু পরমেশ্বর বিরত থাকবে আমায় সাহায্যদানে?
{6:4} হে প্রভু, ফিরে চাও বাঁচাও আমার প্রাণ! তোমার অবিচল প্রেমের দোহাই উদ্ধার কর আমায়।
{6:5} মৃত্যুলোকে কেউ স্মরণ করে না তোমায় পাতালে কেউ করে না তোমার স্তব!
{6:6} গুমরে গুমরে কেঁদে আমি ক্লান্ত, নিশীথে নয়ন জলে ভাসে শয্যা আমার, অশ্রুসিক্ত হয় উপাধান।
{6:7} শত্রুর নির্যাতনে গভীর বেদনায় কেঁদে কেঁদে নিভে এসেছে আমার নয়নের আলো, দৃষ্টি হয়েছে ক্ষীণ।
{6:8} দূর হও নরাধম, দুরাচারীর দল আমার সামনে থেকে, প্রভু পরমেশ্বর শুনেছেন আমার কাতর ক্রন্দন।
{6:9} আমার বিনতি শুনেছেন প্রভু পরমেশ্বর, পূরণ করবেন তিনি আমার প্রার্থনা।
{6:10} আমার শত্রুপক্ষ হবে পরাজিত, লজ্জায়, অপমানে মুহূর্তে বিভ্রান্ত হয়ে করবে পলায়ন।
{i7:1} সুবিচারের আবেদন উদ্দাম 7:0 হিব্রু: উদ্দাম = হিগ্গায়োন। গীতি। দাউদের ভজন
{7:1} হে প্রভু পরমেশ্বর, আমার আরাধ্য ঈশ্বর আমি তোমারই শরণাগত। যারা নিয়ত উত্যক্ত করছে আমাকে, তাদের হাত থেকে বাঁচাও আমায়
{7:2} তুমি উদ্ধার না করলে ওরা সিংহের মত ছিনিয়ে নিয়ে যাবে আমায়, চিঁড়ে ফেলবে টুকরো টুকরো করে, বাঁচাবার কেউ থাকবে না তখন।
{7:3} হে প্রভু পরমেশ্বর আমার আরাধ্য ঈশ্বর, যদি অন্যায় করে থাকি আমি, আমার হাত যদি কোন দুষ্কর্মে হয়ে থাকে কলঙ্কিত
{7:4} যদি করে থাকি বন্ধুজনের অপকার অকারণে পীড়ন করে থাকি শত্রুকে,
{7:5} তবে শত্রু আমায় না দিক নিস্তার, ধরাশায়ী করে পদদলিত করুক আমায় ধূলায় লুটিয়ে দিক আমার সম্মান। সেলা
{7:6} জাগ্রত হও হে প্রভু পরমেশ্বর, রোষে উন্মত্ত আমার শত্রুদের বিরুদ্ধে কর উত্থান ক্রোধভরে। হে আমার আরাধ্য ঈশ্বর, জাগো, প্রতিষ্ঠিত কর তোমার প্রতিশ্রুত ন্যায় বিচার।
{7:7} সমবেত হোক জাতিপুঞ্জ তোমাকে ঘিরে তাদের উপর আবার প্রতিষ্ঠিত হোক অন্তরীক্ষে তোমার সিংহাসন।
{7:8} হে প্রভু পরমেশ্বর, তুমি সর্বমানবের বিচারক। তুমি জান হে প্রভু, আমি নির্দোষ, ন্যায়বিচার সম্পন্ন কর আমার সপক্ষে।
{7:9} দুর্জনের দুষ্কৃতির হোক অবসান, হে ধর্মময় ঈশ্বর, অন্তর্যামী ঈশ্বর আমার, সজ্জনকে তুমি কর প্রতিষ্ঠিত।
{7:10} ঈশ্বর আমার ঢালস্বরূপ, তিনি ন্যায়পরায়ণদের করেন উদ্ধার।
{7:11} ঈশ্বর সুবিচারক, দুর্জনকে তিনি দণ্ডদান করেন সর্বদা।
{7:12} যদি অনুতপ্ত না হয় তারা তবে তিনি শাণিত করবেন তাঁর তরবারি, ধনুকে করবেন শর যোজনা।
{7:13} তাঁর মারণাস্ত্র প্রস্তুত, তূণের শর এখন হয়েছে অগ্নিবাণ।
{7:14} দেখ, দুর্জনই মন্দের স্রষ্টা, অন্তর তার দৌরাত্ম্যের আধার, মিথ্যার জনক সে।
{7:15} সে গভীর খাত খনন করে অবশেষে নিজের ফাঁদে নিজেই ধরা পড়ে।
{7:16} তার যত অন্যায় অত্যাচার চরম আঘাত হয়ে শেষে নেমে আসে তারই উপরে।
{7:17} প্রভু ন্যায়পরায়ণ, আমি গাইব তাঁর বন্দনা গান, সুখী হব আমি পরাৎপর ঈশ্বরের স্তুতি গানে।
{i8:1} ঈশ্বরের মহিমা ও মানুষের মর্যাদা দাউদের ভজন।
{8:1} হে প্রভু পরমেশ্বর, আমাদের আরাধ্য ঈশ্বর, বিরাজিত তোমার মহিমা এ বিশ্বসংসারে, ঊর্ধ্বে অন্তরীক্ষে ধ্বনিত তোমার স্তবগান।
{8:2} বিদ্বেষীদের স্তব্ধ করার জন্য শত্রুদের নির্বাক করার জন্য, তুমি বালক ও দুগ্ধপোষ্য শিশুদের মুখ তোমার প্রশংসায় করেছ মুখর।
{8:3} আমি যখন তোমারই হাতে গড়া আকাশের দিকে চাই, দেখি, চন্দ্র ও তারকাখচিত সেই আকাশের অসীম বিস্তার!
{8:4} তখন মনে হয়, কে এই নশ্বর মানব? কেন ভাব তার কথা? কেন এই মানবের প্রতি তুমি এত সযত্ন সজাগ?
{8:5} তবু তাকেই করেছ তুমি মর্যাদায় সামান্যই ছোট তোমার চেয়ে, করেছ ভূষিত তাকে গৌরব ও মহিমায়।
{8:6} তোমার সৃষ্ট সব কিছুর উপর কর্তৃত্ব দিয়েছ তাকে।
{8:7} মেষ ও বৃষের পাল, বনের সমস্ত পশু,
{8:8} আকাশের যত পাখী, সাগরের মৎস্যকুল, জলচর সমস্ত প্রাণী –সবই করেছ তুমি তারই অধীন।
{8:9} হে প্রভু পরমেশ্বর আমাদের আরাধ্য ঈশ্বর, বিরাজিত তোমার নামের মহিমা এ বিশ্বসংসারে।
{i9:1} ঈশ্বরের ন্যায়বিচারের জন্য কৃতজ্ঞতা নিবেদন দাউদের ভজন
{9:1} হে প্রভু পরমেশ্বর, সারাটি অন্তর দিয়ে আমি করব তোমার স্তবগান। তোমার পরমাশ্চর্য কীর্তিগাথা বর্ণনা করব আমি।
{9:2} তোমাতেই আমার পরম আনন্দ তোমাতেই উল্লাস আমার। হে পরাৎপর, আমি গাইব তোমার জয়গান।
{9:3} আমার শত্রুরা পলায়মান, ধরাশায়ী, বিধ্বস্ত তোমার আবির্ভাবে।
{9:4} আমার বিবাদ নিষ্পন্ন করে তুমি করেছ ন্যায়বিচার, মহান বিচারক তুমি, সমাসীন ন্যায়ের সিংহাসনে।
{9:5} জাতিবৃন্দকে তুমি করেছ দণ্ডদান, দুর্জনদের করেছ সংহার, তাদের নাম তুমি চিরতরে করেছ অবলুপ্ত।
{9:6} শত্রুরা ধ্বংসের বিবরে বিলীন, ধ্বংস করেছ তুমি তাদের সমস্ত জনপদ চলে গেছে তারা বিস্মৃতির অতলে।
{9:7} কিন্তু প্রভু পরমেশ্বর থাকবেন চিরকাল সমাসীন তাঁর সিংহাসনে, ন্যায়বিচারের জন্যই স্থাপন করেছেন তিনি তাঁর এ সিংহাসন।
{9:8} ন্যায়ের বিধানেই শাসন করেন তিনি এ বিশ্বজগত, সমদর্শিতায় সর্বজাতির করেন বিচার।
{9:9} দলিত জনের আশ্রয়দুর্গ প্রভু পরমেশ্বর, সঙ্কটে তিনি তার নিরাপদ আশ্রয়।
{9:10} যারা তোমায় জানে, জানে তোমার পরিচয়, তুমি তাদের একমাত্র ভরসা। হে প্রভু পরমেশ্বর, যারা তোমার অন্বেষণ করে, তাদের তুমি করো না পরিত্যাগ।
{9:11} সিয়োনে অধিষ্ঠিত প্রভু পরমেশ্বরের স্তুতি গান কর তোমরা। সকল জাতির কাছে কর ঘোষণা তাঁর সুমহান কীর্তিকাহিনী।
{9:12} যিনি রক্তপাতের প্রতিফলদাতা নিহতদের কথা তিনি স্মরণে রাখেন, বিস্মৃত হন না উৎপীড়িতের আর্তক্রন্দন।
{9:13} হে প্রভু পরমেশ্বর, চেয়ে দেখ, শত্রুর হাতে কী দারুণ লাঞ্ছনা আমার, উদ্ধার কর আমায় হে প্রভু পরমেশ্বর মৃত্যুর কবল থেকে,
{9:14} যেন আমি সিয়োন কন্যার তোরণে তোরণে গাইতে পারি তোমারই স্তুতিগান যেন পরমানন্দে গাইতে পারি তোমার এই কীর্তিগাথা –তুমি আমায় করেছ পরিত্রাণ।
{9:15} বহু জাতি ডুবেছে স্বখাত-সলিলে, নিজেরই পাতা গোপন ফাঁদে পড়েছে ধরা।
{9:16} ন্যায়বিচার সম্পন্ন করে প্রভু পরমেশ্বর দিয়েছেন আপন পরিচয়, আপন কর্মের ফাঁদে দুর্জন পড়েছে ধরা। হিগ্গায়োন সেলা
{9:17} রসাতলে যাবে দুর্জন, ঈশ্বরকে ভুলেছে যে জাতি তারও হবে এই দুর্গতি।
{9:18} অভাজন উপেক্ষিত হয়ে থাকবে না চিরকাল, ব্যর্থ হবে না আর দুঃখীর প্রত্যাশা।
{9:19} হে প্রভু পরমেশ্বর, দেখাও তোমার পরাক্রম, বিচার কর জাতিবৃন্দের, খর্ব কর তাদের ঔদ্ধত্য।
{9:20} হে প্রভু পরমেশ্বর, সন্ত্রস্ত হোক সকল জাতি, তারা নগণ্য মানুষ মাত্র, –জানুক এ কথা। সেলা
{i10:1} ন্যায় বিচারের আবেদন
{10:1} হে প্রভু পরমেশ্বর কেন দূরে থাক? কেন মুখ লুকাও সঙ্কটকালে?
{10:2} সদম্ভে দুর্জন দুঃখীকে করছে গ্রাস, ওদের পাতা ফাঁদে ওরাই পড়ুক ধরা।
{10:3} দুর্জন নিজের বাসনার মধ্যে মগ্ন থাকে, স্বার্থলোলুপেরা কুৎসা করে প্রভু পরমেশ্বরের, অবজ্ঞা করে তাঁকে।
{10:4} উন্নাসিক, গর্বিত দুরাত্মা গ্রাহ্য করে না প্রভু পরমেশ্বরকে, তার জীবনে ঈশ্বরের কোন স্থান নেই।
{10:5} ছলে, বলে, কৌশলে সে অর্জন করে সফলতা, তাই তোমার সূক্ষ্ম বিচারতার দৃষ্টিসীমার বাইরে থেকে যায়, বিরোধীদের তুচ্ছ করে সে চরম অবহেলায় তাদের তুচ্ছজ্ঞান করে সে।
{10:6} সে ভাবে: পতন আমার হবে না কখনও বিপদে আমি পড়ব না কোন দিন।
{10:7} মুখে তার অভিশাপ, ছলনা আর স্বৈরাচারীর আস্ফালন নিত্য তার ওষ্ঠাধরে দুরভিসন্ধির কথা।
{10:8} লোকালয়ের কাছে সঙ্গোপনে ওৎ পেতে থাকে সে, নিরালায় হত্যা করে নিরীহ মানুষকে, গোপনে লক্ষ্য রাখে অসহায় মানুষের দিকে।
{10:9} সিংহের মত সেও আড়ালে গোপনে অপেক্ষা করে থাকে হতভাগ্য অসহায়ের উপর ঝাঁপিয়ে পড়বে বলে। কৌশলে তাকে নিজের ফাঁদে টেনে এনে তার উপর লাফিয়ে পড়ে সে।
{10:10} হতভাগ্য সেই মানুষ তখন হয় নিষ্পেষিত, ধরাশায়ী, পরাজিত সে হিংস্র শক্তির কাছে।
{10:11} দুরাত্মা মনে মনে ভাবে: ঈশ্বর এসব দিকে দৃষ্টি রাখেন না, ভাবেন না এসব কথা! তিনি চোখ বন্ধ করে আছেন, দেখতে পাবেন না আমায়!
{10:12} হে প্রভু পরমেশ্বর, জাগো, সক্রিয় হয়ে ওঠ, দণ্ডদান কর দুরাত্মাকে, ভুলে যেও না দীনজনে।
{10:13} কোন স্পর্ধায় দুর্জন ঈশ্বরকে অবজ্ঞা করে? কী করে বলে সে, আমায় তিনি কোন শাস্তি দেবেন না?
{10:14} কিন্তু তুমি তো সবই দেখ, উৎপীড়ন আর হিংসা তোমার দৃষ্টি এড়ায় না। স্বহস্তে তুমি তার কর প্রতিকার। হতভাগ্য অনাথ-আতুর তোমারই শরণাগত চিরকাল তুমিই তাদের সহায়।
{10:15} চূর্ণ কর তুমি দুর্জন ও দুষ্কৃতীর ক্ষমতা, দণ্ড দাও তাদের অপকর্মের যতক্ষণ না সে নিবৃত্ত হয় অপকর্ম থেকে।
{10:16} প্রভু পরমেশ্বর চিরন্তন রাজা, যারা আরাধনা করে না তাঁর উৎখাত হবে তারা তাঁর পুণ্যভূমি থেকে।
{10:17} হে প্রভু পরমেশ্বর জানি আমি, দীনজনের একান্ত বাসনার কথা শুনবে তুমি, হৃদয়ে দেবে শক্তি তাদের।
{10:18} শুনবে তুমি অনাথ, পিতৃহীন ও উৎপীড়িতের ব্যাকুল ক্রন্দন, করবে সুবিচার, যেন মর্ত্যমানব আর না পারে চালাতে দমন পীড়ন তাদের উপর।
{i11:1} পরমেশ্বরে আস্থা দাউদের
{11:1} আমি প্রভু পরমেশ্বরের শরণ নিয়েছি। তোমরা কি করে আমাকে বল: পাখির মত উড়ে পালাও পাহাড়ে,
{11:2} কারণ দুষ্টেরা ধনুকে গুণ পরিয়েছে অব্যর্থ শরসন্ধানে তারা অন্ধকারে ধর্মভীরূদের তীর বিদ্ধ করবে।
{11:3} সব কিছুরই ভিত যদি টলে ওঠে, তবে ধর্মনিষ্ঠ মানুষের কি আর করার আছে?
{11:4} প্রভু পরমেশ্বর বিরাজিত তাঁর পুণ্য মন্দিরে, স্বর্গে তাঁর সিংহাসন, সবই তাঁর দৃষ্টিগোচরে, তাঁর দৃষ্টি যাচাই করে মানব সন্তানদের।
{11:5} সজ্জন ও দুর্জন উভয়কেই পরীক্ষা করেন প্রভু পরমেশ্বর, অত্যাচারী উৎপীড়ক তাঁর ঘৃণাস্পদ।
{11:6} দুর্জনদের উপর তিনি বর্ষণ করবেন, জ্বলন্ত অঙ্গার ও গন্ধক, অগ্নি ও ঝঞ্ঝা তাদের যোগ্য দণ্ড।
{11:7} প্রভু পরমেশ্বর ন্যায়পরায়ণ, ন্যায়সঙ্গত কর্মেই তিনি প্রীত, ন্যায়নিষ্ঠ ব্যক্তিই দর্শন করবে তাঁর শ্রীমুখ।
{i12:1} সাহায্যের আবেদন দাউদের ভজন
{12:1} হে প্রভু পরমেশ্বর উদ্ধার কর আমাদের নিশ্চিহ্ন তোমার সকল ভক্ত, মানব সমাজ থেকে সততা অন্তর্হিত।
{12:2} সত্য কথা বলে না কেউ কারো কাছে, সকলেই দক্ষ স্তাবকতায়, মনে মুখে তারা এক নয়।
{12:3} স্তব্ধ কর প্রভু পরমেশ্বর স্তাবকের ওষ্ঠাধর, ছেদন কর দাম্ভিকের জিহ্বা।
{12:4} ওরা বলে: কথার জোরে জিতব আমরা, মুখের জোরে করব জগৎ জয়, বলব কথা স্বাধীনভাবে বাধা দেবার সাধ্য কার?
{12:5} কিন্তু প্রভু পরমেশ্বর বলেনঃ দেখি আমি দুঃখী জনের সর্বনাশ, শুনি দীনজনের কাতর ক্রন্দন তাই আমি তৎপর এখন। মুক্তির জন্য ব্যাকুল যারা তাদেরই আমি করব উদ্ধার।
{12:6} প্রভু পরমেশ্বরের প্রতিশ্রুতি অবিচল, অনাবিল, চুল্লীতে সাতবার শোধিত নিখাদ রূপোর মত।
{12:7} দুর্জন চারিদিকে করছে বিচরণ মানব সমাজে অধমই আজ উচ্চপদে আসীন। হে
{12:8} প্রভু পরমেশ্বর, এদের হাত থেকে তুমি উদ্ধার কর আমাদের, রক্ষা কর সর্বদা।
{i13:1} সাহায্যের আবেদন দাউদের ভজন
{13:1} হে প্রভু পরমেশ্বর, আর কতকাল ভুলে থাকবে আমায়? চিরদিনই কি থাকবে আমায় ভুলে? আর কতকাল বিমুখ থাকবে আমার প্রতি?
{13:2} কতকাল আমি সইব এই অন্তর্জ্বালা? হৃদয় আমার থাকবে নিয়ত বিষাদমগ্ন? কতকাল আমি সইব দর্পিত শত্রুর অত্যাচার?
{13:3} চেয়ে দেখ, হে প্রভু পরমেশ্বর! উত্তর দাও আমায়! কর আমায় সতেজ, সবল নিদ্রিত হতে দিও না চিরনিদ্রায়।
{13:4} শত্রুদের বলতে দিও না এ কথা: ওকে পরাজিত করেছি আমরা। উল্লসিত হতে দিও না তাদের আমার পতনে।
{13:5} আমার অটল আস্থা তোমার অবিচল প্রেমে। হৃদয় আমার উচ্ছলিত হবে পরম উল্লাসে, তোমারই সাধিত পরিত্রাণ দর্শনে।
{13:6} আমি গাইব প্রভুর স্তবগান, তিনি করেছেন আমার অশেষ কল্যাণ।
{i14:1} দুরাচারীর ভাবী দণ্ড ( গীত 53 )
{14:1} নির্বোধ মনে মনে বলে: ঈশ্বর নাই। ওরা ভ্রষ্ট, দুরাচার, সৎকর্ম করে না কেউ।
{14:2} স্বর্গ থেকে প্রভু পরমেশ্বর দেখেন মানব সন্তানদের লক্ষ্য করেন তিনি সুবুদ্ধিসম্পন্ন মানুষ কেউ আছে কিনা! আছে কি না কোন ঈশ্বরসন্ধানী!
{14:3} সদাচারী কেউ নেই, একজনও নেই, সকলেই গিয়েছে বিপথে, সকলেই হয়েছে বিকারগ্রস্ত। প্রভু বলেনঃ
{14:4} দুরাচারীদের কি কোন জ্ঞানই নেই? গ্রাস করে তারা আমারই প্রজাদের, তারা প্রভু পরমেশ্বরকে ডাকে না কখনও।
{14:5} নিদারুণ আতঙ্কে ওরা হবে জর্জরিত, কারণ ঈশ্বর তাঁর অনুরাগী ভক্তবৃন্দের সহায়।
{14:6} নিপীড়িত অসহায়ের সর্ব প্রচেষ্টা ব্যর্থ করে দিতে চাইলেও জেনো, প্রভু পরমেশ্বর তার পরম আশ্রয়।
{14:7} সিয়োন থেকেই আসুক নেমে ইসরায়েলের পরিত্রাণ। প্রভু পরমেশ্বর যখন আপন প্রজাদের সৌভাগ্যের করবেন সূচনা, তখন উল্লসিত হবে যাকোব, ইসরায়েল হবে আনন্দিত।
{i15:1} ঈশ্বরের আশ্রয় লাভের যোগ্য কে? দাউদের ভজন ভজন গীতি
{15:1} হে প্রভু পরমেশ্বর, কে আশ্রয় লাভ করবে তোমার শিবিরে? কেই বা বাস করবে তোমার পুণ্য পর্বতে?
{15:2} অনিন্দ্য যার আচরণ, ন্যায়সঙ্গত যার সকল কর্ম, যথার্থই যে সত্যভাষী,
{15:3} যে পরনিন্দা করে না, বন্ধুজনের করে না অপকার, দুর্নাম করে না প্রতিবেশীর।
{15:4} অসৎ ব্যক্তি যার ঘৃণার পাত্র প্রভু পরমেশ্বরের ভক্তজনকে যে শ্রদ্ধা করে, নিজের ক্ষতি হওয়া সত্ত্বেও যে প্রতিশ্রুতি রক্ষা করে তার অন্যথা করে না কখনও।
{15:5} ঋণের বিনিময়ে যে নেয় না কোন সুদ, নির্দোষের বিরোধিতা করে না উৎকোচের বিনিময়ে। এমন যে মানুষটি সে কখনও হবে না বিচলিত।
{i16:1} ঈশ্বরের সান্নিধ্যে শাশ্বত সুখ দাউদের ভজন সুরম্যগীতি
{16:1} হে ঈশ্বর, আমাকে রক্ষা কর, তোমারই শরণাগত আমি।
{16:2} আমি প্রভু পরমেশ্বরকে বলি: তুমিই আমার প্রভু, সকল মঙ্গলের আধার তুমিই।
{16:3} এ ধরণীতে যাঁরা পুণ্যাত্মা, তোমার ভক্ত মহান, তাঁদের সঙ্গ লাভেই আমার পরমানন্দ।
{16:4} অন্য দেবতাদের আরাধনা করে যারা, তাদের দুঃখ অশেষ। সেই দেবতাদের কাছে আমি কখনও দেব না রক্তের অঞ্জলি, তাদের নাম করব না উচ্চারণ।
{16:5} হে প্রভু পরমেশ্বর, আমার যা কিছু সব তোমারই দান, তুমিই জীবন সর্বস্ব আমার, আমার এ জীবন তোমারই নিয়ন্ত্রণে।
{16:6} তোমার দান জীবনে আমার কত অপরূপ! সুন্দর, সুমহান!
{16:7} প্রভুকে জানাই কৃতজ্ঞতা আমার, তিনি আমায় করেন সুপরিচালনা, নিশীথেও তাঁর প্রজ্ঞা আমায় রাখে সচেতন।
{16:8} প্রভুকে নিয়ত আমি রাখি সম্মুখে তিনি আছেন পাশে আমার, আমি হব না বিচলিত।
{16:9} তাই দেহ-মন আত্মা আমার আনন্দে নিমগণ অসীম শান্তিতে আমি পরম নির্ভয়।
{16:10} জানি, তুমি আমায় মৃত্যুলোকে দেবে না বিসর্জন, যেখানে তুমি নেই সেখানে ভক্তকে তোমার দেবে না যেতে কোনদিন।
{16:11} তুমি দেখাবে আমায় জীবনের পথ, আছে পূর্ণ আনন্দ তোমারই সান্নিধ্যে, তোমাতেই আছে শাশ্বত সুখ।
{i17:1} সুবিচারের আবেদন দাউদের ভজন প্রার্থনাগীতি
{17:1} হে প্রভু পরমেশ্বর, শোন আমার কাতর আবেদন, সুবিচার কর তুমি। এ নয় ছলনাময় কপট বিনতি, নিবেদন শোন আমার।
{17:2} তোমারই সামনে হোক আমার বিচার, ন্যায়ের প্রতি থাকুক তোমার দৃষ্টি।
{17:3} তুমি আমার অন্তর, নিশীথে করেছ নিরীক্ষণ, বিশ্লেষণ করেছ আমায়, মন্দতা পাওনি কিছুই, অনুচিত কথা বলেনি আমার মুখ।
{17:4} তোমার বিধান আমি করেছি পালন, হিংসার পথ করেছি পরিত্যাগ।
{17:5} আমি তোমারই পথে চলেছি সুদৃঢ় পদক্ষেপে, চরণ আমার হয়নি বিচলিত।
{17:6} হে ঈশ্বর, আমি তোমাকেই ডাকি কারণ আমি জানি তুমি সাড়া দেবে আমার ডাকে। কর্ণপাত কর আমার কথায়, শ্রবণ কর আমার নিবেদন।
{17:7} প্রকাশ কর তোমার অনন্য প্রেম, কর উদ্ধার শত্রুর কবল থেকে তোমার শরণাগতদের।
{17:8} নয়নের মণির মত সযত্নে রক্ষা কর আমায়, লুকিয়ে রাখ প্রভু তোমার পক্ষচ্ছায়ায়।
{17:9} নিয়ে চল আমায় দুর্বৃত্তদের দৃষ্টির অন্তরালে, উদ্যত ওরা আমায় আক্রমণে, ঘিরে ধরেছে আমায় হত্যাকারী শত্রুর দল উদ্ধার কর আমায় তাদের আবেষ্টনী থেকে।
{17:10} অহঙ্কার রুদ্ধ করেছে ওদের হৃদয়ের দ্বার, ওরা দম্ভভরে দম্ভের কথা বলে।
{17:11} আমার পদচিহ্ন অনুসরণ করে আমাকে ঘিরে ফেলেছে ওরা আমায় ধরাশায়ী করার সঙ্কল্পে রয়েছে অটল।
{17:12} ক্ষুধার্ত সিংহের মত ভয়ঙ্কর ওরা আড়ালে ওৎ পেতে থাকে দৃপ্ত কেশরীর মত।
{17:13} হে প্রভু পরমেশ্বর! জাগো প্রতিরোধ কর, উচ্ছেদ কর ওদের। তোমার উদ্যত তরবারি রক্ষা করুক আমার প্রাণ দুর্বৃত্তের কবল থেকে!
{17:14} হে প্রভু পরমেশ্বর, তুমি স্বয়ং এসে বাঁচাও আমার প্রাণ মানুষের হাত থেকে, ঘোরতর বিষয়ী তারা, তুমি বাঁচাও আমার প্রাণ। পূর্ণ হয়েছে তাদের এই জগতের সব কিছু চাওয়া পাওয়া, তৃপ্ত ওদের সন্তানেরা। এমন কি ওরা উত্তরসূরীর জন্যও রেখে যায় তাদের সম্পদের বাকী অংশ।
{17:15} কিন্তু আমি ন্যায়ের পথে থেকে দর্শন করব তোমার শ্রীমুখ, ধন্য হব তোমার রূপের মাধুরীতে নিদ্রাভঙ্গে আমি যখন হব জাগ্রত।
{i18:1} দাউদের বিজয় সঙ্গীত ( ২ শমু 22:1-51 ) প্রভু পরমেশ্বরের সেবক দাউদের ভজন
{18:1} হে প্রভু পরমেশ্বর তুমিই আমার শক্তির আধার, তোমাকেই আমি ভালবাসি।
{18:2} প্রভু পরমেশ্বরই আমার আশ্রয় দুর্গ, আমার উদ্ধারকর্তা, আমার ঈশ্বর, আমার সুদৃঢ় শৈল, আমি নিয়েছি তাঁরই শরণ তিনিই আমার ঢালস্বরূপ, আমার পরিত্রাতা, নিরাপদ গিরি দুর্গ আমার।
{18:3} আমি যখনই তাঁকে করি আহ্বান, তিনি উদ্ধার করেন আমায় শত্রুর হাত থেকে তিনিই স্তব ও স্তুতির যোগ্য, তাঁকেই আমি করি নিবেদন আমার স্তুতি ও বন্দনা।
{18:4} মৃত্যুর বন্ধনে আমি ছিলাম আবদ্ধ, হয়েছিলাম বিধ্বস্ত সর্বনাশের বন্যায়, মৃত্যুর বিভীষিকা গ্রাস করেছিল আমায়।
{18:5} পাতালপুরীর রজ্জুতে আমি ছিলাম আবদ্ধ, মরণের ফাঁদ পাতা ছিল আমার সম্মুখে।
{18:6} সেই সঙ্কটে আমি ডাকলাম প্রভু পরমেশ্বরকে, আমার ঈশ্বরের কাছে জানালাম আর্তনিবেদন। তাঁর মন্দির থেকে তিনি শুনলেন আমার রব, আমার আর্তনাদ পৌঁছাল তাঁর শ্রবণে।
{18:7} তখন প্রজ্বলিত হল তাঁর ক্রোধ, টলে উঠল পৃথিবী, হল কম্পমান, বিচলিত হল পর্বতরাজির ভিত্তিমূল।
{18:8} তাঁর নাসারন্ধ্র থেকে উদ্গীর্ণ হল ধূম, মুখ থেকে নির্গত হল সর্বগ্রাসী অগ্নিশিখা ও জ্বলন্ত অঙ্গাররাশি।
{18:9} আকাশমণ্ডল অবনত করে তিনি নেমে এলেন, তাঁর পদতলে ছিল ঘোর অন্ধকার।
{18:10} করূবপৃষ্ঠে আরোহণ করে তিনি হলেন উড্ডীন, দুরন্ত ঝড়ের ডানায় ভর করে উড়ে এলেন তিনি।
{18:11} অন্ধকারের আবরণে নিজেকে করলেন আবৃত, আকাশের ঘোর ঘনঘটায় ঘিরলো তাঁর শিবির।
{18:12} তাঁর তেজদৃপ্ত মুখ থেকে নির্গত হল শিলা ও জ্বলন্ত অঙ্গার রাশি, ধাবিত হল মেঘপুঞ্জ ভেদ করে।
{18:13} প্রভু পরমেশ্বর আকাশ থেকে করলেন বজ্রনাদ, শিলাবৃষ্টি ও জ্বলন্ত অঙ্গার বর্ষণের শব্দের মাঝে ধ্বনিত হল পরাৎপরের কণ্ঠস্বর।
{18:14} শর নিক্ষেপ করে তিনি তাদের করলেন ছিন্নভিন্ন, অসংখ্য বিদ্যুৎচমকে তারা হল ছত্রভঙ্গ।
{18:15} শত্রুদের প্রতি তোমার দৃপ্ত ক্রোধে, হে প্রভু পরমেশ্বর, তোমার নাসারন্ধ্র থেকে নির্গত তপ্ত নিঃশ্বাসে সাগরের মোহানা তখন হল উন্মুক্ত, মর্ত্যভূমির ভিত্তি হল অনাবৃত।
{18:16} ঊর্ধ্ব থেকে হস্ত বিস্তার করলেন তিনি ধারণ করলেন আমায়, উদ্ধার করলেন অতল জলের মাঝ থেকে।
{18:17} তারা ছিল আমার চেয়ে শক্তিমান, তাই প্রবল প্রতিপক্ষের কবল থেকে, আমার বিদ্বেষীদের গ্রাস থেকে রক্ষা করলেন তিনি আমায়।
{18:18} বিপন্ন অবস্থায় তারা আমায় করল আক্রমণ কিন্তু প্রভু পরমেশ্বর হলেন আমার সহায়।
{18:19} তিনি আমায় মুক্ত করলেন বিপদ থেকে, উদ্ধার করলেন আমায়, কারণ আমার উপর তিনি ছিলেন প্রসন্ন।
{18:20} আমার সততা অনুসারেপ্রভু পরমেশ্বর পুরস্কৃত করলেন আমায়। আমার হাত ছিল অমলিন তাই তিনি আমায় ধন্য করলেন আশীর্বাদে।
{18:21} কারণ আমি তাঁরই নির্দেশিত পথে চলেছি, মন্দের বশে আমার ঈশ্বরকে করিনি পরিত্যাগ।
{18:22} আমি পালন করেছি তাঁর সকল অনুশাসন। লঙ্ঘন করিনি তাঁর নির্দেশমালা।
{18:23} তাঁর দৃষ্টিতে আমি ছিলাম নিষ্কলঙ্ক, নিবৃত্ত করেছিলাম নিজেকে কুকর্ম থেকে।
{18:24} তাই আমার সততা অনুসারে প্রভু পরমেশ্বর পুরস্কৃত করলেন আমায়। কারণ তাঁর দৃষ্টিতে আমার হাত ছিল অমলিন।
{18:25} যারা তোমার অনুগত তাদের প্রতি তুমি চির বিশ্বস্ত, সদাচরণ যারা করে, তাদের প্রতি তোমারও আচরণ যথাযোগ্য।
{18:26} শুদ্ধাচারীর কাছে তুমি প্রকাশ কর নিজের বিশুদ্ধতা, কুটিলের প্রতি তুমি নির্মম।
{18:27} দীন দরিদ্রকে তুমি কর উদ্ধার, চূর্ণ কর দাম্ভিকের দম্ভ।
{18:28} তুমিই আমার প্রদীপ, হে আমার আরাধ্য ঈশ্বর, প্রভু পরমেশ্বর, তুমি আলোকিত কর আমার অন্ধকার।
{18:29} তুমি আমার সহায় হলে বিধ্বস্ত করতে পারি আমি সেনাবাহিনীকে, আমার ঈশ্বরের সাহায্যে ভাঙ্গতে পারি আমি শত্রুর সব প্রতিরোধ।
{18:30} তুমিই ঈশ্বর, সুমহান তোমার কীর্তিরাজি অবিচল তুমি প্রতিশ্রুতি রক্ষায়, শরণাগতকে তুমি আড়াল করে থাক ঢালের মত।
{18:31} সর্বাধিপতি প্রভুই একমাত্র ঈশ্বর, তিনিই আমাদের একমাত্র আশ্রয়।
{18:32} এই ঈশ্বরই আমাকে করেছেন পরাক্রান্ত, আমার পথকে করেছেন নিরঙ্কুশ।
{18:33} তিনি হরিণীর মত ক্ষিপ্রগতি করেছেন আমার চরণযুগল, নিরাপদ পর্বতশীর্ষে রেখেছন আমায়।
{18:34} তিনি আমার এই হাত দুখানিকে শেখান রণকৌশল, তাই আমার বাহুদ্বয় অনায়াসে নোয়াতে পারে তাম্রধনু।
{18:35} তোমার দেওয়া পরিত্রাণ আমার ঢালস্বরূপ, তোমার পরাক্রম আমাকে ধারণ করে রেখেছে, তোমার মহানুভবতা আমাকে করেছে মহান।
{18:36} তুমি প্রশস্ত করেছ আমার পথ, তাই হয়নি স্খলিত আমার চরণ।
{18:37} আমি শত্রুদের পিছনে ধাবিত হয়ে ধরে ফেলি তাদের, সংহার না করে আমি ফিরি না কখনও।
{18:38} আমি চূর্ণ করি তাদের, মাথা তুলে আর দাড়াতে পারে না তারা, সকলেই হয় আমার পদানত।
{18:39} কারণ তুমিই বাহুবল দিয়েছ আমায়, দিয়েছ রণশক্তি, আমার বিরোধীদের তুমি করেছ আমার অধীন।
{18:40} তুমি আমার শত্রুপক্ষকে পলায়নে বাধ্য করে থাক, যারা আমার বিদ্বেষী তাদের আমি করি নিশ্চহ্ন।
{18:41} তারা সাহায্যের জন্য আর্তনাদ করে ওঠে, কিন্তু তাদের রক্ষা করার কেউ থাকে না। তারা ডাকে প্রভু পরমেশ্বরকে কিন্তু তিনিও দেন না সাড়া।
{18:42} আমি চূর্ণ করি তাদের বাতাসের মুখে উড়ে যাওয়া তূষের মত। পদানত করি পথের কাদার মত।
{18:43} আমার বিরুদ্ধাচারীদের হাত থেকে তুমি আমায় উদ্ধার করেছ নিযুক্ত করেছ আমায় জাতিবৃন্দের শাসকরূপে, যাদের আমি চিনি না, তাদেরও করেছ আমার পদানত।
{18:44} আমার আদেশ শোনা মাত্রই তারা হয় আমার আজ্ঞাবহ, সমস্ত জাতি নতিস্বীকার করে আমার সম্মুখে।
{18:45} তারা হীনবল হয়ে কম্পিত কলেবরে বার হয়ে আসে দুর্গ থেকে, করে আত্মসমর্পণ আমার কাছে।
{18:46} ধন্য সনাতন প্রভু পরমেশ্বর, গিরি আশ্রয় আমার। মহামহিম আমার পরিত্রাতা।
{18:47} তিনি সেই ঈশ্বর, যিনি আমার হয়ে গ্রহণ করেছেন প্রতিশোধ, সকল জাতিকে দমন করে এনেছেন অধীনে আমার
{18:48} তিনিই উদ্ধার করেছেন আমায় শত্রুদের কবল থেকে, বিজয়ী করেছেন বিরোধীদের উপরে, দুর্বৃত্তদের হাত থেকে রক্ষা করেছেন আমায়।
{18:49} তাই জাতিবৃন্দের মাঝে আমি গাইব তোমার কীর্তিগাথা করব তোমার নামের জয়গান।
{18:50} তোমারই প্রসাদে রাজা হয় ভূষিত বিজয় গৌরবে। তোমার অভিষিক্ত রাজা দাউদ এবং তাঁর কুলের সঙ্গে বিচ্ছিন্ন হবে না তাঁর প্রেমের বন্ধন।
{i19:1} সৃষ্টিকর্তার মহিমা কীর্তন দাউদের ভজন
{19:1} আকাশমণ্ডল বর্ণনা করে ঈশ্বরের মহিমা, মহাকাশ ঘোষণা করে তাঁর কীর্তি কাহিনী।
{19:2} দিবস দিবসের কাছে কথা কয়, রজনী প্রকাশ করে জ্ঞান রজনীর কাছে।
{19:3} শব্দ নেই, ভাষাও নেই, শোনা যায় না তাদের কণ্ঠস্বর,
{19:4} তবুও সারা জগতে ব্যাপ্ত তাদের সুর ও ছন্দ, ছড়িয়ে পড়ে তাদের বাণী পৃথিবীর সকল প্রান্তে। সেই অন্তরীক্ষে স্থাপন করেছেন তিনি দিবাকরের আবাস।
{19:5} প্রভাতে বাসর থেকে বরের মত সে বেরিয়ে আসে, ছুটে চলে আনন্দে বীরের মত আপন পথে।
{19:6} আকাশের এক প্রান্ত থেকে তার যাত্রা শুরু হয়, শেষ হয় অপর প্রান্তে। বিশ্বসংসারের সব কিছুকেই স্পর্শ করে তার উত্তাপ।
{19:7} প্রভু পরমেশ্বরের বিধান অভ্রান্ত, জীবনসঞ্চারী অব্যর্থ তাঁর অনুশাসন, নির্বোধকে করে জ্ঞানবান।
{19:8} পরমেশ্বরের অনুশাসন ন্যায়সঙ্গত, চিত্তকে করে আনন্দিত। তাঁর অনুজ্ঞা সুস্পষ্ট, মনকে করে বুদ্ধিদীপ্ত।
{19:9} প্রভু পরমেশ্বরের সম্ভ্রম শ্রেয় ও শাশ্বত, তাঁর অনুশাসন যথার্থ, সর্বাংশে ন্যায্য।
{19:10} বিশুদ্ধ স্বর্ণরাশির চেয়েও অধিক কাম্য, মৌচাক থেকে ঝরে পড়া মধুর চেয়েও মধুরতর।
{19:11} তোমার অনুশাসন সচেতন করে দেয় তোমার দাসকে তোমার নির্দেশ যে করে পালন সে লাভ করে অমূল্য পুরস্কার।
{19:12} নিজের অজান্তে মানুষ যে ভুল করে, সে কি বোঝে সেই ভুলের কথা? তুমি মার্জনা কর আমার সেই গোপন পাপ!
{19:13} স্পর্ধাজনিত পাপ থেকে আমাকে দূরে সরিয়ে রাখ, তার বিন্দুমাত্র প্রভাবও যেন না পড়ে আমার উপর। তা হলেই আমি হব নির্মল, মুক্ত হব মহাপাপ থেকে।
{19:14} আমার মুখের বাক্য, আমার চিত্তের ধ্যান, গ্রাহ্য হোক, তোমার দৃষ্টিতে হে প্রভু পরমেশ্বর আমার শৈল, আমার মুক্তিদাতা।
{i20:1} সঙ্কট মোচনের আবেদন দাউদের ভজন
{20:1} সঙ্কটের দিনে প্রভু পরমেশ্বর, তোমার ডাকে সাড়া দেবেন, যাকোবের ঈশ্বরের নামের মাহাত্ম্যে তুমি প্রতিষ্ঠিত হবে সবার উপরে।
{20:2} তাঁর পুণ্য মন্দির থেকে তিনি সহায় হবেন তোমার, সিয়োন থেকে তিনি জোগাবেন শক্তি তোমায়।
{20:3} তিনি স্মরণে রাখুন তোমার সকল নৈবেদ্য, গ্রাহ্য করুন তোমার হোমবলি। সেলা
{20:4} তিনি পূর্ণ করুন তোমার মনের বাসনা, সফল করুন তোমার সকল পরিকল্পনা।
{20:5} তোমারই সাধিত মুক্তি দর্শনে, আমরা উচ্ছল হব আনন্দে, আমাদের আরাধ্য ঈশ্বরের নামে আমরা উড়াব বিজয়কেতন। পূর্ণ করুন প্রভু পরমেশ্বর তোমাদের সকল প্রার্থনা।
{20:6} এখন আমি জানলাম যে প্রভু পরমেশ্বর উদ্ধার করবেন তাঁর অভিষিক্তজনকে, তাঁর পুণ্য স্বর্গ থেকে তিনি সাড়া দেন তার ডাকে, আপন পরাক্রমে তাকে ভূষিত করেন বিজয় গৌরবে।
{20:7} অনেকে নির্ভর করে তাদের রথ সম্পদে আবার অনেকে নির্ভর করে তাদের অশ্ববাহিনীতে, কিন্তু আমাদের একমাত্র ভরসা আমাদের আরাধ্য প্রভু ঈশ্বর।
{20:8} কম্পিত হবে ওদের চরণ, পতন হবে ওদের, কিন্তু আমরা হব সমুন্নত, থাকব অবিচল।
{20:9} হে প্রভু পরমেশ্বর, জয়মাল্যে ভূষিত কর তোমার রাজাকে, যখন ডাকব তোমায়, সাড়া দিও আমাদের ডাকে।
{i21:1} বিজয় গীতি দাউদের ভজন
{21:1} হে প্রভু পরমেশ্বর, তোমারই পরাক্রমে, পরাক্রান্ত রাজা আনন্দে বিভোর, উল্লাসে অধীর, তুমি তাঁকে করেছ বিজয়ী।
{21:2} তুমি পূর্ণ করেছ তাঁর মনোবাসনা অগ্রাহ্য করনি তাঁর আবেদন। সেলা
{21:3} কল্যাণময় আশিস্ দিয়ে বরণ করেছ তাঁকে, ভূষিত করেছ তুমি সুবর্ণমুকুটে।
{21:4} তিনি জীবন ভিক্ষা করেছিলেন তোমার কাছে, তুমি জীবন দিয়েছ তাঁকে দিয়েছ তাঁকে দীর্ঘ পরমায়ু।
{21:5} তোমারই সাধিত বিজয়ে তাঁর মহাগৌরব, শৌর্য ও সম্মানে তাঁকে করেছ ভূষিত।
{21:6} তুমি ধন্য করেছ তাঁকে অনন্ত আশিসে তোমার সঙ্গসুখে করেছ আনন্দিত।
{21:7} প্রভু পরমেশ্বরেই রাজা পূর্ণ নির্ভর পরাৎপরের করুণায় তিনি থাকবেন অটল।
{21:8} রাজার হাতেই বন্দী হবে রাজার শত্রুদল, বিরোধীদের খুঁজে বের করবে তাঁর শক্তিমান হাত।
{21:9} তোমার আবির্ভাবে নিক্ষিপ্ত হবে তারা জ্বলন্ত অগ্নিকুণ্ডে, মহাক্রোধে প্রভু পরমেশ্বর ধ্বংস করবেন তাদের, অগ্নি তাদের করবে গ্রাস।
{21:10} তুমি উচ্ছিন্ন করবে পৃথিবী থেকে তাদের সন্তানসন্ততি, লোপ করবে তাদের বংশ মানবসমাজ থেকে।
{21:11} তোমার বিরুদ্ধে ওদের কুমন্ত্রণা সমস্ত চক্রান্ত ওদের কখনও হবে না সফল।
{21:12} তাদের দিকে তোমার উদ্যত ধনু তাদের বাধ্য করবে পলায়নে।
{21:13} হে প্রভু পরমেশ্বর, আপন পরাক্রমে তুমি হও সমুন্নত, গাইব আমরা তোমার বিক্রমের জয়গান।
{i22:1} নিপীড়িত ভক্তের কাতর বিনতি দাউদের ভজন
{22:1} ঈশ্বর আমার, ঈশ্বর আমার কেন পরিত্যাগ করেছ আমায়? কেন শুনছ না আমার কাতর ক্রন্দন? কেন আমায় করছ না উদ্ধার? কেন তুমি আজ রয়েছ দূরে?
{22:2} হে আমার ঈশ্বর, দিবসে আমি ডাকি তোমায়, তুমি দাও না সাড়া, নিশীথেও তোমায় ডাকি অবিরাম, তবু তুমি রয়েছ নীরব।
{22:3} তবুও তুমিই পুণ্যময় অধিষ্ঠিত তুমি তোমার সিংহাসনে, ইসরায়েল গায় তোমার বন্দনা গান।
{22:4} আমাদের পিতৃপুরুষেরা তোমাতেই ছিলেন আস্থাবান। নির্ভর করতেন তোমারই উপরে, তুমি তাঁদের করতে উদ্ধার।
{22:5} তোমার কাছে আকূতি জানালে তাঁরা বিপদমুক্ত হতেন, তোমার উপর ভরসা করে তাঁরা কখনও হননি নিরাশ।
{22:6} কিন্তু আমি তো মানুষ নই, কীটানুকীট, অবজ্ঞা ও ঘৃণার পাত্র।
{22:7} আমাকে দেখে সকলেই উপহাস করে, মুখভঙ্গী করে বলে:
{22:8} ও তো প্রভুর উপর নির্ভর করে, দেখি তিনি ওকে উদ্ধার করেন কিনা! ও নাকি তাঁর প্রীতিভাজন, তবে তিনিই ওকে রক্ষা করুন।
{22:9} তুমি গর্ভ থেকে আমাকে এনেছ বাহিরে, মাতৃবক্ষে তুমিই রেখেছ নিরাপদে,
{22:10} জন্মাবধি তোমার হাতেই আমি সমর্পিত, মাতৃগর্ভ থেকে তুমিই আমার ঈশ্বর।
{22:11} সঙ্কট আসন্ন –আমার কাছ থেকে দূরে থেক না তুমি কেউ নেই আমার সহায়!
{22:12} আমার শত্রুদল বৃষের মত বেষ্টন করে আমায়, বাশানের শক্তিশালী বৃষের মত।
{22:13} শিকারী সিংহের মত গর্জন করতে করতে ছুটে আসছে ওরা আমাকে আক্রমণ করবে বলে।
{22:14} নিঃশেষিত আমার সমস্ত শক্তি মাটিতে ঢেলে ফেলা জলের মত, বক্ষপঞ্জরে হৃদয় আমার মোমের মতই বিগলিত।
{22:15} ভাঙ্গা মাটির পাত্রের মত শুষ্ক হয়েছে কণ্ঠ আমার, জিহ্বা ঠেকেছে তালুতে লুটিয়ে দিয়েছ তুমি আমায় মৃত্যুধূলায়।
{22:16} কুকুরের পাল ঘিরে ধরেছে আমায়, বেষ্টন করেছে দুর্বৃত্তের দল, বিদ্ধ করেছে আমার হস্তপদদ্বয়।
{22:17} অস্থিসার হয়েছে আমার দেহ, তারা চেয়ে আছে আমার দিকে হিংস্র উল্লাসে।
{22:18} ভাগ করে নিল ওরা আমার পোশাক, আমার বর্হিবাসের জন্য ফেলল পাশার দান।
{22:19} হে প্রভু পরমেশ্বর, আর দূরে থেক না তুমি তুমিই আমার সহায়, তৎপর হও, সাহায্য কর আমায়।
{22:20} তরবারির আক্রমণ থেকে আমায় রক্ষা কর, কুকুরের কবল থেকে বাঁচাও আমার প্রাণ।
{22:21} সিংহের মুখ থেকে উদ্ধার কর আমায়, বন্যবৃষের শৃঙ্গের আঘাত থেকে বাঁচাও আমার বিপন্ন প্রাণ।
{22:22} আমি গাইব তোমার নাম আমার বন্ধুজনের কাছে, লোক সমাজে –করব তোমার স্তবগান।
{22:23} তোমরা, যারা প্রভুকে সম্ভ্রম কর, গাও তাঁর স্তুতিগান। হে যাকোবের বংশ, জয়ধ্বনি কর তাঁর। ইসরায়েলের সমস্ত গোষ্ঠী কর তাঁর আরাধনা।
{22:24} তিনি উপেক্ষা করেন না কখনও উৎপীড়িতের বেদনা, করেন না তাকে তুচ্ছজ্ঞান। উৎপীড়িতের প্রতি বিমুখ নন তিনি, কর্ণপাত করেন তিনি তার আর্তনাদে।
{22:25} বিপুল জনসমাবেশে আমি বর্ণনা করব তোমার মহান কীর্তির কথা, যারা তোমায় সম্ভ্রম করে, তাদের সমক্ষে আমি পূর্ণ করব আমার সকল অঙ্গীকার।
{22:26} সর্বহারা দলিত মানুষ তৃপ্ত হবে সুখাদ্যে, প্রভু পরমেশ্বরের অন্বেষণ করে যারা তারা করবে তাঁর স্তবগান, আনন্দে ভরে যাবে হৃদয় তাদের।
{22:27} পৃথিবীর সকল প্রান্তের মানুষ স্মরণ করবে তাঁকে, ফিরে আসবে তারা প্রভুর কাছে। সকল জাতির সকল গোষ্ঠীই হবে তোমার সম্মুখে আভূমি আনত।
{22:28} তিনিই সর্বজাতির অধীশ্বর সকল রাজকীয় পরাক্রম তাঁরই।
{22:29} দাম্ভিকের দল নতজানু হবে তাঁর সম্মুখে, নতজানু হবে মর্ত্যমানব, আভূমি আনত হবে তারা।
{22:30} আমার ভাবী প্রজন্ম করবে তাঁর আরাধনা, বর্ণনা করবে প্রভুর কীর্তি কাহিনী তাদের উত্তরপুরুষের কাছে।
{22:31} আগামী যুগের মানুষের কাছে তারা করবে ঘোষণা তাঁর সাধিত পরিত্রাণের বাণী বলবে: সকলই প্রভু পরমেশ্বরের মহান কীর্তি।
{i23:1} প্রভু পরমেশ্বরের উপর ভক্তের অখণ্ড আস্থা দাউদের ভজন
{23:1} প্রভু পরমেশ্বর প্রতিপালক আমার আমার অভাব হবে না কখনও।
{23:2} তৃণশ্যামল গোষ্ঠে তিনি পালন করেন আমায় নিয়ে যান আমায় ছায়াকুঞ্জের শীতল সায়রে।
{23:3} সঞ্জীবিত করেন আমায় অসীম প্রেমে, চালান ধর্মপথে আমায় আপন মহানামের গুণে।
{23:4} যখন পার হয়ে যাব আমি অন্ধকারে আচ্ছন্ন জীবনের মহাসঙ্কট, তখনও ভয়ে আমি হব না বিহ্বল, জানি আমি, তুমি যে সাথী আমার। তোমার পাঁচনী, যষ্টি তোমারই আমার মনে সাহস জোগায়, আমি পাই তোমার আশ্রয়।
{23:5} আমার শত্রুর সামনে তুমি আমারই জন্য করেছ আয়োজন মহোৎসবের, তৈলে অভিষিক্ত করেছ আমার শির, উচ্ছলিত পানপাত্র আমার।
{23:6} তোমার কল্যাণ ও করুণা অনুক্ষণ আমায় রাখবে ঘিরে, প্রভুরই নিকেতন হবে চিরদিন আবাস আমার।
{i24:1} মহামহিম রাজা দাউদের ভজন
{24:1} এ মর্ত্যভূমি ও তার সমস্ত বস্তুই প্রভু পরমেশ্বরের, এ জগৎ ও জগদ্বাসী সকলেরই অধিপতি তিনি।
{24:2} তিনিই জলধির উপর স্থাপন করেছেন এই পৃথিবী, প্রতিষ্ঠিত করেছেন এই পৃথিবী, প্রতিষ্ঠিত করেছেন তার ভিত্তিমূল জলধির অতল গভীরে।
{24:3} প্রভুর পর্বতে কে আরোহণ করবে? কে দাঁড়াবে তাঁর পুণ্যভূমিতে?
{24:4} নিষ্কলুষ যার হাত, হৃদয় নির্মল অলীক বস্তুর প্রতি নেই যার মোহ, করে না যে মিথ্যা শপথ,
{24:5} সেই লাভ করবে প্রভুর আশিস, তার পরিত্রাতা ঈশ্বরই দান করবেন তার সততার যথার্থ মূল্য।
{24:6} এমন মানুষই ঈশ্বরের অন্বেষণ করে, নির্ভর করে যাকোবের আরাধ্য ঈশ্বরের উপর। সেলা
{24:7} হে নগরতোরণ, উন্নত কর শির, উন্মুক্ত হও হে সুপ্রাচীন দ্বার প্রবেশ করবেন মহামহিম রাজা।
{24:8} কে এই মহামহিম রাজা? প্রবল পরাক্রান্ত রণজয়ী প্রভু পরমেশ্বর।
{24:9} হে নগরতোরণ, উন্নত কর শির, উন্মুক্ত হও হে সুপ্রাচীন দ্বার প্রবেশ করবেন মহামহিন রাজা।
{24:10} কে এই মহামহিম রাজা? তিনি সর্বাধিপতি প্রভু পরমেশ্বর, তিনিই সেই মহামহিম রাজা।
{i25:1} পথনির্দেশ ও সুরক্ষার জন্য প্রার্থনা দাউদের ভজন
{25:1} হে প্রভু পরমেশ্বর, তোমার কাছেই করি আত্মনিবেদন।
{25:2} হে আমার ঈশ্বর, আমি নিয়েছি তোমারই শরণ। লজ্জিত হতে দিও না আমায়, আমার বিরোধীদের করতে দিও না উল্লাস।
{25:3} যারা তোমার প্রতীক্ষায় থাকে লজ্জিত হবে না তারা, লজ্জা পাবে তারাই যারা বিশ্বাস ভঙ্গ করে অকারণে।
{25:4} হে প্রভু পরমেশ্বর, আমাকে জানাও তোমার পথ, চলতে শিখাও আমাকে তোমারই পথে।
{25:5} তোমার সত্যে আমাকে পরিচালিত কর, দীক্ষা দাও আমায় তোমারই সত্যে, কারণ তুমিই আমার ত্রাণেশ্বর আমি নিয়ত থাকি তোমারই প্রতীক্ষায়।
{25:6} হে প্রভু পরমেশ্বর, স্মরণ কর সেই অনাদিকালের করুণা তোমার, স্মরণ কর সেই অবিচল প্রেম।
{25:7} আমার যৌবনের পাপ অপরাধ মনে রেখ না তুমি। হে প্রভু পরমেশ্বর তোমার অবিচল প্রেম ও মহাকরুণার গুণে স্মরণে রেখ আমায়।
{25:8} প্রভু পরমেশ্বর মঙ্গলময় ও ন্যায়পরায়ণ, তাই পাপীদের তিনি পথ দেখান।
{25:9} যারা নম্রনত, তাদের পরিচালনা করেন তিনি ন্যায়ের পথে, দেখিয়ে দেন তাদের গন্তব্য পথ।
{25:10} যারা রক্ষা করে তাঁর স্থাপিত সন্ধিচুক্তি, পালন করে তাঁর অনুশাসন তাদের পথ প্রভুরই অবিচল প্রেম ও সত্যের পথ।
{25:11} হে প্রভু পরমেশ্বর তোমার মহিমার গুণে ক্ষমা কর আমার যত দোষ, গুরুতর অপরাধ যত।
{25:12} প্রভু পরমেশ্বর তাদেরই দেন পথের নির্দেশ যারা সম্ভ্রম করে তাঁকে।
{25:13} তিনি করবেন তাদের শ্রীবৃদ্ধি, তার উত্তরপুরুষ লাভ করবে দেশের অধিকার।
{25:14} যারা তাঁর ইচ্ছা পালন করে তারাই তাঁর অন্তরঙ্গ, তাদেরই সঙ্গে স্থাপন করবেন তিনি তাঁর সেই সন্ধিচুক্তি।
{25:15} সতত প্রভুর দিকে নিবদ্ধ আমার এ দুটি নয়ন, তিনিই বিপদ থেকে রক্ষা করেন আমায়।
{25:16} হে প্রভু পরমেশ্বর, আমার দিকে ফিরে চাও, কৃপা কর আমায়, বড়ই দুঃখী আমি, নিঃসঙ্গ, নিরুপায়।
{25:17} দুঃসহ আমার মর্ম বেদনা, রক্ষা কর আমায় নিদারুণ এ যন্ত্রণা থেকে।
{25:18} চেয়ে দেখ আমার ক্লেশ ও নির্যাতনের দিকে, মার্জনা কর আমার সকল পাপ।
{25:19} অসংখ্য শত্রু আমার চারিদিকে, ওরা ঘৃণা করে আমায় হিস্র বিদ্বেষে।
{25:20} রক্ষা কর আমার জীবন, উদ্ধার কর আমায়, আমি তোমারই শরণাগত, লজ্জিত হতে দিও না, আমায়।
{25:21} সততা ও ন্যায়নিষ্ঠা রক্ষা করুক আমায় আমি রয়েছি তোমারই প্রতীক্ষায়।
{25:22} হে ঈশ্বর, রক্ষা কর, উদ্ধার কর ইসরায়েলকে সকল সঙ্কট থেকে।
{i26:1} দাউদের ভজন
{26:1} হে প্রভু পরমেশ্বর, তুমিই আমার বিচার কর, বিশ্বস্তভাবে চলেছি আমি, অটল বিশ্বাসে আমি নিয়েছি শরণ তোমার।
{26:2} হে প্রভু, পরীক্ষা করে দেখ আমায়, যাচাই করে দেখ আমার হৃদয় দেখ আমার হৃদয়ের সকল ভাবনা।
{26:3} তোমার অবিচল প্রেম আমার পথ নির্দেশক, তোমারই সত্য আমার জীবনস্বরূপ।
{26:4} মিথ্যাচারীদের সঙ্গে আমি মিশি না, ভণ্ডদের সঙ্গে আমার কোন সম্পর্ক নেই।
{26:5} পাষণ্ডদের সমাজ ঘৃণা করি আমি দুর্জনদের সঙ্গে আমি বাস করি না।
{26:6} হে প্রভু পরমেশ্বর, তোমার যজ্ঞবেদী প্রদক্ষিণ করার আগে আমি শুদ্ধ করি নিজেকে পাপের কালিমা থেকে।
{26:7} আমি গাইব তোমার স্তুতিগান, বর্ণনা করব তোমার আশ্চর্য কীর্তিকাহিনী।
{26:8} হে প্রভু পরমেশ্বর, আমি ভালবাসি তোমার আবাসগৃহ সেখানেই বিরাজিত তোমার গৌরব ও মহিমা।
{26:9} পাপাচারীদের সঙ্গে আমায় করো না বিতাড়িত, রক্তলোলুপ লোকদের সঙ্গে করো না আমার জীবননাশ।
{26:10} দুষ্কর্মে লিপ্ত ওদের হাত, কলঙ্কিত অন্যায় উৎকোচে।
{26:11} কিন্তু আমি চলি আপন সততায়, আমাকে মুক্ত কর, কৃপা কর আমায়।
{26:12} আমি দাঁড়িয়ে আছি নিরাপদ স্থানে ভক্ত সমাবেশে আমি গাইব প্রভুর জয়গান।
{i27:1} নির্ভরযোগ্য আশ্রয় দাউদের ভজন
{27:1} প্রভু পরমেশ্বরই আমার জ্যোতি, আমার পরিত্রাণ, আমি কার ভয়ে ভীত হব? তিনিই আমার জীবনের আশ্রয়দুর্গ, কার ভয়ে শঙ্কিত হব আমি?
{27:2} দুর্বৃত্তেরা যখন আমাকে গ্রাস করার জন্য এগিয়ে আসে তখন আমার সেই বিদ্বেষী শত্রুরা বাধা পায়, পতন হয় তাদের।
{27:3} যদি সৈন্যদল আমার বিরুদ্ধে অভিযান করে, তবুও ভীত হবে না আমার হৃদয়। যদি আমার বিরুদ্ধে যুদ্ধ সংঘটিত হয়, তবু থাকবে অটুট আমার সাহস।
{27:4} প্রভু পরমেশ্বরের কাছে আমি জানিয়েছি শুধু একটি আবেদন, তারই সন্ধানে আমি থাকব নিয়ত, যেন প্রভুরই ভবনে আমি বাস করি আজীবন। যেন দু চোখ ভরে দেখি তাঁর মোহন রূপ, যেন তাঁর মন্দিরে তাঁরই করি ধ্যান।
{27:5} সঙ্কটের দিনে আপন আশ্রয়ে তিনি রাখবেন আমায় আড়াল করে, সংগোপনে রাখবেন আমায় আপন শিবিরের অভ্যন্তরে, শৈল শিখরে রাখবেন আমায়, করবেন নিরাপদ।
{27:6} শত্রু যারা রয়েছে ঘিরে আমার চতুর্দিকে, তাদের মাঝে করবেন আমায় উন্নতশির। প্রভুর শিবিরে আমি জয়ধ্বনি দিয়ে বলির নৈবেদ্য করব নিবেদন, করব আমি বন্দনাগান তাঁরই উদ্দেশে।
{27:7} হে প্রভু, শ্রবণ কর আমার আহ্বান, কৃপা কর আমায়, সাড়া দাও আমার ডাকে।
{27:8} তুমি বলেছ: তোমরা আমার কাছে এস, আরাধনা কর আমার। হ্যাঁ প্রভু, আমি তোমারই কাছে আসব, আরাধনা করব তোমার।
{27:9} তুমি বিমুখ হয়ো না আমার প্রতি, ক্রোধভরে তোমার দাসকে করো না বিতাড়িত। তুমিই আমার সহায়, ওগো ত্রাতা ঈশ্বর দূরে ঠেলে দিও না আমায়, করো না পরিত্যাগ।
{27:10} মাতাপিতা আমায় যদি বা করেন ত্যাগ প্রভুই আমায় নেবেন কোলে তুলে।
{27:11} হে প্রভু পরমেশ্বর, দেখাও আমায় তোমার পথ, আমাকে চলতে শিখাও। শত্রুরা করছে আমার বিরোধিতা, তোমার সহজ পথে চালাও আমায়।
{27:12} শত্রুদের অভিসন্ধির কাছে আমাকে করো না সমর্পণ। আমার বিরুদ্ধে উদ্যত ঐ মিথ্যাবাদী যত, নিঃশ্বাসে ওদের নির্গত হয় হিংসার হলাহল।
{27:13} কিন্তু আমার বিশ্বাস, এই জীবন কালেই দেখে যাব আমি প্রভুর সাধিত কল্যাণ।
{27:14} প্রভুর প্রতীক্ষায় থাক, সাহস রাখ, সবল কর মন, প্রভুরই প্রতীক্ষায় থাক।
{i28:1} ঈশ্বরের কাছে সাহায্যের আবেদন দাউদের ভজন
{28:1} হে প্রভু, আমার আশ্রয়গিরি আমি তোমাকেই ডাকি, বধির হয়ো না আমার ডাকে। যদি তুমি আমায় না দাও সাড়া আমার দশা হবে সেই পাতালগামীর মত।
{28:2} আমি যখন সাহায্যের আশায় আর্তস্বরে তোমায় ডাকি, তোমার পুণ্য মন্দিরের দিকে প্রসারিত করি দুটি হাত তখন তুমি শ্রবণ করো আমার করুণ মিনতি।
{28:3} দুর্জন ও অধর্মাচারীর সঙ্গে তুমি উচ্ছেদ করো না আমাকে, ওরা প্রতিবেশীকে শোনায় শান্তির সুমধুর বাণী কিন্তু অন্তরে পোষণ করে নির্মম দুরভিসন্ধি।
{28:4} ওদের দুষ্কর্মের প্রতিফল দাও তুমি, ওদের অপকর্মের প্রতিশোধ তুমি নাও, দাও ওদের প্রাপ্য দণ্ড।
{28:5} কারণ ওরা অবহেলা করে প্রভুর মহান কীর্তি, গ্রাহ্য করে না তাঁর সাধিত কর্মের কথা, তিনি ওদের দণ্ড দেবেন, ধ্বংস করবেন চিরতরে।
{28:6} ধন্য প্রভু পরমেশ্বর, তিনি শুনেছেন আমার বিনতি।
{28:7} স্বয়ং প্রভুই আমার শক্তি, আমার রক্ষাকবচ, আমার পরম সহায় তিনি। তাঁর সহায়তা আমি সতত পাই, আনন্দে মগ্ন আমার হৃদয়, তাই গানে গানে আমি তাঁকে করি নিবেদন তাঁরই বন্দনা গান।
{28:8} প্রভু পরমেশ্বর তাঁর প্রজাদের বল, আপন অভিষিক্তজনের পরিত্রাতা।
{28:9} হে প্রভু পরমেশ্বর, উদ্ধার কর তোমার প্রজাদের, আশীর্বাদ কর তাদের যারা তোমার একান্ত আপন, পালন কর তাদের, বহন কর চিরকাল।
{i29:1} প্রভু পরমেশ্বরের মহাপরাক্রমের প্রকাশ দাউদের ভজন
{29:1} হে দিব্যলোকবাসীগণ, তোমরা প্রভুর স্তব গান কর, বর্ণনা কর তাঁর মহিমা ও পরাক্রম।
{29:2} গাও তাঁর নামের মাহাত্ম্য, আভূমি প্রণত হও তাঁর মহান প্রকাশে।
{29:3} সমুদ্র কল্লোলে ধ্বনিত প্রভুর মহানাদ, বজ্রধ্বনি করেন মহামহিম ঈশ্বর, তরঙ্গ ভঙ্গে জাগে তাঁর মেঘমন্দ্র স্বর।
{29:4} প্রভুর নিনাদ অসীম শক্তিশালী, মহিমাময় তাঁর নির্ঘোষ।
{29:5} প্রভুর তর্জনে ভেঙ্গে পড়ে দেবদারু বৃক্ষ, বিধ্বস্ত হয় লেবাননের দেবদারু বন।
{29:6} তাঁর মহাগর্জনে গোবৎসের মত কেঁপে ওঠে গিরি লেবানন, লাফায় শিশুবৃষের মত হার্মোন পর্বত।
{29:7} প্রভুর মহা নির্ঘোষে বিচ্ছুরিত হয় অগ্নিশিখা।
{29:8} তাঁর করাল নিনানে কেঁপে ওঠে মরুপ্রান্তর, কাদের-এর প্রান্তর হয় প্রকম্পিত।
{29:9} প্রভুর ভীম গর্জনে ভীত হরিণীরা অকালে করে প্রসব, ঝরে যায় অরণ্যের পত্ররাশি, মন্দিরে সকলে করে তাঁর ভয়ালরূপের বন্দনা গান।
{29:10} অনন্ত জলরাশির উপরে প্রভু সমাসীম, শাশ্বত সম্রাটরূপে তাঁরই অধিষ্ঠান।
{29:11} প্রভু আপন প্রজাদের শক্তির উৎস, তাঁর মহাশান্তি দানে প্রজাদের করেন আশীর্বাদ।
{i30:1} কৃতজ্ঞতা নিবেদন দাউদের ভজন
{30:1} হে প্রভু পরমেশ্বর, আমি গাইব তোমার প্রশংসা গান, কারণ তুমিই আমাকে করেছ উদ্ধার, রেখেছ শীর্ষে, দাওনি আমার শত্রুদের উল্লাসের সুযোগ।
{30:2} হে প্রভু পরমেশ্বর, আমার আরাধ্য ঈশ্বর, আমি আর্তস্বরে ডেকেছি তোমায়, তুমি আমায় করেছ নিরাময়।
{30:3} হে প্রভু, পাতাল থেকে তুমি ফিরিয়ে এনেছ আমার প্রাণ, অধোলোক থেকে করেছ উদ্ধার জীবন আমার।
{30:4} এস হে ভক্তবৃন্দ, কর স্তুতিগান প্রভুর উদ্দেশে, তাঁর পুণ্য নামের কর গুণগান।
{30:5} তাঁর ক্রোধ ক্ষণস্থায়ী কিন্তু অনুগ্রহ তাঁর জীবনব্যাপী। নিশীথের অশ্রুধারা থাকে ক্ষণকাল মুছে যায় প্রভাতের আনন্দ সঙ্গীতে।
{30:6} সুখের দিনে আমি বলেছিলাম: আমি কখনও হব না বিচলিত।
{30:7} হে প্রভু পরমেশ্বর, তুমি আপন অনুগ্রহে সুদৃঢ়ভাবে আমাকে করেছিলে সংস্থাপন, কিন্তু তুমি যখন আড়াল করলে শ্রীমুখ তোমার তখনই আমি হলাম আতঙ্কে বিহ্বল।
{30:8} হে প্রভু পরমেশ্বর, তোমাকেই আমি ডাকলাম, তোমারই কাছে জানালাম আমার বিনতি:
{30:9} আমার মরণে কিম্বা পাতালগমনে তোমার কি লাভ? মৃতেরা কি তোমার স্তব করতে পারে? বলতে পারে কি, তুমি নির্ভরযোগ্য, পরম বিশ্বস্ত?
{30:10} হে প্রভু পরমেশ্বর, দয়া কর আমায় শোন আমার কথা! তুমি হও আমার পরম সহায়।
{30:11} তুমিই হরণ করেছ আমার শোকতাপ, দুঃখের বদলে দিয়েছ আমায় নৃত্যের ছন্দ, বিষাদের বসন খুলে সাজিয়েছ আনন্দের সাজে।
{30:12} যেন মৌন না থাকে আমার হৃদয় সদা যেন করে তোমার গৌরব গান, ওগো প্রভু, আমার আরাধ্য ঈশ্বর, চিরকাল আমি গাইব তোমার স্তবগান।
{i31:1} সঙ্কটকালে শরণাগতের আর্ত মিনতি দাউদের ভজন
{31:1} হে প্রভু পরমেশ্বর, আমি নিয়েছি তোমারই শরণ। লজ্জিত হতে দিও না আমায়, তুমি ধর্মময়, আমায় তুমি রক্ষা কর।
{31:2} আমার আবেদন শোন, বাঁচাও আমায়, করো না বিলম্ব। তুমি হও আমার পরম আশ্রয়, হও আমার পরিত্রাণের সুদৃঢ় দুর্গ।
{31:3} কারণ তুমিই আমার আশ্রয়গিরি, তুমিই দুর্গ আমার, তোমার নামের মাহাত্ম্যে আমায় পথ দেখাও, চালনা কর আমায়।
{31:4} আমার জন্য বিছানো গোপন ফাঁদ থেকে আমাকে উদ্ধার কর, রক্ষা কর আমায়, তুমি যে আশ্রয়দাতা আমার।
{31:5} তোমারই হাতে আমি সঁপেছি আমার প্রাণ, সত্যময় তুমি হে প্রভু ঈশ্বর, তুমিই আমায় করেছ উদ্ধার।
{31:6} অলীক বস্তুর উপাসনা করে যারা তাদের ঘৃণা কর তুমি, কিন্তু আমি করি নির্ভর তোমারই উপর।
{31:7} তোমার অবিচল প্রেমেই আমার পরম আনন্দ আর অসীম উল্লাস, তুমি দেখেছ আমার সমূহ বিপদ সঙ্কটে আমায় করেছ রক্ষা।
{31:8} শত্রুর হাতে তুমি দাওনি আমায় তুলে, প্রশস্ত অঙ্গণে আমার চরণে দিয়েছ স্বচ্ছন্দ গতি অবারিত পথে।
{31:9} হে প্রভু পরমেশ্বর, বিপন্ন আমি, কৃপা কর আমার প্রতি। দুঃখ দহনে জীর্ণ এ দেহমন, দৃষ্টি হয়েছে ক্ষীণ অবিরল অশ্রুপাতে।
{31:10} দুঃখেই গেল সারাটি জীবন আমার, দীর্ঘশ্বাসে ফুরাল আমার আয়ু। দুর্দশায় শক্তি হয়েছে নিঃশেষিত অস্থি হয়েছে ক্ষীণ।
{31:11} শত্রুর উপহাসের পাত্র আমি, প্রতিবেশীর কাছে বিভীষিকা, পরিচিতজনের সন্ত্রাস আমি, সকলে পালায় ত্রাসে আমায় দেখে।
{31:12} মৃতজনের মতই আমি হয়েছি বিস্মৃত, হয়েছি ফেলে দেওয়া ভাঙ্গা মৃৎপাত্রের মত।
{31:13} আমি শুনতে পাচ্ছি, অনেকের কানাকানি, আতঙ্ক ঘিরে ধরেছে আমায়, আমার বিরুদ্ধে ওরা করছে চক্রান্ত, করছে ষড়যন্ত্র আমার জীবন নাশের।
{31:14} কিন্তু হে প্রভু পরমেশ্বর, তুমিই ভরসা আমার, আমি বলি: তুমিই আমার আরাধ্য ঈশ্বর।
{31:15} তোমার হাতেই আমার জীবন, যে শত্রুরা আমায় করে নির্যাতন, তাদের কবল থেকে বাঁচাও আমায়।
{31:16} এ দাসের প্রতি প্রসন্ন হোক তোমার শ্রীমুখ, দয়া কর, উদ্ধার কর আমায়।
{31:17} হে প্রভু পরমেশ্বর, লজ্জিত হতে দিও না আমায়, আমি যে তোমায় ডাকি। দুর্জনেরা হোক লজ্জায় অধোমুখ, স্তব্ধ হোক ওরা, যাক রসাতলে।
{31:18} নির্বাক হোক সেই মিথ্যাবাদী মুখ দুরন্ত স্পর্ধায় যে করে আস্ফালন, ব্যঙ্গ করে তোমার ভক্তকে।
{31:19} চির অফুরাণ তোমার কল্যাণ ভাণ্ডার রেখেছ তাদের জন্য, যারা তোমার একান্ত অনুগত, চিরভক্ত তোমার। তোমার শরণাগত যারা, তাদের কাছে, তুমি করেছ প্রকাশ মহত্ত্ব তোমার, মানব সমাজে সকলেই জানে সে কথা।
{31:20} মানুষের চক্রান্ত থেকে তুমি স্বয়ং আড়াল করে রাখ তাদের, রক্ষা কর বাদ-বিসম্বাদ থেকে, অন্তরালে রাখ তাদের আপন আশ্রয়ে।
{31:21} প্রভুর জয়ধ্বনি কর, যখন আমি আবদ্ধ ছিলাম অবরুদ্ধ নগরীতে, তখন তিনি দেখালেন আমায়, কী আশ্চর্য করুণা তাঁর।
{31:22} শঙ্কায় বিহ্বল হয়ে আমি বলেছিলাম: তোমার কৃপাদৃষ্টি থেকে আমি হয়েছি বিচ্যুত। কিন্তু তোমার কাছে আমি যখন জানালাম কাতর আবেদন তুমি শুনলে আমার মিনতি।
{31:23} প্রভু পরমেশ্বরের ভক্তবৃন্দ, তোমরা ভালবাস তাঁকে। বিশ্বাসীদের তিনি রক্ষা করেন, কিন্তু উদ্ধত যার আচরণ, তাকে দেন সমুচিত শাস্তি।
{31:24} তোমরা যারা প্রভুর প্রতীক্ষায় আছ, সাহস কর, সবল হোক তোমাদের চিত্ত।
{i32:1} ঈশ্বরই ভক্তের ধ্যান-জ্ঞান, ঈশ্বরই তার আনন্দ দাউদের ভজন গীতি কবিতা
{32:1} ধন্য সেই জন, যার অপরাধ ক্ষমা করা হয়েছে মার্জনা করা হয়েছে যার পাপরাশি।
{32:2} ধন্য সেই জন, প্রভু যার অপরাধ গণ্য করেন না, ছলনা নেই যার অন্তরে।
{32:3} যখন আমি মৌন ছিলাম, স্বীকার করিনি আমার পাপ, সারাদিন অব্যক্ত ক্রন্দনে তখন শীর্ণ হচ্ছিল আমাহ দেহ।
{32:4} দিবারাত্রি তোমার কঠোর শাসন গুরুভার হয়েছিল আমার উপর, যেন দারুণ গ্রীষ্মের দুরন্ত দাবদাহে শুকিয়েছিল নিঃশেষে জীবনের রসধারা। সেলা
{32:5} তোমার কাছে আমি তখন স্বীকার করলাম আমার পাপ গোপন করিনি কোন অপরাধ। আমি মনস্থ করলাম, প্রভু পরমেশ্বরের কাছে স্বীকার করব আমার অপরাধ। তখন তুমি হে প্রভু পরমেশ্বর, রক্ষা করবে আমায় আমার পাপের দণ্ড থেকে। সেলা
{32:6} তাই ঘোর দুর্দিনে ভক্ত তোমার বিনতি জানাবে তোমার কাছে, সঙ্কটের মহাপ্লাবন কখনও স্পর্শ করবে না তাকে।
{32:7} তুমিই আমার পরম আশ্রয়, সঙ্কটে তুমিই রক্ষা করবে আমায়, ঘিরে রাখবে মুক্তির আনন্দধ্বনিতে। সেলা
{32:8} প্রভু বলেনঃ আমি দেখাব তোমায় সঠিক পথ, চালাব তোমায় সেই পথে তোমার উপর রাখব দৃষ্টি দেব তোমায় সুমন্ত্রণা।
{32:9} হয়ো না তোমরা অবাধ্য অশ্ব বা মহিষের মত, যাদের বশে রাখতে হয় বল্গা ও লাগাম দিয়ে।
{32:10} গীতিকারের বক্তব্য: দুর্জনের অনেক যন্ত্রণা, কিন্তু যে প্রভুর উপর নির্ভর করে, তাকে ঘিরে রাখে তাঁরই করুণা।
{32:11} প্রভুর সান্নিধ্য লাভে আনন্দ কর, উল্লাসে মেতে ওঠ হে ধার্মিকবৃন্দ, ন্যায়নিষ্ঠ যারা, কর আনন্দধ্বনি।
{i33:1} প্রভু পরমেশ্বরের স্তুতিগান
{33:1} জয়ধ্বনি কর হে ধার্মিকবৃন্দ, প্রভু পরমেশ্বরের নামে হর্ষধ্বনি কর। ন্যায়নিষ্ঠদের মুখেই মানায় স্তুতিগান। তাঁর অনুগত ভক্তের মুখেই শোভা পায় তাঁর স্তুতিগান।
{33:2} তোমরা বীণার ঝঙ্কারে গাও পরমেশ্বরের স্তুতিগান, নিবেদন কর স্তবের নৈবেদ্য বহুবিচিত্র তারের ঝঙ্কারে।
{33:3} উদাত্ত কণ্ঠে গাও নব নব সঙ্গীত তাঁরই উদ্দেশে নিপুণ হাতে ঝঙ্কার তোল তারযন্ত্রে।
{33:4} প্রভুর বাক্য পরম সত্য, সত্য রক্ষা করেন তিনি সকল কর্মে।
{33:5} সততা ও ন্যায়বিচারে প্রভুর সন্তোষ, তাঁর অবিচল প্রেমের নিত্য ধারায় পূর্ণ এ ধরাতল।
{33:6} প্রভু পরমেশ্বরের উচ্চারণে সৃষ্ট হল গগনমণ্ডল, রূপায়িত হল সূর্য-চন্দ্র তারকারাজি তাঁর একটি আদেশে।
{33:7} তিনিই করেছেন সংহত সমুদ্রের জলরাশিকে, সঞ্চিত রেখেছেন অতল জলধিবক্ষে।
{33:8} প্রভুকে সম্ভ্রম করুক সমগ্র পৃথিবী, সমাদরে জগদ্বাসী করুক তাঁর আরাধনা।
{33:9} তাঁর বাক্য উচ্চারণে সৃষ্ট হল এ বিশ্বভুবন, তাঁরই নির্দেশে হল তার স্থিতি।
{33:10} প্রভু পরমেশ্বর জাতিবৃন্দের মন্ত্রণা ব্যর্থ করেন, বিফল করেন তাদের সকল সঙ্কল্প।
{33:11} প্রভু পরমেশ্বরের পরিকল্পনা চিরস্থায়ী, সার্থক তাঁর সঙ্কল্প যুগে যুগে।
{33:12} ধন্য সেই জাতি, প্রভু পরমেশ্বরই যাদের আরাধ্য ঈশ্বর, পরম সৌভাগ্য সেই মানব গোষ্ঠীর, যারা তাঁর মনোনীত প্রজা।
{33:13} স্বর্গ থেকে প্রভু দৃষ্টিপাত করেন, দেখেন তাঁর সকল সন্তানকে।
{33:14} আপন আবাস থেকে তিনি সকল মর্ত্যবাসীকে করেন নিরীক্ষণ।
{33:15} তিনিই দান করেন তাদের চিন্তাশক্তি, লক্ষ্য করেন তাদের সকল কার্যকলাপ।
{33:16} বিরাট সেনাবাহিনী কোন রাজাকে রক্ষা করতে পারে না আপন শৌর্যে বীর পায় না নিস্তার।
{33:17} যুদ্ধ অশ্বে নির্ভর করে বৃথা বিজয়ের আশা, মহাতেজীয়ান হলেও সে অশ্ব রক্ষার অক্ষম।
{33:18} প্রভুর দৃষ্টি নিয়ত নিবদ্ধ তাদেরই উপর যারা সম্ভ্রম করে তাঁকে, নির্ভর করে তাঁর অবিচল প্রেমে,
{33:19} যেন মৃত্যুর হাত থেকে তিনি রক্ষা করেন তাদের প্রাণ, দুর্ভিক্ষের গ্রাস থেকে বাঁচান তাদের জীবন।
{33:20} আমরা প্রভুরই প্রতীক্ষায় আছি, তিনিই আমাদের সহায়, আমাদের ঢালস্বরূপ।
{33:21} তাঁরই সান্নিধ্যে আমাদের পরম আনন্দ, তাঁরই পুণ্য নাম আমাদের পরম সহায়।
{33:22} হে প্রভু পরমেশ্বর, বিরাজ করুক তোমার অবিচল প্রেম আমাদের ঘিরে, তুমিই আমাদের সকল আশা ও ভরসা
{i34:1} মঙ্গলময় ঈশ্বরের প্রশংসা গান দাউদের ভজন
{34:1} আমি নিয়ত করব প্রভুর ধন্যবাদ, নিত্য গাইব তাঁর বন্দনা গান।
{34:2} প্রভুকে ঘিরেই আমার গর্ব, আমার সকল গান, শুনে হবে সুখী সব অভাজন।
{34:3} প্রভু পরমেশ্বরের মহিমা কীর্তন কর আমার সঙ্গে, সবে মিলে এস করি তাঁর নাম গান।
{34:4} আমি প্রার্থনা করেছিলাম প্রভুর কাছে, তিনি সাড়া দিয়েছেন আমার প্রার্থনায়, দূর করেছেন আমার সকল শঙ্কা।
{34:5} নিপীড়িত মানুষ যদি তাঁর কাছে যায় সাহায্যের প্রত্যাশায়, কখনও তারা হবে না হতাশ, আনন্দে হবে উজ্জ্বল তাদের মুখ, কখনও তারা হবে না লজ্জিত।
{34:6} এই অভাগা তাঁর কাছে করেছিল কাতর ক্রন্দন, প্রভু শুনেছেন তার আর্তস্বর সকল সঙ্কট থেকে উদ্ধার করেছেন তাকে।
{34:7} প্রভুকে যারা করে সম্ভ্রম, তাঁর দূত তাদের রাখেন ঘিরে, মুক্ত করেন তাদের বিপদ থেকে।
{34:8} আস্বাদন করে দেখ, প্রভু পরমেশ্বর মঙ্গলময় যে জন তাঁর নিয়েছে শরণ পরম সৌভাগ্য তার।
{34:9} হে প্রভুর ভক্তবৃন্দ, সম্ভ্রম কর প্রভুকে, যারা তাঁকে সম্ভ্রম করে তাদের অভাব হয় না কখনও।
{34:10} জোয়ান সিংহেরও অভাব হয় ক্ষুধায় কষ্ট পায় তারা কিন্তু প্রভুর অন্বেষী যারা, কোন অভাব হয় না তাদের।
{34:11} বৎসগণ, শোন আমার কথা, তোমাদের শেখাব আমি ঈশ্বরভক্তি।
{34:12} জীবনকে উপভোগ করতে তোমরা কে চাও? সুখের জন্য কে চাও দীর্ঘ আয়ু?
{34:13} তাহলে শোন বলি, বাক সযম কর, অপবাদ দিও না কাউকে, থামাও মধুর মিথ্যাভাষণ।
{34:14} মন্দ থেকে দূরে থাক, নিবিষ্ট থাক সৎকর্মে, শান্তির অন্বেষণ কর, অনুসরণ কর তাকে।
{34:15} দৃষ্টি রাখেন প্রভু ধার্মিকের উপর, শোনেন তাদের আর্তনাদ।
{34:16} প্রভু পরমেশ্বর দুষ্কৃতীদের প্রতি চরম বিমুখ মুছে ফেলবেন তাদের সকল স্মৃতি পৃথিবীর বুক থেকে।
{34:17} প্রভু শোনেন ধর্মনিষ্ঠের কাতর ক্রন্দন, সকল সঙ্কট থেকে তাদের করেন উদ্ধার।
{34:18} ভগ্নচূর্ণ হৃদয় যাদের, প্রভু তাদের পরম সহায়, নিষ্পেষিত যাদের আত্মা তিনি তাদের করেন উদ্ধার।
{34:19} ধার্মিকের জীবনে অনেক দুর্ভোগ কিন্তু প্রভু তাকে করেন নিস্তার সকল সঙ্কট থেকে।
{34:20} তিনি রক্ষা করেন তার অস্থিসমূহ, ভগ্ন হয় না তার একটিও।
{34:21} দুষ্কর্মেই দুর্জনের বিনাশ, ধর্মনিষ্ঠের প্রতি বিদ্বেষী যারা, তাদের দণ্ড অনিবার্য।
{34:22} আপন সেবকদের জীবন রক্ষা করেন প্রভু পরমেশ্বর, তাঁর শরণাগতেরা পাবে দণ্ডের মার্জনা।
{i35:1} সাহায্যের জন্য প্রার্থনা দাউদের ভজন
{35:1} হে প্রভু পরমেশ্বর, আমার বিরোধী যারা, তুমি তাদের কর প্রতিরোধ, যারা সংগ্রাম করে আমার বিপক্ষে তাদের বিরুদ্ধে তুমিও কর সংগ্রাম।
{35:2} তুমি ঢাল ও বর্ম ধারণ কর, দাঁড়াও আমার পক্ষে, সহায় হও আমার।
{35:3} যারা আমার পশ্চাতে ধাবিত ঊর্ধ্বশ্বাসে, তাদের বিরুদ্ধে উদ্যত কর তোমার বর্শা ও রণকুঠার, তুমিই যে আমার পরিত্রাণ –এই প্রতিশ্রুতি দাও আমায়।
{35:4} যারা ব্যগ্র আমার প্রাণনাশের চেষ্টায়, তারা হোক লাঞ্ছিত, অপদস্থ, যারা চক্রান্ত করে আমার বিরুদ্ধে হতবুদ্ধি হয়ে ফিরে যাক তারা।
{35:5} ওরা হোক বাতাসের মুখে উড়ে যাওয়া তুষের মত, প্রভুর দূত বিতাড়িত করুন ওদের।
{35:6} ওদের পথ হোক পিছল, আবৃত অন্ধকারে, নিয়ত ধাবিত থাকুন প্রভুর দূত ওদের পশ্চাতে।
{35:7} অকারণে ওরা আমার জন্য পেতেছে গোপন ফাঁদ আমার বিনাশের জন্য খুঁড়েছে গভীর খাত।
{35:8} ওদের অজ্ঞাতসারে নেমে আসুক সর্বনাশ নিজেদের পাতা গোপন ফাঁদে নিজেরাই পড়ুক ধরা, অতর্কিতে পড়ুক ওরা ধ্বংসের কবলে।
{35:9} আমার প্রাণ তখন প্রভুর জন্য হবে উল্লসিত, তাঁরই সাধিত পরিত্রাণে আমি করব আনন্দ।
{35:10} আমার সমগ্র সত্তা তখন বলবে: “হে প্রভু পরমেশ্বর তোমার তুল্য কে আছে আর? তুমিই প্রবলের হাত থেকে দুর্বলকে রক্ষা কর, দীন দুঃখীকে উদ্ধার কর অত্যাচারীর কবল থেকে।
{35:11} দুর্জনেরা আমার বিরুদ্ধে এনেছে মিথ্যা অভিযোগ, অভিযুক্ত করেছে আমায় এমন অপরাধে যে বিষয়ে আমি কিছুই জানি না।
{35:12} উপকারের প্রতিদানে ওরা করেছে আমার অপকার, আমি আজ পরিত্যক্ত, নিমজ্জিত হতাশায়।
{35:13} ওরা পীড়িত হয়েছে যখন, আমি তখন পরেছি শোকের বসন, উপবাসে ক্লিষ্ট করেছি নিজেকে, নতশিরে করেছি প্রার্থনা নিবেদন।
{35:14} ভাই বা বন্ধুর দুঃখে অস্থির ব্যক্তির মত, মাতৃশোকে কাতর মানুষের মত, গভীর শোকে হয়েছি মুহ্যমান।
{35:15} কিন্তু আমার বিপদের দিনে ওরা সকলেই হয়েছে আনন্দিত, দলবদ্ধ হয়েছে ওরা আমার বিরুদ্ধে। আমার অপরিচিত লোকেরা নিরন্তর আমাকে করেছে ব্যঙ্গ উপহাস।
{35:16} আমার প্রতি দারুণ অবজ্ঞায় ওরা বিকৃত করেছে মুখ, জর্জরিত করেছে আমায় বিদ্রূপ বাণে।
{35:17} হে প্রভু পরমেশ্বর, আর কতকাল তুমি শুধ দর্শক হয়ে থাকবে? ওদের আক্রমণ থেকে রক্ষা করা আমাকে, ঐ সিংহদের কবল থেকে বাঁচাও আমার প্রাণ।
{35:18} আমি সুবিপুল জনসমাবেশে করব তোমার স্তব, অসংখ্য লোকের মাঝে করব তোমার প্রশংসা গান।
{35:19} মিথ্যাবাদী শত্রুদের উল্লাস করতে দিও না আমার বিরুদ্ধে, অকারণে যারা আমাকে হিংসা করে কটাক্ষ করতে দিও না তাদের।
{35:20} ওরা কটূভাষী, শান্তিপ্রিয় মানুষের বিরুদ্ধে ওরা রচনা করে মিথ্যা অপবাদ।
{35:21} ওরা আমার বিরুদ্ধে অভিযােগ করে, উচ্চস্বরে বিদ্রূপ করে বলে আমায়,‘তোমার সব কীর্তিই দেখেছি আমরা!’
{35:22} হে প্রভু পরমেশ্বর সবই দেখেছ তুমি, নীরব থেক না আর, যেও না দূরে সরে হে প্রভু পরমেশ্বর।
{35:23} জাগ্রত হও, ওঠ হে ঈশ্বর আমার, দাঁড়াও আমার পক্ষে, সমর্থন কর আমায়।
{35:24} হে প্রভু আমার, ন্যায়বান তুমি, আমার বিচার কর, উল্লাস করতে দিও না আমার শত্রুদের।
{35:25} ওদের বলতে দিও না এ কথা, ‘আমরা যা চেয়েছি তাই ঘটেছে, ‘বলতে দিও না, ‘আমরা ওকে করেছি গ্রাস।’
{35:26} যারা আনন্দিত হয় আমার দুর্দশায়, তারা সকলেই হোক অপদস্থ, যারা আমাকে তচ্ছ করে গর্বিত হয়, লজ্জা ও অপমানই হোক তাদের ভূষণ।
{35:27} আমার নির্দোষিতা প্রমাণে যারা হর্ষধ্বনি করে, তারা বলুক বারবার, ‘প্রভু পরমেশ্বর মহান্, তাঁর সেবকের কুশলে তিনি পরম প্রীত।’
{35:28} আমি তখন করব ঘোষণা তোমার ন্যায়পরতার কথা, সারাদিন করব তোমার প্রশংসাগান।
{i36:1} মানুষের দুষ্টতা এবং ঈশ্বরের মহত্ত্ব দাউদের ভজন
{36:1} দুষ্টের অন্তর পরিপূর্ণ পাপের চিন্তায়, ঈশ্বরের প্রতি তার নেই কোন সম্ভ্রম।
{36:2} অহঙ্কারে মত্ত হয়ে সে ভাবে তার দুষ্কর্ম হবে না উদ্ঘাটিত, ধিকৃত হবে না কখনও।
{36:3} তার মুখের কথা শুধু মন্দতা ও ছলনায় ভরা, তার নেই কোন বিবেচনা বোধ, সদাচরণ সে করে না কখনও।
{36:4} শয়নকালেও সে দুষ্কর্মের পরিকল্পনা করে, অসৎ পথেই সে নিজেকে করেছে প্রতিষ্ঠিত, মন্দকে সে কিছুতেই করে না বর্জন।
{36:5} কিন্তু হে প্রভু পরমেশ্বর, অবিচল তোমার প্রেম পরিব্যাপ্ত নভোমণ্ডলে, গগনস্পর্শী তোমার সত্যময়তা।
{36:6} সুউচ্চ পর্বতশ্রেণীর মতই সুদৃঢ় তোমার ধর্মশীলতা সুগভীর মহাসিন্ধুর মত তোমার ন্যায় বিচারের গভীরতা, হে প্রভু পরমেশ্বর, সমস্ত মানুষ ও প্রাণীকুলকে তুমিই করে থাক রক্ষা।
{36:7} হে ঈশ্বর, অমূল্য তোমার অবিচল প্রেম তোমার পক্ষচ্ছায়া মানবের আশ্রয়।
{36:8} তোমারই দেওয়া অফুরন্ত খাদ্যসম্ভারে তারা হয় পরিতৃপ্ত, তোমার অনুগ্রহের আনন্দধারায় নিবারিত হয় তাদের তৃষ্ণা।
{36:9} জীবনের উৎস তুমিই তোমারই আলোকে আমরা হই আলোকিত।
{36:10} যারা জেনেছে তোমার স্বরূপ, পেয়েছে তোমার পরিচয়, তাদের উপর চিরায়ত হোক তোমার করুণাধারা, ন্যায়নিষ্ঠ চিত্ত যাদের সতত তাদের তুমি কর উদ্ধার।
{36:11} আমাকে দলিত হতে দিও না উদ্ধত লোকের পদতলে, দুর্জনের হস্ত আমায় যেন না করে বিতাড়িত।
{36:12} ঐ দেখ, অধর্মাচারীদের দল হয়েছে ভূপাতিত। নিপাতত ওরা, আর কোনদিন ওঠার ক্ষমতা হবে না ওদের।
{i37:1} ধর্মনিষ্ঠ ও দুষ্টের শেষ পরিণাম দাউদের ভজন
{37:1} দুর্জনের সাফল্যে বিচলিত হয়ো না, ঈর্ষা করো না অধর্মাচারীদের
{37:2} কারণ তৃণের মত শীঘ্রই তারা শুকিয়ে যায়, সবুজ লতাগুল্মের মত অচিরে বিনষ্ট হয় তারা।
{37:3} প্রভুর উপর আস্থা রাখ, সদাচরণ কর, তাহলে বাস করতে পারবে আপন দেশে নিরাপদে সেখানে করবে বিচরণ।
{37:4} প্রভুর সান্নিধ্যে আনন্দ কর, তিনিই পূর্ণ করবেন তোমার মনোবাসনা।
{37:5} প্রভুর চরণে সমর্পণ কর তোমার জীবনের গতি, নির্ভর কর তাঁর উপর, তিনিই করবেন কার্যসাধন।
{37:6} তিনিই প্রকাশ করবেন তোমার সততা আলোকের মত, মধ্যদিনের দীপ্তির মত প্রকাশিত হবে তোমায় ন্যায়পরতা।
{37:7} প্রভুর সম্মুখে নীরব হও, তাঁর প্রতীক্ষায় থাক নিয়ত। ছলনার পথে যারা হয়েছে সমৃদ্ধ, কুচক্রান্ত যাদেরহয়েছে সফল, রুষ্ট হয়ো না তাদের প্রতি, নিবৃত্ত কর তোমার ক্রোধ।
{37:8} ক্রোধ থেকে নিবৃত্ত হও, রোষ কর পরিহার, হয়ো না বিচলিত, অন্যথায়, পরিণামে শুধু ঘটবে বিপর্যয়।
{37:9} দুষ্টেরা উচ্ছিন্ন হবে কিন্তু যারা প্রভুর প্রতীক্ষা করে তারাই হবে দেশের অধিকারী।
{37:10} আর কিছুকাল, তারপরেই লুপ্ত হবে দুষ্টজনের অস্তিত্ব বহু অনুসন্ধানেও তুমি উদ্দেশ পাবে না তাদের।
{37:11} কিন্তু বিনম্র যারা, তারাই হবে দেশের অধিকারী সৌভাগ্যের প্রাচুর্যে তারা হবে আনন্দিত।
{37:12} ধার্মিকের বিরুদ্ধে চক্রান্ত করে দুর্জন, তাকে দেখে জর্জরিত হয় সে দুর্বার ক্রোধ ও চরম ঘৃণায়।
{37:13} কিন্তু প্রভু পরমেশ্বর দুর্জনকে দেখে অলক্ষ্যে হাসেন, তিনি জানেন আসন্ন তার শেষের দিন।
{37:14} দুষ্টেরা নিষ্কাশিত করে তাদের তরবারি, ধনুকে পরায় গুণ দীন দরিদ্রদের নিপাত করার জন্য, বিনাশ করতে তাদের যারা চলে ন্যায়ের পথে।
{37:15} কিন্তু নিজেদের অস্ত্রে তারা নিজেরাই হবে বিদ্ধ, ভগ্ন হবে তাদের ধনু।
{37:16} দুর্জনের অগাধ সম্পদের চেয়ে ধার্মিকের সামান্য বিত্ত শ্রেয়।
{37:17} প্রভু পরমেশ্বর দুর্জনের শক্তি করেন চূর্ণ, কিন্তু ধার্মিককে করেন সুরক্ষা।
{37:18} প্রভু জানেন ন্যায়নিষ্ঠের জীবনের ধারা, করেন তাদের প্রতিপালন, চিরস্থায়ী করেন তাদের উত্তরাধিকার।
{37:19} দুর্দিনে তারা হবে না বিব্রত, দুর্ভিক্ষের কালেও পরিতৃপ্ত হবে তারা।
{37:20} কিন্তু দুর্জনেরা হবে বিনষ্ট, প্রভুর বিরোধী যারা তাদের গৌরব ক্ষণস্থায়ী, যেন প্রান্তরের তৃণদলের শোভা, যা অচিরে লুপ্ত হয়, মিলিয়ে যায় ধোঁয়ার মত।
{37:21} দুর্জন ঋণ নেয় কিন্তু করে না পরিশোধ, ধার্মিক দানশীল, দয়াবান।
{37:22} প্রভুর আশিস্ধন্য যারা, তারাই হবে দেশের অধিকারী কিন্তু তাঁর অভিশাপের পাত্রেরা হবে উচ্ছিন্ন।
{37:23} প্রভু পরমেশ্বর সজ্জনকে সঠিক পথে পরিচালনা করেন, প্রতিষ্ঠিত করেন তাকে সৎপথে, তিনি প্রীতি লাভ করেন তার আচরণে।
{37:24} স্খলিত হলেও সে হবে না ভূপাতিত, কেননা প্রভু আপন হাতে তাকে করেন ধারণ।
{37:25} আমি তরুণ ছিলাম, এখন হয়েছি প্রবীণ, কিন্তু ঈশ্বর পরিত্যাগ করেছেন তাঁর ভক্তকে এমন কখনও দেখিনি, তার বংশধরদের দেখিনি কোনদিন অন্নভিক্ষা করতে।
{37:26} সারা জীবন সে দান করে, ঋণ দেয় অকাতরে, তার সন্তানেরা হয় আশিস্স্বরূপ।
{37:27} মন্দতা পরিহার কর, সদাচরণ কর তাহলে তোমার স্থিতি হবে চিরায়ত।
{37:28} প্রভু পরমেশ্বর ন্যায়বিচারে সুপ্রসন্ন, তিনি পরিত্যাগ করেন না তাঁর ভক্তদের, চিরকাল তাদের করেন রক্ষা, কিন্তু দুষ্টদের বংশ হবে নির্মূল।
{37:29} ধার্মিকেরা হবে দেশের অধিকারী, চিরকাল তারা সেখানে করবে বসবাস।
{37:30} ধার্মিক জ্ঞানের কথা বলে তার ওষ্ঠাধর উচ্চারণ করে ন্যায়ের বাণী।
{37:31} ঈশ্বরের বিধান রয়েছে তার অন্তরে, তার হবে না পদস্খলন।
{37:32} দুষ্টলোক ধার্মিকের প্রতি লক্ষ্য রাখে তাকে বধ করার চেষ্টা করে সে।
{37:33} কিন্তু প্রভু ধার্মিককে তার হাতে করবেন না সমর্পণ, বিচারে তাকে দোষী সাব্যস্ত হতে দেবেন না।
{37:34} প্রভু পরমেশ্বরের প্রতীক্ষায় থাক, তাঁরই পথে চল, তাহলে তিনি তোমাকে করবেন উন্নত দেশে প্রতিষ্ঠা করবেন তোমার অধিকার, প্রত্যক্ষ করবে তুমি দুর্জনের বিনাশ।
{37:35} আমি দেখেছি দুষ্টকে মহাপ্রতাপশালী হতে দেখেছি তাকে লেবাননের বনস্পতির মতই সুউচ্চ, সতেজ।
{37:36} পরে আবার সেই পথে যখন গেছি আমি, দেখেছি, সেখানে সে আর নেই, আমি খুঁজেছি তাকে কিন্তু পাইনি তার কোন সন্ধান।
{37:37} সৎ ব্যক্তির দিকে দৃষ্টিপাত কর, দেখ ন্যায়পরায়ণকে, শান্তিকামী মানুষের বংশধারা থাকবে অব্যাহত।
{37:38} কিন্তু অধর্মাচারীরা ধ্বংস হবে সদলবলে, উচ্ছিন্ন হবে দুর্জনের বংশ।
{37:39} ধার্মিকদের উদ্ধার করেন প্রভু, সঙ্কটকালে তিনিই তাদের আশ্রয়।
{37:40} প্রভু পরমেশ্বরই তাদের রক্ষক ও সহায় দুষ্টদের কবল থেকে তিনিই তাদের করেন রক্ষা ও উদ্ধার, কারণ তারা তাঁরই শরণাগত।
{i38:1} যন্ত্রণায় জর্জরিত ভক্তের কাতর প্রার্থনা দাউদের ভজন
{38:1} হে প্রভু পরমেশ্বর, ক্রোধে আমাকে তিরস্কার করো না, রোষভরে করো না শাসন।
{38:2} তোমার শরে আমি বিদ্ধ, আমার উপরে নেমে এসেছে তোমার দণ্ড।
{38:3} তোমার ক্রোধে ক্লিষ্ট আমার দেহ আমার পাপের দরুণ শান্তিহীন আমার সত্তা।
{38:4} অপরাধের পঙ্কে আমি ডুবে আছি, আমার পক্ষে গুরুভার সেই বোঝা।
{38:5} আমার ক্ষতগুলি আজ দূষিত দুর্গন্ধময় আমারই মূর্খতার জন্য
{38:6} পাপের ভারে আমি আজ অবনত, বিধ্বস্ত, সারাদিন থাকি শোকে ম্রিয়মাণ।
{38:7} আমার কটিদেশে দহনজ্বালা, দেহ স্বাস্থ্যহীন।
{38:8} আমি জীর্ণ নিতান্ত অবসন্ন, মর্মযাতনায় করছি আর্তনাদ।
{38:9} হে প্রভু পরমেশ্বর তুমি জান আমার সকল কামনা তোমার অগোচর নয় আমার কাতরোক্তি।
{38:10} কম্পমান হৃদয় আমার, শক্তি নিঃশেষিত নয়ন হারিয়েছে তার জ্যোতি।
{38:11} আমার ব্যাধির জন্য আমার স্বজন ও বন্ধুরা আজ দূরে সরে গেছে, সহচরেরা হয়েছে দূরবর্তী
{38:12} যারা আমার প্রাণ নিতে চায় তারা আমার জন্য পেতেছে ফাঁদ, যারা কামনা করে আমার অনিষ্ট তাদের মুখে শুধু ধ্বংসের কথা সারাদিন ষড়যন্ত্র করছে তারা।
{38:13} কিন্তু আমি যেন বধির, কিছুই শুনি না, যেন মূক, নীরব হয়ে থাকি।
{38:14} যথার্থই আমি আজ এমন ব্যক্তির মত, যে কিছুই শুনতে পায় না, যার মুখে নেই কোন প্রতিবাদ।
{38:15} কারণ হে প্রভু পরমেশ্বর, আমি রয়েছি তোমারই প্রতীক্ষায়, হে প্রভু, আরাধ্য ঈশ্বর আমার, তুমি দেবে এর উত্তর।
{38:16} এই শুধু বিনতি আমার: আমার পদস্খলনে যারা করে আস্ফালন উল্লাস করতে দিও না তাদের আমার দুঃখে।
{38:17} কারণ আমি আজ পতনোন্মুখ, নিশিদিন জর্জরিত যন্ত্রণায়।
{38:18} আমি স্বীকার করছি আমার অপরাধ, আনুতপ্ত আমি আমার পাপের জন্য।
{38:19} যারা অকারণে আমাকে বিদ্বেষ করে মহাশক্তিমান তারা, যারা আমাকে ঘৃণা করে অন্যায়ভাবে, সংখ্যায় তারা অগণিত।
{38:20} উপকারের বিনিময়ে যারা অপকার করে তারাই আমার বিপক্ষ কারণ আমি চলি সৎপথে।
{38:21} হে প্রভু, আমাকে করো না পরিত্যাগ হে আমার আরাধ্য ঈশ্বর, দূরে সরে থেক না আমার কাছ থেকে।
{38:22} হে প্রভু পরমেশ্বর পরিত্রাতা আমার, তৎপর হও, সাহায্য কর আমায়।
{i39:1} যন্ত্রণাকাতর মানুষের কাতর প্রার্থনা দাউদের ভজন
{39:1} আমি সঙ্কল্প করলাম: সতর্ক হয়ে আমি চলব, আমার জিহ্বা লিপ্ত হবে না পাপে দুর্জন যতক্ষণ আমার সম্মুখে থাকবে ততক্ষণ আমি সংযত রাখব আমার ওষ্ঠাধর।
{39:2} আমি সম্পূর্ণ নীরব ও মূক হয়ে রইলাম, কিন্তু বৃথা হল আমার নীরবতা, আমার দুঃখ বেড়েই চলল।
{39:3} তীব্র দহনে দগ্ধ হল আমার হৃদয় উদ্বেগ ও ভাবনায় জ্বলে উঠল মনের আগুন, আমি আর পারলাম না নীরব থাকতে।
{39:4} আমি বললাম: হে প্রভু পরমেশ্বর আমাকে জানাও আমার শেষ পরিণতি, আমাকে জানাও আমার আয়ুর পরিমাণ, আমি জানতে চাই কত ক্ষণস্থায়ী আমার জীবন। সেলা
{39:5} দেখ, তুমিই আমার জীবনের দিনগুলি করেছ মুষ্টিমেয়, তোমার দৃষ্টিতে আমার জীবনকাল মুহূর্তমাত্র। বাস্তবিক, মানুষ মাত্রই বাষ্পের মত ক্ষণস্থায়ী। সেলা
{39:6} মানুষের আসা যাওয়া ছায়ার মত অসার বস্তুর জন্যই তার ব্যস্ততা, সে ধনসম্পদ সঞ্চয় করে কিন্তু জানে না কে এ সব ভোগ দখল করবে।
{39:7} হে প্রভু, আমি তাহলে কিসের আশায় থাকব? তুমিই আমার আশা ও ভরসা।
{39:8} আমার সমস্ত অপরাধ থেকে মুক্ত কর আমায়, হাস্যাস্পদ করাে না আমায় মূর্খজনের কাছে।
{39:9} মৌন আমি আজ, খুলতে পারি না মুখ, কারণ তুমিই করেছ এ দশা আমার।
{39:10} আর আঘাত করো না আমায় জর্জরিত আমি তোমার প্রহারে।
{39:11} পাপের জন্য যখন তুমি মানুষকে কর তিরস্কার, শাসন কর তাকে, তখন তুমি ক্ষয় কর তার কামনার যত ধন। বাস্তবিক, মানুষমাত্রই বাষ্পের মতক্ষণস্থায়ী। সেলা
{39:12} হে প্রভু পরমেশ্বর, শোন আমার নিবেদন, কর্ণপাত কর আমার আর্তনাদে নীরব থেক না আমার অশ্রুপাতে কেননা আমি তোমার এ সংসারে ক্ষণিকের অতিথি আমার পিতৃপুরুষদের মতই পরবাসী।
{39:13} আমার উপর থেকে সরিয়ে নাও তোমার ক্রুদ্ধ দৃষ্টি, যেন চিরবিদায়ের আগে, পাই আমি একটু আনন্দের আস্বাদ।
{i40:1} প্রভু পরমেশ্বরের স্তবগান ও সাহায্য প্রার্থনা দাউদের ভজন
{40:1} আমি ধৈর্য সহকারে ছিলাম প্রভুর সাহায্যের প্রতীক্ষায়, তিনি অনুকূল হলেন, শুনলেন আমার ক্রন্দন।
{40:2} আমাকে টেনে তুললেন তিনি ধ্বংসের গহ্বন থেকে, পঙ্কিল জলাভূমি থেকে শৈলের উপর স্থাপন করলেন আমার চরণ, দৃঢ় হল আমার পদক্ষেপ।
{40:3} তিনি আমার মুখে দিলেন নূতন সঙ্গীত, আমাদের আরাধ্য ঈশ্বরের স্তুতিগান। এ ঘটনা অনেকের মনে জাগাবে সম্ভ্রম, নির্ভর করতে শিখবে তারা প্রভুর উপর।
{40:4} ধন্য সেই জন, যে প্রভুর উপর আস্থা স্থাপন করে, যে দাম্ভিকের মুখাপেক্ষা করে না, অসত্যের পূজা করে না।
{40:5} হে প্রভু পরমেশ্বর, ঈশ্বর আমার, তুমি আমাদের জন্য করেছ অনেক মহৎ কাজ, আমাদের মঙ্গলের জন্য বহুবিধ তোমার পরিকল্পনা, কেউ নেই সমকক্ষ তোমার। অজস্র তোমার সেই কল্যাণের কথা, শত বর্ণনায়ও তার নেই কোন শেষ।
{40:6} বলিদান ও নৈবেদ্যে তুমি প্রীত নও, চাও না তুমি হোম আর প্রায়শ্চিত্ত বলি, কিন্তু তুমি উৎসুক করেছ আমায় তোমার বাক্য শ্রবণে।
{40:7} তখন বলেছি আমি: দেখ, এইতো আমি তোমার সম্মুখে, আমার সম্বন্ধে তোমার নির্দেশ হয়েছে লিখিত বিধানশাস্ত্রে।
{40:8} হে আমার আরাধ্য ঈশ্বর, তোমার ইচ্ছানুযায়ী চলতে আমি ভালবাসি, তোমার বিধান প্রতিষ্ঠিত আমার অন্তরে।
{40:9} তোমার সাধিত পরিত্রাণের শুভসংবাদ আমি করেছি প্রচার ভক্ত সমাবেশে। হে প্রভু আমার, তুমি জান, আমি নীরব থাকিনি।
{40:10} তোমার পরিত্রাণের কথা অন্তরের অন্তঃস্থলে আমি গোপন করে রাখিনি, গোপন করিনি আমি তোমার অবিচল প্রেম ও বিশ্বস্ততার কথা ভক্ত সমাবেশে। প্রচার করেছি মুক্ত কণ্ঠে তোমার সাধিত পরিত্রাণ ও ধর্মশীলতার কথা।
{40:11} হে প্রভু পরমেশ্বর, তোমার কৃপা থেকে আমায় করো না বঞ্চিত। তোমার অবিচল প্রেম ও ধর্মশীলতা, সতত রক্ষা করুক আমায়।
{i40:12} সাহায্যের জন্য আবেদন ( গীত 70 )
{40:12} সীমাহীন বিপদজালে আমি বেষ্টিত, আমার পাপরাশি আমায় করেছে নিমজ্জিত, আমার দৃষ্টি করেছে আচ্ছন্ন। আমার মস্তকের কেশরাশির চেয়েও সেগুলি সংখ্যায় অধিক, বিভ্রান্ত আজ আমার চিত্ত।
{40:13} হে প্রভু পরমেশ্বর, কৃপা কর, উদ্ধার কর আমায়, সত্ত্বর সাহায্য কর।
{40:14} যারা আমার জীবননাশের চেষ্টা করে, লজ্জিত হোক, বিভ্রান্ত হোক তারা। যারা আমার অনিষ্ট কামনা করে, ব্যর্থ হোক তাদের পরিকল্পনা অপদস্থ হোক তারা।
{40:15} যারা আমাকে বিদ্রূপ করে আচ্ছন্ন হোক তারা পরাজয়ের গ্লানিতে।
{40:16} কিন্তু যারা তোমার অন্বেষণে রত তোমারই নামে তারা করুক আনন্দ উল্লাস, তোমার পরিত্রাণেই যাদের গভীর অনুরাগ। সতত বলুক তারা: ধন্য আমাদের মহান প্রভু পরমেশ্বর।
{40:17} দীন ও দুঃখী আমি, তবু ধন্য আমি তোমার কৃপায়। হে আমার আরাধ্য ঈশ্বর, তুমি অগতির গতি, তুমিই আমার পরিত্রাতা, করি নিবেদন, সত্ত্বর হও আমায় সাহায্য দানে।
{i41:1} পীড়িত জনের প্রার্থনা দাউদের ভজন
{41:1} ধন্য সেই জন, দীনহীনের বন্ধু যে বিপদের দিনে প্রভু তাকে করবেন উদ্ধার।
{41:2} প্রভু তাকে রক্ষা করবেন, রাখবেন নিরাপদে, দীর্ঘায়ু দেবেন তাকে, পুণ্যবান বলে সে খ্যাত হবে দেশে প্রভু পরমেশ্বর শত্রুর কবলে সমর্পণ করবেন না তাকে।
{41:3} রোগশয্যায় প্রভুই হবেন তার সহায়, তার সকল ব্যাধি ও দুর্বলতা নিরাময় করবেন তিনি।
{41:4} আমি স্বীকার করছি হে প্রভু পরমেশ্বর, আমি তোমার বিরুদ্ধে পাপ করেছি, আমায় কৃপা কর, সুস্থ কর আমায়।
{41:5} ঈর্ষার বশে আমার শত্রুরা বলে, ও কখন মরবে? কখন বিলুপ্ত হবে ওর নাম?
{41:6} যারা আমাকে দেখতে আসে আন্তরিকতার লেশমাত্র নেই হৃদয়ে তাদের। তারা আসে, আমার সম্বন্ধে দুঃসংবাদ সংগ্রহের আশায়, তারপর লোকের কাছে কুৎসা রটায়।
{41:7} যারা আমার প্রতি বিদ্বেষ পরায়ণ, আমার সম্পর্কে তারা গুঞ্জন তোলে, অনিষ্ট কামনা করে আমার।
{41:8} তারা বলে: মারাত্মক ব্যাধি হয়েছে ওর, শয্যা ছেড়ে ও আর উঠতে পারবে না।
{41:9} আমার পরম বন্ধু, যাকে বিশ্বাস করেছিলাম আমি, ভাগ করে খেতাম যার সঙ্গে দিনের আহার সেও আমার বিরুদ্ধে উঠে দাঁড়িয়েছে।
{41:10} কিন্তু তুমি, হে প্রভু পরমেশ্বর, আমার প্রতি সদয় হও, সুস্থ কর আমায়, আমি যেন ওদের দিতে পারি প্রতিফল।
{41:11} আমি জানি তুমি প্রসন্ন আমার উপর, কখনও আমার হবে না পরাজয়।
{41:12} আমার সততার জন্য আমায় তুমি ধারণ করে রাখ, চিরতরে তোমার সম্মুখে আমায় কর প্রতিষ্ঠিত।
{41:13} তুমি ধন্য হে প্রভু পরমেশ্বর, ইসরায়েলের আরাধ্য ঈশ্বর, অনাদিকাল থেকে অনন্তকাল অবধি! আমেন! আমেন!
{i42:1} দ্বিতীয় খণ্ড ( গীত 42—72 ) ঈশ্বরের জন্য নির্বাসিত ভক্তের আকুলতা গীতি কবিতা। কোরহ বংশের সঙ্কলন।
{42:1} হরিণী যেমন স্রোতস্বিনীর আকাঙ্ক্ষায় আকুল হে প্রভু পরমেশ্বর, আমার প্রাণও তেমনি ব্যাকুল তোমারই প্রতীক্ষায়।
{42:2} ঈশ্বরের জন্য, জাগ্রত ঈশ্বরেরই জন্য তৃষাতুর আমার প্রাণ। কবে আমি ঈশ্বরের সম্মুখে গিয়ে করব তাঁর শ্রীমুখ দর্শন?
{42:3} চোখের জলে আমার দিন কাটে, সারাদিন লোকে আমায় প্রশ্ন করে, কোথায় তোমার ঈশ্বর?
{42:4} যখন স্মরণে জাগে অতীতের কথা, অন্তর উজাড় করে দিই আমি, ভাবি: একদিন এই জনতার মাঝেই, ছিল আমার আসা যাওয়া শোভাযাত্রা করে আমি তাদের নিয়ে যেতাম ঈশ্বরের মন্দিরে। জয়ধ্বনি ও স্তবগানে মুখর ভক্তবৃন্দ পালন করত তোমার উৎসব।
{42:5} হে আমার প্রাণ, কেন অবসন্ন হও? হে আমার অন্তর, কেন হও চঞ্চল? ঈশ্বরে প্রত্যাশা রাখ, আমি আবার গাইব তাঁর স্তব গান, কারণ তিনিই আমার পরিত্রাণ, আমার আরাধ্য ঈশ্বর।
{42:6} অন্তরের অন্তঃস্থলে অবসন্ন প্রাণ আমার, এই নির্বাসনে আমি স্মরণ করছি তোমায়, তুমি যে আছ তোমার আপন দেশে। হার্মোন গিরিশ্রেণী ও মিৎসার পর্বত থেকে
{42:7} উৎসারিত নির্ঝরের উদ্দাম তরঙ্গরাজি যেমন ভেঙ্গে পড়ে, বয়ে যায় জর্ডনের বুকে প্রচণ্ড তাণ্ডবে, তেমনি তুমি পাঠিয়েছ আমার জীবনে নিদারুণ দুঃখের অকরুণ তরঙ্গ তাণ্ডব।
{42:8} দিবসে প্রভু দান করুন তাঁর করুণা, রাত্রে তাঁর স্তোত্র হোক আমার সাথী, আমার জীবনেশ্বরের কাছে এই বিনতি আমার।
{42:9} আমার রক্ষাকারী শৈলস্বরূপ ঈশ্বরকে আমি বলি: কেন তুমি ভুলে গেছ আমায়? শত্রুদের অত্যাচারে কেন আমি আজ চূর্ণবিচূর্ণ?
{42:10} তীক্ষ্ণ বাক্যবাণে আমার বিপক্ষেরা জর্জরিত করে আমায়, চূর্ণ করে আমার অস্থি। নিশিদিন তারা বিদ্রূপ করে, বলে: কোথায় তোমার ঈশ্বর?
{42:11} হে আমার প্রাণ কেন অবসন্ন হও? হে আমার অন্তর কেন হও চঞ্চল? ঈশ্বরে প্রত্যাশা রাখ, আমি আবার গাইব তাঁর স্তব গান কারণ তিনিই আমার পরিত্রাণ, আমার আরাধ্য ঈশ্বর।
{43:1} হে ঈশ্বর, আমার বিচার কর। অসাধু লোকের সঙ্গে বিবাদে প্রমাণ কর আমার সততা। উদ্ধার কর আমায় দুর্নীতিপরায়ণ ও প্রতারকের হাত থেকে।
{43:2} তুমিই যে আমার আশ্রয়দূর্গ হে প্রভু পরমেশ্বর, তবে কেন পরিত্যাগ করেছ আমায়? শত্রুর অত্যাচারে আমি কেন হব জর্জরিত?
{43:3} প্রেরণ কর তোমার দীপ্তি ও সত্য, তারাই আমাকে পথ দেখাক, নিয়ে যাক আমায় তোমার পবিত্র শৈলে, তোমার আবাসে।
{43:4} আমি তখন তোমার বেদীর কাছে যাব হে ঈশ্বর, আমার পরমানন্দের আধার তুমি, তোমারই কাছে যাব আমি। হে ঈশ্বর, আমার আরাধ্য ঈশ্বর, বীণাযন্ত্রে আমি গাইব তোমার বন্দনাগান।
{43:5} হে আমার প্রাণ, কেন অবসন্ন হও? হে আমার অন্তর কেন হও চঞ্চল? ঈশ্বরে প্রত্যাশা রাখ, আমি আবার গাইব তাঁর স্তবগান, কারণ তিনিই আমার পরিত্রাণ, আমার ঈশ্বর।
{i44:1} বিপর্যস্ত মানুষের উদ্ধার লাভের প্রার্থনা কোরহ বংশের সঙ্কলন।
{44:1} হে প্রভু পরমেশ্বর, অতীতে আমাদের পূর্বপুরুষের কালে তুমি সাধন করেছিলে যত মহৎ কর্ম, সবই শুনেছি আমরা আমাদের পিতৃপিতামহের কাছে।
{44:2} অন্যান্য জাতিবর্গকে উচ্ছেদ করে তুমি স্বয়ং তাঁদের প্রতিষ্ঠিত করেছিলে এ দেশে। সেই পিতৃপুরুষদের অন্যান্য জাতিবর্গকে বিধ্বস্ত করেছিলে তুমি কিন্তু সেই পিতৃপুরুষদের তুমি দিয়েছিলে সমৃদ্ধি।
{44:3} তরবারি দ্বারা এ দেশ তাঁরা করেননি অধিকার, করেননি জয়লাভ আপন বাহুবলে। কিন্তু সম্ভব হয়েছিল তা তোমারই ক্ষমতা ও প্রতাপে, কারণ তাঁদের উপর প্রসন্ন ছিলে তুমি।
{44:4} হে প্রভু পরমেশ্বর, তুমিই আমার রাজা, আমার আরাধ্য ঈশ্বর তুমিই তোমার প্রজা ইসরায়েলকে কর উদ্ধার।
{44:5} তোমারই পরাক্রমে পরাস্ত করব আমরা আমাদের শত্রুবাহিনীকে, আমাদের বিরোধীতা করবে যারা তোমারই নামের প্রতাপে আমরা তাদের করব পদদলিত।
{44:6} কারণ আপন অস্ত্রবলে আমি নির্ভর করি না, আমার তরবারি উদ্ধার করতে পারে না আমাকে।
{44:7} কিন্তু তুমিই আমাদের করেছ উদ্ধার শত্রুর কবল থেকে। যারা আমাদের বিদ্বেষ করে তাদের তুমি করেছ অবমানিত।
{44:8} ঈশ্বরকে ঘিরেই আমার সকল গর্ব, চিরকাল আমরা কৃতজ্ঞতা নিবেদন করব তোমারই চরণে। সেলা
{44:9} তুমি কিন্তু আজ আমাদের করেছ পরিত্যাগ, অপদস্থ করেছ আমাদের, তোমার নেতৃত্বলাভে বঞ্চিত আজ আমাদের সৈন্যবাহিনী।
{44:10} শত্রুর সম্মুখে তুমি আমাদের পলায়নে বাধ্য করেছ, লুণ্ঠন করেছে বিরোধীরা আমাদের সকল সম্পদ।
{44:11} তুমি আমাদের দশা করেছ বলির মেষের মত, বিক্ষিপ্ত করেছ জাতিবৃন্দের মাঝে।
{44:12} এ যেন নামমাত্র মূল্যে তুমি বিকিয়ে দিয়েছ তোমার প্রজাদের, মূল্যহীন তারা আজ তোমার কাছে।
{44:13} প্রতিবেশীদের কাছে আমাদের তুমি করেছ উপহাসের পাত্র, তাদের বিদ্রূপবাণে আমরা আজ জর্জরিত।
{44:14} অন্যান্য জাতির কাছে তুমি আমাদের করেছ নিতান্তই তুচ্ছ, করেছ আমাদের অবজ্ঞার পাত্র।
{44:15} তাদের বিদ্রূপ ও নিন্দার কশাঘাত সৃষ্টি করেছে অন্তর্জ্বালা আমাদের হৃদয়ে,
{44:16} এই চরম অবস্থার তীব্র দহনে আমরা, প্রতিশোধকামী শত্রুদের সাক্ষাতে অবনত লজ্জায়।
{44:17} আমাদের জীবনে এত অঘটনেও তোমায় ভুলিনি কখনও, ভঙ্গ করিনি আমরা তোমার সন্ধিচুক্তি শর্ত।
{44:18} হৃদয় আমাদের হয়নি বিরূপ, চরণ হয়নি ভ্রষ্ট তোমার বিধানের পথ থেকে।
{44:19} তবুও তুমি আমাদের দলিত মথিত করে করেছ নিক্ষেপ পরিত্যক্ত জনহীন প্রান্তরে, গভীর আঁধারে আমাদের করেছ পরিত্যাগ।
{44:20} যদি আমরা ভুলে যেতাম আমাদের আরাধ্য ঈশ্বরকে, যদি অঞ্জলি দিতাম অন্য দেবতার চরণে,
{44:21} তাহলে কি ঈশ্বর জানতে পারতেন না সে কথা? তিনি যে অন্তর্যামী, জানেন অন্তরের গোপন কথা।
{44:22} কিন্তু হায়, তোমারই ভক্ত হয়েছি বলে প্রতিনিয়ত নির্যাতিত হচ্ছি আমরা, বলির মেষের মতই আমরা হয়েছি গণ্য।
{44:23} হে প্রভু পরমেশ্বর, জাগ্রত হও! কেন তুমি আজ নিদ্রামগ্ন? জাগো, আমাদের করো না পরিত্যাগ চিরতরে।
{44:24} কেন তুমি আজ আমাদের প্রতি হয়েছ বিমুখ? কেন আমাদের দুঃখক্লেশ, নির্যাতন রয়েছ ভুলে?
{44:25} আমরা আজ ধূলায় অবলুণ্ঠিত ধরাশায়ী হয়েছি আমরা,
{44:26} জাগ্রত হও, সহায় হও আমাদের! উদ্ধার কর আমাদের, তোমার অবিচল প্রেমের গুণে।
{i45:1} রাজার পরিণয় উপলক্ষে রচিত সঙ্গীত কোরহ বংশের সঙ্কলন।
{45:1} রাজার উদ্দেশে এ গাথা নিবেদন করতে গিয়ে সুমধুর কল্পনার ভাবাবেশে উচ্ছ্বসিত হৃদয় আমার, সুলেখকের লেখনীর মত।
{45:2} (হে রাজন,) সুন্দরতম তুমি মানবকুলে, মধুর তোমার মুখের বাণী তাই তুমি চিরধন্য বিধাতার আশীর্বাদে।
{45:3} হে বীরশ্রেষ্ঠ, কটিদেশে বন্ধন কর তোমার তরবারি, প্রতাপ ও মহিমায় হয়ে ওঠ ভাস্বর।
{45:4} ন্যায় ও সত্য প্রতিষ্ঠার সুদৃঢ় সঙ্কল্পে স্বপ্রতাপে এগিয়ে যাও জয়যাত্রায়, বিজয়লাভ করবে তুমি আপন পরাক্রমে।
{45:5} তোমার তীক্ষ্ণ শরজালে বিদ্ধ হয় রাজদ্রোহীদের বক্ষ, জাতিবৃন্দ হয় তোমার অধীন।
{45:6} চিরস্থায়ী তোমার মহান সিংহাসন, তোমার রাজদণ্ড নিরপেক্ষ ন্যায়ের দণ্ড।
{45:7} তুমি ন্যায় ভালবাস, ঘৃণা কর অন্যায়কে, তাই ঈশ্বর–তোমার আরাধ্য ঈশ্বর তোমাকে করেছেন অভিষিক্ত। তোমার সমকক্ষদের তুলনায় তোমাকে তিনি করেছেন অধিকতর সুখী।
{45:8} পুষ্পসার, অগুরু ও দারুচিনির সৌরভে সুবাসিত হয় তোমার বসন। গজদন্তের কারুকার্য শোভিত প্রাসাদে বীণার ঝঙ্কারে বিনোদিত হয়চিত্ত তোমার।
{45:9} তোমার রাজসভা অলঙ্কৃত করেছেন যে সমাদৃত মহিলাবৃন্দ তাঁদের মাঝে আছেন বহু রাজনন্দিনী, ওফির দেশের স্বর্ণাভরণে সুশোভিতা রাজমহিষী দাঁড়িয়ে আছেন তোমার দক্ষিণে।
{45:10} শোন হে কন্যা, আমার কথা শোন, ভুলে যাও তোমার স্বজাতি ও পিতৃকুলের কথা।
{45:11} তোমার রূপলাবণ্যে মুগ্ধ হবেন রাজা, তিনিই তোমার স্বামী, অনুগত হও তাঁর।
{45:12} সোর নগরের অধিবাসীরা তোমার কাছে আনবে উপহার, বিবিধ রত্নসম্ভারে বিত্তবানেরা করবে তোমার মনোরঞ্জন।
{45:13} সর্ব আভরণে সুসজ্জিতা রাজকন্যা রয়েছেন অন্তঃপুরে, স্বর্ণখচিত তাঁর অঙ্গের বসন।
{45:14} মহার্ঘ বসনে বিভূষিতা, সখীকুল পরিবৃতা রাজকুমারীকে আনা হবে রাজসন্নিধানে।
{45:15} আনন্দ ও উল্লাসধ্বনি সহকারে তাঁদের নিয়ে যাওয়া হবে রাজভবনে।
{45:16} (হে রাজন) তোমার পিতৃপুরুষদের স্থান অধিকার করবে তোমার সন্তান সন্ততিরা, পৃথিবীর সর্বত্র তুমি তাদের নিয়োগ করবে শাসনকর্তারূপে।
{45:17} আমার এ গৌরব গাথায় পুরুষানুক্রমে ঘোষিত হবে তোমারই সুখ্যাতি, চিরকাল লোকে করবে তোমার জয়গান।
{i46:1} ঈশ্বর আমাদের পরম সহায় কোরহ বংশের সঙ্কলন।সঙ্গীত পরিচালকের প্রতি নির্দেশ।সানাই সহযোগে গান।
{46:1} ঈশ্বর আমাদের সুরক্ষিত আশ্রয় আমাদের শক্তি ও পরম সহায়। সাহায্যদানে তিনি সদা তৎপর।
{46:2} যদি ঘটে মহাপ্রলয়, কেঁপে ওঠে পৃথিবীর বুক, যদি সাগর গর্ভে উৎপাটিত হয় পর্বতশ্রেণীর ভিত্তি,
{46:3} যদি সাগরের জলরাশি ফেনিল উচ্ছ্বাসে উত্তাল হয়ে ওঠে, মত্ত গর্জনে হয়ে ওঠে ভয়াল ভীষণ যদি পর্বতরাজি হয় প্রকম্পিত, তবুও আমরা ভয়ে হব না বিহ্বল। সেলা
{46:4} একটি স্রোতস্বিনী আছে, যার জলধারা পরাৎপরের পবিত্র বাসভূমি ঈশ্বরের নগরীকে করে আনন্দমণ্ডিত।
{46:5} ঈশ্বর সেখানে বিরাজমান, সেই নগরীকে কখনও ধ্বংস করা যাবে না, কখনও তা হবে না বিচলিত, বিপর্যয় নেমে আসার মুহূর্তেই ঈশ্বর এসে দাঁড়াবেন তার পরম সহায়রূপে।
{46:6} জাতিবৃন্দ ছত্রভঙ্গ হয় বিশৃঙ্খল হয় রাজ্যসমূহ, তাঁর বজ্রনির্ঘোষে বিপর্যস্ত হয় পৃথিবী।
{46:7} সর্বাধিপতি প্রভু পরমেশ্বর, আমাদের সঙ্গে আছেন, যাকোবের আরাধ্য ঈশ্বর আমাদের সুরক্ষিত আশ্রয়। সেলা
{46:8} এস, দেখ প্রভুর মহান কীর্তি, দেখ, কী বিস্ময়কর কীর্তি তিনি সাধন করেছেন পৃথিবীতে।
{46:9} পৃথিবীর প্রান্ত অবধি তিনি যুদ্ধ নিবৃত্ত করেন। ধনুক ভগ্ন করেন তিনি, বর্শা করেন খণ্ডবিখণ্ড রথসমূহ আগুনে পুড়িয়ে দেন।
{46:10} প্রভু পরমেশ্বর বলেনঃ ক্ষান্ত হও, জেন আমিই ঈশ্বর, জাতিগণের মধ্যে আমিই সমুন্নত এ পৃথিবীতে একমাত্র আমিই গৌরবান্বিত।
{46:11} গীতিকার: সর্বাধিপতি প্রভু পরমেশ্বর আমাদের সঙ্গে আছেন, যাকোবের আরাধ্য ঈশ্বর আমাদের সুরক্ষিত আশ্রয়।
{i47:1} ভজন গীতি। কোরহ বংশের সঙ্কলন।সঙ্গীত পরিচালকের জন্য।
{47:1} হে জাতিবৃন্দ করতালি দাও, সহর্ষে ঈশ্বরের জয়ধ্বনি কর।
{47:2} পরাৎপর প্রভু পরমেশ্বর মহাসম্ভ্রমশালী, সমগ্র পৃথিবীর মহান অধিপতি।
{47:3} তিনি জাতিগণকে আমাদের অধীন করেছেন, নানা জাতিকে করেছেন আমাদের পদানত।
{47:4} আমাদের অধিকৃত দেশ তাঁরই মনোনীত, সেই দেশ তাঁর প্রীতিভাজন যাকোবকুলের গর্বস্বরূপ। সেলা
{47:5} ঈশ্বর জয়ধ্বনি সহকারে, তুরীধ্বনিসহ প্রভু আরোহণ করলেন সিংহাসনে।
{47:6} স্তবগান কর ঈশ্বরের, বন্দনাগান কর আমাদের রাজার!
{47:7} ঈশ্বরই সমগ্র পৃথিবীর অধিপতি, গানে গানে তাঁর প্রশংসা কর।
{47:8} জাতিবৃন্দের উপর ঈশ্বর রাজত্ব করেন, আপন পবিত্র সিংহাসনে তিনি সমাসীন।
{47:9} অব্রাহামের আরাধ্য ঈশ্বরের প্রজারূপে জাতিগণের শাসককুল হয় সম্মিলিত। পৃথিবীর মহাশক্তিধর যোদ্ধারা সকলেই ঈশ্বরের অধীন, মহামহিম, মহিমান্বিত তিনি!
{i48:1} ঈশ্বরের প্রিয় নগরী সিয়োন ভজন গীতি। কোরহ বংশের সঙ্কলন।গান।
{48:1} প্রভু মহান, সুমহান আমাদের প্রভু পরমেশ্বর! তাঁর পবিত্র পর্বতে স্থাপিত আমাদের ঈশ্বরের পবিত্র নগরী। সেইখানে ধ্বনিত হোক তাঁর স্তব ও বন্দনাগান।
{48:2} সুউচ্চ সেই রমণীয় ভূমি, মনোরম সেই পবিত্র পর্বত সারা বিশ্বের আনন্দ স্বরূপ, উত্তর সীমান্তে সিয়োনপর্বত সেইখানে আছে মহান রাজার পুরী।
{48:3} সেই পুরীর দুর্গশ্রেণীর মাঝে তিনিই আমাদের নিরাপদ আশ্রয়, প্রকাশ করেছেন ঈশ্বর আপনার এই পরিচয়।
{48:4} নৃপতিরা দলবদ্ধ হয়ে এই নগরীর বিরুদ্ধে করেছিল অভিযান।
{48:5} কিন্তু একে দেখে তারা হল স্তম্ভিত, সন্ত্রস্ত হয়ে পালিয়ে গেল তারা।
{48:6} এখানে এসে তারা হল ভয়ে কম্পমান প্রসববেদনাতুরা রমণীর মত,
{48:7} প্রচণ্ড পূবালী ঝড়ে আন্দোলিত ভাঙ্গা জাহাজের মত।
{48:8} আমরা শুনেছি ঈশ্বরের মহান কীর্তির কথা, স্বচক্ষে আজ দেখেছি সে কীর্তি আমাদের আরাধ্য ঈশ্বর, সর্বাধিপতি প্রভু পরমেশ্বরের নগরীতে। জেনেছি, তিনি তাঁর নগরীকে নিরাপদে রাখবেন চিরকাল। সেলা
{48:9} তোমারই মন্দিরে হে ঈশ্বর, আমরা করেছি ধ্যান তোমার অবিচল প্রেমের কথা।
{48:10} হে ঈশ্বর, তোমার গৌরব ও মহিমা পরিব্যাপ্ত এ বিশ্বমণ্ডলে, ন্যায়ের দাক্ষিণ্যে পূর্ণ তোমার অভয় হস্ত।
{48:11} তোমার ন্যায্যবিচারে আনন্দিত হোক সিয়োন পর্বত যিহুদীয়ার প্রতি জনপদে উঠুক হর্ষধ্বনি।
{48:12} প্রদক্ষিণ কর তোমরা সিয়োন পর্বত, গণনা কর তার দুর্গচূড়াসমূহ,
{48:13} মনোযোগ দিয়ে লক্ষ্য কর তার প্রাচীর, প্রবেশ কর তার হর্ম্যরাজির মাঝে যেন উত্তরপুরুষের কাছে বলতে পার যে,
{48:14} এই ঈশ্বরই আমাদের শাশ্বত ঈশ্বর, তিনিই চিরকাল আমাদের করবেন পরিচালনা।
{i49:1} পার্থিব সম্পদে আস্থা মূর্খতার পরিচায়ক ভজন গীতি। কোরহ বংশের সঙ্কলন। সঙ্গীত পরিচালকের জন্য।
{49:1} শোন হে জাতিবৃন্দ, আমার কথা শোন, শোন জগতের সকল অধিবাসী,
{49:2} সামান্য-অসামান্য, ধনী-নির্ধন সকলেই শোন এ কথা।
{49:3} আমি শোনাব প্রজ্ঞার বাণী, খুলে যাবে তোমাদের জ্ঞানের দুয়ার।
{49:4} রূপময় রূপকের সুললিত ছন্দে, শোনাব সে কথা বীণার ঝঙ্কারে।
{49:5} বিপদে আমি কখনও হব না বিচলিত,
{49:6} ধনবাহুল্যে গর্বান্ধ শত্রুদলের আক্রমণে কখনও ভীত হব না আমি।
{49:7} কেউ কোন দিন উদ্ধার করতে পারে না নিজেকে পারে না কিনতে অর্থমূল্যে নিজের জীবন ঈশ্বরের কাছ থেকে।
{49:8} জীবনের দাম দেওয়া মানুষের সাধ্যের অতীত,
{49:9} সাধ্যের অতীত তার চিরকাল বেঁচে থাকার অধিকার ক্রয় করা, সাধ্যের অতীত মৃত্যুর হাত থেকে নিষ্কৃতি পাওয়া।
{49:10} জ্ঞানী-মূর্খ নির্বিশেষে সকলেরই শেষ পরিণতি মৃত্যু, তাদের রেখে যাওয়া ধনসম্পদ ভোগ করে অন্যজনে।
{49:11} তারা ক্রয় করে ভূসম্পদ চিরস্থায়ী আশ্রয়রূপে, কিন্তু সমাধিই তাদের চিরদিনের আবাস, এখানেই তারা বাস করে চিরকাল।
{49:12} পার্থিব সম্পদ কখনও তাকে পারে না বাঁচাতে মৃত্যুর কবল থেকে, মৃত্যু হয় তার নশ্বর জীবেরই মত।
{49:13} দাম্ভিক নির্বোধ যারা পার্থিব সম্পদেই যাদের একমাত্র ভরসা, এই তাদের চূড়ান্ত পরিণাম। সেলা
{49:14} সংহারের জন্য নির্দিষ্ট মেষপালের মত তারা, মৃত্যুই তাদের নিয়ন্তা। সমাধির গভীরে গহ্বরে নেমে যাবে তারা, ক্ষয় পাবে তাদের দেহ অবয়ব, মৃত্যুলোক গ্রাস করবে তাদের চিরতরে।
{49:15} কিন্তু ঈশ্বর আমাকে উদ্ধার করবেন, রক্ষা করবেন মৃত্যুর কবল থেকে, নিয়ে যাবেন আমাকে আপন আশ্রয়ে। সেলা
{49:16} দুষ্টের সমৃদ্ধিতে হয়ো না বিচলিত, উদ্বিগ্ন হয়ো না তার বংশের সম্পদ বাহুল্যে।
{49:17} মরণকালে কোন সম্পদ তার সঙ্গে যাবে না পারবে না নিয়ে যেতে সে কিছুই।
{49:18} সে যদি ইহজীবনে পরিতৃপ্ত হয়, যদি জীবনের সাফল্যে হয় খ্যাতিমান,
{49:19} তবুও মৃত্যুতে যেতে হবে তাকে পিতৃপুরুষের কাছে, যেখানে বিরাজিত চিরঅন্ধকার।
{49:20} পার্থিব সম্পদ তাকে কখনও পারে না বাঁচাতে মৃত্যুর কবল থেকে, মৃত্যু হয় তার নশ্বর জীবেরই মত।
{i50:1} প্রকৃত আরাধনা
{50:1} সর্বশক্তিমান প্রভু পরমেশ্বর, উদয়াচল থেকে অস্তাচল পর্যন্ত সমগ্র পৃথিবীর মানুষকে আহ্বান করেছেন।
{50:2} অপরূপ রূপে শোভিত সিয়োন, সেখান থেকে প্রকাশিত তাঁর পূর্ণ জ্যোতি।
{50:3} আমাদের ঈশ্বর আসছেন নীরব পদসঞ্চারে নয়, সম্মুখে তাঁর সর্বগ্রাসী অগ্নিশিখা, তাঁকে ঘিরে আছে প্রচণ্ড ঘূর্ণিঝড়।
{50:4} তাঁর প্রজাদের বিচার সভায় স্বর্গ ও মর্ত্যকে তিনি আহ্বান করেছেন।
{50:5} তিনি বলেছেনঃ আমার একনিষ্ঠ ভক্তবৃন্দকে একত্র কর আমার কাছে যারা বলিদানের অনুষ্ঠানে স্থাপন করেছে সন্ধিচুক্তি আমার সঙ্গে।
{50:6} আকাশমণ্ডল নিয়ত ঘোষণা করে তাঁর ন্যায়পরতা, কারণ ঈশ্বর স্বয়ং আজ বিচারক। সেলা
{50:7} হে আমার প্রজাবৃন্দ, আমার কথা শোন, হে ইসরায়েলকুল, তোমার বিরুদ্ধে আমি অভিযোগ আনব। আমি ঈশ্বর–তোমাদের আরাধ্য ঈশ্বর।
{50:8} আমার উদ্দেশে বলিদানের জন্য তোমাদের ভর্ৎসনা করব না আমি, নিত্য নিয়ত আমার কাছে তোমরা নিবেদন করছ হোমবলি।
{50:9} আমি চাই না তোমাদের গৃহপালিত বৃষ, গ্রহণ করব না তোমাদের পালের ছাগ।
{50:10} অরণ্যের সমস্ত প্রাণী আমার, পাহাড় পর্বতের পশুপালও আমারই।
{50:11} আকাশের পক্ষীকুল, এ বিশ্ব চরাচরের যা কিছু–সকলই আমার।
{50:12} আমি ক্ষুধিত হলে তোমার কাছে খাদ্য চাইব না, কারণ এ পৃথিবী আমার, তার যা কিছু সবই আমার।
{50:13} তোমরা কি মনে কর বৃষমাংস আমার ভক্ষ্য? ছাগরক্ত আমার পানীয়?
{50:14} আমার উদ্দেশে তোমাদের উৎসর্গীত কৃতজ্ঞতার পরাৎপরের কাছে পূর্ণ কর তোমাদের অঙ্গীকার।
{50:15} তখন সঙ্কটের দিনে আমায় ডাকলে আমি উদ্ধার করব তোমাদের, তোমরা করবে আমার মহিমাকীর্তন।
{50:16} কিন্তু ঈশ্বর দুর্জনদের বলেনঃ কোন অধিকারে তুমি উচ্চারণ কর আমার অনুশাসন? কোন সাহসে মুখে আন আমার সঙ্গে সম্বন্ধের চুক্তির কথা?
{50:17} আমি তোমায় সংশোধন করি, এ তুমি চাও না, অমান্য কর তুমি আমার আদেশ।
{50:18} তস্করের সাক্ষাৎ পেলে তুমি বন্ধুত্ব কর তার সঙ্গে, লম্পটদের সহযোগিতা কর তুমি।
{50:19} কুকথায় মুখর তোমার ওষ্ঠাধর, ছলনায় পটু তোমার জিহ্বা।
{50:20} নিজের ভাইয়ের নিন্দায় তুমি সদাতৎপর, আপন সহোদরের কুৎসা রটনায় তোমার বাধে না।
{50:21} এই সব অপকর্ম তুমি করে চলেছ তবু তোমায় আমি বলি নি কিছুই, তাই তুমি ভেবেছ, আমি বুঝি তোমারই মত। আর নয়, আমার সহ্যের সীমা পার হয়ে গেছে, এবার আমি তিরস্কার করব তোমায় বিশ্লেষণ করে বুঝিয়ে দেব তোমার সব অপরাধ ও তার পরিণাম।
{50:22} তোমরা যারা বিস্মৃত হয়েছ ঈশ্বরকে, শোন এই কথা, অন্যথায় আমি তোমাদের সমূলে করব বিনাশ, তোমাদের উদ্ধার করার মত থাকবে না কেউ।
{50:23} কৃতজ্ঞতার অর্ঘ্য যে আমায় করে নিবেদন, সে-ই জানায় আমায় যোগ্য সম্মান, সৎপথে চলে যে, তারই কাছে আমি প্রকাশ করব ঐশ্বরিক পরিত্রাণ।
{i51:1} ক্ষমা প্রার্থনা দাউদের ভজন
{51:1} হে ঈশ্বর, তোমার অবিচল প্রেমের গুণে কৃপা কর আমায়, তোমার অসীম করুণায় মার্জনা কর আমার সকল অপরাধ।
{51:2} নিঃশেষে ধৌত কর যত অধর্ম আমার, পাপ থেকে শুচি কর আমায়।
{51:3} আমি জানি, আমার সকল অপরাধ, আমি সতত সচেতন আমার পাপের বিষয়ে।
{51:4} তোমার বিরুদ্ধে, একমাত্র তোমারই বিরুদ্ধে আমি পাপ করেছি, তোমার দৃষ্টিতে যা কিছু মন্দ, তা-ই করেছি আমি। সুতরাং ন্যায্য তোমার দণ্ডাদেশ, নিখুঁত তোমার বিচার।
{51:5} জন্মলগ্ন থেকেই আমি মন্দতায় পূর্ণ ছিলাম, আমার সৃষ্টি মুহূর্তেই গ্রাস করেছিল আমায় পাপের প্রভাব।
{51:6} জানি, অন্তরের সততাই তোমার কাম্য হৃদয়ের নিভৃতে তাই জ্ঞান শিক্ষা দাও আমাকে।
{51:7} এসোব লতা দিয়ে শোধন কর আমায়, তাহলে আমি হব নির্মল। ধৌত কর আমায় আমি হব তুষারের চেয়েও শুভ্র।
{51:8} আনন্দ ও উল্লাসের ধ্বনি শোনাও আমায়, আবার উৎফুল্ল হোক আমার সকল সত্তা যা তুমি করেছ চূর্ণ বিচূর্ণ।
{51:9} আমার পাপ রাশির দিক থেকে ফিরিয়ে নাও তোমার শ্রীমুখ, মার্জনা কর আমার সকল অপরাধ।
{51:10} হে ঈশ্বর, সৃষ্টি কর আমার মধ্যে নির্মল হৃদয়। দূর করে দাও আমার মনের চঞ্চলতা, জাগাও অন্তরে তোমার আত্মার নূতন প্রেরণা।
{51:11} তোমার সান্নিধ্য থেকে দূরে সরিয়ে দিও না আমায়, তোমার পবিত্র আত্মা করো না অপসারণ আমার অন্তর থেকে।
{51:12} ফিরিয়ে দাও আমাকে তোমার পরিত্রাণের আনন্দ, নবায়িত কর আমায়, রাখ আমায় তোমারই অনুগত করে।
{51:13} তাহলে আমি অধর্মাচারীদের দেখাতে পারব তোমার পথ পাপীরা তখন আসবে ফিরে তোমার কাছে।
{51:14} হে ঈশ্বর, হে আমার পরিত্রাতা ঈশ্বর, হত্যার অপরাধ থেকে আমায় রক্ষা কর। আমার রসনা মুখর হবে তোমারই ন্যায়পরতার জয়গানে।
{51:15} হে প্রভু পরমেশ্বর, খুলে দাও আমার ওষ্ঠাধর, আমি গাইব তোমার স্তুতিগান।
{51:16} বলিদানে তুমি প্রীত নও, আমার নিবেদিত হোমবলি প্রসন্ন করে না তোমায়
{51:17} হে ঈশ্বর, তোমার চরণে আমি করি নিবেদন আমার বিনম্র হৃদয় আপন হাতে যাকে তুমি করেছ শোধন, অনুতাপে দগ্ধ সেই বিচূর্ণ হৃদয় –তাকে তুমি করবে না প্রত্যাখ্যান।
{51:18} হে ঈশ্বর, তোমার মঙ্গল ইচ্ছায়, সিয়োনের কল্যাণ সাধন কর তুমি, আবার গড়ে তোল জেরশালেমের ভগ্ন প্রাচীর।
{51:19} তখন তুমি প্রীত হবে যথাবিহিত বলিদানে, প্রীতিলাভ করবে তুমি হোমবলি ও পূর্ণাহুতিতে, ভক্তেরা তখন বৃষবলি দেবে তোমারই পুণ্য বেদীতে।
{i52:1} অধর্মাচরণের পরিণতি গীতি কবিতা। দাউদের ভজন
{52:1} হে শক্তিধর মানব, আপন অপকর্মের জন্য কেন দম্ভ কর? জেন, ঈশ্বরের প্রেম চির-অবিচল।
{52:2} তুমি অনিষ্ট করার সঙ্কল্প কর, বিশ্বাসঘাতক তুমি, ক্ষুরের মত শাণিত তোমার জিহ্বা।
{52:3} ভালর চেয়ে মন্দই তোমার প্রিয়, সত্যের চেয়ে মিথ্যা বলতেই তুমি ভালবাস। সেলা
{52:4} তোমার ছলনাপটু জিহ্বা ধ্বংসাত্মক কথা বলতে ভালবাসে।
{52:5} ঈশ্বর তোমাকে চূর্ণ করবেন চিরতরে, তোমার আবাস থেকে টেনে এনে তোমাকে ছিন্নভিন্ন করবেন তিনি, জীবলোক থেকে তোমায় করবেন উৎপাটিত। সেলা
{52:6} ধর্মপরায়ণ লোকেরা দেখে ভীত হবে, তারা তোমাকে উপহাস করে বলবে:
{52:7} দেখ, এই সেই লোক যে ঈশ্বরের শরণ নেয় নি কখনও, প্রচুর ধনসম্পদে ছিল সে একান্ত নির্ভর, দুষ্কর্মের দ্বারাই সে করত আপন শক্তিসঞ্চার।
{52:8} কিন্তু আমি ঈশ্বরের ভবনে পল্লবিত সতেজ জলপাই বৃক্ষের মত, ঈশ্বরের অবিচল প্রেমে আজীবন আমি করব নির্ভর।
{52:9} হে ঈশ্বর, অশেষ মঙ্গল তুমি করেছ সাধন, তাই আমি গাইব তোমার স্তবগান। তুমি মঙ্গলময় — একথা আমি করব প্রচার তোমার ভক্তমণ্ডলীর মাঝে।
{i53:1} দুরাচারীর ভাবী দণ্ড ( গীত 14 ) গীতি কবিতা। দাউদের ভজন
{53:1} নির্বোধ মনে মনে বলে, ‘ঈশ্বর নাই।’ ওরা ভ্রষ্ট, জঘন্য অনাচারী, সৎকর্ম করে না কেউ।
{53:2} স্বর্গ থেকে ঈশ্বর দেখেন মানব সন্তানদের, লক্ষ্য করেন, সুবুদ্ধি সম্পন্ন কেউ আছে কিনা!
{53:3} সদাচারী কেউ নেই, একজনও নেই, সকলেই বিপথে গিয়েছে, বিকারগ্রস্ত হয়েছে সকলে।
{53:4} দুরাচারদের কি কোন জ্ঞান নেই? গ্রাস করে তারা আমারই প্রজাদের, ঈশ্বরকে তারা ডাকে না কখনও।
{53:5} যেখানে ভয়ের কোন কারণ নেই, সেইখানেও নিদারুণ আতঙ্কে ওরা হবে জর্জরিত, যারা অবরোধ করবে তোমায়, ঈশ্বর ছড়িয়ে ফেলবেন তাদের অস্থি। তারা হবে অবমানিত, কারণ ঈশ্বর তাদের করেছেন প্রত্যাখ্যান।
{53:6} সিয়োন থেকেই আসুক নেমে ইসরায়েলের পরিত্রাণ, ঈশ্বর যখন আবার আপন প্রজাদের সৌভাগ্যের করবেন সূচনা, তখন উল্লসিত হবে যাকোব, ইসরায়েল হবে আনন্দিত।
{i54:1} শত্রুর কবল থেকে উদ্ধারের প্রার্থনা গীতি কবিতা। দাউদের ভজন
{54:1} হে ঈশ্বর, তোমার নামের গুণে আমাকে উদ্ধার কর, তোমার পরাক্রমে আমার পক্ষে বিচার নিষ্পন্ন কর।
{54:2} হে ঈশ্বর, শোন আমার নিবেদন, কর্ণপাত কর আমার প্রার্থনায়।
{54:3} উদ্ধত লোকেরা উঠেছে আমার বিরুদ্ধে, দুর্বৃত্তেরা আমার জীবননাশের চেষ্টা করছে, ঈশ্বরকে সমীহ করে না তারা। সেলা
{54:4} কিন্তু ঈশ্বরই আমার সহায়, প্রভু পরমেশ্বরই আমার রক্ষক ।
{54:5} তিনিই আমার শত্রুদের দুষ্কর্মের প্রতিফল দেবেন, তিনি সত্যনিষ্ঠ, তিনিই ওদের করবেন ধ্বংস।
{54:6} সানন্দে আমি তোমার উদ্দেশে বলি উৎসর্গ করব হে প্রভু পরমেশ্বর, কৃতজ্ঞতা নিবেদন করব আমি তোমার চরণে, কারণ তুমি মঙ্গলময়।
{54:7} তুমি আমায় করেছ উদ্ধার সকল সঙ্কট থেকে, স্বচক্ষে আমি দেখেছি শত্রুর দুর্দশা।
{i55:1} বন্ধুর বিশ্বাসঘাতকতায় ব্যথিত ভক্তের প্রার্থনা গীতি কবিতা। দাউদের ভজন
{55:1} হে ঈশ্বর, আমার নিবেদনে কর্ণপাত কর, প্রত্যাখ্যান করো না আমার নিবেদন।
{55:2} মনোযোগ দাও আমার কথায়, উত্তর দাও আমাকে, দুর্ভাবনায় আমি অস্থির, বিক্ষিপ্ত আমার মন
{55:3} শত্রুদের কোলাহলে, দুর্জনের অত্যাচারে। তারা সৃষ্টি করে মহাসঙ্কট আমার পথে, শত্রুতা করে দারুণ আক্রোশে।
{55:4} নিদারুণ মর্ম বেদনায় জর্জরিত চিত্ত আমার আতঙ্কিত মৃত্যুর বিভীষিকায়।
{55:5} আমি ভয়ে বিপর্যস্ত, কম্পিত কলেবর, মহাত্রাসে আচ্ছন্ন।
{55:6} আহা, কপোতের মত যদি থাকত আমার দুখানি ডানা, তাহলে উড়ে গিয়ে আমি স্বস্তি পেতাম।
{55:7} হ্যাঁ, আমি চলে যেতাম অনেক দূরে। তেপান্তরের মাঠে গিয়ে ঘর বাঁধতাম। সেলা
{55:8} এই প্রবল ঝঞ্ঝার কবল থেকে প্রাণ বাঁচাতে সত্বর পালিয়ে যেতাম নিরাপদ আশ্রয়ে।
{55:9} হে প্রভু পরমেশ্বর, ব্যর্থ করে দাও ওদের সব পরিকল্পনা, বিভ্রান্তি আন ওদের চিন্তাধারায়, আমি দেখেছি ওদের নগরে জনপদে শোষণ-পীড়ন আর হিংসার হানাহানি।
{55:10} দৌরাত্ম্য ও দুর্নীতি রাত্রিদিন ঘিরে রেখেছে নগরগকে, পূর্ণ হয়েছে নগর অধর্ম ও অনাচারে।
{55:11} সর্বত্র আজ উপদ্রব ও অবক্ষয়, ব্যবসা-বাণিজ্যে, বিচার সভায় কোথাও সাধুতা নেই, আছে শুধু প্রতারণা আর অবিচার।
{55:12} কোন শত্রু যদি উপহাস করত আমায়, আমি সইতে পারতাম, কোন বিদ্বেষী যদি বিদ্রূপ বাণে জর্জরিত করত আমায় তাহলে আত্মরক্ষা করতে পারতাম আমি।
{55:13} কিন্তু আমার পরম বন্ধু যে তুমি, আমার সাথী, আমার একান্ত আপন, সেই তুমিই করছ এ কাজ।
{55:14} একদিন কত না মধুর আলাপ করেছি আমরা দুজনে, একসাথে গিয়েছি প্রভুর মন্দিরে।
{55:15} অকালে ওদের মরণ ঘনিয়ে আসুক, জীবন্ত সমাধি হোক ওদের, মন্দতায় ভরা ওদের অন্তর ও বাহির।
{55:16} আমি আহ্বান জানাব ঈশ্বরকে সাহায্যের জন্য, প্রভু পরমেশ্বরই আমাকে করবেন উদ্ধার।
{55:17} সন্ধ্যা, সকাল ও মধ্যাহ্নে আমি জানাব আমার আর্ত নিবেদন, তিনি শুনবেন আমার রব।
{55:18} অসংখ্য শত্রুর সাথে যে সংগ্রামে লিপ্ত আমি, সেই সংগ্রাম থেকে তিনি আমায় করবেন উদ্ধার, ফিরিয়ে আনবেন নিরাপদে।
{55:19} ঈশ্বর, যিনি অনাদিকাল থেকে শাসন ক্ষমতায় সমাসীন, তিনি শুনবেন আমার নিবেদন, ওদের দমন করবেন তিনি। কারণ ওদের কোন পরিবর্তন নেই ঈশ্বরকে সম্ভ্রম করে না ওরা। সেলা
{55:20} আমার বন্ধু আপন মিত্রদের বিরুদ্ধাচরণ করছে, মৈত্রী শপথ ভঙ্গ করেছে সে।
{55:21} মুখে তার মধুর ভাষণ কিন্তু অন্তরে বৈরীভাব, স্নেহসিক্ত তার আলাপন অন্তরালে তার শাণিত কৃপাণ।
{55:22} তুমি প্রভু পরমেশ্বরের উপর অর্পণ কর তোমার সকল ভার, তিনিই ধারণ করবেন তোমায়, ধার্মিককে কখনও বিচলিত হতে দেন না তিনি।
{55:23} হে ঈশ্বর, তুমি ওদের নিক্ষেপ করবে বিনাশের গভীরতম গহ্বরে, রক্তলোলুপ ও প্রতারকেরা জীবনের মাঝপথেই হারাবে তাদের আয়ু কিন্তু তোমারই উপর থাকবে আমার অনন্ত আস্থা।
{i56:1} পরমেশ্বরের উপরে ভক্তের একান্ত আস্থা সুরম্যগীতি। দাউদের ভজন
{56:1} হে ঈশ্বর আমায় কৃপা কর, আমি আজ শত্রুর কবলে বন্দী, নিরন্তর তারা নির্যাতন করছে আমায়।
{56:2} অসংখ্য শত্রু আমার চারিদিকে নিশিদিন মহাদর্পভরে পদতলে দলছে আমায়, দুর্বিষহ অত্যাচারে বিপর্যস্ত করে তুলছে আমার প্রাণ।
{56:3} হে সর্বশক্তিমান প্রভু পরমেশ্বর, যখন আমি উদ্বেগ ও ভয়ে বিহ্বল হয়ে পড়ি, তখন তোমারই উপরে স্থাপন করি আমার সকল আস্থা।
{56:4} প্রভু পরমেশ্বর প্রতিশ্রুতি রক্ষায় অবিচল, আমি তাঁর স্তুতিগান গাই, আমার সকল ভরসা তিনিই তাই ভীত নই আমি, তুচ্ছ মানুষ কি করবে আমার?
{56:5} শত্রুরা সব সময় আমার অনিষ্ট চেষ্টায় তৎপর, আমার অপকারের ষড়যন্ত্রে সদাই লিপ্ত তারা।
{56:6} ওরা দলবদ্ধ হয়ে চক্রান্ত করে আমার বিরুদ্ধে, লক্ষ্য রাখে আমার গতিবিধির প্রতি, আমার প্রাণনাশের সুযোগের অপেক্ষায় থাকে।
{56:7} ওদের অন্যায় আচরণের সমুচিত দণ্ড দাও তুমি, হে ঈশ্বর, তোমার দুর্বার ক্রোধে উৎপাটিত কর ওদের।
{56:8} তুমি তো জান আমার বেদনাবিদ্ধ হৃদয়ের ব্যাকুলতা, সেই বেদনার অশ্রু সঞ্চয় করেছ তুমি পাত্রে তোমার, লেখা কি হয়নি সেকথা তোমার গ্রন্থে?
{56:9} যেদিন আকুল হয়ে আমি ডাকব তোমায়, সেদিন পরাজিত হবে আমার শত্রুদল, একথা নিশ্চিত জানি আমি, ঈশ্বর আমার পরম সহায়।
{56:10} প্রভু পরমেশ্বর প্রতিশ্রুতি রক্ষায় অবিচল, আমি তাঁর স্তুতিগান গাই।
{56:11} আমার সকল ভরসা তিনি, তুচ্ছ মানুষ কি করবে আমার?
{56:12} হে ঈশ্বর, আমি পূর্ণ করব তোমার কাছে আমার মানত, নিবেদন করব আমি কৃতজ্ঞতার নৈবেদ্য চরণে তোমার।
{56:13} মৃত্যুর গ্রাস থেকে তুমি উদ্ধার করেছ আমায়, রক্ষা করেছ পরাজয়ের কবল থেকে। তাই আমি বাস করছি আজ ঈশ্বরের সান্নিধ্যে, জীবনের উদ্ভাসিত জ্যোতির মাঝে।
{i57:1} সাহায্যের জন্য ভক্তের আকুল আবেদন সুরম্যগীতি। দাউদের ভজন
{57:1} হে ঈশ্বর, আমার প্রতি কৃপা কর, আমি তোমারই শরণাগত, কৃপা কর আমায়। তোমারই পক্ষচ্ছায়ে আমি আশ্রয় চাই, যতক্ষণ না কেটে যায় বিপদের ঝড়।
{57:2} পরাৎপর ঈশ্বরকে আমি ডাকব আমার সমস্ত অভাব তিনি পূরণ করেন।
{57:3} স্বর্গ থেকে তিনি সাহায্য পাঠান, উদ্ধার করেন আমায়, যারা আমায় জর্জরিত করছে অকথ্য অত্যাচারে, তাদের তিনি করবেন অবনত নিদারুণ লজ্জায়। এমনিভাবেই ঈশ্বর প্রকাশ করবেন তাঁর অবিচল প্রেম ও সত্যপরায়ণতা আমার কাছে।
{57:4} শত্রুবেষ্টিত আমি, সিংহের মত ওরা বেষ্টন করেছে আমায়, নরখাদকদের মধ্যে আমার শয়ন। ওদের দন্তরাজি বর্শা ও তীরের মত, ওদের জিহ্বা যেন তীক্ষ্ণ তরবারি।
{57:5} ঊর্ধ্বে আকাশে দেখাও তোমার পরাক্রম, দেখাও মহিমা তোমার হে ঈশ্বর, সমগ্রর পৃথিবীতে ব্যাপ্ত হোক তোমার গৌরব!
{57:6} ওরা পেতেছিল ফাঁদ আমাকে ধরার জন্য, আমি ভেঙ্গে পড়েছিলাম হতাশায়, আমার জন্য ওরা গর্ত খুঁড়েছিল পথে, কিন্তু পড়েছিল তাতে ওরা নিজেরাই। সেলা
{57:7} অটল আস্থায় চিত্ত আমার অবিচল, হে ঈশ্বর, আমি মহানন্দে গাইব তোমার প্রশংসাগান।
{57:8} জাগো, জাগো হে চিত্ত আমার, জাগো হে বীণ, জাগো সুরবাহার আমি জাগাব ঊষাকে আমার প্রভাতী সঙ্গীতে।
{57:9} হে ঈশ্বর, আমি তোমার উদ্দেশে করব আমার কৃতজ্ঞতা নিবেদন মানব সমাজে, জাতিবৃন্দের সমক্ষে আমি গাইব তোমার স্তুতিগান।
{57:10} গগনস্পর্শী তোমার অবিচল প্রেম মেঘচুম্বী তোমার সত্যপরায়ণতা, ঊর্ধ্বে আকাশে তুমি দেখাও তোমার পরাক্রম,
{57:11} দেখাও মহিমা তোমার হে ঈশ্বর, সমগ্র পৃথিবীতে ব্যাপ্ত হোক তোমার গৌরব।
{i58:1} দুষ্টকে দণ্ডদানের আবেদন দাউদের ভজন
{58:1} ক্ষমতার আসনে প্রতিষ্ঠিত যারা, ন্যায়সঙ্গত হয় কি তোমাদের সিদ্ধান্ত? বিচার কর কি তোমরা সমদৃষ্টি নিয়ে?
{58:2} না, তোমরা মনে মনে কুকর্মের সঙ্কল্প করছ, হিংসাত্মক কার্যকলাপ তোমরা করে চলেছ দেশে।
{58:3} মাতৃগর্ভ থেকেই দুষ্টেরা বিপথগামী, জন্মাবধি মিথ্যাভাষণের ফলে তারা বিভ্রান্ত।
{58:4} সাপের বিষের মতই তাদের বিষ, ওরা কান বন্ধ করে রাখে, বধির কালসাপের মত।
{58:5} যে সাপ শুনতে পায় না সাপুড়ের কণ্ঠস্বর নিপুণ ওঝার মন্ত্রপাঠও যাদের হয় না কর্ণগোচর।
{58:6} হে ঈশ্বর, ওদের দাঁত তুমি ভেঙ্গে দাও, হে প্রভু, তুমি উপড়ে ফেল এই সিংহদের দন্তমূল।
{58:7} নিঃশেষ হয়ে যাক্ ওরা, গড়িয়ে পড়া জলের মত পদদলিত ঘাসের মত নিশ্চিহ্ন হোক ওরা।
{58:8} শামুকের মত গলে ওরা নিঃশেষ হয়ে যাক্, অকালজাত মৃতশিশু, যারা কোনদিন দেখে না সূর্যের মুখ তাদের মতই হোক ওরা।
{58:9} তোমাদের গড়া পাত্রের গায়ে কাঁটার আগুনের আঁচ লাগার আগেই কাঁচা কি পোড়া সব পাত্রই তিনি বিধবস্ত করবেন ঝড়ে।
{58:10} দুর্জনের এই শাস্তি দেখে আনন্দিত হবে ধার্মিকেরা, তার রক্তে তারা করবে পাদপ্রক্ষালন।
{58:11} সকলেই বলবে তখনঃ সত্যই ধার্মিকের পুরস্কার আছে, পৃথিবীর বিচারক ঈশ্বর সত্যই আছেন।
{i59:1} নিরাপত্তার প্রার্থনা দাউদের ভজন
{59:1} হে আমার ঈশ্বর, উদ্ধার কর আমায় শত্রুদের কবল থেকে, রক্ষা কর আমায় তাদের হাত থেকে, যারা উদ্যত আমায় আক্রমণে।
{59:2} অত্যাচারীর কবল থেকে মুক্ত কর আমায়, রক্তলোলুপ মানুষের হাত থেকে আমায় বাঁচাও।
{59:3} আমার জীবন নাশের জন্য ওরা উন্মুখ হয়ে আত্মগোপন করে আছে, হিংস্র নির্মম শত্রুরা বেঁধেছে জোট আমার বিরুদ্ধে, হে প্রভু পরমেশ্বর কোন অপরাধ তো করিনি আমি, করিনি তো কোন পাপ।
{59:4} আমার কোন অপরাধ নেই, তবুও ওরা আমার বিরুদ্ধে তৈরী হচ্ছে অতি ক্ষিপ্রতায়।
{59:5} হে সর্বাধিপতি প্রভু পরমেশ্বর, ইসরায়েলের আরাধ্য ঈশ্বর, তুমি জাগো, সহায় হও আমার, দৃষ্টিপাত কর আমার প্রতি। উদ্যত হও জাতিবৃন্দের দণ্ড বিধানে, দুষ্ট বিশ্বাসঘাতকের প্রতি তুমি করো না দয়া প্রদর্শন। সেলা
{59:6} প্রতি সন্ধ্যায় ওরা বার হয়ে আসে, রাতের অন্ধকারে চীৎকার করে কুকুরের মত, ঘুরে বেড়ায় নগরের চারিদিকে।
{59:7} দেখ, ওদের মুখে অনর্গল কটূ কথা, ওদের ওষ্ঠ যেন শাণিত তরবারি, ওরা ভাবে, ওদের কথা শুনতে পায় না কেউ।
{59:8} কিন্তু হে প্রভু পরমেশ্বর, তুমি ওদের কর উপহাস, কর অপদস্থ জাতিবৃন্দকে।
{59:9} হে আমার শক্তির আধার, আমি তোমারই প্রতীক্ষায় থাকি তুমিই আমার আশ্রয়দুর্গ হে ঈশ্বর।
{59:10} আমার ঈশ্বর তাঁর অবিচল প্রেমে আমাকে দেখা দেবেন, অগ্রবর্তী হবেন আমার, দেখাবেন আমায় শত্রুদের পরাজয়।
{59:11} তুমি সমূলে বিনাশ করো না ওদের হে প্রভু পরমেশ্বর, অন্যথায় আমার স্বজাতির মানুষ ভুলে যেতে পারে তোমার মহিমার কথা। তুমি আমাদের ঢালস্বরূপ, ছত্রভঙ্গ কর ওদের তোমার পরাক্রমে। ভূলুণ্ঠিত কর ওদের।
{59:12} ওদের মুখ নিঃসৃত ভাষা পাপে কলঙ্কিত, ওদের ওষ্ঠাধরে শুধু অভিশাপ আর মিথ্যা ভাষণ। ওরা ধরা পড়ুক নিজেদের অহমিকার ফাঁদে,
{59:13} তুমি সক্রোধে ওদের সংহার কর, ওদের ধ্বংস কর নিঃশেষে। পৃথিবী জানুক, স্বয়ং ঈশ্বর অধিষ্ঠিত হবেন যাকোবকুলে, যিনি পৃথিবীর প্রান্ত পর্যন্ত আধিপত্য করেন। সেলা
{59:14} ওরা বার হয়ে আসে রাতের অন্ধকারে, চীৎকার করে কুকুরের মত, ঘুরে বেড়ায় নগরের চারিদিকে।
{59:15} ওরা খাদ্যের জন্য ইতস্ততঃ ঘুরে বেড়ায়, পরিতৃপ্ত না হলে জানায় বিক্ষোভ।
{59:16} আমি কিন্তু তোমার পরাক্রমের প্রশস্তি করব, প্রভাতে গাইব তোমার অবিচল প্রেমের জয়গান, কেননা তুমি আমার সুদৃঢ় দুর্গ, সঙ্কটের দিনে আমার পরম আশ্রয়।
{59:17} হে আমার শক্তির আধার, আমি তোমার প্রশংসা কীর্তন করব, হে ঈশ্বর, তুমি আমার দুর্গস্বরূপ, তুমিই আমার প্রেমময় ঈশ্বর।
{i60:1} বিপদে ঈশ্বরই আমাদের পরম সহায় দাউদের ভজন
{60:1} হে ঈশ্বর, তুমি পরিত্যাগ করেছ আমাদের, করেছ ভগ্নচূর্ণ! তুমি ক্রুদ্ধ হয়েছিলে, কিন্তু এবার আমাদের দিকে ফিরে তাকাও।
{60:2} তোমার ক্রোধে কেঁপে উঠেছে সারা দেশ, বিদীর্ণ হয়েছে তার বুক, দেশ এখন বিশৃঙ্খল, অস্থির।
{60:3} তুমি নিজ প্রজাদের জর্জরিত করেছ চরম দুর্দশায়, তারা হয়েছে বিমূঢ়, বিহ্বল, যেন মত্ত সুরাপানে।
{60:4} যারা সম্ভ্রম করে তোমায়, তাদের তুমি দিয়েছ এক পতাকা, যেন তারা আশ্রয় নেয় সেই পতাকাতলে রক্ষা পায় শত্রুর আঘাত থেকে। সেলা
{60:5} তোমার প্রিয়পাত্রদের তুমি রক্ষা কর, উদ্ধার কর তাদের আপন পরাক্রমে, সাড়া দাও প্রভু আমাদের ডাকে।
{60:6} ঈশ্বর তাঁর পবিত্র মন্দির থেকে ঘোষণা করেছেনঃ বিজয়োল্লাসে আমি শিখিমকে বিভক্ত করব, বণ্টন করব সুক্কোত উপত্যকা আমার প্রজাদের মাঝে।
{60:7} গিলিয়দ আমার, মনঃশিও আমার, ইফ্রয়িম আমার শিরস্ত্রাণ, যিহুদীয়া আমার রাজদণ্ড।
{60:8} মোয়াব আমার প্রক্ষালন পাত্র, ইদোমের উপর আমি রাখব আমার পাদুকা, ফিলিস্তিনীদের দেশে আমি করব বিজয়োল্লাস।
{60:9} কে আমাকে নিয়ে যাবে প্রাচীর ঘেরা নগরীতে? কে দেখাবে আমাকে ইদোমের পথ?
{60:10} হে ঈশ্বর, তুমি কি সত্যিই আমাদের পরিত্যাগ করেছ? হে ঈশ্বর, তুমি কি আর আমাদের সেনাবাহিনীর সঙ্গে করবে না অভিযান?
{60:11} শত্রুদের বিরুদ্ধে তুমি হও আমাদের সহায়, মানুষের সহায়তা আমাদের উদ্ধারে অক্ষম।
{60:12} ঈশ্বরের সাহায্যে বিজয়ী হব আমরা, তিনিই পরাস্ত করবেন আমাদের শত্রুদের।
{i61:1} ঈশ্বরের কাছে সুরক্ষার আবেদন দাউদের ভজন
{61:1} হে ঈশ্বর, শ্রবণ কর আমার আর্তনাদ, কর্ণপাত কর আমার নিবেদনে।
{61:2} পৃথিবীর প্রান্ত থেকে অবসন্ন হৃদয়ে আমি ডাকছি তোমায়, নিয়ে চল আমায় নিরাপদ আশ্রয়ে।
{61:3} তুমিই আমার আশ্রয়, শত্রুদের বিপক্ষে তুমিই আমার সুদৃঢ় দুর্গ।
{61:4} তোমার আবাসে চিরকাল থাকতে দাও আমায় তোমার পক্ষচ্ছায়ায় আশ্রয় দিয়ে আমাকে কর নিরাপদ। সেলা
{61:5} হে ঈশ্বর, তুমি শুনেছ আমার সকল আবেদন, তোমার ভক্তজনের প্রতি বর্ষণ কর তুমি যে আশীর্বাদ, সেই আশীর্বাদে তুমি ভূষিত করেছ আমায়।
{61:6} দীর্ঘায়িত কর রাজার আয়ু, বর্ধিত হোক তাঁর জীবনকাল।
{61:7} তিনি চিরকাল ঈশ্বরের সাক্ষাতে সিংহাসনে আসীন থাকুন, তোমার অবিচল প্রেম ও বিশ্বস্ততা রক্ষা করুক তাঁকে।
{61:8} চিরকাল আমি গাইব তোমায় জয়গান প্রতিদিন পূর্ণ করব আমার ব্রতের অঙ্গীকার।
{i62:1} ঈশ্বরই ভক্তের আশ্রয় দাউদের ভজন
{62:1} ঈশ্বরেরই জন্য নীরবে প্রতীক্ষা করে আমার প্রাণ, তিনিই আমার পরিত্রাতা।
{62:2} তিনিই আমার একমাত্র আশ্রয়গিরি, আমার পরিত্রাণ, আমার দুর্গ, কখনও আমি হব না বিচলিত।
{62:3} তোমরা কতকাল আক্রমণ চালাবে হেলে পড়া দেওয়ালের মত, ভাঙ্গা বেড়ার মত ঐ মানুষটির বিরদ্ধে? আর কতকাল তাকে বিধ্বস্ত করবে সকলে মিলে?
{62:4} মর্যাদার আসন থেকে তাকে বিচ্যুত করার জন্য ওরা শুধু ফন্দী আঁটে। অলীকতায় ওদের আনন্দ, ওরা মুখে শুভেচ্ছা জানায় কিন্তু মনে মনে দেয় অভিশাপ। সেলা
{62:5} আমার প্রাণ নীরবে শুধু ঈশ্বরেরই প্রতীক্ষা করে, কারণ তাঁরই উপর আমার সকল প্রত্যাশা।
{62:6} তিনিই আমার একমাত্র আশ্রয় গিরি, আমার পরিত্রাণ, আমার দুর্গ, কখনও বিচলিত হব না আমি।
{62:7} আমার মুক্তি ও গৌরব ঈশ্বরেরই দান, ঈশ্বরই আমার আশ্রয়, সুদৃঢ় শৈল।
{62:8} হে আমার স্বজাতিবৃন্দ, তাঁরই উপর সর্বদা নির্ভর কর, তাঁরই কাছে উজাড় করে দাও হৃদয় তোমাদের, তিনিই আমাদের আশ্রয়। সেলা
{62:9} মানুষ মাত্রই অসার সে যেন ক্ষণিকের নিঃশ্বাস, নগণ্য ও গণ্যমান্য –সকলেই অলীক, অন্তঃসারশূন্য, তুলাদণ্ডে পরিমাপ করলে তাদের দেখা যায়, নিঃশ্বাসের চেয়েও তারা লঘুভার।
{62:10} তোমরা নির্ভর করো না আপন শক্তি ও ক্ষমতায়, স্থাপন করো না আস্থা দস্যুবৃত্তিতে, সম্পদের প্রাচুর্য হলেও হয়ো না আসক্ত।
{62:11} বহুবার শুনেছি আমি, একথা ব্যক্ত করেছেন ঈশ্বর, সর্ব ক্ষমতা ও পরাক্রমের অধীশ্বর স্বয়ং তিনিই।
{62:12} শাশ্বত প্রেমের আধার তুমি, হে প্রভু পরমেশ্বর, অবিচল প্রেম তোমার। তাই মানুষের কাজের প্রতিফল দিয়ে, তাকে তুমি শাসন করে থাক।
{i63:1} ঈশ্বরের জন্য ভক্তের আকুলতা দাউদের ভজন ( ১ শমু 23:14-29 )
{63:1} হে ঈশ্বর তুমি আমার ঈশ্বর, একান্তভাবে আমি তোমাকেই চাই। তোমারই জন্য অধীর আকুল আমার এ দেহমন তৃষিত আমার প্রাণ যেন রুক্ষ্ম, শুষ্ক জলহীন ভূমি চেয়ে আছে আকাশের পানে।
{63:2} চেয়ে আছি আমি তৃষিত নয়নে তোমার মহিমা দেখাও আমায়, দেখাও তোমার অমিত পরাক্রম তোমারই পুণ্যভূমিতে।
{63:3} জীবনের চেয়েও শ্রেয় তোমার অবিচল প্রেম, তাই আমার ওষ্ঠাধর গাইবে তোমার জয়গান।
{63:4} আমি আজীবন গাইব তোমার স্তুতিগান, দুহাত তুলে তোমার নামে করব জয়ধ্বনি।
{63:5} উপাদেয় খাদ্যে যেমন তৃপ্ত হয় মানব রসনা, তেমনি তৃপ্ত হবে আমার জীবন ও সত্তা, আমি মহানন্দে গাইব তোমার স্তবগান।
{63:6} আমি শয়নকালে স্মরণ করি তোমায়, রাত্রির প্রহরে প্রহরে করি তোমারই ধ্যান।
{63:7} তুমিই আমার সহায়, তোমারই পক্ষছায়ায় আমি করি আনন্দ গান।
{63:8} তোমাতেই আসক্ত আমার প্রাণ, তোমার দক্ষিণ হস্ত ধারণ করে আমায়।
{63:9} আমার প্রাণ নাশের চেষ্টায় উন্মুখ যারা, মৃত্যুলোক গ্রাস করুক তাদের।
{63:10} তারা নিক্ষিপ্ত হবে খড়্গমুখে, শৃগালের ভক্ষ্য হবে তারা।
{63:11} ঈশ্বরের অনুগ্রহে বিজয়ী রাজা তাঁরই নামে উল্লসিত হবেন, ঈশ্বরের নামে যারা শপথ করে তারা সকলেই করবে তাঁর জয়ধ্বনি, কিন্তু মিথ্যাবাদীদের মুখ হবে স্তব্ধ।
{i64:1} শত্রুর হাত থেকে রক্ষার আবেদন দাউদের ভজন
{64:1} হে ঈশ্বর, কর্ণপাত কর আমার কাতর আবেদনে। শত্রু ভয়ে ভীত আমি, রক্ষা কর আমার জীবন।
{64:2} দুষ্টের গোপন চক্রান্ত দুবৃত্ত জনতার সন্ত্রাস থেকে আমাকে আড়াল করে রাখ।
{64:3} ওরা তরবারির মত শাণিত করেছে নিজেদের জিহ্বা, তীরের মত লক্ষ্যসন্ধানী ওদের কটূবাক্যবাণ।
{64:4} অন্তরাল থেকে ওরা অতর্কিতে নিক্ষেপ করে সেই বাণ নির্দোষ মানুষের প্রতি, নির্লজ্জ মিথ্যায় জর্জরিত করে তাকে কোন লজ্জাভয় নেই ওদের।
{64:5} কুচক্রান্তের কুটিলতায় ওরা নিজেদের শক্তি বৃদ্ধি করে, পরামর্শ করে ওরা গোপনে ফাঁদ পাতে আর ভাবে কে আর দেখছে তাদের এই ছলচাতুরী?
{64:6} অপকর্মের চক্রান্ত করে ওরা বলে: নিখুঁত হয়েছে আমাদের পরিকল্পনা। হায়, কী রহস্যময় মানুষের অতল হৃদয়!
{64:7} কিন্তু ঈশ্বর নিক্ষেপ করবেন তাঁর বাণ ওদের উপর, অকস্মাৎ ওরা হবে আহত।
{64:8} এভাবেই ওদের পতন হবে, ওদের রসনাই ডেকে আনবে ওদের সমূহ সর্বনাশ ওদের দুর্দশা দেখে সকলে করবে উপহাস।
{64:9} তখন সন্ত্রস্ত হয়ে উঠবে মানুষ ভয়ে ভক্তিতে, উপলব্ধি করবে ঈশ্বরের মহান কীর্তি, আলোচনা করবে তাঁর আশ্চর্য কর্মপন্থা।
{64:10} ধর্মপরায়ণ ব্যক্তি প্রভু পরমেশ্বরের নামে করুক আনন্দ, হোক তাঁর শরণাগত, ন্যায়নিষ্ঠ চিত্ত যাদের তারা করুক তাঁর স্তুতিগান।
{i65:1} ঈশ্বরের আশিসদানে ভক্তের কৃতজ্ঞতা নিবেদন দাউদের ভজন সঙ্গীত পরিচালকের উদ্দেশে। গান।
{65:1} হে ঈশ্বর, সিয়োনের অধীশ্বর তুমি, তোমারই বন্দনাগানে হোক মুখরিত সিয়োনভূমি। সেখানে পূর্ণ হোক সকল মানত তোমারই উদ্দেশে।
{65:2} তুমি প্রার্থনা শুনে থাক, তাই তোমারই কাছে আসবে সর্বমানব।
{65:3} অধর্মের ভারে যখন আমরা বিপর্যস্ত তখন শুধু তুমিই স্খালন করে থাক আমাদের অপরাধ।
{65:4} ধন্য তারা, যাদের তুমি মনোনীত কর, নিয়ে আস আপন সান্নিধ্যে। তোমার প্রাঙ্গণে তারা করবে বসবাস, তোমার পবিত্র মন্দিরে যেখানে তোমার আবাস, সেই আবাসের সম্পদ প্রাচুর্যে পরিতৃপ্ত হব আমরা।
{65:5} হে ঈশ্বর, আমাদের পরিত্রাতা, মহাশ্চর্য কর্ম সাধনে তুমি করে থাক আমাদের পরিত্রাণ, সাড়া দিয়ে থাক আমাদের ডাকে। একমাত্র তুমিই সসাগরা এই ধরিত্রীর আশা ও ভরসা।
{65:6} তুমি আপন মহাশক্তিতে প্রতিষ্ঠিত করেছ পর্বতশ্রেণী, প্রকাশ করেছে তোমার পরাক্রম।
{65:7} তুমি স্তব্ধ করে থাক সমুদ্রের গর্জন, শান্ত কর তার তরঙ্গকল্লোল, নীরব করে দাও জাতিবৃন্দের কোলাহল।
{65:8} তোমার মহাশক্তির এই নিদর্শন সমগ্র পৃথিবীকে করে বিস্ময়ে বিহ্বল। ঊষা ও সন্ধ্যার আবির্ভাবকে তুমিই কর মুখর আনন্দগানে।
{65:9} তুমিই পৃথিবীর তত্ত্বাবধান কর, জলসিঞ্চনে তুমিই তাকে কর সমৃদ্ধ স্রোতস্বিনীকে পূর্ণ কর তুমি উচ্ছল বারিধারায়, শস্য সম্ভারে সমৃদ্ধ কর তাকে, এইভাবেই তুমি পালন কর এ ধরাকে।
{65:10} পর্যাপ্ত জলসিঞ্চনে শস্যক্ষেত্র তুমি কর সিক্ত ধারাবর্ষণে বসুন্ধরাকে কর কোমল, উৎপন্ন ফসলে শস্য শ্যামল কর তাকে।
{65:11} তুমি কল্যাণে ভূষিত কর বর্ষকে, তোমার রথের চক্ররেখায় ক্ষরিত হয় প্রাচুর্য
{65:12} সেই প্রাচুর্য ঝরে পড়ে প্রান্তরের চারণভূমিতে। আনন্দে উচ্ছল গিরিশ্রেণী,
{65:13} মেষপাল শোভিত প্রান্তর, শস্যে অলঙ্কৃত উপত্যকা করে হর্ষধ্বনি, মুখর হয় তোমার জয়গানে।
{i66:1} ঈশ্বরের উদ্দেশে কৃতজ্ঞতা ও স্তবের অর্ঘ্য নিবেদন ভজন গীতি।
{66:1} সমগ্র পৃথিবী! জয়ধ্বনি কর ঈশ্বরের উদ্দেশে।
{66:2} তাঁর মহানামের মহিমা কীর্তন কর, তাঁর উদ্দেশে কর স্তবগান।
{66:3} উদাত্ত কণ্ঠে বল তাঁকে, কী বিস্ময়কর তােমার মহান কীর্তি! শত্রুকুল মাথা নত করবে তোমার পরাক্রমের কাছে।
{66:4} সমগ্র পৃথিবী প্রণিপাত করবে তেমার সম্মুখে, করবে তোমায় জয়গান, কীর্তন করবে তোমার মহানাম। সেলা
{66:5} এস, নয়ন ভরে দেখ, মানবসমাজে তাঁর বিস্ময়কর কার্যকলাপ।
{66:6} তিনি সমুদ্রকে পরিণত করেছেন শুষ্ক ভূমিতে, সকলে পার হয়ে গেল পায়ে হেঁটে, আনন্দে উচ্ছ্বসিত হল তারা তোমার এই অপার্থিব কর্মসম্পাদনে।
{66:7} যিনি আপন পরাক্রমে রাজত্ব করেন চিরকাল জাতিগণের প্রতি দৃষ্টি যাঁর সতত সজাগ, বিদ্রোহীরা আত্মপ্রচার না করুক দম্ভভরে তাঁর সাক্ষাতে। সেলা
{66:8} হে জাতিবৃন্দ, আমাদের ঈশ্বরের স্তব কর, ধ্বনিত হোক তাঁর গৌরবগাথা তাঁরই উদ্দেশে।
{66:9} তিনিই রেখেছেন আমাদের জীবিতের দেশে, করেছেন আয়ুদান, স্খলিত হতে দেননি আমাদের পদযুগল।
{66:10} হে ঈশ্বর, পরীক্ষা করে দেখেছ তুমি আমাদের, শোধন করেছ আমাদের আগুনে পুড়িয়ে রূপোর মত।
{66:11} তুমি আমাদের ফেলেছ বিপদজালে, তুলে দিয়েছ আমাদের কাঁধে দুর্দশার গুরুভার।
{66:12} দলিত করেছ তুমি আমাদের শির শত্রুর পদতলে, অগ্নি ও বন্যা পার হয়ে এসেছি আমরা, কিন্তু আজ তুমি আমাদের এনেছ নিরাপদ সমৃদ্ধির দেশে।
{66:13} হোমবলির অর্ঘ্য নিয়ে আমি যাব তোমার মন্দিরে, পূর্ণ করব আমার সকল মানত তোমারই চরণে।
{66:14} যে মানতের অঙ্গীকার আমি করেছিলাম, ওষ্ঠাধরে করেছিলাম উচ্চারণ যে প্রতিশ্রুতি বিপদের দিনে।
{66:15} উৎসর্গ করব আমি তোমার উদ্দেশে হৃষ্টপুষ্ট পশু হোমবলিরূপে, করব নিবেদন দগ্ধ মেষের সুরভি, ছাগ ও বৃষ আমি করব বলিদান। সেলা
{66:16} ঈশ্বরের প্রতি অন্তর যাদের সম্ভ্রমে পরিপূর্ণ, তোমরা সকলে এস, শোন আমার কথা, আমার জন্য তিনি যা করেছেন সম্পাদন, সেই কথা আমি শোনাব তোমাদের।
{66:17} সাহায্যের জন্য আমি উচ্চরবে আকুল আবেদন জানালাম, কণ্ঠে ছিল আমার তোমারই বন্দনাগান।
{66:18} অন্তর যদি আমার অধর্মে আসক্ত থাকত, তাহলে শুনতেন না আমার আহ্বান প্রভু পরমেশ্বর।
{66:19} কিন্তু ঈশ্বর সত্যিই শুনেছেন আমার আহ্বান, কর্ণপাত করেছেন তিনি আমার বিনতির রবে।
{66:20} ধন্য ঈশ্বর, যিনি অগ্রাহ্য করেননি আমার নিবেদন, তাঁর করুণা থেকে বঞ্চিত করেননি আমায়।
{i67:1} কৃতজ্ঞতা নিবেদনের গান ভজনগীতি
{67:1} ঈশ্বর আমাদের প্রতি কৃপা করুন, আশীর্বাদ করুন আমাদের, প্রসন্ন হোক তাঁর শ্রীমুখ আমাদের প্রতি। সেলা
{67:2} বিদিত হোক তোমার পথ ও পরিত্রাণ সকল জাতির মাঝে।
{67:3} হে ঈশ্বর, লোকে করুক তোমার মহিমা কীর্তন, স্তব গান করুক সর্বজাতি।
{67:4} জাতিবৃন্দ উল্লাসে আনন্দ গান করুক, তোমার সুশাসনে সকল জাতি ন্যায় বিচার পায় তোমার কাছে। সেলা
{67:5} হে ঈশ্বর, লোকে করুক তোমার মহিমা কীর্তন, স্তব গান করুক সর্বজাতি।
{67:6} ঈশ্বর, আমাদের ঈশ্বর আশীর্বাদ করেছেন আমাদের তাই ফলসম্ভারে পূর্ণ হয়েছে এই বসুন্ধরা।
{67:7} ঈশ্বর আমাদের করেছেন আশীর্বাদ, তাই মর্ত্যলোক সসম্ভ্রমে করুক তাঁর জয়গান।
{i68:1} ইসরায়েলের জাতীয় সঙ্গীত দাউদের ভজন
{68:1} জাগ্রত হোন ঈশ্বর, ছত্রভঙ্গ হোক তাঁর শত্রুর দল, যারা তাঁর প্রতি বিদ্বেষপরায়ণ, তাঁর আবির্ভাবে পলায়ন করুক তারা।
{68:2} ধোঁয়া যেমন মিলিয়ে যায় দূরে তেমনি বিদূরিত কর তুমি ওদের। আগুনের মুখে যেমন গলে যায় মোম, ঈশ্বরের সম্মুখে তেমনি বিনষ্ট হোক দুষ্টেরা।
{68:3} কিন্তু ধার্মিকেরা আনন্দিত হোক, ঈশ্বরের সাক্ষাতে উল্লাস করুক তারা, উচ্ছল হোক পরম আনন্দে।
{68:4} ঈশ্বরের স্তবগান গাও, গাও তাঁর নাম গান, মেঘরথে তিনি আসীন, তাঁর জন্য প্রস্তুত কর পথ, তিনি সর্বাধিপতি প্রভু পরমেশ্বর, উল্লাস কর সাক্ষাতে তাঁর।
{68:5} নিজ পবিত্র মন্দিরে অধিষ্ঠিত ঈশ্বর পিতৃহীনের পিতা তিনি বিধবার সহায়।
{68:6} পরিবার পরিজনের মাঝে, নিঃসঙ্গকে প্রতিষ্ঠিত করেন ঈশ্বর, বন্দীদের তিনি করেন মুক্তিদান, রাখেন কুশলে, কিন্তু তাঁর অবাধ্য যারা তাদের বাসভূমি হবে ঊষর মরু।
{68:7} হে ঈশ্বর, তুমি যখন তোমার প্রজাদের পুরোবর্তী হয়ে মরুভূমি করেছিলে অতিক্রম, সেলা
{68:8} ধরণী হয়েছিল প্রকম্পিত, আকাশ করেছিল বর্ষণ বারিধারা, হে ঈশ্বর তোমার আবির্ভাবে। ইসরায়েলের আরাধ্য ঈশ্বর, যিনি ইসরায়েলের সঙ্গে সন্ধিচুক্তিতে আবদ্ধ, তাঁর আগমনে কম্পিত হয়েছিল সিনাই পর্বত।
{68:9} হে ঈশ্বর, তোমার অধিকারভুক্ত দেশ রুক্ষ শুষ্ক হলে তাকে তুমি করেছিলে উজ্জীবিত পর্যাপ্ত বারিবর্ষণে।
{68:10} তোমার প্রজাবৃন্দ সেখানে স্থাপন করল বসতি, হে ঈশ্বর, দীনদুঃখীর অভাব তুমি করলে মোচন আপন মাহাত্ম্যে।
{68:11} ঈশ্বরের নির্দেশে সুবিশাল নারীবাহিনী সেই বার্তা করেছিল ঘোষণা:
{68:12} ঐ দেখ সসৈন্যে পলায়ন করছে রাজন্যবর্গ রমণীরা তখন ভাগ করে নিল যুদ্ধে পরিত্যক্ত দ্রব্যসামগ্রী।
{68:13} তবে তোমরা কেন শুয়ে আছ মেষ-বাথানে? লুটে নিল তারা রূপালী কপোতের মূর্তি, যার পাখার পালকে সোনালী ছটা।
{68:14} সর্বশক্তিমান ঈশ্বর যেদিন করেছিলেন ছত্রভঙ্গ রাজন্যবর্গকে, সালমোন পাহাড়ে সেদিন হয়েছিল তুষারপাত।
{68:15} হে গিরিরাজ বাশান পর্বত! বহুশৃঙ্গ মণ্ডিত বাশান-গিরি!
{68:16} হে বহুশৃঙ্গ বিশিষ্ট পর্বতগণ! ঈশ্বরের প্রিয় আবাস যে পর্বতে তার দিকে তোমরা কেন কর দৃষ্টিপাত ঈর্ষাভরে? সেখানেই চিরকাল বাস করবেন প্রভু পরমেশ্বর!
{68:17} লক্ষ লক্ষ প্রকাণ্ড রথসহ আগমন করেছিলেন প্রভু পরমেশ্বর তাঁর পবিত্র পীঠস্থানে সিনাই পর্বত থেকে
{68:18} তিনি আরোহণ করেছেন ঊর্ধ্বে, বন্দী করে এনেছেন পরাজিতদের। মানুষের কাছ থেকে, এমন কি বিদ্রোহীদের কাছ থেকেও তিনি গ্রহণ করেছেন উপঢৌকন, ঈশ্বর, প্রভু পরমেশ্বর বাস করবেন সেখানে।
{68:19} ধন্য প্রভু, যিনি দিনের পর দিন বহন করে চলেছেন আমাদের সমস্ত ভার, তিনিই ঈশ্বর, আমাদের পরিত্রাতা। সেলা
{68:20} আমাদের ঈশ্বর উদ্ধারকর্তা ঈশ্বর, তিনিই প্রভু পরমেশ্বর, আমাদের আরাধ্য ঈশ্বর, মৃত্যু থেকে উত্তরণ একমাত্র তাঁরই করতলগত।
{68:21} ঈশ্বর চূর্ণ করবেন তাঁর শত্রুদের মস্তক, চূর্ণ করবেন দাম্ভিক পাপাচারীদের ঔদ্ধত্যের প্রতীক কেশদামে মণ্ডিত মস্তক।
{68:22} প্রভু পরমেশ্বর বলেছেনঃ আমি বাশান পর্বত থেকে, সাগরের তলদেশ থেকে ফিরিয়ে আনব তোমার শত্রুদের।
{68:23} যেন শত্রুরক্তে সিঞ্চিত হয় তোমার চরণ, তোমাদের সারমেয়কুল যেন লেহন করতে পারে শত্রুশোণিত।
{68:24} হে ঈশ্বর, তোমার জয়যাত্রা দেখেছে সর্বজনে, আমার ঈশ্বর, আমার রাজাকে, আমার রাজরাজেশ্বর ঈশ্বরকে ওরা প্রবেশ করতে দেখেছে পবিত্র মন্দিরে।
{68:25} শোভাযাত্রার পুরোভাগে গায়কদল, পশ্চাতে বাদকবৃন্দ, ক্ষত্রীকুল, মাঝখানে তরুণী কন্যারা যাচ্ছিল খঞ্জনী বাজিয়ে।
{68:26} জনসমাবেশে ঈশ্বরের মহিমা কীর্তন কর, হে ইসরায়েলকুল, প্রভু পরমেশ্বরের স্তবগান গাও।
{68:27} সর্বকনিষ্ঠ বিন্যামীন গোষ্ঠী ছিল সর্বাগ্রে, তারপরে যিহুদা গোষ্ঠীর প্রধানেরা ও তাদের গোষ্ঠীভুক্ত সকলে, সবশেষে ছিল সবুলুন ও নপ্তালীকুলের নেতৃবৃন্দ।
{68:28} হে ঈশ্বর, দেখাও তোমার পরাক্রম, আমাদের পক্ষে কার্যসাধনকারী হে ঈশ্বর, প্রকাশ কর তোমার অমিত পরাক্রম।
{68:29} জেরুশালেমে অবস্থিত তোমার মন্দির, নৃপতিরা যেখানে আনে উপহার তোমার উদ্দেশে।
{68:30} নলবনের বন্যপশুরূপ মিশরকে তুমি কর ভর্ৎসনা, তিরস্কার কর বৃষপালরূপ জাতিবৃন্দকে, তিরস্কার কর যুব বৃষস্বরূপ মত্তযোদ্ধাদের, যুদ্ধপ্রিয় জাতিসমূহকে তুমি কর ছিন্নভিন্ন, যতদিন না তারা স্বর্ণ-রৌপ্যের অর্ঘ্য নিয়ে আনত হয় তোমার চরণে।
{68:31} মিশর থেকে আসবে রাজদূতেরা, ইথিওপিয়াবাসী শীঘ্রই ঈশ্বরের উদ্দেশে কৃতাঞ্জলিপুটে করবে শ্রদ্ধানিবেদন।
{68:32} হে পৃথিবীর রাজ্যসমূহ, ঈশ্বরের স্তুতিগান গাও, গুণগান গাও প্রভু পরমেশ্বরের। সেলা
{68:33} যিনি ঊর্ধ্বতম লোকে করেন পরিভ্রমণ শোন তাঁর গুরুগম্ভীর কণ্ঠস্বর নিনাদিত হয় বিশ্ব চরাচরে,
{68:34} ঘোষণা কর সেই ঈশ্বরের মহাপরাক্রম! ইসরায়েল কুলে প্রকাশিত তাঁর মহিমা, আকাশমণ্ডলে পরিব্যাপ্ত তাঁর পরাক্রম।
{68:35} ভয়াবহ মর্যাদা ও সম্ভ্রমে বিরাজিত ঈশ্বর আপন পবিত্র মন্দিরে! ইসরায়েলের ঈশ্বর তিনি, তিনিই আপন প্রজাদের জোগান শক্তি ও সামর্থ্য। ধন্য ঈশ্বর!
{i69:1} হতাশা পরিণত প্রশংসায় দাউদের ভজন
{69:1} হে ঈশ্বর, আমাকে উদ্ধার কর, বন্যার জলরাশি আমার কণ্ঠ পর্যন্ত উঠেছে।
{69:2} অগাধ পঙ্ক আমি নিমজ্জিত, সেখানে শক্ত মাটি নেই যার উপর আমি পা রাখি, অথৈ জলে পড়েছি আমি, বন্যার স্রোত বয়ে যাচ্ছে আমার উপর দিয়ে।
{69:3} ত্রাণের আশায় আর্তনাদ করে করে আমি ক্লান্ত, শুষ্ক হয়েছে আমার কণ্ঠ, ঈশ্বরের প্রতীক্ষায় পথ চেয়ে ক্ষীণ হয়ে গেছে আমার নয়নের আলো।
{69:4} অকারণে যারা বিদ্বেষ করে আমায়, তাদের সংখ্যা আমার কেশরাশির চেয়েও বেশী, যারা আমাকে ধ্বংস করতে চায় মিথ্যা অপবাদ দেয় আমার নামে, আমার চেয়েও শক্তিমান তারা। আমি যা করিনি অপহরণ তা-ও ফিরিয়ে দিতে হয়েছে আমায়।
{69:5} হে ঈশ্বর, তুমি জান আমার মূঢ়তারকথা, তোমার অগোচর নয় আমার পাপরাশি।
{69:6} হে সর্বাধিপতি প্রভু পরমেশ্বর, তোমার উপরে আস্থাশীল যারা তারা যেন কেউ লজ্জিত না হয় আমার কারণে হে ইসরায়েলের আরাধ্য ঈশ্বর, তোমার ভক্ত যারা, আমার কারণে তারা যেন কেউ না হয় অপমানিত।
{69:7} তোমার জন্যই আমি কলঙ্ক করেছি বরণ, লজ্জায় ঢেকেছে আমার মুখ।
{69:8} বন্ধু ও স্বজনের কাছে আজ আমি অপরিচিত, সহোদরদের কাছেও ভিনদেশী আমি।
{69:9} তোমার মন্দিরের পরিচর্যার আকুল আগ্রহ আমায় করেছে অস্থির, তোমার নিন্দুকের অপবাদ বর্ষিত আমার উপরে।
{69:10} উপবাসে ক্রন্দনে আমি আনত হলাম, কিন্তু তাও হল আমার কলঙ্কস্বরূপ।
{69:11} আমি শোকের বেশ ধারণ করলাম, আমাকে নিয়ে ওরা তখন করল ব্যঙ্গ-কৌতুক।
{69:12} সমাজপতিদের কাছে আমি হয়েছি সমালোচনার পাত্র, এমন কি মাতালেরাও আমাকে নিয়ে গান বাঁধে।
{69:13} কিন্তু আমি, হে প্রভু পরমেশ্বর, একমাত্র আমি তোমারই কাছে জানাই মিনতি, উপযুক্ত সময়ে হে ঈশ্বর, উত্তর দিও আমায় তোমার অপার করুণায়, তুমি সত্যময়, রক্ষা করে থাক তুমি তোমার প্রতিশ্রুতি।
{69:14} আমাকে উদ্ধার কর পঙ্ক থেকে, ডুবে যেতে দিও না আমায়। শত্রুদের হাত থেকে, অথৈ জলের মাঝ থেকে আমি যেন পাই উদ্ধার।
{69:15} বন্যার জল যেন আমায় ভাসিয়ে নিয়ে না যায়, অগাধ জলে যেন ডুবে না যাই আমি, যেন আবদ্ধ না হই কূপের গভীরে, যেন হারিয়ে না যাই মৃত্যুর অতল গহ্বরে।
{69:16} হে প্রভু পরমেশ্বর, তোমার কল্যাণময় অবিচল প্রেমের গুণে, উত্তর দাও আমায়, ফিরে চাও আমার দিকে, তোমার অপার করুণায়।
{69:17} আড়ার করো না তোমার শ্রীমুখ তোমার এ দাসের কাছে, দুর্দশাগ্রস্ত আমি, সত্বর আমাকে উত্তর দাও।
{69:18} আমার কাছে এস, মুক্ত কর আমায়, উদ্ধার কর শত্রুদের কবল থেকে।
{69:19} আমার কলঙ্ক, লজ্জা, অপমন সবই তুমি জান, নির্মম নিপীড়নে আমায় জর্জরিত করে যারা, তাদের ভাল করেই জান তুমি।
{69:20} বিদ্রূপ-তিরস্কারে হৃদয় আমার ভগ্ন, হতাশায় আমি ম্রিয়মান, আমি চেয়েছিলাম সহানুভূতি, কিন্তু পাইনি, সান্ত্বনা লাভের আশায় ছিলাম আমি, কিন্তু কে দেবে সান্ত্বনা?
{69:21} ক্ষুধার অন্নরূপে ওরা গরল দিল আমায়, সির্কা দিল তৃষ্ণা নিবারণে।
{69:22} ওদের ভোজসভা হোক ওদের ফাঁদস্বরূপ, নিরাপত্তা হোক ওদের শৃঙ্খল।
{69:23} ওদের দুচোখে নেমে আসুক আন্ধকার, ওরা যেন দেখতে না পায়, ওদের কটিদেশ তুমি কর চিরকম্পমান।
{69:24} বর্ষণ কর তোমার ক্রোধ ওদের উপর, ওরা কবলিত হোক তোমার রোষাগ্নিতে।
{69:25} ওদের বাসস্থান হোক পরিত্যক্ত, সেখানে বাস করার মত কেউ অবশিষ্ট না থাকে যেন।
{69:26} কারণ তুমি যাকে করেছ দণ্ডিত, তাকেই ওরা করে নির্যাতন, তোমার আঘাতে আহত যে তার দুঃখের কাহিনী ওরা বলে বেড়ায়।
{69:27} ওদের প্রতিটি অপরাধের বিবরণ প্রস্তুত রেখ তুমি, তোমার পরিত্রাণের অংশীদার হতে দিও না ওদের।
{69:28} লুপ্ত হোক ওদের নাম তোমার জীবন পুস্তক থেকে, না থাকুক ওদের নাম তোমার ভক্তবৃন্দের তালিকায়।
{69:29} আমি ব্যথিত, জর্জরিত হতাশায়, হে ঈশ্বর, উদ্ধার কর, নিশ্চিন্ত নিরাপত্তা দাও আমায়!
{69:30} গানে গানে আমি করব ঈশ্বরের গুণকীর্তন, কৃতজ্ঞতার উপচারে আমি ঘোষণা করব তাঁর মহিমা।
{69:31} বৃষ উৎসর্গের চেয়ে, পূর্ণ পরিণত বৃষের চেয়ে, এই-ই হবে প্রভু পরমেশ্বরের কাছে প্রীতিজনক।
{69:32} নিপীড়িত দুঃখী মানুষ এ ঘটনা দেখে হবে আনন্দিত, ঈশ্বরের ভক্তবৃন্দ লাভ করবে নূতন প্রেরণা।
{69:33} দীন অভাজনের আবেদনে সাড়া দেন প্রভু, অবহেলা করেন না কখনও বন্দীদশায় পতিত আপন ভক্তকে।
{69:34} হে আকাশমণ্ডল ও পৃথিবী, ঈশ্বরের স্তবগান গাও, প্রশংসা কর তাঁর সসাগরা ধরিত্রীর সকল অধিবাসী।
{69:35} ঈশ্বর উদ্ধার করবেন জেরুশালেমকে, পুনরায় করবেন নির্মাণ যিহুদীয়ার নগর-জনপদ, সেখানে আবার বাস করবে তাঁর প্রজাবৃন্দ, লাভ করবে সেই দেশের অধিকার।
{69:36} তাঁর সেবেকদের বংশধরেরা লাভ করবে সেই দেশের অধিকার, যারা ভালবাসে তাঁকে তারাই সেখানে করবে বসতি।
{i70:1} সাহায্যের জন্য ভক্তের আকুল প্রার্থনা দাউদের ভজন ( গীত 40:13-17 )
{70:1} হে প্রভু পরমেশ্বর, কৃপা কর, উদ্ধার কর আমায়, সত্বর আমায় সাহায্য কর।
{70:2} যারা আমার জীবন নাশের চেষ্টা করে, লজ্জিত হোক, বিভ্রান্ত হোক তারা, যারা আমার অনিষ্ট কামনা করে, অপদস্থ হোক তারা, ব্যর্থ হোক তাদের পরিকল্পনা।
{70:3} যারা আমায় বিদ্রূপ করে, আচ্ছন্ন হোক তারা পরাজয়ের গ্লানিতে।
{70:4} কিন্তু যারা তোমার অন্বেষণে রত, তোমারই নামে তারা করুক আনন্দ ও উল্লাস। তোমার পরিত্রাণেই যাদের গভীর অনুরাগ সতত বলুক তারা: ধন্য আমাদের প্রভু পরমেশ্বর!
{70:5} দীন ও দুঃখী আমি, সত্বর এস হে ঈশ্বর, আমার কাছে। হে আমার আরাধ্য ঈশ্বর, তুমি অগতির গতি, তুমিই আমার পরিত্রাতা বিলম্ব করো না সাহায্য দানে।
{i71:1} এক বৃদ্ধ ভক্তের প্রার্থনা
{71:1} হে প্রভু পরমেশ্বর, আমি তোমারই শরণ নিয়েছি, কখনও লজ্জিত হতে দিও না আমায়।
{71:2} তুমি যে ন্যায়পরায়ণ, তাই সাহায্য কর আমার নিবেদনে, রক্ষা কর আমাকে।
{71:3} তুমি হও আমার শৈলস্বরূপ যেখানে সতত আমি নিতে পারি আশ্রয়, পেতে পারি তোমারই নির্দেশিত পরিত্রাণ, হে প্রভু, তুমিই আমার আশ্রয় শৈল, তুমিই দুর্গ আমার।
{71:4} হে আমার ঈশ্বর, উদ্ধার কর আমায় দুর্জনের কবল থেকে, মুক্ত কর অধর্মাচারী নির্দয় লোকদের হাত থেকে।
{71:5} হে সর্বশক্তিমান প্রভু পরমেশ্বর, তুমিই আমার আশা, শিশুকাল থেকে একমাত্র তুমিই ভরসা আমার।
{71:6} সারাটি জীবন আমি করেছি নির্ভর তোমারই উপর, আমার জন্মলগ্ন থেকেই তুমি সুরক্ষা করেছ আমায়, মাতৃগর্ভ থেকে তুমিই আমাকে করেছ নিষ্ক্রান্ত, তাই আমি নিয়ত তোমারই জয়গান গাই।
{71:7} বহুজনের কাছে আমি আজ এক নির্দশনস্বরূপ, কারণ তুমি হয়েছ আমার সুদৃঢ় আশ্রয়।
{71:8} তোমারই গুণগানে সতত মুখর আমার ওষ্ঠাধর, সারাদিন আমি ঘোষণা করি অপার মহিমা তোমার।
{71:9} আমি আজ বৃদ্ধ, আমাকে তুমি করো না পরিত্যাগ, শক্তি আমার নিঃশেষিত আজ, করো না বর্জন আমায়।
{71:10} শত্রুদল আমার প্রাণনাশের চেষ্টায় তৎপর, তারা আমার বিরুদ্ধে সমালোচনা করে, আমার প্রাণনাশ করতে চায় যারা তারা একযোগে করে চক্রান্ত।
{71:11} ওরা বলেছে: ঈশ্বর ওকে পরিত্যাগ করেছেন, চল, ওর পিছনে ধাওয়া করে ধরে ফেলি ওকে, ওকে রক্ষা করার কেউ নেই।
{71:12} হে ঈশ্বর, আমার কাছ থেকে দূরে থেক না তুমি, হে আমার ঈশ্বর, সত্বর সাহায্য কর আমায়।
{71:13} পরাজিত হোক আমার আক্রমণকারীরা, ধ্বংস হোক সমূলে, আমার অনিষ্ট কামনা করে যারা, আচ্ছন্ন হোক তারা নিন্দায় আপমানে।
{71:14} চিরকাল আমি তোমাতেই ভরসা রাখব, হব আরও মুখর তোমারই বন্দনাগানে।
{71:15} আমার ওষ্ঠাধর ঘোষণা করবে তোমার মাহাত্ম্য, সারাদিন আমি বলব তোমার পরিত্রাণ সাধনের কথা, যদিও অগণিত তার সংখ্যা!
{71:16} হে আমার সর্বাধিপতি প্রভু পরমেশ্বর, আমি ঘোষণা করব তোমারই মহান কীর্তিরাজি, শুধু তোমারই ধার্মিকতার কথা করব ঘোষণা।
{71:17} হে ঈশ্বর বাল্যকাল থেকেই তুমি শিক্ষাদান করেছ আমায়, আজ পর্যন্ত আমি প্রচার করে চলেছি তোমার পরমাশ্চর্য কীর্তিকলাপ।
{71:18} আজ আমি শুভ্রকেশ, বৃদ্ধ হে ঈশ্বর, আমাকে করো না পরিত্যাগ, যতদিন না এই প্রজন্মের কাছে তোমার বাহুবল ও ভাবী বংশধরদের কাছে তোমার মহাপরাক্রমের কথা ঘোষণা করি আমি।
{71:19} হে ঈশ্বর, গগনস্পর্শী তোমার ধার্মিকতা, মহান কীর্তিরাজি সাধন করেছ তুমি, হে ঈশ্বর, তোমার তুল্য আর কে আছে?
{71:20} হে ঈশ্বর, যদিও তুমি আমাকে করেছ বহু সঙ্কট ও দুর্দশার সম্মুখীন, তবু তুমিই আবার আমায় করবে সঞ্জীবিত, করবে পুনরুত্থিত পাতাল থেকে।
{71:21} ভূষিত করবে আমায় মহত্তর মর্যাদায় তুমিই আবার আমায় দেবে সান্ত্বনা।
{71:22} আমি আবার বীণা-যন্ত্রের ঝঙ্কারে করব তোমার স্তব, হে আমার ঈশ্বর, আমি গাইব তোমার সত্যের জয়গান। হে ইসরায়েলের পরমারাধ্য পবিত্রতম, আমার বীণার তন্ত্রীতে আমি তুলব তোমার স্তবের সুরলহরী।
{71:23} তোমার উদ্দেশে যখন গাইব গান, তখন আমার ওষ্ঠাধর, আমার সমগ্র সত্তা উল্লাসে হবে মুখর কারণ তুমিই উদ্ধার করেছ আমায়।
{71:24} আমার রসনা সারাদিন বর্ণনা করবে তোমার ধার্মিকতার কথা কারণ যারা আমার অনিষ্ট করতে চেয়েছিল তারা হয়েছে পরাজিত, বিভ্রান্ত লজ্জায়।
{i72:1} রাজার জন্য প্রার্থনা শলোমনের গীত
{72:1} হে ঈশ্বর, রাজাকে দান কর তোমার বিচারবুদ্ধি, প্রদান কর রাজপুত্রকে তোমার ন্যায়পরতা।
{72:2} তিনি ধর্মতঃ বিচার করুন তোমার প্রজাদের, বিচার করুন ন্যায়পরতায় দীনদুঃখীদের।
{72:3} দেশ প্রজাদের জন্য উৎপাদন করুক সমৃদ্ধি, রাজ্যে প্রতিষ্ঠিত হোক ন্যায় ধর্ম।
{72:4} দীনদুঃখী প্রজাদের পক্ষে তিনি করুন ন্যায় বিচার, দরিদ্রদের করুন উদ্ধার অত্যাচারীদের চূর্ণ করুন।
{72:5} চন্দ্র সূর্যের মত দীর্ঘায়ু হোন তিনি বিরাজ করুন তিনি যুগ যুগান্ত ধরে।
{72:6} তিনি হোন বর্ষাধারার মতশস্য ক্ষেত্রের উপর যা হয় বর্ষিত, যার ধারাবর্ষণে ধরণী হয় সিঞ্চিতা।
{72:7} তাঁর রাজত্বকালে ন্যায় ধর্মের হোক সম্যক বিস্তার, চন্দ্রের অস্তিত্ব যতদিন ততদিন বিরাজ করুক দেশে সমৃদ্ধি ও অপার শান্তি।
{72:8} এক সমুদ্র থেকে আর এক সমুদ্র পর্যন্ত, ইউফ্রেটিস নদীতীর থেকে পৃথিবীর প্রান্ত অবধি বিস্তৃত হোক তাঁর অধিকার।
{72:9} বৈরী জাতিসমূহ নতি স্বীকার করুক তাঁর কাছে তাঁর শত্রুরা লেহন করুক ধূলি।
{72:10} তার্শিশ ও দ্বীপপুঞ্জের নৃপতিরা তাঁকে প্রদান করুক উপহার সামগ্রী, শিবা ও সােবার রাজারা আনুক রাজস্ব।
{72:11} নৃপতিবৃন্দ সকলেই তাঁর কাছে করুক প্রণিপাত, সকল জাতিই স্বীকার করুক তাঁর বশ্যতা।
{72:12} কারণ তিনি শরণাগত অসহায়কে, দীন দুঃখী ও বঞ্চিতকে করেন উদ্ধার।
{72:13} দরিদ্র ও অভাবগ্রস্তের প্রতি তিনি দয়াপরবশ, রক্ষা করেন তিনি দুর্বলের প্রাণ।
{72:14} উৎপীড়ন ও দৌরাত্ম্যের কবল থেকে তিনি তাদের করেন উদ্ধার, তাদের জীবন তাঁর দৃষ্টিতে মূল্যবান।
{72:15} দীর্ঘজীবী হোন রাজা, তাঁকে উপঢৌকন দেওয়া হোক শিবাদেশের সুবর্ণ, তাঁর জন্য নিরন্তর নিবেদিত হোক প্রার্থনা, ঈশ্বরের আশিস বর্ষিত হোক তাঁর উপর চিরদিন।
{72:16} দেশে হোক শস্যের প্রাচুর্য, গিরিশিখর সমূহে আন্দোলিত হোক শস্যগুচ্ছ, ফলগুলি হোক লেবাননের ফলের মত উৎকৃষ্ট, মাঠের তৃণদলের মত অপর্যাপ্ত হোক শস্য ভাণ্ডার।
{72:17} তাঁর খ্যাতি হোক চিরস্থায়ী, সূর্য যতদিন থাকবে ততদিন স্থায়ী হোক তাঁর সুনাম। তাঁর মাধ্যমেই লোকে হবে আশিসপ্রাপ্ত সকল জাতিই করুক তাঁর প্রশস্তি।
{72:18} ধন্য প্রভু পরমেশ্বর, ইসরায়েলের আরাধ্য ঈশ্বর, একমাত্র তিনিই মহৎ কর্ম সাধনে সক্ষম।
{72:19} চিরধন্য হোক তাঁর গৌরবান্বিত নাম, তাঁর মহিমায় পরিপূর্ণ হোক এ পৃথিবী, আমেন, আমেন।
{72:20} যিশয়ের পুত্র দাউদের স্তোত্রমালা সমাপ্ত।
{i73:1} তৃতীয় খণ্ড ( গীত 73—89 ) ঈশ্বরের ন্যায় বিচার আসফের ভজন
{73:1} অন্তর যাদের নির্মল, ন্যায়নিষ্ঠ যারা, তাদের প্রতি ঈশ্বর কত মঙ্গলময়।
{73:2} কিন্তু আমি –আমার চরণ প্রায় স্খলিত হয়েছিল, হারিয়ে গিয়েছিল আমার বিশ্বাস,
{73:3} কারণ দুষ্টলোকের সমৃদ্ধি দেখে ঐ দাম্ভিকদের আমি ঈর্ষা করেছিলাম।
{73:4} ওদের কোন দুঃখকষ্ট নেই, কলেবর বেশ হৃষ্টপুষ্ট,
{73:5} অন্যান্য লোক যেমন সঙ্কটে পড়ে ওরা তেমন পড়ে না, ওরা আঘাত পায় না অপর লোকদের মত।
{73:6} তাই অহঙ্কার ওদের কণ্ঠহার দৌরাত্ম্য অঙ্গের আবরণ।
{73:7} মেদবাহুল্যে ওদের চোখ ফুলে উঠছে, অলীক কল্পনায় হৃদয় ওদের উদ্বেল।
{73:8} ওরা ব্যঙ্গ করে, ঈর্ষভরে কথা কয়, উদ্ধত স্পর্ধায় উৎপীড়নের ভয় দেখায়।
{73:9} ওদের কুৎসা গগন স্পর্শ করেছে, জিহ্বা ওদের নিন্দা রটনা করে পৃথিবী জুড়ে।
{73:10} তাই মানুষ ওদেরই করে অনুসকরণ, অন্ধভাবে বিশ্বাস করে ওদেরই কথা।
{73:11} ওরা বলে, ঈশ্বর জানবেন কি করে? এসব দিকে পরাৎপরের কি দৃষ্টি আছে?
{73:12} দেখ, এরাই হচ্ছে দুর্জন, চিরকাল আরামে বিলাসে থেকে বৃদ্ধি করে ধনদৌলত।
{73:13} বৃথাই কি আমি চিত্ত শুদ্ধ করেছি হে ঈশ্বর, নিষ্কলঙ্ক রেখেছি আমার হাত?
{73:14} কারণ সারাদিনই আমি আঘাত পেয়েছি, প্রতি প্রভাতেই হয়েছি দণ্ডিত।
{73:15} যদি আমি ওদেরই সুরে কথা বলতাম, তাহলে তোমার প্রিয়জনদের কাছে আমি হতাম অবিশ্বস্ত।
{73:16} তাই সমস্যাটি বুঝবার জন্য আমি অনেক চিন্তা করেছি, কিন্তু দেখলাম, বিষয়টি বোধের অগম্য।
{73:17} তারপর যখন আমি তোমার পবিত্র মন্দিরে প্রবেশ করলাম, উপলব্ধি করলাম দুষ্টের চরম পরিণতি।
{73:18} তুমি বাস্তবিকই রেখেছ ওদের সর্বনাশের পিছল পথে নিক্ষেপ করেছ ওদের ধ্বংসের গহ্বরে।
{73:19} পলকে ওদের হয় পদস্খলন, ওরা নিঃশেষ হয়ে যায় মহাত্রাসে।
{73:20} ওরা স্বপ্নের মতই অলীক, জেগে ওঠার পর লোকে ওদের অপচ্ছায়ার মতই তুচ্ছ করে।
{73:21} আমার হৃদয় ভরে গিয়েছিল তিক্ততায়, মর্মে মর্মে আহত হয়েছিলাম আমি।
{73:22} অজ্ঞ ও মূর্খ আমি তোমার দৃষ্টিতে ছিলাম নির্বোধ পশুর সমান।
{73:23} তবুও আমি নিরন্তর তোমারই সঙ্গে আছি, তুমিই ধরে আছ আমার হাত।
{73:24} তোমার সুমন্ত্রণা আমাকে চালনা করবে, শেষে সগৌরবে আমায় তুমি করবে গ্রহণ।
{73:25} তুমি ছাড়া স্বর্গে আর কে আছে আমার? তোমায় পেয়ে এ বিশ্বসংসারে আর কিছুতেই বাসনা নেই আমার।
{73:26} দুর্বল হয়ে পড়েছে আমার দেহমন, তবু ঈশ্বরই আমার শক্তির আধার, সর্বস্ব আমার, চিরদিন! চিরকাল!
{73:27} তোমার সান্নিধ্য থেকে যারা দূরে সরে গেছে, বিনষ্ট হবে তারা, অবিশ্বস্ত যারা তোমার প্রতি, তুমি করবে তাদের সমূলে বিনাশ।
{73:28} ঈশ্বরের সান্নিধ্যে থাকাই আমার পক্ষে মঙ্গলজনক, তাই সর্বাধিপতি প্রভু পরমেশ্বরের শরণ নিয়েছি আমি, যেন গাইতে পারি তাঁরই কীর্তিগাথা।
{i74:1} ভক্তের অনুযোগ আসফের গীত
{74:1} হে ঈশ্বর, কেন তুমি আমাদের চিরতরে করেছ পরিত্যাগ? আপন চারণের মেষপালের বিরুদ্ধে কেন ধূমায়মান তোমার কোপানল?
{74:2} স্মরণ কর তোমার প্রজাবৃন্দের কথা অতীতে যাদের তুমি এনেছিলে নিজ অধিকারে, আপন উত্তরাধিকারী গোষ্ঠীরূপে যাদের তুমি করেছিলে মুক্তদাসত্বের শৃঙ্খল থেকে, স্মরণ কর সেই সিয়োন-গিরিকে, যা ছিল তোমার পীঠস্থান।
{74:3} দাঁড়াও তুমি এসে এই ভয়াবহ ধ্বংসস্তূপে, দেখ, মন্দিরের সবকিছুই শত্রুরা নিঃশেষে করেছ ছারখার।
{74:4} তোমার মন্দিরে শত্রুরা তোমার তুলেছে সদম্ভ হুঙ্কার, সেখানে স্থাপন করেছে তারা তাদের বিজয় পতাকা।
{74:5} কাঠুরিয়া যেমন ধ্বংস করে শ্যামল বনানী নির্মম কুঠারাঘাতে, তেমনি নির্দয় আঘাতে ওরা করেছে ধ্বংস
{74:6} কারুকার্য শোভিত মন্দিরের সকল শিল্পরাজি।
{74:7} ধূলায় লুটিয়ে দিয়েছে ওরা তোমার মন্দির, করেছে অশুচি, করেছে অগ্নিসংযোগ সেই বিধ্বস্ত মন্দিরে।
{74:8} ওরা চেয়েছে আমাদের সমূলে বিনাশ করতে, ভস্ম করেছে এদেশের বুকে তোমার সকল পীঠস্থান।
{74:9} আমরা আর দেখি না কোন পবিত্র নিদর্শন, নেই আর কোন প্রবক্তা নবী আমাদের মাঝে, এই দুরবস্থা চলবে আর কতকাল?
{74:10} আর কতদিন, হে ঈশ্বর, তোমার শত্রুরা করবে বিদ্রূপ? তবে কি চিরকাল শত্রুরা কলঙ্কিত করবে তোমার নাম?
{74:11} কেন তুমি সঙ্কুচিত করেছ তোমার দক্ষিণ হস্ত? থেক না নিষ্ক্রিয়, দেখাও তোমার পরাক্রম।
{74:12} আদি থেকে হে ঈশ্বর তুমিই আমার রাজা, তোমারই কৃপায় এ বিশ্বজগৎ মহাসঙ্কটে পায় উদ্ধার।
{74:13} আপন পরাক্রমে তুমিই সাগরকে করেছিলে বিভক্ত, সমুদ্রবক্ষে দানবদের মস্তক তুমিই করেছিলে চূর্ণ।
{74:14} লিভিয়াথানের মস্তকরাজি চূর্ণ করে তুমিই তার দেহ দিয়েছিলে তুলে খাদ্যরূপে প্রাণীকুলের মাঝে।
{74:15} নির্ঝরিণী ও স্রোতস্বিনীর পথ তুমিই করেছ মুক্ত, চিরপ্রবাহিনী তটিনীকে তুমিই করেছ বিশুদ্ধ।
{74:16} দিনমান তোমার, রাত্রিও তোমার, তুমিই চন্দ্র ও সূর্যকে করেছ স্থাপন।
{74:17} পৃথিবীর সীমানা তুমিই করেছ নির্ধারণ, তুমিই করেছ প্রবর্তন গ্রীষ্ম ও শীতঋতু।
{74:18} হে প্রভু পরমেশ্বর স্মরণ কর, শত্রুরা বিদ্রূপ করেছে তোমাকে, বর্বরের দল কলঙ্ক লেপন করেছে তোমার নামে।
{74:19} তোমার শরণাগতদের সমর্পণ করো না বন্যপশুদের হাতে তোমার অনুগত এই দীন দুঃখীদের চিরকাল ভুলে থেক না।
{74:20} স্মরণ কর একবার তোমার সন্ধিচুক্তির কথা, দেখ, প্রচণ্ড হিংস্রতা বেঁধেছে বাসা পৃথিবীর অন্ধকার কোণে কোণে।
{74:21} নিপীড়িতের প্রার্থনা যেন না হয় উপেক্ষিত, উৎপীড়িত যেন না হয় প্রত্যাখ্যাত, লজ্জিত। দীনহীন ও নির্যাতিত মানুষ যেন গাইতে পারে তোমার মহিমাগান।
{74:22} জাগ্রত হও, হে ঈশ্বর, আত্মপক্ষ সমর্থন কর, দেখ, বর্বরের দল সারাক্ষণ কিভাবে তোমাকে বিদ্রূপ করছে।
{74:23} বিস্মৃত হয়ো না তোমার শত্রুদের সমস্ত গর্জন, সতত সমুত্থিত হচ্ছে তোমার বিরোধীদের উদ্ধত কোলাহল।
{i75:1} ন্যায়বিচারক ঈশ্বর আসফ রচিত গীত
{75:1} আমরা তোমার নামের প্রশংসা করি হে ঈশ্বর, জানাই ধন্যবাদ। তোমায় আমরা ডাকি, বর্ণনা করি তোমার আশ্চর্য কীর্তিকলাপ।
{75:2} বিচারের দিনক্ষণ আমি করেছি নির্ধারণ –বলেন ঈশ্বর, এই সময়ে আমি সম্পন্ন করব ন্যায়বিচার।
{75:3} পৃথিবী ও বিশ্বচরাচর যদিও হয় বিকম্পিত, তবু আমি তার ভিত্তিমূল রাখব সুদৃঢ়। সেলা
{75:4} গর্বোদ্ধতদের আমি বলি: দম্ভ করো না তোমরা, দুর্জনদের বলি: দর্পভরে তুলো না তোমার শির,
{75:5} হয়ো না উদ্ধত, বলো না কোন কথা স্পর্ধাভরে।
{75:6} উত্তর-দক্ষিণ, পূর্ব কি পশ্চিম কোন দিক থেকে কোন শক্তি মানুষকে উন্নত করতে পারে না।
{75:7} একমাত্র ঈশ্বরই সর্বনিয়ন্তা, তিনিই করেন কাউকে অবনত, কাউকে বা উন্নত।
{75:8} প্রভু পরমেশ্বরের হাতে রয়েছে এক পানপাত্র তীব্র রোষের ফেনিল সুরায় পরিপূর্ণ পাত্রখানি। পরিবেশন করবেন তিনি সেই তিক্ত সুরা, পৃথিবীর সমস্ত দুর্জনকে তার তলানি পর্যন্ত করতে হবে পান।
{75:9} কিন্তু আমি চিরকাল তাঁর স্তুতিগান করব, যাকোবের আরাধ্য ঈশ্বরের উদ্দেশে গাইব গৌরব গাথা।
{75:10} আমি চূর্ণ করব দুষ্টদের সকল দর্প, কিন্তু ধার্মিকদের শির হবে উন্নত।
{i76:1} ঈশ্বরের বিজয়গৌরব আসফের গীত
{76:1} যিহুদাকুলে ঈশ্বর সুপরিচিত, ইসরায়েলের মাঝে মহান তাঁর নাম।
{76:2} জেরুশালেম তাঁর পীঠস্থান, সিয়োনে প্রতিষ্ঠিত তাঁর নিকেতন।
{76:3} সেখানে তিনি চূর্ণ করেছেন শত্রুর বিদ্যুৎ শিখাসম শররাজি, চূর্ণ করেছেন ঢাল, তরবারি ও যুদ্ধাস্ত্রসমূহ। সেলা
{76:4} হে ঈশ্বর, তেজোময় তুমি, শাশ্বত গিরিশ্রেণীর চেয়েও তুমি মহীয়ান।
{76:5} তাদের বীর যোদ্ধারা হয়েছে ভূলুণ্ঠিত, তারা নিদ্রিত আজ চির নিদ্রায়, তাদের ক্ষমতা ও কৌশল হয়েছিল ব্যর্থ।
{76:6} হে যাকোবের আরাধ্য ঈশ্বর, তোমার তর্জনে অশ্ব ও অশ্বারোহী উভয়েই হয়েছে অচেতন।
{76:7} কী ভয়ঙ্কর! হে ঈশ্বর, মহাভয়ঙ্কর তুমি! তোমার ক্রোধের উদ্রেক হলে কে দাঁড়াতে পারে তোমার সম্মুখে?
{76:8} স্বর্গ থেকে যখন তুমি ঘোষণা করলে তোমার বিচারাজ্ঞা পৃথিবী হল ভীত, স্তব্ধ,
{76:9} ঈশ্বর হয়েছেন জাগ্রত বিচারের জন্য, পৃথিবীর দীনহীনদের উদ্ধার করার জন্য। সেলা
{76:10} ক্রোধে অভিভূত হলেও মানুষ করবে তোমার স্তুতি, অবশিষ্ট থাকবে যারা যুদ্ধ শেষে মুখরিত হবে তারা তোমার আনন্দ উৎসবে।
{76:11} তোমাদের আরাধ্য প্রভু পরমেশ্বরের উদ্দেশে পূর্ণ কর তোমার অঙ্গীকার, আন উপহার হে জাতিবৃন্দ, তাঁর চতুর্দিকে রয়েছ যারা।
{76:12} রাজন্যবর্গের দর্প তিনি চূর্ণ করেন, পৃথিবীর নৃপতিবৃন্দ তাঁর সম্মুখে সসম্ভ্রমে হয় নতশির।
{i77:1} দুঃসময়ে ঈশ্বরের সান্ত্বনা আসফের গীত
{77:1} আমি সরবে ক্রন্দন করি ঈশ্বরের কাছে, তাঁরই কাছে জানাই আকুতি, তিনি কর্ণপাত করেন আমার আবেদনে।
{77:2} সঙ্কটের দিনে আমি প্রভু পরমেশ্বরের অন্বেষণ করি, সারাটি রাত হস্ত প্রসারিত করে আমি অবিরত নিবিষ্ট থাকি প্রার্থনায়, কোন সান্ত্বনা মানে না আমার মন।
{77:3} যখন ঈশ্বরের কথা আমি ভাবি তখন জর্জরিত হই দীর্ঘশ্বাসে, যখন স্মরণে জাগে তাঁর কথা গভীর বিষাদে পূর্ণ হয় আমার হৃদয়। সেলা
{77:4} তুমি হরণ করেছ আমার নিদ্রা, উদ্বেগে রুদ্ধ হয়েছে কণ্ঠ আমার।
{77:5} যখন ভাবি সুদূর অতীতের দিনগুলির কথা, মনে পড়ে যখন বিগতকালের স্মৃতি,
{77:6} নিশীথে যখন মগ্ন হই ধ্যানে, প্রশ্ন জাগে অন্তরে আমার:
{77:7} প্রভু কি চিরতরে করবেন পরিত্যাগ? আর কি কখনও হবেন না প্রসন্ন?
{77:8} তাঁর অবিচল প্রেম কি চিরতরে নিঃশেষিত? পুরুষানুক্রমে কি নিষ্ফল হবে তাঁর প্রতিশ্রুতি?
{77:9} ঈশ্বর কি বিরত হয়েছেন দয়া প্রদর্শনে? ক্রোধবশতঃ তিনি কি রুদ্ধ করেছেন তাঁর করুণার ধারা? সেলা
{77:10} আমি বলি: বড় দুঃখ আমার পরাৎপরের বাহুবল কি খর্ব হয়েছে আজ?
{77:11} হে প্রভু পরমেশ্বর, আমি স্মরণে রাখব তোমার মহান কীর্তিরাজি বিস্মৃত হব না তোমার পরমাশ্চর্য কর্মের কথা, অতীতে যা তুমি করেছিলে সম্পাদন।
{77:12} স্মরণ করব তোমার সকল কীর্তির কথা, ধ্যান করব তোমার পরাক্রমের কার্যকলাপ।
{77:13} হে ঈশ্বর, পবিত্র তোমার পথ, ঈশ্বরের তুল্য মহান আর কোন দেবতা?
{77:14} তুমিই অলৌকিক কার্যসাধক ঈশ্বর জাতিবৃন্দের কাছে তুমি ব্যক্ত করেছ তোমার পরাক্রম।
{77:15} নিজ বাহুবলে তুমি আপন প্রজাদের, যাকোব ও যোষেফের সন্তানদের করেছ উদ্ধার। সেলা
{77:16} হে ঈশ্বর, জলরাশি দেখল তোমায়, মহা আতঙ্কে হল আলোড়িত, তোমার দর্শনে গবীর জলধি হল কম্পমান।
{77:17} মেঘপু্ঞ্জ বর্ষণ করল বারিধারা, আকাশ হল বজ্রনাদে মুখর, ঝলসে উঠল তোমার অগ্নিবাণ চতুর্দিকে।
{77:18} ঘূর্ণিবায়ুতে নিনাদিত হল তোমারবজ্রের ধ্বনি, বিদ্যুৎ ঝলকে ভুবন হল আলোকিত টলমল হল পৃথিবী মহাপ্রকম্পনে।
{77:19} সমুদ্র তোমায় করে দিয়েছিল পথ, তুমি যাত্রা করেছিলে বিপুল জলরাশি ভেদ করে, কিন্তু তোমার পদচিহ্ন ছিল অদৃশ্য।
{77:20} মোশি ও হারোণের নেতৃত্বে মেষপালের মত পরিচালনা করেছিলে তুমি তোমার প্রজাদের।
{i78:1} ঈশ্বর ও তাঁর প্রজাবৃন্দ আসফের গীত
{78:1} হে আমার স্বজাতি, আমার আপনজনেরা, আমার উপদেশে কর্ণপাত কর, শ্রবণ কর আমার মুখনিঃসৃত বাক্য।
{78:2} আমি রূপকের মাধ্যমে কথা বলব, ব্যাখ্যা করব পুরুষানুক্রমে লব্ধ নিগূঢ় জ্ঞান।
{78:3} যে সব কথা আমরা শুনেছি, জেনেছি, পিতৃপুরুষেরা যা ব্যক্ত করেছেন আমাদের কাছে,
{78:4} আমাদের বংশধরদের কাছে আমরা গোপন করব না সে কথা, উত্তরপুরুষের কাছে আমরা বর্ণনা করব প্রভু পরমেশ্বরের মহিমা ও পরাক্রম, তাঁর অভিনব কার্যকলাপ।
{78:5} যাকোবকুলে তিনি স্থাপন করেছেন তাঁর সাক্ষ্য, তিনি নির্দেশ করেছেন তাঁর বিধান ইসরায়েল জাতির মাঝে। আমাদের পিতৃপুরুষদের আজ্ঞা দিয়েছিলেন ঈশ্বর, যেন তাদের সন্তানদের তারা শিক্ষা দেয় সেই বিধান।
{78:6} যেন উত্তরপুরুষেরা লাভ করে সেই বিধানের জ্ঞান এবং তারাও তাদের আগামী প্রজন্মের কাছে বর্ণনা করতে পারে সেই জ্ঞানের কথা।
{78:7} যেন তারাও ঈশ্বরে প্রত্যাশা রাখে ভুলে না যায় তাঁর কীর্তিকলাপ, কিন্তু পালন করে তাঁর সমূহ নির্দেশ।
{78:8} তারা যেন তাদের পিতৃপুরুষদের মত না হয়, যারা ছিল অবাধ্য ও বিদ্রোহী, যাদের ছিল না চিত্তের স্থিরতা ঈশ্বরের প্রতি যারা ছিল না বিশ্বস্ত।
{78:9} ইফ্রয়িম বংশের লোকেরা ধনুর্বাণে ছিল সুসজ্জিত, কিন্তু সংগ্রামের দিনে তারা করল পৃষ্ঠপ্রদর্শন।
{78:10} ঈশ্বরের সঙ্গে তাদের সম্বন্ধের শর্ত তারা পালন করেনি, তাঁর বিধান অনুযায়ী চলতে অস্বীকার করেছিল তারা।
{78:11} তারা ভুলে গেল তাঁর মহান কীর্তিকলাপ, তাঁর অলৌকিক কীর্তিরাজি, যা তিনি সাধন করেছিলেন তাদের সমক্ষে,
{78:12} তাদের পূর্বপুরুষদের সাক্ষাতে মিশর দেশের সোয়ানের প্রান্তরে তিনি সম্পাদন করেছিলেন পরমাশ্চর্য কার্যকলাপ।
{78:13} সমুদ্রকে বিভক্ত করে তিনি তাদের নিয়ে গিয়েছিলেন অপর পারে দ্বিধা বিভক্ত জলরাশিকে তিনি প্রাচীরের মত রেখেছিলেন দণ্ডায়মান।
{78:14} দিনে মেঘপুঞ্জ ও রাত্রে অগ্নিশিখার দ্বারা তিনি তাদের করতেন পথপ্রদর্শন।
{78:15} প্রান্তরে শৈল বিদারণ করে তিনি তাদের জল পান করালেন, সাগরের অফুরাণ জলরাশির মতই জল পেয়েছিল তারা।
{78:16} শিলাবক্ষ থেকে তিনি নর্গত করলেন জলস্রোত, নদীর মত প্রবাহিত করলেন সেই জলধারা।
{78:17} কিন্তু তা সত্ত্বেও তারা তাঁর বিরুদ্ধে পাপাচরণ করল বারবার, প্রান্তরে পরাৎপরের বিরুদ্ধে করল বিদ্রোহ।
{78:18} তারা নিজেদের আকাঙ্ক্ষিত ভক্ষ্য দাবী করে মনে মনে ঈশ্বরকে করল পরীক্ষা।
{78:19} ঈশ্বরের বিরুদ্ধে তারা বলল কথা: মরুভূমির মাঝে ঈশ্বর কি ভোজের আয়োজন করতে পারেন?
{78:20} তিনি আঘাত করলেন শিলাখণ্ডে, ফলে নির্গত হল বারিধারা, প্রবাহিত হল জলস্রোত। কিন্তু তিনি কি পারেন অন্ন দিতে? অথবা তাঁর প্রজাদের আহারের জন্য পারেন কি মাংস জোগাতে?
{78:21} তাদের এ কথা শুনে ক্রুদ্ধ হলেন প্রভু পরমেশ্বর যাকোবের বিরুদ্ধে প্রজ্বলিত হল তাঁর কোপানল, ইসরায়েলের বিরুদ্ধে প্রকুপিত হল তাঁর রোষ।
{78:22} কারণ ঈশ্বরে বিশ্বাস ছিল না তাদের, তাঁর ত্রাণশক্তিতে তারা করেনি নির্ভর।
{78:23} কিন্তু তবুও তিনি ঊর্ধ্বে গগন মণ্ডলকে দিলেন আদেশ, আকাশের দ্বারসমূহ করলেন উন্মুক্ত।
{78:24} তাদের ক্ষুধা নিবারণের জন্য বর্ষণ করলেন মান্না, তাদের জন্য দিলেন স্বর্গীয় শস্যসম্ভার।
{78:25} স্বর্গবাসীদের খাদ্য ভক্ষণ করল মর্ত্যের মানুষ, তাদের তৃপ্তির জন্য ঈশ্বর দিলেন প্রচুর খাদ্য।
{78:26} আকাশে তিনি প্রবাহিত করলেন পূবালী বায়ু, দক্ষিণা বায়ুকে পরিচালিত করলেন নিজ পরাক্রমে।
{78:27} তাদের মাঝে তিনি উড়িয়ে আনলেন অসংখ্য বিহঙ্গকুল সাগরবেলার বালুকারাশির মত।
{78:28} তাদের শিবিরের মাঝে, আবাসের চারিদিকে ভূপাতিত হল সেই পক্ষীকুল।
{78:29} তারা তা ভক্ষণ করে পরিতৃপ্ত হল কারণ তাদের ঈপ্সিত বস্তুই তিনি দিয়েছিলেন তাদের।
{78:30} কিন্তু তাদের আকাঙ্ক্ষা পরিতৃপ্ত না হতেই, তাদের মুখের গ্রাস মুখে থাকতেই,
{78:31} ঈশ্বরের ক্রোধ প্রজ্বলিত হল তাদের বিরুদ্ধে, তাদের মধ্যে যারা বলবান তাদের সংহার করলেন তিনি, ইসরায়েলের সেরা লোকদের করলেন নিপাতিত।
{78:32} কিন্তু এইসব ঘটনা সত্ত্বেও তারা পাপাচরণ করে চলল, ঈশ্বরের অলৌকিক কীর্তিকলাপ দেখেও তারা বিশ্বাস করল না তাঁকে।
{78:33} তাই তিনি তাদের জীবনকাল পর্যবসিত করলেন ব্যর্থতায়, পরিণত করলেন বিভীষিকায়।
{78:34} তিনি তাদের সংহার করার পর অবশিষ্ট ছিল যারা, ফিরে এল তাঁর কাছে, অনুতপ্ত হয়ে তারা একান্তভাবে করল ঈশ্বরের অনুসন্ধান।
{78:35} তারা স্মরণ করল, ঈশ্বরই তাদের আশ্রয়গিরি, পরাৎপর ঈশ্বরই তাদের উদ্ধারকর্তা।
{78:36} কিন্তু এ সবই ছিল ছলনা, আন্তরিকতা ছিল না সেখানে তাদের রসনা করেছিল মিথ্যা ভাষণ।
{78:37} তাঁর প্রতি তাদের চিত্ত ছিল না একনিষ্ঠ, তাঁর সঙ্গে স্থাপিত সন্ধিচুক্তি রক্ষা করেনি তারা বিশ্বস্তভাবে।
{78:38} কিন্তু ঈশ্বর দয়াময়, তাই ক্ষমা করলেন তাদের সব অপরাধ ধ্বংস করলেন না তাদের। বারবার তিনি সম্বরণ করলেন তাঁর ক্রোধ, প্রজ্বলিত হতে দিলেন না তাঁর রোষানল।
{78:39} তিনি স্মরণ করলেন যে তারা মর্ত্যমানব মাত্র, বায়ুসদৃশ, যা বয়ে গেলে আর ফিরে আসে না।
{78:40} প্রান্তরে তারা কতবার তাঁর বিরুদ্ধে করল বিদ্রোহ, মরুভূমিতে কতবার তাঁকে দিল মনোদুঃখ।
{78:41} তারা তাদের আরাধ্য পবিত্র ঈশ্বরকে পরীক্ষা করল বারবার, রুষ্ট করল তাঁকে।
{78:42} তারা স্মরণে রাখল না তাঁর পরাক্রমের কথা, অথবা সে দিনের কথা যেদিন শত্রুর কবল থেকে তিনি তাদের করেছিলেন উদ্ধার।
{78:43} তিনি দেখালেন তাঁর পরাক্রম মিশর দেশের সোয়ান প্রান্তরে, সাধন করলেন অলৌকিক কার্যসমূহ।
{78:44} সে দেশের নদীগুলিকে তিনি পরিণত করলেন রক্তস্রোতে, মিশরবাসী পেল না একবিন্দু তৃষ্ণার জল।
{78:45} তাদের মাঝে তিনি পাঠালেন দংশনকারী পতঙ্গের ঝাঁক, পাঠালেন ভেককুল, যারা বিপর্যস্ত করে তুলল সারা দেশ।
{78:46} তিনি সমর্পণ করলেন তাদের শস্য পঙ্গপালের কবলে, ধ্বংস হয়ে গেল তাদের শ্রমের ফসল।
{78:47} শিলাবৃষ্টি দিয়ে তিনি ধ্বংস করলেন তাদের দ্রাক্ষাকুঞ্জ, তুষারপাতে ধ্বংস করলেন তাদের ডুমুর বৃক্ষরাজি।
{78:48} তিনি তাদের গৃহপালিত পশুগুলিকে বিনষ্ট করলেন মারাত্মক রোগে, ও তাদের মেষপালকে সমর্পণ করলেন মহামারীর কবলে।
{78:49} তিনি তাদের বিরুদ্ধে প্রেরণ করলেন অকল্যাণের দূতবাহিনীস্বরূপ আপন প্রচণ্ড ক্রোধ, রোষ, উষ্মা ও দুর্দশা।
{78:50} তিনি নিজ ক্রোধের পথ করলেন উন্মুক্ত, মৃত্যুর গ্রাস থেকে তিনি তাদের উদ্ধার করেননি, বরং মহামারীর কবলে তাদের করলেন সমর্পণ।
{78:51} মিশরের সমস্ত প্রথমজাত সন্তানকে, হাম-বংশের জনপদে আঘাত করলেন তিনি।
{78:52} তারপর তিনি তাঁর প্রজাদের মেষপালের মত সযত্নে বার করে আনলেন, পথ দেখিয়ে নিয়ে গেলেন প্রান্তরে।
{78:53} তিনি তাদের নিরাপদে পার করলেন, নিরুদ্বেগ ছিল তাদের অন্তর, কিন্তু তাদের শত্রুকুল নিমজ্জিত হল অতল সাগরে।
{78:54} তিনি তাদের নিয়ে গেলেন নিজ পবিত্র ভূমিতে আপন পরাক্রমে বিজিত পর্বতে।
{78:55} তিনি তাদের সম্মুখ থেকে সে দেশের অধিবাসীদের করলেন বিতাড়িত, তাদের উত্তরাধিকার আপন প্রজাদের করলেন বণ্টন, ইসরায়েলের গোষ্ঠীসমূহকে বসতি স্থাপন করতে দিলেন তাদের শিবিরে।
{78:56} তবুও তারা পরাৎপর ঈশ্বরের বিরুদ্ধে করল বিদ্রোহ, পালন করল না তাঁর আদেশ, আঘাত হানল তাঁর অসীম ধৈর্যে।
{78:57} তারা তাঁর প্রতি বিমুখ হল, তাদের পিতৃপুরুষদের মতই করল বিশ্বাসঘাতকতা, তারা হয়ে উঠল ঈশ্বরের উদ্দেশ্য সাধনের অযোগ্য, অপদার্থ।
{78:58} পাহাড়ের উপর দেবস্থান প্রতিষ্ঠা করে তারা স্থাপন করল দেবমূর্তি, প্রজ্বলিত করল ঈশ্বরের রোষাগ্নি।
{78:59} মহাক্রোধে ঈশ্বর জ্বলে উঠলেন, পরিত্যাগ করলেন ইসরায়েলকে।
{78:60} তিনি পরিত্যাগ করলেন শীলোর পীঠস্থান যেখানে মানুষের মাঝে তিনি স্থাপন করেছিলেন তাঁর শিবির।
{78:61} শত্রুর কবলে তিনি সমর্পণ করলেন আপন গৌরবের প্রতীক ও পরাক্রমের আধার স্বরূপ চুক্তিসিন্দুক।
{78:62} উদ্যত তরবারির মুখে তিনি সমর্পণ করলেন নিজ প্রজাদের, নিজ অধিকারভুক্ত প্রজাদের উপর প্রকাশ করলেন তাঁর ক্রোধ।
{78:63} অগ্নি গ্রাস করল তাদের যুবকদের তাদের কন্যাদের দিল না কেউ বরমাল্য।
{78:64} তাদের পুরোহিতেরা নিপাতিত হল খড়্গের আঘাতে, তাদের বিধবারা বিলাপ করার পেল না অবকাশ।
{78:65} অবশেষে যেন নিদ্রাভঙ্গে জাগ্রত হলেন প্রভু পরমেশ্বর, মহাতেজে বজ্রনির্ঘোষে দিলেন রণহুঙ্কার।
{78:66} পলায়মান শত্রুদের তিনি করলেন বিধ্বস্ত, চিরকালের জন্য তাদের করলেন অবনমিত।
{78:67} তিনি তুচ্ছ করলেন যোষেফ কুলকে, ইফ্রয়িম বংশকে করলেন উপেক্ষা।
{78:68} কিন্তু যিহুদাগোষ্ঠী পেল তাঁর অনুগ্রহ, তাঁর প্রিয় সিয়োন পর্বতকে করলেন আপন বাসভূমি। তিনি নির্মাণ করলেন সেখানে আপন মন্দির,
{78:69} যেন স্বর্গলোক তাঁর সুরম্য নিকেতন, পৃথিবীর মত চিরস্থায়ী সুদৃঢ় ভিত্তি যার।
{78:70} আপন দাস দাউদকে তিনি করলেন নির্বাচন নিয়ে এলেন তাঁকে চারণভূমি থেকে।
{78:71} মেষপালনের পরিবর্তে নিযুক্ত করলেন তাকে আপন প্রজা ইসরায়েলীদের পালনের জন্য।
{78:72} নিঃস্বার্থ ভালবাসায় দাউদ পালন করলেন তাদের, পরম নিষ্ঠায় নিপুণ হাতে করলেন তাদের পরিচালনা।
{i79:1} ভজন গীতি। আসফের সঙ্কলন।
{79:1} হে ঈশ্বর, শত্রুদল তোমার এলাকায় প্রবেশ করেছে, অশুচি করেছে তোমার পবিত্র মন্দির, জেরুশালেমকে পরিণত করেছে ধ্বংসস্তূপে।
{79:2} তোমার সেবকদের শব তারা খাদ্যরূপে দিয়েছে আকাশের পাখিদের পৃথিবীর পশুপালকে দিয়েছ তোমার ভক্তদের দেহ।
{79:3} প্রবাহিত করেছে রক্তধারা জেরুশালেমের বুকে, মৃতদেহ সৎকারের জন্য অবশিষ্ট ছিল না কেউ।
{79:4} প্রতিবেশীদের কাছে আমরা আজ ঘৃণাস্পদ সকলের পরিহাস ও বিদ্রূপের পাত্র হয়েছি আমরা।
{79:5} হে প্রভু, আর কতকাল? তুমি কি নিরন্তর ক্রুদ্ধ হয়েই থাকবে? তোমার অন্তর্জ্বালা কি আগুনের মতই জ্বলতে থাকবে?
{79:6} যারা তোমায় জানে না যারা আরাধনা করে না তোমার, তাদের উপরই বর্ষণ কর তোমার রোষাগ্নি।
{79:7} কারণ তারাই যাকোবকে করেছে গ্রাস, ধ্বংস করেছে তার বসতি।
{79:8} করো না আরোপ আমাদের উপর পিতৃপুরুষের অপরাধ, ত্বরায় বর্ষিত হোক তোমার করুণাধারা আমাদের উপর, নিমজ্জিত আমরা আজ হতাশার অন্ধকারে।
{79:9} হে আমাদের পরিত্রাতা ঈশ্বর, তোমার নামের মহিমার জন্য সহায়তা কর আমাদের। তোমার নামের গুণে আমাদের উদ্ধার কর, মার্জনা কর আমাদের যত অপরাধ।
{79:10} শত্রুদল কেন বলবে, ‘কোথায় ওদের ঈশ্বর?’ তোমার সেবকদের রক্তপাতের প্রতিফল আমাদের সাক্ষাতেই লাভ করুক তারা।
{79:11} বন্দীদের আর্তনাদ পৌঁছাক তোমার কাছে আপন বাহুর মহাপরাক্রমে মৃত্যুপথযাত্রীদের বাঁচাও তুমি।
{79:12} হে প্রভু পরমেশ্বর আমাদের প্রতিবেশীরা যেভাবে বিদ্রূপ করেছে তোমায় তার সাতগুণ বিদ্রূপে জর্জরিত কর তাদের।
{79:13} তাহলে আমরা, তোমার প্রজা ও তোমার চারণের মেষপাল চিরকাল তোমায় জানাব কৃতজ্ঞতা পুরুষানুক্রমে কীর্তন করব তোমার মহিমা।
{i80:1} জাতির হৃতগৌরব পুনরুদ্ধারের প্রার্থনা আসফের সাক্ষ্য গাথা
{80:1} হে ইসরায়েলের প্রতিপালক, মিনতি শোন, তুমিই চালনা কর যোষফকুলকে মেষপালের মত, করূববাহনে সমাসীন তুমি ভাস্বর হয়ে ওঠ।
{80:2} ইফ্রয়িম, বিন্যামীন ও মনঃশিকুলের সম্মুখে হে প্রভু পরমেশ্বর, জাগ্রত হও মহাপরাক্রমে, উদ্ধার কর আমাদের।
{80:3} হে ঈশ্বর, আমাদের পুনঃপ্রতিষ্ঠিত কর, প্রসন্ন হও আমাদের প্রতি, উদ্ধার পাব আমরা তোমার প্রসন্নতায়।
{80:4} হে সর্বাধিপতি প্রভু পরমেশ্বর, আর কতকাল তোমার প্রজাদের কাতর নিবেদন ক্রোধভরে করবে অগ্রাহ্য?
{80:5} তুমি দুঃখকষ্টকে করেছ তাদের খাদ্যস্বরূপ, অশ্রুজল করেছ তাদের পানীয়।
{80:6} তুমি প্রতিবেশীদের কাছে আমাদের করেছ উপহাসের পাত্র শত্রুরা আমাদের নিয়ে করে পরিহাস।
{80:7} হে সর্বাধিপতি প্রভু পরমেশ্বর, বন্দীত্ব মোচন করে উদ্ধার কর আমাদের, প্রসন্ন হও আমাদের প্রতি, উদ্ধার পাব আমরা তোমার প্রসন্নতায়।
{80:8} মিশর দেশ থেকে তুমি এনেছিলে একটি দ্রাক্ষালতা, রোপন করেছিলে তাকে অতি সযত্নে, অন্যান্য বৃক্ষলতা নির্মূল করে।
{80:9} তার জন্য তুমি ক্ষেত্র প্রস্তুত করলে, তার মূল প্রবেশ করল গভীরে, ছড়িয়ে পড়ল সারা দেশে।
{80:10} গিরিশ্রেণী ঢাকা পড়ল তার ছায়ায়, তার শাখাগুলি হল প্রকাণ্ড সীডার বৃক্ষের মত।
{80:11} আসমুদ্র বিস্তৃত হল তার শাখা, সুদূর নদী পর্যন্ত ছড়িয়ে পড়ল তার প্রশাখা।
{80:12} কিন্তু কেন তুমি ভেঙ্গে দিলে তার সুরক্ষিত বেষ্টনী? তার জন্য যারাই এ পথে যায় তারা ছিঁড়ে নেয় তার ফল।
{80:13} বন্য শুকরের পাল এসে ছিন্নভিন্ন করে দেয় তাকে, নিঃশেষে গ্রাস করে তাকে মাঠের পশুপাল।
{80:14} হে সর্বাধিপতি প্রভু পরমেশ্বর, ফিরে চাও, স্বর্গ থেকে চেয়ে দেখ আমাদের প্রতি, উদ্ধার কর তোমার প্রজাদের।
{80:15} তুমি আপন হাতে যাকে করেছ রোপণ, রক্ষা কর তাকে।
{80:16} শত্রুরা আগুন লাগিয়েছে সেই দ্রাক্ষাকুঞ্জে, ধ্বংস করেছে তাকে নির্মমভাবে। তোমার রোষাগ্নি নেমে আসুক ওদের উপর ধ্বংস হয়ে যাক ওরা।
{80:17} কিন্তু তোমার মনোনীত জন যাকে তুমি আপন উদ্দেশ্য সাধনে করেছ শক্তিমান তাকে তুমি পালন কর, রক্ষা কর তাকে।
{80:18} তোমায় পরিত্যাগ করে আমরা আর যাব না দূরে সরে, সঞ্জীবিত কর আমাদের নবজীবনের স্পন্দনে, আমরা গাইব তোমার বন্দনা গান।
{80:19} হে সর্বাধিপতি প্রভু পরমেশ্বর, আমাদের বন্দীত্ব মোচন কর, উদ্ধার কর আমাদের, প্রসন্ন হও আমাদের প্রতি উদ্ধার পাব আমরা তোমার প্রসন্নতায়।
{i81:1} জাতীয় উৎসব সঙ্গীত আসফের গীত
{81:1} আমাদের পরম আশ্রয় ঈশ্বরের উদ্দেশে জয়ধ্বনি কর, যাকোবের ঈশ্বরের উদ্দেশে কর আনন্দগান।
{81:2} সুরের লহরী তোল বীণার ঝঙ্কারে, বাঁশীর সুরে সুরে তোল মূর্ছনা।
{81:3} তোল তান খঞ্জনীর তালে তালে। বাজাও ভেরী অমারজনীর উৎসবে, পূর্ণিমার উৎসব দিনে বাজাও তুরী।
{81:4} কারণ এই-ই ইসরায়েলের বিধি, যাকোবের আরাধ্য ঈশ্বরের নির্দেশ।
{81:5} মিশর ছেড়ে চলে আসার সময় তিনি যোষেফকুলে প্রবর্তন করেছিলেন এই বিধি। অজানা এক কণ্ঠস্বর শুনেছি আমি:
{81:6} আমি তুলে নিলাম সমস্ত ভার তোমার স্কন্ধ থেকে, দিন মজুরের কঠোর পরিশ্রম থেকে নিষ্কৃতি দিলাম তোমায়।
{81:7} সঙ্কটের মাঝে তুমি আমায় ডাকলে, আর আমি তোমায় করলাম উদ্ধার, অন্তরাল থেকে সাড়া দিলাম তোমায় বজ্রের ধ্বনিতে, তোমায় পরীক্ষা করলাম আমি, মরিবার জলকুণ্ডের ধারে।
{81:8} হে আমার প্রজাবৃন্দ শোন, শোন আমার সাবধান বাণী হে ইসরায়েল, মন দাও আমার কথায়!
{81:9} তোমাদের মাঝে থাকবে না কোন অন্য দেবতা, তাদের কাছে তুমি করবে না প্রণিপাত।
{81:10} আমিই প্রভু পরমেশ্বর, তোমাদের আরাধ্য ঈশ্বর, আমিই তোমাদের মিশর থেকে এনেছি উদ্ধার করে। পক্ষীশাবকের মত বিস্তার কর তোমাদের মুখ আমি পূর্ণ করে দেব পক্ষীমাতার মত।
{81:11} কিন্তু আমার প্রজাবৃন্দ কর্ণপাত করল না আমার রবে ইসরায়েল চাইল না আমাকে।
{81:12} তাই তাদের কঠোর মনোভাবের কাছেই তাদের সমর্পণ করলাম আমি, চলতে দিলাম তাদের নিজের পথে।
{81:13} হায়, আমার প্রজারা যদি শুনত আমার কথা! যদি ইসরায়েল চলত আমার পথে!
{81:14} আমি অচিরে দমন করতাম তাদের শত্রুদের, পরাস্ত করতাম তাদের বিপক্ষদলকে নির্মম আঘাতে।
{81:15} প্রভুর বিদ্বেষীরা সভয়ে করবে তাঁর বশ্যতা স্বীকার তাদের দাসত্বের দণ্ড হত চিরস্থায়ী।
{81:16} কিন্তু আমি ইসরায়েলীদের আহারের জন্য দান করতাম সর্বোৎকৃষ্ট ফসল, তৃপ্ত করতাম তাদের পার্বত্য মধু পানে।
{i82:1} দুর্নীতিপরায়ণ বিচারকদের প্রতি অনুযোগ আসফের ভজন
{82:1} সর্বাধিপতি প্রভু পরমেশ্বর দণ্ডায়মান তাঁর দিব্যসভায়, দেবগণের মাঝেই বিচার নিষ্পন্ন করবেন তিনি।
{82:2} তোমরা আর কতকাল অন্যায় বিচার করবে? পক্ষপাতিত্ব করবে দুর্জনদের? সেলা
{82:3} দীনদরিদ্র ও পিতৃহীনদের সুবিচার কর নিপীড়িত ও দুঃস্থদের ন্যায্য অধিকার কর প্রতিষ্ঠা।
{82:4} আর্ত ও অসহায়দের উদ্ধার কর, দুর্জনদের কবল থেকে মুক্ত কর তাদের।
{82:5} ওরা কিছু জানে না, বোঝে না, অন্ধকারেই ওরা ঘুরে বেড়ায়, জগত সংসারের ভিত্তি উঠেছে কেঁপে।
{82:6} আমি বলছি, তােমরা সকলেই দেবতুল্য, সকলেই পরাৎপরের সন্তান।
{82:7} কিন্তু তা সত্ত্বেও মর্ত্যমানবের মতই তোমাদের মৃত্যু হবে, হে অভিজাতকুল! ঐ একইভাবে তোমাদেরও হবে পতন।
{82:8} হে ঈশ্বর, সমুত্থিত হও, বিচার কর পৃথিবীর, কারণ সকল জাতিই তোমার অধীন।
{i83:1} জাতির দুর্দিনে উদ্ধারের প্রার্থনা আসফের ভজন
{83:1} হে ঈশ্বর থেক না নীরব, মৌন অবলম্বন করো না, হয়ো না স্তব্ধ।
{83:2} চেয়ে দেখ, তোমার শত্রুরা করছে আস্ফালন, মাথা তুলে দাঁড়িয়েছে তোমার বিদ্বেষীরা।
{83:3} চক্রান্ত করছে তারা তোমার প্রজাদের বিরুদ্ধে, তোমার রক্ষণাধীন লোকদের বিরুদ্ধে মিলিত হয়ে করছে গোপন ষড়যন্ত্র।
{83:4} ওরা বলছে: চল, ওদের জাতিকে আমরা নিশ্চিহ্ন করে দিই, মুছে যাক ইসরায়েলের নাম চিরতরে।
{83:5} ওরা সকলে একত্র হয়ে ষড়যন্ত্র করছে তোমার বিরুদ্ধে তারা হয়েছে চুক্তিবদ্ধ।
{83:6} ইদোমী, ইশ্মায়েলী, মোয়াব ও হাগার-বংশধরদের সকল শিবির,
{83:7} গবাল, আম্মোন এবং অমালেক জাতির লোকেরা, সোর নিবাসীদের সঙ্গে ফিলিস্তিনীরা এবং
{83:8} আসিরিয়াও যোগদান করেছে ওদের দলে, লোটের বংশধরদের শক্তি বৃদ্ধি করেছে ওরা। সেলা
{83:9} মিদিয়নের প্রতি তুমি যা করেছিলে, হে ঈশ্বর, কিশোন নদীতীরে সিসেরা ও যাবীনের প্রতি যেমন করেছিলে,
{83:10} এদের প্রতিও তুমি তাই কর, এন্দোরে তারা বিধ্বস্ত হয়েছিল, জমির সারে পরিণত হয়েছিল তারা।
{83:11} এদের নেতৃবৃন্দের দশা ওরেব ও জেব-এর মত কর, এদের নায়কদের কর জেবাহ ও সালমুন্নার মত।
{83:12} যারা বলেছিল: ঈশ্বরের চারণভূমি আমরা দখল করে নেব।
{83:13} হে আমার ঈশ্বর তুমি এদের ঘূর্ণি বায়ুতাড়িত ধূলির মত কর, কর এদের ঝড়ের মুখে তুষের মত।
{83:14} অরণ্যকে যেভাবে গ্রাস করে দাবানল, অগ্নিশিখা যেভাবে লেহন করে পর্বতকে,
{83:15} তেমনি করে তোমার ঝঞ্ঝায় এদের বিতাড়িত কর, এদের সন্ত্রস্ত কর তোমার প্রচণ্ড ঘূর্ণি বাত্যায়।
{83:16} লজ্জায় আচ্ছন্ন কর এদের মুখ, যেন এরা অন্বেষণ করে তোমায় হে প্রভু পরমেশ্বর।
{83:17} লজ্জা ও আতঙ্কে ওরা হোক বিহ্বল, হোক বিধ্বস্ত চরম অপমানে।
{83:18} জানুক বিশ্বচরাচর, তুমিই সেই প্রভু পরমেশ্বর, একমাত্র তুমিই পরাৎপর এ বিশ্বসংসারে।
{i84:1} ঈশ্বরের আবাসে বসবাসের জন্য ব্যাকুলতা কোরহের সন্তানদের গীত
{84:1} হে সর্বাধিপতি প্রভু পরমেশ্বর, কত মনোরম তোমার আবাস।
{84:2} প্রভুর প্রাঙ্গণ দর্শনের জন্য লালায়িত আমার প্রাণ, তাঁর আবাসে বসবাসের জন্য হৃদয় আমার ব্যাকুল। জীবন্ময় ঈশ্বরের উদ্দেশে আনন্দগানে মুখর আমার দেহমন।
{84:3} হে সর্বাধিপতি প্রভু পরমেশ্বর, আমার রাজা, হে আমার আরাধ্য ঈশ্বর, তোমার বেদীমূলে চড়াই পাখির জন্যও আছে আশ্রয়, খন্জনা তার শাবকদের জন্য খুঁজে পায় নীড়।
{84:4} ধন্য তারা যার বাস করে তোমার নিকেতনে, তারা সতত করে তোমার প্রশংসা গান। সেলা
{84:5} তুমি যাদের শক্তির উৎস, সিয়োনের পথে যাদের মনোরথ ধাবমান, তারাই ধন্য।
{84:6} শুষ্ক জলহীন বাখা যখন পার হয় তারা সেখানে উৎসারিত হয় ঝরণাধারা তাদের পরশ লাভে, প্রথম বর্ষার ধারা বর্ষণে আপ্লুত করে তাকে নানা আশিসে।
{84:7} উত্তরোত্তর তাদের হয় বলবৃদ্ধি, সিয়োনে তারা পায় পরমেশ্বরের দর্শন।
{84:8} হে প্রভু, সর্বাধিপতি প্রভু পরমেশ্বর, আমার নিবেদন শোন, কর্ণপাত কর হে যাকোবের আরাধ্য ঈশ্বর। সেলা
{84:9} হে ঈশ্বর, দৃষ্টিপাত কর আমাদের ঢালস্বরূপ রাজার প্রতি, যাঁকে তুমি অভিষিক্ত করেছ, কৃপা কর তাঁকে।
{84:10} অন্যত্র সহস্রদিন বাস করার চেয়ে তোমার প্রাঙ্গণে একদিন বসতি করা শ্রেয়। আমি বরং আমার আরাধ্য ঈশ্বরের গৃহদ্বারে প্রতীক্ষায় বসে থাকব, তবু করব না বাস দুর্জনের আবাসে।
{84:11} প্রভু পরমেশ্বরই আমাদের রক্ষক ও সহায়, আমাদের মহান রাজা, তিনি আমাদের উপর বর্ষণ করেন করুণা, ভূষিত করেন সম্মানে। যারা ন্যায়ের পথে চলে, তারা কখনও হয় না বঞ্চিত তাঁর কল্যাণ ও আশিস লাভে।
{84:12} হে সর্বাধিপতি প্রভু পরমেশ্বর, যারা সতত নির্ভর করে তোমার উপর, নিবিড় প্রশান্তি বিরাজ করে তাদের হৃদয়ে।
{i85:1} জাতির কল্যাণ কামনায় প্রার্থনা কোরহের সন্তানদের গীত
{85:1} হে প্রভু পরমেশ্বর, তুমি প্রসন্ন ছিলে তোমার এ দেশের প্রতি, যাকোবের বন্দিত্ব মোচন করে তুমি তাকে ফিরিয়ে এনেছিলে।
{85:2} তুমি ক্ষমা করেছিলে নিজ প্রজাদের অপরাধ, তাদের সকল পাপ মোচন করেছিলে তুমি। সেলা
{85:3} তুমি সংবরণ করেছিলে তোমার ক্রোধ, করেছিলে প্রশমিত আপন কোপানল।
{85:4} হে আমাদের ত্রাণেশ্বর, আবার ঘুচাও আমাদের বন্দিদশা। আমাদের প্রতি নিবৃত্ত কর তোমার ক্রোধ।
{85:5} তুমি কি চিরকাল ক্রুদ্ধ থাকবে আমাদের উপর? তোমার কোপ কি সঞ্চারিত হবে যুগযুগান্ত ধরে?
{85:6} আবার সঞ্জীবিত কর আমাদের, আমরা তোমার প্রজাবৃন্দ, উল্লসিত হব তোমারই আনন্দে।
{85:7} হে প্রভু, দাও আমাদের অসীম প্রেমের পরিচয়, দাও আমাদের তোমার পরিত্রাণ।
{85:8} আমি শুনব আমার আরাধ্য ঈশ্বর প্রভু পরমেশ্বরের বাণী, তিনি দান করেছেন শান্তির প্রতিশ্রুতি তাঁর প্রজাবৃন্দের কাছে, কিন্তু তারা যেন আর ফিরে না যায় ভ্রান্ত পথে।
{85:9} যারা তাঁকে সম্ভ্রম করে, আসন্ন তাদের সুনিশ্চিত পরিত্রাণ, যেন হয় তাঁর মহিমার অধিষ্ঠান আমাদের দেশে।
{85:10} অবিচল প্রেম ও সত্যের মিলন ঘটল, ন্যায়পরতা ও শান্তি করল পরস্পর চুম্বন।
{85:11} মর্ত্যভূমিতে সত্য হবে অঙ্কুরিত, স্বর্গ থেকে ন্যায়পরতা করবে দৃষ্টিপাত।
{85:12} প্রভু পরমেশ্বর আমাদের দান করবেন সমৃদ্ধি, আমাদের দেশ হবে শস্যসমৃদ্ধ।
{85:13} ন্যায় পরায়ণতা তাঁর অগ্রগামী হয়ে রচনা করবে তাঁর চলার পথ।
{i86:1} সাহায্যের জন্য প্রার্থনা দাউদের ভজন
{86:1} হে প্রভু পরমেশ্বর, আমার প্রার্থনা শ্রবণ কর, উত্তর দাও আমায়, বড় দুঃখী আমি, নিতান্ত দীনহীন।
{86:2} আমি তোমার একান্ত অনুগত, রক্ষা কর আমায় মৃত্যুর কবল থেকে, হে আমার আরাধ্য ঈশ্বর, তোমারই উপর আমার পূর্ণ আস্থা তোমার এই ভক্তকে উদ্ধার কর।
{86:3} প্রতি নিয়তই আমি তোমাকে ডাকি, হে প্রভু পরমেশ্বর, আমার প্রতি কৃপা কর।
{86:4} আনন্দে পূর্ণ কর তোমার এ ভক্তের প্রাণ, হে প্রভু পরমেশ্বর, তোমারই কাছে নিবেদিত আমার এ জীবন।
{86:5} হে প্রভু, তুমি মঙ্গলময় ও ক্ষমাশীল যারা তোমাকে ডাকে, তাদের প্রতি অবিচল তামার অনন্ত প্রেম।
{86:6} হে প্রভু, কর্ণপাত কর আমার প্রার্থনায়, শ্রবণ কর আমার বিনতির ক্রন্দন।
{86:7} সঙ্কটের দিনে আমি তোমায় ডাকি, জানি, তুমি সাড়া দেবে আমার ডাকে।
{86:8} হে প্রভু পরমেশ্বর, দেবগণের মধ্যে তোমার সমকক্ষ কেউ নেই, অতুলনীয় তোমার মহান কীর্তিরাজি।
{86:9} হে প্রভু, তোমার সৃষ্ট সর্বজাতি তোমার সম্মুখে এসে করবে প্রণিপাত হবে মুখর তোমার গৌরব গানে।
{86:10} তুমি মহান হে প্রভু পরমেশ্বর, পরমাশ্চর্য তোমার কীর্তি, তুমিই একমাত্র ঈশ্বর।
{86:11} হে প্রভু পরমেশ্বর, আমাকে চেনাও তোমার পথ, আমি চলব তোমার সত্যের পথে, তোমার প্রতি সম্ভ্রমে কর একাগ্র চিত্ত আমার।
{86:12} হে আমার আরাধ্য ঈশ্বর, প্রভু পরমেশ্বর, আমার অন্তরের অন্তঃস্থলে উচ্চারিত হবে তোমার স্তব, চিরকাল আমি করব তোমার মহিমা কীর্তন।
{86:13} কত না অপার তোমার করুণা আমার প্রতি মৃত্যুলোক থেকে তুমি উদ্ধার করেছ আমার প্রাণ।
{86:14} হে ঈশ্বর, উদ্ধত অত্যাচারীরা আমার বিরুদ্ধে দাঁড়িয়েছে, হিংস্র লোকেরা আমার প্রাণনাশের চেষ্টায় রত, তোমাকে তারা করেছে উপেক্ষা।
{86:15} কিন্তু হে প্রভু পরমেশ্বর, তুমি করুণাময়, পরম স্নেহপরায়ণ, ক্রোধে তুমি ধীর, দয়াতে মহান, সত্যে অবিচল।
{86:16} ফিরে চাও আমার দিকে, দয়া কর আমায়, বলীয়ান কর তোমার বলে, কর উদ্ধার, তোমারই সেবায় সদারত আমি আমার জননীর মত।
{86:17} প্রকাশ কর আমার প্রতি, তোমার স্নেহের অপার নিদর্শন, স্তম্ভিত হোক আমার বৈরীদল। হে প্রভু পরমেশ্বর, তুমিই আমার পরম সহায়, তুমিই আমার সান্ত্বনা।
{i87:1} সর্বজাতির জননী সিয়োন নগরী ভজন গীতি
{87:1} পবিত্র পর্বতে প্রভু পরমেশ্বর, প্রতিষ্ঠা করেছেন তাঁর নগরী।
{87:2} যাকোবকুলের সমস্ত বসতি অপেক্ষা সিয়োনের তোরণদ্বারগুলি তাঁর একান্ত প্রিয়,
{87:3} হে ঈশ্বরের প্রিয় নগরী, স্বয়ং ঈশ্বর বলেন তোমার গৌরবের কথা। সেলা
{87:4} আমাকে স্বীকার করে যে জাতিবৃন্দ, তাদের তালিকায় আমি যুক্ত করব মিশর ও ব্যাবিলনের নাম দেখ, ফিলিস্তিয়া, টায়ার ও সুদানের ভক্তজনেরাও হবে সিয়োনের সন্তান।
{87:5} সিয়োন সম্পর্কে লোকে বলবে: সর্ব জাতিই পরিগণিত হবে সিয়োনের সন্তানরূপে, পরাৎপর স্বয়ং একে দৃঢ়রূপে করবেন প্রতিষ্ঠিত।
{87:6} জাতিবৃন্দের তালিকা রচনার সময় প্রভু লিপিবদ্ধ করেনঃ এরা প্রত্যেকেই সিয়োনের সন্তান।
{87:7} তারা সকলে নৃত্যের তালে গানের সুরে কণ্ঠ মিলিয়ে বলবে: তুমিই আমাদের সকল প্রেরণার উৎস!
{i88:1} নিঃসঙ্গ ভক্তের ক্রন্দন কোরহ বংশের ভজনগীতি এষ্রা নিবাসী হেমানের ভজন
{88:1} হে প্রভু পরমেশ্বর, আমার পরিত্রাতা, আমার আরাধ্য ঈশ্বর, আমি সারাদিন তোমায় ডাকি, রাত্রিকালে তোমার কাছে ভেঙ্গে পড়ি কান্নায়।
{88:2} বিনতি আমার উপনীত হোক তোমার সাক্ষাতে, আমার আর্তনাদে কর কর্ণপাত।
{88:3} দুঃখ-যন্ত্রণায় বিপর্যস্ত আমার জীবন, আমি এসে দাঁড়িয়েছি যেন মৃত্যুর দ্বারপ্রান্তে।
{88:4} রসাতলের যাত্রী যারা, তাদেরই মধ্যে পরিগণিত হয়েছি আমি। আজ আমি শক্তিহীন অসহায় মানুষের মত।
{88:5} পরিত্যক্ত মৃতদের মতই আমি একজন যেন কবরে শায়িত নিহত জন। যাদের তুমি আর কর না স্মরণ বিচ্ছিন্ন তারা আজ তোমার সান্নিধ্য থেকে।
{88:6} তুমিই আমাকে নিক্ষেপ করেছ মৃত্যুর গহ্বরে, সীমাহীন অন্ধকারের গভীর অতলে।
{88:7} তোমার ক্রোধের দুঃসহ ভারে ভারাক্রান্ত আমি, জর্জরিত আমি আঘাতে আঘাতে। সেলা
{88:8} আমার বন্ধুদের কাছ থেকে তুমি বিচ্ছিন্ন করেছ আমায়, করেছ ঘৃণাস্পদ তাদের কাছে, আমি অবরুদ্ধ, নেই কোন মুক্তির পথ।
{88:9} দুঃখে আমার দৃষ্টি হয়েছে ক্ষীণ, প্রতিদিন আমি তোমাকে ডাকি, হে প্রভু পরমেশ্বর, তোমারই দিকে প্রসারিত করি হাত নিয়ত প্রার্থনায়।
{88:10} তুমি কি অলৌকিক কার্য সাধন কর মৃতদের জন্য? ছায়ামূর্তিরা কি উত্থিত হয়ে করবে তোমার স্তব? সেলা
{88:11} সমাধির মধ্যে কি তোমার করুণার কথা, বিনাশের দেশে কি তোমার সত্যনিষ্ঠার কথা প্রচারিত হবে?
{88:12} অন্ধকারে কি দেখা যায় তোমার অলৌকিক কীর্তি? বিস্মৃতির দেশে কি জানা যায় তোমার মহত্ত্বের কথা?
{88:13} হে প্রভু পরমেশ্বর, তোমারই কাছে সাহায্যের জন্য আমি আর্তি জানাই, প্রতি প্রভাতে জানাই বিনতি তোমার কাছে।
{88:14} হে প্রভু কেন তুমি আমাকে করেছ পরিত্যাগ? কেন হয়েছ বিমুখ আমার প্রতি?
{88:15} শৈশব থেকেই আমি দুঃখী, মৃতকল্প তোমার ভয়াবহ দণ্ডে আমি হয়েছি বিবশ।
{88:16} তোমার ক্রোধ বয়ে গেছে আমার উপর দিয়ে, তোমার ভয়াবহ আঘাতে আমি বিধ্বস্ত।
{88:17} সেই আঘাতের দারুণ প্লাবনে সারাদিন আমি পরিবেষ্টিত, চতুর্দিক থেকে তারা আমায় ঘিরে ধরেছে।
{88:18} আমার ঘনিষ্ঠ বন্ধুদেরও তুমি সরিয়ে নিয়েছ দূরে, অন্ধকারই আজ আমার একমাত্র সাথী।
{i89:1} জাতীয় সঙ্কটে ইসরায়েলের কাতর আবেদন এষ্রা নিবাসী এথান রচিত গীত ১ রাজা 4:31
{89:1} হে প্রভু পরমেশ্বর, আমি চিরকাল গাইব তোমার অবিচল প্রেমের মহিমা, আমি যুগে যুগে ঘোষণা করব ন্যায় ও সত্যের কথা।
{89:2} তোমার করুণা অনন্তকাল স্থায়ী চিরস্থায়ী আকাশের মত বিশ্বস্ততা তোমার।
{89:3} তুমি বলেছ, আমি আমার মনোনীতজনের সঙ্গে আবদ্ধ হয়েছি সন্ধির বন্ধনে, আমি আপন সেবক দাউদের কাছে করেছি শপথ।
{89:4} তোমার বংশকে আমি করব চিরস্থায়ী বংশপরম্পরায় প্রতিষ্ঠিত করব তোমার সিংহাসন।
{89:5} হে প্রভু পরমেশ্বর, আকাশমণ্ডল তোমার অলৌকিক কীর্তির প্রশস্তি করুক, পুণ্যাত্মাদের সমাবেশ মুখরিত হোক তোমার বিশ্বস্ততার প্রশংসাগানে।
{89:6} হে প্রভু পরমেশ্বর, ঊর্ধ্বলোকে দিব্যলোকবাসীদের মাঝে কে আছে তোমার তুল্য?
{89:7} ঈশ্বর পুণ্যবানদের সমাজে ভয় ও ভক্তির পাত্র তারা সকলে জানায় তোমায় শ্রদ্ধা ও সম্মান।
{89:8} হে সর্বাধিপতি প্রভু পরমেশ্বর, তোমার তুল্য পরাক্রমী আর কে আছে, তোমার ন্যায় ও সত্য শোভিত তোমায় ঘিরে।
{89:9} সমুদ্রের গর্জনকে তুমিই শাসন করে থাক, তুমিই কর প্রশমিত তার উত্তাল তরঙ্গমালা।
{89:10} তুমিই সমুদ্রদানব রাহাবকে চূর্ণবিচূর্ণ করেছ, ধ্বংস করেছ তাকে, ছিন্নভিন্ন করেছ শত্রুদেরমহাপরাক্রান্ত বাহুবলে।
{89:11} আকাশমণ্ডল তোমার, এ পৃথিবীও তোমার, এ জগত ও তার মাঝে যা কিছু আছে, সব তোমারই রচনা।
{89:12} পৃথিবীর উত্তর ও দক্ষিণ প্রান্ত তোমারই নামে করে জয়ধ্বনি।
{89:13} পরাক্রান্ত তোমার বাহু, অমিত শক্তিধর সমুন্নত তোমার দক্ষিণ হস্ত।
{89:14} ধর্মশীলতা ও ন্যায়বিচার তোমার সিংহাসনের ভিত্তি অবিচল প্রেম ও বিশ্বস্ততা প্রকাশমান তোমার সকল কর্মে।
{89:15} ধন্য সেই প্রজাবৃন্দ, যারা মুখর তোমার প্রশংসা গানে, হে প্রভু পরমেশ্বর, তোমার শ্রীমুখের দীপ্তি তাদের রয়েছে ঘিরে।
{89:16} সারাদিন তারা আনন্দ করে তোমার নামে, তোমারই পুণ্যের আশ্রয়ে তারা হয় উন্নত।
{89:17} তুমিই তাদের শক্তি, তোমাতেই তাদের গৌরব, তোমার অনুগ্রহেই তারা উন্নত শির।
{89:18} হে প্রভু পরমেশ্বর, তুমিই আমাদের ঢাল ইসরায়েলের আরাধ্য পবিত্র ঈশ্বর তুমি, তুমি আমাদের রাজা।
{i89:19} দাউদের কাছে ঈশ্বরের প্রতিশ্রুতি
{89:19} একদা তুমি দিব্যদর্শনে তোমার ভক্তকে বলেছিলে: তোমাদের সহায়তার জন্য এক বীরপুরুষকে আমি ভূষিত করেছি রাজমুকুটে, আমার প্রজাদের মধ্যে থেকে করেছি উন্নত এক তরুণকে।
{89:20} আমি মনোনীত করেছি আমার সেবক দাউদকে, পবিত্র তৈলে তাকে আমি করেছি অভিষিক্ত।
{89:21} আমার বাহু হবে তার সুদৃঢ় সহায়, আমার শক্তিতে সে হবে বলবান।
{89:22} প্রতারিত হবে না সে শত্রুর ছলনায়, দুষ্টের কাছে হবে না সে অবনত।
{89:23} আমি তারই সম্মুখে চূর্ণ করব তার বিপক্ষদের, যারা তাকে বিদ্বেষ করে তাদের করব নির্মম আঘাত।
{89:24} আমার অবিচল প্রেম ও অপার করুণা হবে তার চিরসাথী, আমার নামের মহিমায় উন্নত হবে তার শির।
{89:25} আমি প্রতিষ্ঠা করব তার কর্তৃত্ব সমুদ্রের উপর, নদীসমূহের উপর বিস্তারিত হবে তার আধিপত্য।
{89:26} আমাকে উদ্দেশ করে সে বলবে, তুমিই আমার পিতা, আমার ঈশ্বর, আমার ত্রাণশৈল।
{89:27} আমিও তাকে দান করব আমার জ্যেষ্ঠ সন্তানের মর্যাদা ও অধিকার, পৃথিবীর রাজাদের মধ্যে আমি তাকে করব সর্বাপেক্ষা উন্নত।
{89:28} আমার অবিচল প্রেম তার জন্য চিরকাল থাকবে সংরক্ষিত তার সঙ্গে আমার সন্ধিচুক্তি চিরস্থায়ী।
{89:29} আমি তার বংশকে করব চিরস্থায়ী, আকাশমণ্ডল যতদিন থাকবে ততদিন স্থায়ী হবে তার সিংহাসন।
{89:30} তার সন্তানেরা যদি বর্জন করে আমার বিধান, আমার অনুশাসন অনুযায়ী যদি না চলে,
{89:31} যদি লঙ্ঘন করে আমার শাসন বিধি, এবং নির্দেশ পালন না করে,
{89:32} তবে তাদের অপরাধের জন্য দণ্ডের প্রহারে জর্জরিত করব, অধর্মাচরণের জন্য তাদের করব কশাঘাত।
{89:33} কিন্তু দাউদের প্রতি আমার অবিচল প্রেমআমি করব না অপসারণ কিম্বা ভঙ্গ করব না আমার প্রতিশ্রুতি।
{89:34} তার সঙ্গে স্থাপিত আমার সন্ধিচুক্তি থেকে আমি হব না বিচ্যুত, কিম্বা আমার অঙ্গীকারের হবে না অন্যথা।
{89:35} আমি আমার পবিত্রতায় দাউদের কাছে একবারই শপথ করেছি, এ শপথ চিরকালের, কখনও হবে না তার ব্যতিক্রম।
{89:36} তার বংশ হবে চিরস্থায়ী, সূর্যের মত স্থিতিশীল করব তার সিংহাসন।
{89:37} চন্দ্রের মত এই সিংহাসন হবেচিরতরে প্রতিষ্ঠিত, আর আকাশের বুকে প্রতিষ্ঠিত এই সাক্ষীহবে বিশ্বাসযোগ্য। সেলা
{i89:38} রাজার পরাজয়ে বিলাপ
{89:38} কিন্তু তুমি আজ তোমারঅভিষিক্তের প্রতি ক্রুদ্ধ, তুমি পরিত্যাগ করেছ তাকে, করেছ অবজ্ঞা।
{89:39} তুমি তোমার দাসের সঙ্গে স্থাপিত সন্ধিচুক্তি করেছ অস্বীকার, তার মুকুট ভূলণ্ঠিত করে করেছ মলিন।
{89:40} তার নগর প্রাকার তুমি ভগ্ন করেছ, বিধ্বস্ত করেছ তার দুর্গসমূহ।
{89:41} পথচারীরা সকলেই লুণ্ঠন করে তাকে, প্রতিবেশীদের কাছে সে হয়েছে হাস্যাস্পদ।
{89:42} তুমি শক্তিবৃদ্ধি করেছ তার বিপক্ষদের, তার শত্রুদের তুমি করেছ উৎফুল্ল।
{89:43} তুমি ব্যর্থ করেছ তার তরবারির আঘাত, সংগ্রামে তাকে রাখনি অটল।
{89:44} তুমি তার রাজদণ্ড কেড়ে নিয়েছ নিক্ষেপ করেছ তার সিংহাসন ভূমিতলে।
{89:45} তুমি অকালে তার বার্ধক্য এনে দিয়েছ, জর্জরিত করেছ তাকে লজ্জায়, অপমানে। সেলা
{i89:46} মুক্তিলাভের জন্য প্রার্থনা
{89:46} হে প্রভু পরমেশ্বর আর কত কাল তুমি নিজেকে রাখবে প্রচ্ছন্ন? কত কাল আর জ্বলবে তোমার রোষানল?
{89:47} স্মরণ কর, কত ক্ষণস্থায়ী আমার এ জীবন, কত অসার তোমার সৃষ্ট এই মানবকুল।
{89:48} কে আছে এমন জন মৃত্যুদর্শন না করে যে জীবিত থাকতে পারে? কে পারের মৃত্যুলোক থেকে নিজেকে উদ্ধার করতে? সেলা
{89:49} হে প্রভু পরমেশ্বর, কোথায় তোমার অতীতের সেই অবিচল প্রেম? আপন সত্যনিষ্ঠায় যার প্রতিশ্রুতি তুমি দিয়েছিলে দাউদকে?
{89:50} স্মরণ কর তোমার সেবকের অবমাননা হে প্রভু পরমেশ্বর, অন্তরে আমি বহন করে চলেছি জাতিবৃন্দের অবমাননার দুর্বিষহ ভার।
{89:51} তোমার শত্রুরা অভিষিক্ত রাজাকে বিদ্রূপ করে হে প্রভু পরমেশ্বর। উপহাস করে তাকে প্রতি পদক্ষেপে।
{89:52} চিরধন্য তুমি হে প্রভু পরমেশ্বর! আমেন, আমেন।
{i90:1} চতুর্থ খণ্ড ( গীত 90—106 ) ঈশ্বর মনোনীত ব্যক্তি মোশির স্তোত্র।
{90:1} হে প্রভু পরমেশ্বর, বংশানুক্রমে তুমিই আমাদের আশ্রয়।
{90:2} তোমার এ বিশ্বজগত সৃজনের আগে, পর্বত সমূহেরও সৃষ্টির আগে, অনাদিকাল থেকে আনন্তকাল অবধি তুমিই ঈশ্বর।
{90:3} তুমিই মানুষকে পুনরায় ধূলায় পরিণত কর, তাদের তুমি বল: হে মানকুল, তোমরা আবার ধূলায় ফিরে যাও।
{90:4} তোমার দৃষ্টিতে অতিক্রান্ত সহস্র বর্ষ যেন বিগত একটি দিন, যেন রাত্রির এক প্রহর মাত্র।
{90:5} তুমি বন্যার মত ভাসিয়ে নিয়ে যাও আমাদের, স্বপ্নের মতই ক্ষণস্থায়ী আমাদের জীবন। এ জীবন যেন প্রভাতের নবীন তৃণ,
{90:6} যে তৃণ বেড়ে ওঠে, ফুল ফোটায়, তারপর শুকিয়ে যায়, ঝরে যায় সন্ধ্যায়।
{90:7} তোমার ক্রোধ আমাদের নিঃশেষে গ্রাস করে, তোমার রোষে আমরা হই বিহ্বল।
{90:8} তুমি আমাদের সমস্ত অপরাধ মেলে রেখেছ তোমার সম্মুখে। আমাদের সমস্ত গুপ্ত পাপ উদ্ঘাটিত তোমার শ্রীমুখের জ্যোতিতে।
{90:9} তোমার ক্রোধের মাঝে কেটে যায় আমাদের দিন নিঃশ্বাসের মতই নিঃশেষিত হয় আমাদের আয়ু।
{90:10} আমাদের আয়ু সত্তর বৎসর মাত্র, সবল হলে আশী বৎসরও হতে পারে, কিন্তু সারা জীবন জুড়ে শুধু দুঃখ আর কষ্ট। বড় দ্রুত কেটে যায় বছরগুলি, আমরাও হয়ে যাই নিঃশেষ।
{90:11} তোমার ক্রোধের বিক্রম কে বুঝতে পারে? কে হৃদয়ঙ্গম করতে পারে তোমার রোষের ভয়াবহতা?
{90:12} তাই আমাদের আয়ুর স্বল্পতা স্মরণে রাখতে আমাদের শিক্ষা দাও যেন পূর্ণ হয় আমাদের চিত্ত তোমার প্রজ্ঞায়।
{90:13} হে প্রভু পরমেশ্বর, আর কতকাল জ্বলবে তোমায় রোষানল? সদয় হও তোমার সেবকদের প্রতি।
{90:14} তোমার অবিচল প্রেমে আমাদের পূর্ণ কর প্রতি প্রত্যুষে, যেন আনন্দে মুখর হই সারাটি জীবন মুখরিত হই তোমারই বন্দনাগানে।
{90:15} যতদিন তুমি আমাদের কষ্ট দিয়েছ, যতদিন আমরা ভোগ করেছি দুর্দশা ততদিন আমাদের উপভোগ করতে দাও আনন্দ।
{90:16} তোমার সেবকদের কাছে প্রকাশ কর তোমার মহান কর্ম আমাদের সন্তানদের কাছে ব্যক্ত হোক তোমার অপার মহিমা।
{90:17} আমাদের আরাধ্য ঈশ্বর প্রভু পরমেশ্বরের প্রসন্নতা বিরাজ করুক আমাদের উপর। তুমি সফলতা দাও আমাদের সকল কাজে, সার্থক কর আমাদের সকল প্রয়াস।
{i91:1} ঈশ্বর আমাদের পরিত্রাণ
{91:1} গীতিকার: পরাৎপরের আশ্রয়ে যে বাস করে, সর্বশক্তিমানের ছায়ায় যার নিত্য বসতি,
{91:2} সে প্রভু পরমেশ্বরকে বলে: তুমিই আমার আশ্রয়, আমার দুর্গ, আমার ঈশ্বর, যাঁর উপর আমি করি নির্ভর।
{91:3} তিনিই তোমাকে রক্ষা করবেন ব্যাধের ফাঁদ থেকে, রক্ষা করবেন তোমাকে ভয়ঙ্কর মহামারী থেকে।
{91:4} তিনি নিজ পক্ষছায়ায় তোমাকে আবৃত করবেন, তাঁর পক্ষের নীচে তুমি পাবে আশ্রয়, তাঁর সত্য তোমার ঢাল ও চর্মফলক স্বরূপ।
{91:5} তুমি ভীত হবে না রাত্রির বিভীষিকায়, কিম্বা দিবালোকে নিক্ষিপ্ত তীরে।
{91:6} তিমির বিহারী মারী কিম্বা মধ্যাহ্নের সর্বগ্রাসী মহামারীর মাঝেও ভীত হবে না তুমি।
{91:7} তোমার পাশে নিপাতিত হবে সহস্র জন, নিপাতিত হবে দশ সহস্র জন তোমার চতুর্দিকে, কিন্তু কোন বিপদ স্পর্শ করবে না তোমাকে, কোন ক্ষতি হবে না তোমার।
{91:8} তুমি শুধু চোখ মেলে দেখবে, প্রত্যক্ষ করবে দুর্জনদের প্রতিবিধান।
{91:9} হে প্রভু পরমেশ্বর তুমিই আমার আশ্রয়। যেহেতু তুমি পরাৎপরের নিয়েছ শরণ,
{91:10} তাই কোন বিপদ ঘটবে না তোমার, কোন উপদ্রব আসবে না তোমার শিবিরে।
{91:11} তিনি তাঁর দূতবাহিনীকে তোমার বিষয়ে নির্দেশ দেবেন, তাঁরা তোমাকে রক্ষা করবেন সর্বতোভাবে।
{91:12} তাঁরা দুহাতে তোমাকে তুলে নেবেন পাথরের আঘাত লাগবে না তোমার চরণে।
{91:13} সিংহ ও বিষধর সর্পের উপর দিয়ে তুমি গমন করবে, তরুণ কেশরী ও ভুজঙ্গকে তুমি পদতলে করবে দলিত।
{91:14} সে আমার প্রতি আসক্ত, তাই আমি তাকে উদ্ধার করব। নিরাপদে রাখব তাকে কারণ সে জানে আমার পরিচয়।
{91:15} সে আমাকে ডাকলে আমি সাড়া দেব, সঙ্কটে আমি থাকব সাথে, আমি তাকে উদ্ধার করব, করব গৌরবান্বিত।
{91:16} আমি পরিতৃপ্ত করব তাকে দীর্ঘায়ু দিয়ে, দেখাব তাকে আমার পরিত্রাণ।
{i92:1} ঈশ্বরের স্তবগান ভজনগীতি
{92:1} হে প্রভু পরমেশ্বর, তোমার কাছে কৃতজ্ঞতা নিবেদন করা ভাল, তুমি হে পরাৎপর, তোমারই স্তবগান করা শ্রেয়।
{92:2} প্রতি প্রভাতে তোমার অবিচল প্রেমের কথা, ও নিশীথে তোমার সত্যময়তার কথা ঘোষণা করা ভাল।
{92:3} বীণা ও বাঁশীর সুরে সুরে তার যন্ত্রের ঝঙ্কারে হোক এ ঘোষণা।
{92:4} তোমার মহান কর্ম হে প্রভু পরমেশ্বর আনন্দে পূর্ণ করে আমার হৃদয়, কী মহান কীর্তি তোমার আমি গাইব তোমার জয়গান।
{92:5} হে প্রভু পরমেশ্বর তোমার কীর্তি কত মহৎ, কত গভীর তোমার পরিকল্পনা।
{92:6} কপটাচারীরা জানে না এ কথা, নির্বোধও বোঝে না যে,
{92:7} চিরতরে বিনষ্ট হওয়ার জন্যই দুষ্টেরা বেড়ে ওঠে তৃণদলের মত, অধর্মচারীরা হয় সমৃদ্ধিশালী।
{92:8} কিন্তু হে প্রভু পরমেশ্বর, তুমি শাশ্বত, সার্বভৌম ঈশ্বর!
{92:9} তোমার শত্রুরা হে প্রভু পরমেশ্বর, তোমার শত্রুরা হবে বিনষ্ট, অধর্মাচারীরা হবে বিক্ষিপ্ত।
{92:10} কিন্তু তুমি উন্নত করেছ আমার শির বন্যবৃষের শৃঙ্গের মত, নূতন তৈলে অভিষিক্ত হয়েছি আমি।
{92:11} আমি স্বচক্ষে নিরীক্ষণ করেছি আমার শত্রুদের পতন, স্বকর্ণে শুনেছি আমার বিরোধী দুরাচারদের দুর্দশার কথা।
{92:12} ধার্মিক ব্যক্তি সমৃদ্ধ হবে তালবৃক্ষের মত, লেবাননের সীডার বৃক্ষের মত সে হবে উন্নত শির!
{92:13} প্রভুর নিকেতনে রোপিত বৃক্ষের মত তারা, ঈশ্বরের প্রাঙ্গনে তারা করবে সমৃদ্ধিলাভ।
{92:14} পরিণত বয়সেও তারা হবে ফলবান, সর্বদাই থাকবে সতেজ ও সরস।
{92:15} এই ভাবেই প্রকাশিত হবে যে, প্রভু পরমেশ্বর ন্যায়পরায়ণ, তিনিই আমার আশ্রয়গিরি, তাঁর মধ্যে নেই কোন অধর্ম।
{i93:1} রাজাধিরাজ প্রভু পরমেশ্বর
{93:1} প্রভু পরমেশ্বরই রাজাধিরাজ, মহিমায় বিভূষিত তিনি, সুশোভিত তিনি গৌরব ও পরাক্রমে, এ জগতও প্রতিষ্ঠিত সুদৃঢ় ভিত্তিতে,
{93:2} এই ভিত্তি চির অটল। সৃষ্টির আদি থেকেই সুপ্রতিষ্ঠিত তোমার সিংহাসন, অনাদিকাল থেকেই বিরাজিত তুমি।
{93:3} হে প্রভু, সমুদ্র স্ফীত হয়ে উঠেছে, কলনাদে মুখর আজ সাগর বক্ষ সগর্জনে সমুত্থিত জলধি তরঙ্গ।
{93:4} সুবিশাল জলরাশির গর্জনের চেয়ে, সমুদ্রের প্রবল তরঙ্গমালার চেয়েও ঊর্ধ্বে প্রতিষ্ঠিত প্রভু পরমেশ্বর অধিক শক্তিমান।
{93:5} শাশ্বত তোমার সকল অনুশাসন হে প্রভু পরমেশ্বর, পবিত্রতা তোমার ভবনের শোভা, যুগে যুগে চিরকাল।
{i94:1} ন্যায় বিচারক ঈশ্বর
{94:1} হে প্রভু, ঈশ্বর তুমি, প্রকাশ কর তোমার রোষ।
{94:2} সমুত্থিত হও, হে পৃথিবীর বিচারপতি, অহঙ্কারীদের অপকর্মের সমুচিত দণ্ড দাও।
{94:3} দুষ্টেরা আর কতকাল উল্লাস করবে? আর কতকাল হে প্রভু পরমেশ্বর?
{94:4} দুরাচারীরা আর কতকাল দম্ভ করবে? আর কতকাল তাদের মুখ থেকে নির্গত হবে উদ্ধত বাক্যরাশি?
{94:5} হে প্রভু পরমেশ্বর, তোমার প্রজাদের চূর্ণ করছে তারা, তোমার আপনজনদের করছে দমন পীড়ন।
{94:6} বিধবা ও প্রবাসীদের বধ করছে তারা, অনাথ শিশুদের করছে হত্যা।
{94:7} তারা বলছে, প্রভু পরমেশ্বর আমাদের দিকে দৃষ্টি দেন না, বিবেচনা করেন না আমাদের কথা।
{94:8} বোঝবার চেষ্টা কর হে মূর্খের দল, কবে তোমাদের বোধোদয় হবে?
{94:9} যিনি কর্ণ সৃষ্টি করেছেন, তিনি কি পান না শুনতে? যিনি গঠন করেছেন চক্ষু, দেখতে কি পান না তিনি?
{94:10} যিনি জাতিসমূহের শাসনকর্তা তিনি কি দণ্ড দেন না? তিনি মানুষকে করেন জ্ঞান দান, তিনি কি হতে পারেন জ্ঞানহীন?
{94:11} প্রভু মানুষের ভাবনা চিন্তা সবই জানেন, তিনি জানেন এ সবই ক্ষণস্থায়ী।
{94:12} হে প্রভু পরমেশ্বর, ধন্য সেই ব্যক্তি যাকে তুমি শাসন কর, যাকে শিখাও তোমার বিধান।
{94:13} যতদিন না খনন করা হয় গহ্বর দুর্জনদের জন্য ততদিন তুমি তাকে রক্ষা করে থাক সকল সঙ্কট থেকে
{94:14} প্রভু পরমেশ্বর বর্জন করবেন না তাঁর প্রজাবৃন্দকে। তাদের করবেন না পরিত্যাগ যাদের উপর তাঁর একান্ত অধিকার।
{94:15} ধর্মের পক্ষে পুনঃপ্রতিষ্ঠিত হবে ন্যায়বিচার, চিত্ত যাদের ন্যায়নিষ্ঠ, তারা সকলেই হবে ধর্মের অনুগামী।
{94:16} দুর্জনদের বিরুদ্ধে কে আমার পক্ষ অবলম্বন করে? কে-ই বা আমার পক্ষ হয়ে অধর্মাচারীদের বিরুদ্ধে দাঁড়ায়?
{94:17} যদি প্রভু পরমেশ্বর আমার সহায় না হতেন তাহলে অচিরেই স্তব্ধতার দেশে হত আমার বসতি।
{94:18} যখন আমার মনে হয়, এই বুঝি পদস্খলন হল, তখন দেখি হে প্রভু পরমেশ্বর তোমার অবিচল প্রেম আমায় ধারণ করে আছে।
{94:19} দুর্ভাবনা যখন আমায় ব্যাকুল করে, তখন তোমারই সান্ত্বনায় আমি উৎফুল্ল হয়ে উঠি।
{94:20} দুর্জন শাসকেরা, যারা উৎপীড়নের জন্য বিধান রচনা করে, তারা কি হতে পারে মিত্র তোমার?
{94:21} ওরা ধার্মিকের জীবন নাশের জন্য দলবদ্ধ হয়, নির্দোষকে দেয় মৃত্যুদণ্ড।
{94:22} কিন্তু প্রভু পরমেশ্বর আমার দুর্গস্বরূপ, আমার আরাধ্য ঈশ্বর আমার আশ্রয়গিরি।
{94:23} তিনি ওদের অধর্মের প্রতিফল দেবেন, উচ্ছিন্ন করবেন ওদের দুষ্টতার জন্য, প্রভু পরমেশ্বর আমাদের আরাধ্য ঈশ্বর, সমূলে ধ্বংস করবেন ওদের।
{i95:1} স্তব ও প্রশংসা
{95:1} এস, আমরা প্রভু পরমেশ্বরের জয়গান গাই, আমাদের ত্রাণকর্তার উদ্দেশে করি হর্ষধ্বনি।
{95:2} এস, কৃতজ্ঞচিত্তে আমরা তাঁর কাছে যাই, তাঁর প্রশংসাগানে হই মুখরিত।
{95:3} প্রভু পরমেশ্বর মহান ঈশ্বর, সকল দেবতার উপরে তিনিই মহান রাজা।
{95:4} গভীরতম স্থান থেকে উচ্চতম পর্বত শৃঙ্গ পর্যন্ত সমগ্র পৃথিবী তাঁর অধিকারে।
{95:5} সমুদ্র তাঁর, কারণ তিনিই তার স্রষ্টা, স্থলভূমিও তাঁরই হাতে গড়া।
{95:6} এস, আমরা প্রণিপাত করি, হই প্রণত, আমাদের স্রষ্টা প্রভু পরমেশ্বরের সম্মুখে হই নতজানু।
{95:7} কারণ তিনি আমাদের ঈশ্বর, আমরা তাঁর চারণের প্রজা, তিনি সযত্নে পালন করেন আমাদের। তোমরা আজই তাঁর রবে কর্ণপাত কর।
{95:8} মরুপ্রান্তর পার হয়ে আসার সময় মরিবা ও মাস্সায় সেদিন তোমরা যেমন করেছিলে তেমন ভাবে হৃদয় কঠিন করো না তোমরা।
{95:9} সেদিন তােমাদের পিতৃপুরুষেরা আমাকে পরীক্ষা করেছিল, আমার কার্যকলাপ দেখার পরও আমাকে যাচাই করেছিল তারা।
{95:10} চল্লিশ বছর ধরে এই প্রজন্মের উপর ছিল আমার তীব্র অসন্তোষ, আমি বলেছিলাম: এদের চিত্ত বিভ্রান্ত। এরা জানে না আমার পথ।
{95:11} তাই ক্রুদ্ধ হয়ে আমি শপথ করেছিলাম, আমার শান্তি ও বিশ্রাম থেকে এরা হবে চিরতরে বঞ্চিত ।
{i96:1} প্রভু পরমেশ্বরই রাজরাজেশ্বর ( ১ বংশা 16:23-33 )
{96:1} প্রভু পরমেশ্বরের উদ্দেশে নতুন সঙ্গীত গাও, সমগ্র পৃথিবী! তাঁরই উদ্দেশে গাও বন্দনা গান।
{96:2} প্রভু পরমেশ্বরের উদ্দেশে গাও গান, কর তাঁর নামের প্রশংসা, ঘোষণা কর প্রতিদিন এই সুসংবাদ, তিনি আমাদের করেছেন পরিত্রাণ!
{96:3} প্রচার কর জাতিবৃন্দের কাছে তাঁর মহিমা, প্রচার কর মানব সমাজে তাঁর মহান কীর্তির কথা।
{96:4} প্রভু পরমেশ্বর মহামহীয়ান, সকল স্তবস্তুতি একমাত্র তাঁরই প্রাপ্য, সমস্ত দেবতার চেয়ে সম্ভ্রমে তিনি বরণীয়।
{96:5} জাতিবৃন্দের দেবতাসমূহ অসার অলীক, কিন্তু প্রভু পরমেশ্বর বিশ্বজগতের স্রষ্টা।
{96:6} প্রতাপ ও গৌরব তাঁর অগ্রবর্তী, তাঁর পবিত্রস্থানে বিরাজ করে শক্তি ও সৌন্দর্য।
{96:7} হে জাতিবৃন্দের গোষ্ঠীসমূহ, প্রভু পরমেশ্বরের গুণকীর্তন কর, তাঁকেই অর্পণ কর সকল মহিমা ও প্রতাপ।
{96:8} কীর্তন কর প্রভু পরমেশ্বরের নামের মহিমা, নৈবেদ্যসহ প্রবেশ কর তাঁর অঙ্গনে।
{96:9} পবিত্রতার আভরণে সজ্জিত হয়ে প্রভুর উদ্দেশে কর প্রণিপাত। হে পৃথিবী, তাঁর সম্মুখে সসম্ভ্রমে হও নতশির।
{96:10} জাতিবৃন্দের কাছে ঘোষণা কর: প্রভু পরমেশ্বরই রাজরাজেশ্বর! অটল ভিত্তির উপর তিনি প্রতিষ্ঠিত করেছেন এই পৃথিবীকে, জাতিবৃন্দের বিচার করবেন তিনি নিরপেক্ষভাবে।
{96:11} আনন্দ করুক আকাশমণ্ডল, পৃথিবী হোক উল্লসিত, সমুদ্র আনন্দে করুক গর্জন, তার মধ্যস্থ সকল প্রাণী মহানন্দে করুক হর্ষধ্বনি।
{96:12} প্রান্তর ও তার মধ্যস্থিত সবকিছুই করুক জয়ধ্বনি, আনন্দগানে মুখর হোক অরণ্যের বৃক্ষরাজি
{96:13} প্রভুর সাক্ষাতে। প্রভু পরমেশ্বরের আগমন সমাসন্ন, পৃথিবীর বিচার করতে তিনি আসছেন। ন্যায় ও সত্যে তিনি জগতের ও সকল জাতির উপর রাজত্ব করবেন।
{i97:1} প্রভু পরমেশ্বর মহান শাসনকর্তা
{97:1} রাজরাজেশ্বর প্রভু পরমেশ্বরের রাজত্ব সুপ্রতিষ্ঠিত, উল্লাস করুক পৃথিবী, আনন্দিত হোক সুদূর উপকূলবাসী।
{97:2} মেঘজাল ও ঘনতমসায় বেষ্টিত তাঁর চতুর্দিক, ধর্মশীলতা ও ন্যায়বিচার তাঁর সিংহাসনের ভিত্তি।
{97:3} তাঁর অগ্রবর্তী অগ্নিশিখা চারিদিকে তাঁর বিপক্ষদের করে দগ্ধ।
{97:4} তাঁর তড়িতপ্রভায় আলোকিত হয় জগত, এই দৃশ্য দেখে পৃথিবী হয় কম্পিত।
{97:5} প্রভুর সম্মুখে, সমগ্র পৃথিবীর অধিপতির সম্মুখে মোমের মত বিগলিত হয় পর্বতরাজি।
{97:6} আকাশমণ্ডল ঘোষণা করে তাঁর ন্যায়নিষ্ঠতা, সমস্ত জাতি নিরীক্ষণ করে তাঁর মহিমা।
{97:7} প্রতিমা-উপাসক, যারা অসার প্রতিমার গর্ব করে তারা সকলেই হবে লজ্জিত, কারণ সমস্ত দেবতা তাঁর সম্মুখে করে প্রণিপাত।
{97:8} হে প্রভু পরমেশ্বর, তোমার বিচারের বাণী শুনে সিয়োন হয় আনন্দিত যিহুদাকুলের কন্যারা করে উল্লাস।
{97:9} কেননা হে প্রভু পরমেশ্বর এ পৃথিবীতে তুমিই সবার উপরে তুমিই মহীয়ান সকল দেবতার চেয়ে।
{97:10} প্রভু পরমেশ্বর তাদেরই ভালবাসেন যারা মন্দকে ঘৃণা করে। তিনি তাঁর ভক্তদের জীবন রক্ষা করেন, দুর্বৃত্তদের কবল থেকে তাদের করেন উদ্ধার।
{97:11} ধার্মিকদের জন্য হয় আলোকের উদয়, ন্যায়নিষ্ঠ চিত্ত যাদের, আনন্দে পূর্ণ হয় তাদের জীবন।
{97:12} হে ধার্মিকবৃন্দ, প্রভুতে আনন্দ কর, প্রশস্তি কর তাঁর পবিত্র নামের।
{i98:1} পরমেশ্বরই অনুপম শাসক ভজনগীতি।
{98:1} প্রভু পরমেশ্বরের উদ্দেশে গাও নূতন সঙ্গীত, তিনি সাধন করেছেন অলৌকিক কীর্তিরাজি, তাঁর অসীম প্রতাপ ও মহাপরাক্রমে তিনি হয়েছেন বিজয়ী।
{98:2} প্রভু পরমেশ্বর তাঁর সাধিত বিজয়বার্তা ঘোষণা করেছেন, জাতিগণের সমক্ষে ব্যক্ত করেছেন তাঁর উদ্ধারক্ষমতা।
{98:3} তিনি স্মরণে রেখেছেন ইসরায়েল কুলের প্রতি তাঁর অবিচল প্রেম ও সত্যময়তা। পৃথিবীর সমস্ত প্রান্ত প্রত্যক্ষ করেছে আমাদের ঈশ্বরের বিজয় কীর্তি।
{98:4} সমগ্র পৃথিবী! প্রভু পরমেশ্বরেরজয়ধ্বনি কর, মুখরিত হও আনন্দসঙ্গীতে, গাও তাঁর বন্দনাগান।
{98:5} প্রভুর প্রশস্তি কর বীণার ঝঙ্কারে, সপ্ততারে কর তাঁর বন্দনাগান।
{98:6} তোমরা বাজাও ভেরী, বাজাও তূরী, রাজাধিরাজ প্রভুর নামে কর জয়ধ্বনি। আনন্দে গর্জন কর হে মহাসমুদ্র,
{98:7} তার মধ্যস্থ সকল প্রাণী কর হর্ষধ্বনি, জগত ও জগদ্বাসী মুখর হয়ে ওঠ আনন্দগানে।
{98:8} নদ-নদী-মালা দাও করতালি, আনন্দগানে মেতে ওঠ গিরি পর্বত প্রভুর সম্মুখে।
{98:9} পৃথিবীর বিচার করতে তিনি আসছেন, ন্যায় ও সত্যে তিনি এ জগতের সকল জাতির উপরে রাজত্ব করবেন।
{i99:1} ঈশ্বর পুণ্যময় রাজা
{99:1} সুপ্রতিষ্ঠিত হয়েছে প্রভু পরমেশ্বরের রাজত্ব, কম্পিত হোক মানব সমাজ ভয়ে ও ভক্তিতে। করূবদ্বয়ের উপরে স্থাপিত আসনে সমাসীন তিনি, পৃথিবী হোক প্রকম্পিতা।
{99:2} সিয়োনে অধিষ্ঠিত প্রভু পরমেশ্বর মহামহীয়ান, সমগ্র মানব সমাজের ঊর্ধ্বে তাঁর অধিষ্ঠান।
{99:3} লোকে প্রশস্তি করে তোমার মহৎ ও মহিমময় নামের, বলে, তিনি পুণ্যময়!
{99:4} হে রাজন! তুমি সর্বশক্তিমান, ন্যায়নিষ্ঠ তুমি, তুমিই প্রতিষ্ঠিত করেছ ন্যায়নীতি, যাকোবকুলে তুমিই প্রবর্তন করেছ ন্যায়বিচার ও ধর্মশীলতা।
{99:5} আমাদের আরাধ্য ঈশ্বর প্রভু পরমেশ্বরের প্রশংসা কর, তাঁর পাদপীঠতলে কর প্রণিপাত, তিনি পুণ্যময়!
{99:6} তাঁর পুরোহিতকুলে ছিলেন মোশি ও হারোণ, তাঁর ভক্তবৃন্দের অন্যতম ছিলেন শমুয়েল, তাঁরা প্রভুকে ডাকতেন, তিনি সাড়া দিতেন তাঁদের ডাকে।
{99:7} মেঘস্তম্ভের মধ্য থেকে তিনি কথা বলতেন তাঁদের সঙ্গে, তাঁরা মেনে চলতেন তাঁর বিধান ও প্রদত্ত অনুশাসন।
{99:8} হে প্রভু পরমেশ্বর, আমাদের আরাধ্য ঈশ্বর, তুমি সাড়া দিতে তাঁদের ডাকে। তাঁদের কাছে তুমি ছিলে ক্ষমাশীল ঈশ্বর, তবুও তাঁদের দুষ্কর্মের প্রতিফল দিয়েছিলে।
{99:9} আমাদের আরাধ্য ঈশ্বর প্রভু পরমেশ্বরের প্রশংসা কর, তাঁর পবিত্র পর্বতের উদ্দেশে কর প্রণিপাত, আমাদের আরাধ্য ঈশ্বর প্রভু পরমেশ্বর পুণ্যময়।
{i100:1} পরমেশ্বরের স্তবগান
{100:1} প্রভু পরমেশ্বরের জয়ধ্বনি কর হে সমগ্র পৃথিবী,
{100:2} পুলকিত মনে কর তাঁর আরাধনা, আনন্দগানে মুখর হও, এস তাঁর কাছে।
{100:3} জেন, প্রভু পরমেশ্বরই আমাদের আরাধ্য ঈশ্বর, তিনিই স্রষ্টা আমাদের, আমরা তাঁরই। আমরা তাঁর প্রজা, তাঁর চারণের মেষ।
{100:4} তোমরা স্তবগানসহ তাঁর দ্বারে উপস্থিত হও, প্রশংসা গানে মুখর হয়ে প্রবেশ কর তাঁর অঙ্গনে, কৃতজ্ঞ অন্তরে কর তাঁর নামগান।
{100:5} প্রভু পরমেশ্বর মঙ্গলময়, অনন্তকাল স্থায়ী তাঁর প্রেম, তাঁর সত্যময়তা যুগে যুগে স্থায়ী।
{i101:1} রাজার প্রতিশ্রুতি দাউদের ভজন
{101:1} করুণা ও সুবিচার আমার গানের কথা হে প্রভু পরমেশ্বর আমি তোমারই স্তবগান গাইব।
{101:2} নিখুঁত পথে চলার কথাই আমি ভাবি, কবে তুমি আসবে আমার কাছে? আমার ঘরে আমি শুদ্ধচিত্তে চলি,
{101:3} ঘৃণ্য কিছুই আমি রাখব না আমার দৃষ্টিপথে। তোমার কাছ থেকে দূরে সরে গেছে যারা ঘৃণা করি আমি তাদের কুটিল কীর্তি, আমি লিপ্ত হব না তাতে।
{101:4} অন্তরের কুটিলতা দূরে থাকবে আমার কাছ থেকে, মন্দের সঙ্গে থাকবে না আমার পরিচয়।
{101:5} গোপনে যে অপরের নামে কুৎসা রটায় তাকে উচ্ছেদ করব আমি। দৃষ্টি উদ্ধত যার হৃদয় গর্বিত তাকে সহ্য করব না আমি।
{101:6} দেশের ধর্মনিষ্ঠ মানুষের প্রতি থাকবে আমার দৃষ্টি, আমার প্রাসাদে বাস করবে তারা। নিখুঁত পথে যে চলে সে-ই হবে আমার পরিচারক।
{101:7} কোন প্রবঞ্চক আমার গৃহে বাস করতে পারবে না, আমার দৃষ্টিগোচরে থাকবে না কোন মিথ্যাবাদী।
{101:8} প্রতি প্রভাতে আমি নির্মূল করব দেশের দুষ্ট লোকদের, প্রভুর নগরী থেকে অধর্মাচারীদের করব উচ্ছেদ।
{i102:1} দুঃখীর প্রার্থনা।
{102:1} হে প্রভু পরমেশ্বর আমার প্রার্থনা শোন, আমার আবেদন উপনীত হোক তোমার কাছে
{102:2} সঙ্কটে বিমুখ হয়ো না আমার প্রতি, শোন আমার নিবেদন, যখন আমি ডাকি তোমায় বিলম্ব করো না প্রভু, তখনই দিও সাড়া।
{102:3} আমার জীবনের দিনগুলি যেন মিলিয়ে যায় ধোঁয়ার মত, দগ্ধ হয় আমার এ দেহ যেন জ্বলন্ত চুল্লীতে।
{102:4} হৃদয় আমার বিশীর্ণ যেন শুষ্ক তৃণ, লোপ পেয়ে গেছে ক্ষুধা তৃষ্ণা আমার।
{102:5} দীর্ঘশ্বাস ও আর্তনাদে অস্থিচর্মসার হয়েছে আমার দেহ।
{102:6} আমি যেন আজ মরুপ্রান্তরের শকুনের মত, পরিত্যক্ত নির্জন স্থানের পেচকের মত।
{102:7} আমি যেন নিঃসঙ্গ একটি পাখি, গৃহচূড়ায় যে নিয়েছে আশ্রয়, বিনিদ্র রজনী কাটে যার।
{102:8} শত্রুরা সারাদিন আমাকে বিদ্রূপ করে, ক্রোধে উন্মত্ত হয়ে তারা করে চক্রান্ত আমার বিরুদ্ধে
{102:9} অন্নের বিকল্পে ভস্ম হয়েছে আমার আহার, অশ্রু মিশেছে পানীয়ের সাথে।
{102:10} তোমার অসন্তোষ ও ক্রোধ আমার এ দুর্দশার কারণ, তুমি ঊর্ধ্বে তুলে নিক্ষেপ করেছ আমায়।
{102:11} অপরাহ্নের ছায়ার মত বিলীয়মান আমার দিনগুলি, তৃণের মতই আমি বিশুষ্কপ্রায়।
{102:12} কিন্তু হে প্রভু পরমেশ্বর তুমি সিংহাসনে চিরতরে সমাসীন, যুগে যুগে স্থায়ী তোমার গৌরব।
{102:13} নীরব থেক না প্রভু, করুণা কর সিয়োনের প্রতি, তার প্রতি দয়া করার এ-ই তো সময়, এখনই যে তার একান্ত প্রয়োজন।
{102:14} তোমার সেবকদের কাছে সিয়োনের পাথরগুলিও প্রিয়, এর ধূলিকণার প্রতিও রয়েছে তাদের গভীর মমতা।
{102:15} হে প্রভু পরমেশ্বর, জাতিবৃন্দ তোমার নামে সম্ভ্রমে আনত হবে, পৃথিবীর সমস্ত নৃপতি হবে ভীত তোমার প্রতাপে।
{102:16} প্রভু পরমেশ্বর সিয়োনকে গড়ে তুলবেন আবার, প্রকাশ করবেন তাঁর গৌরব ও পরাক্রম।
{102:17} নিঃস্ব বঞ্চিতের প্রার্থনা তিনি গ্রাহ্য করেন, অবজ্ঞা করেন না তাদের মিনতি।
{102:18} আগামী প্রজন্মের জন্য এ কথা লিপিবদ্ধ করা হবে, যেন ভাবীকালের মানুষ গাইতে পারে প্রভুর প্রশস্তি।
{102:19} ঊর্ধ্বলোকের পবিত্র আবাস থেকে তিনি অবলোকন করলেন, স্বর্গ থেকে পৃথিবীর প্রতি দৃষ্টিপাত করলেন প্রভু পরমেশ্বর।
{102:20} তিনি শুনলেন বন্দীদের হাহাকার, মুক্তিদান করলেন মৃত্যুপথযাত্রীদের,
{102:21} যেন বিঘোষিত হয় সিয়োনে প্রভুর নাম, ও জেরুশালেমে তাঁর প্রশস্তি।
{102:22} তখন প্রভু পরমেশ্বরের আরাধনার জন্য হবে একত্র জাতিবৃন্দ, রাষ্ট্রসমূহ হবে সম্মিলিত।
{102:23} তিনি আমার যৌবনে চূর্ণ করেছেন আমার শক্তি, হ্রাস করেছেন আমার পরমায়ু।
{102:24} আমি বলি, হে আমার ঈশ্বর, আয়ুর মধ্যভাগে তুমি তুলে নিও না আমায়।
{102:25} তোমার রাজত্ব যুগে যুগে স্থায়ী, অতীতে তুমিই স্থাপন করেছ পৃথিবীর ভিত্তিমূল, আকাশমণ্ডলও তোমারই হাতে গড়া।
{102:26} এ সকলই লুপ্ত হবে, কিন্তু তুমি নিত্যস্থায়ী, পরিধেয় বসনের মত সেগুলি জীর্ণ হবে, পোষাকের মত সেগুলি তুমি পরিবর্তন করবে অবলুপ্ত হবে সেই জীর্ণ বসন।
{102:27} কিন্তু তুমি যে সে-ই চিরন্তন, তোমার স্থিতি অন্তহীন।
{102:28} তোমার সেবকের সন্তানেরা নিরাপদে বাস করবে, তাদের বংশধরেরা তোমার পক্ষছায়ায় হবে প্রতিষ্ঠিত।
{i103:1} কৃতজ্ঞতা নিবেদন দাউদের ভজন
{103:1} হে আমার প্রাণ, প্রভু পরমেশ্বরের স্তবগান কর, হে আমার সকল সত্তা, প্রশংসা কর তাঁর পুণ্যনামের।
{103:2} হে আমার প্রাণ, প্রভু পরমেশ্বরের ধন্যবাদ কর, ভুলো না তুমি তাঁর সকল উপকার।
{103:3} তিনি তোমার সকল অধর্ম ক্ষমা করেন, নিরাময় করেন সকল রোগ ও ব্যাধি।
{103:4} তিনি মৃত্যুর কূপ থেকে উদ্ধার করেন তোমার জীবন অবিচল প্রেম ও করুণার মুকুটে তোমায় করেন ভূষিত।
{103:5} তিনি উত্তম দ্রব্যে তোমায় তৃপ্ত করেন, ঈগল পাখির মত নবায়িত হয় তোমার যৌবন।
{103:6} প্রভু পরমেশ্বর ন্যায়পরায়ণ, উৎপীড়িতদের পক্ষে তিনি সম্পন্ন করেন ন্যায়বিচার।
{103:7} তিনি মোশির কাছে প্রকাশ করেছেন তাঁর পরিকল্পনা এবং ইসরায়েল সন্তানদের জ্ঞাত করেছেন তাঁর কীর্তি ও পরাক্রম।
{103:8} প্রভু পরমেশ্বর স্নেহশীল, পরম করুণাময় তিনি, ধীর সঞ্চারী তাঁর ক্রোধ, দয়াতে তিনি মহান।
{103:9} তিনি নিত্য অনুযোগ করবেন না, চিরকাল পোষণ করবেন না তাঁর ক্রোধ।
{103:10} আমাদের পাপ অনুযায়ী শাস্তি তিনি দেন না, আমাদের অধর্মাচরণ অনুযায়ী দেন না প্রতিফল।
{103:11} পৃথিবী থেকে আকাশ যত উঁচু, যারা তাঁকে সম্ভ্রম করে তাদের প্রতি তাঁর করুণাও তত অসীম উদার।
{103:12} উদয়াচল থেকে অস্তাচল যত দূর তত দূরে সরিয়ে দিয়েছেন তিনি আমাদের সকল অপরাধ।
{103:13} সন্তানের প্রতি পিতার যেন স্নেহ, সেই স্নেহে প্রভু পরমেশ্বর, অভিষিক্ত করেন তাঁর ভক্তজনকে।
{103:14} তিনি জানেন আমাদের গঠন ও প্রকৃতি, আমরা যে ধূলিমাত্র, সে কথা স্মরণে আছে তাঁর।
{103:15} মানুষের আয়ু তো ঘাসের মত বন ফুলের মতই সে ফুটে ওঠে,
{103:16} তার উপর দিয়ে বায়ু বয়ে গেলে সে ঝরে যায়, নিশ্চিহ্ন হয়ে যায় চিরতরে।
{103:17} কিন্তু যারা প্রভু পরমেশ্বরকে সম্ভ্রম করে তাদের প্রতি তাঁর অবিচল প্রেম অনাদি অনন্তকাল স্থায়ী।
{103:18} যারা তাঁর সঙ্গে স্থাপিত সন্ধিচুক্তি রক্ষা করে ও তাঁর নির্দেশ স্মরণে রেখে পালন করে, তাঁর করুণা তাদের উপরে বর্ষিত হয় বংশপরম্পরায়।
{103:19} প্রভু পরমেশ্বর স্বর্গে স্থাপন করেছেন আপন সিংহাসন, তাঁর কর্তৃত্ব সর্বব্যাপী।
{103:20} হে মহাশক্তিধর দূতবৃন্দ তোমরা, যারা তাঁর বাক্য শ্রবণ কর, ও পালন কর তাঁর নির্দেশ, তোমরা তাঁর মহিমা কীর্তন কর।
{103:21} হে দিব্যলোকবাসী শক্তিধরগণ, তোমরা যারা প্রভু পরমেশ্বরের পরিচর্যায় ও তাঁর সঙ্কল্প সাধনে নিযুক্ত, তোমরা প্রভু পরমেশ্বরের জয়গান কর।
{103:22} হে প্রভু পরমেশ্বরের সৃষ্ট সর্বজীব, তাঁর রাজ্যের সর্বত্র প্রভু পরমেশ্বরের মহিমা কীর্তন কর, হে আমার প্রাণ, প্রভু পরমেশ্বরের স্তবগান কর।
{i104:1} স্রষ্টার স্তবগান
{104:1} হে আমার প্রাণ, প্রভু পরমেশ্বরের স্তবগান কর, ধন্যবাদ কর তাঁর, হে প্রভু পরমেশ্বর, আমার ঈশ্বর, তুমি সুমহান্ গৌরব ও প্রতাপে তুমি সুশোভিত,
{104:2} দীপ্ত বসন তোমার। তুমি আকাশমণ্ডলকে করেছ বিস্তৃত চন্দ্রাতপের মত,
{104:3} তুমি জলরাশির উপর স্থাপন করেছ আপন আবাস, মেঘকে করেছ তুমি রথ বায়ুর পাখায় ভর করে তোমার আসা যাওয়া।
{104:4} তুমি বায়ু রাশিকে নিযুক্ত করেছ আপন দূতরূপে বিদ্যুৎ শিখাকে করেছ তোমার পরিচারক।
{104:5} তুমি পৃথিবীকে স্থাপন করেছ সুদৃঢ় ভিত্তির উপর, কোন কালে তা হবে না বিচ্যূত।
{104:6} গভীর সমুদ্রের আচ্ছাদনে তুমি তাকে করেছিলে আবৃত, পর্বতশ্রেণীকে করেছিলে আচ্ছাদিত জলরাশির আচ্ছাদনে।
{104:7} সেই জলরাশি হল অপসৃত তোমার ভর্ৎসনায়, পলায়ন করল তোমার বজ্রনিনাদে।
{104:8} অপসৃত হল জলরাশি পর্বতের উপর থেকে, প্রবাহিত হল নিম্নভূমিতে, যেখানে তুমি নির্দিষ্ট করেছিলে তার স্থান।
{104:9} তুমি নির্দিষ্ট করেছ তার সীমা যেন এই জলরাশি তার সীমা অতিক্রম করে পুনরায় পৃথিবীকে না করে প্লাবিত।
{104:10} উপত্যকা সমূহে তুমি করেছ উন্মুক্ত নির্ঝরের উৎসমুখ, পর্বতরাজির মাঝখান দিয়ে সেই নির্ঝর হয় প্রবাহিত।
{104:11} প্রান্তরের পশুদের জলদান করে তারা, বন্যগর্দভদের তৃষ্ণা হয় নিবারিত।
{104:12} সেই জলস্রোতের তীরে আকাশের পাখিরা বাঁধে নীড় তরুশাখে তারা গায় গান।
{104:13} ঊর্ধ্বে তোমার আবাস থেকে পর্বতগণের উপর তুমি কর জলসিঞ্চন, তোমার আশিস ধারায় পৃথিবী হয় পরিতৃপ্ত।
{104:14} পশুদের জন্য তুমি উৎপন্ন কর তৃণ, মানুষের চাষাবাদের জন্য তুমি সৃষ্টি কর উদ্ভিদরাজি যেন তারা ভূমি থেকে
{104:15} উৎপাদন করতে পারে নিজেদের খাদ্য, মানুষের চিত্ত বিনোদনের জন্য দ্রাক্ষারস, মুখশ্রীর উজ্জ্বলতার জন্য তৈল এবং দেহকে সুস্থ ও চিত্ত সবল করার জন্য তুমি উৎপন্ন কর খাদ্যদ্রব্য।
{104:16} লেবাননের সীডার বৃক্ষরাজির উপর সিঞ্চিত হয় পর্যাপ্ত বারিধারা যে বৃক্ষ প্রভু পরমেশ্বর রোপণ করেছেন আপন হাতে।
{104:17} তাদের মাঝে পাখিরা বাঁধে বাসা, দেবদারু বৃক্ষে ক্রৌঞ্চ মিথুন বাঁধে নীড়।
{104:18} উচ্চ পর্বতে বন্যছাগের আবাস, শৈলসমূহ শশক শ্রেণীর জীবের আশ্রয়।
{104:19} ঋতু নির্ধারণের জন্য তুমি সৃষ্টি করেছ চন্দ্রকে সূর্য জানে তার উদয়াস্তের সময়।
{104:20} তুমি আঁধারের যবনিকা ফেলে দিলে রাত্রি নেমে আসে, তখন শুরু হয় বন্য পশুদের চলাফেরা।
{104:21} তরুণ কেশরী শিকারের জন্য গর্জন করে, ঈশ্বরের কাছেই তারা চায় তাদের খাদ্য।
{104:22} সূর্যোদয়ে তারা চলে যায় ফিরে যায় আপন গুহায় সেখানে করে শয়ন।
{104:23} মানুষ তখন দিনের কাজে বাইরে যায়, এবং সন্ধ্যা পর্যন্ত করে পরিশ্রম।
{104:24} হে প্রভু পরমেশ্বর বহুবিচিত্র অসংখ্য তোমার সৃষ্টি! আপন প্রজ্ঞায় তুমি করেছ সৃজন সর্ববস্তু, তোমার ঐশ্বর্যে পরিপূর্ণ এই বসুন্ধরা।
{104:25} বিশাল বিস্তীর্ণ ঐ সমুদ্র পরিপূর্ণ অসংখ্য সরীসৃপে ক্ষুদ্র, বৃহৎ কত না জীব বিরাজ করে তার গভীরে।
{104:26} তার উপর দিয়ে জাহাজ করে চলাচল, লিবিয়াথন, যাকে সৃষ্টি করেছ তুমি এখানেই সে করে বিহার।
{104:27} তোমার সৃষ্ট সকল প্রাণীই যথাসময়ে তাদের খাদ্যের আশায় তোমার মুখ চেয়ে থাকে।
{104:28} তুমি দাও, তাই তারা পায় অফুরন্ত তোমার সে দানে তারা হয় পরিতৃপ্ত।
{104:29} তুমি বিমুখ হলে তারা ভীত হয়ে পড়ে, তাদের প্রাণবায়ু তুমি হরণ করলে তাদের মৃত্যু হয়, যেখান থেকে এসেছিল তারা সেই ধূলায় আবার তারা ফিরে যায়।
{104:30} তুমি তাদের শ্বাসবায়ু দিলে জীবের সৃষ্টি হয়, এমনি করেই তুমি নবায়িত কর ধরণীতল।
{104:31} প্রভু পরমেশ্বরের মহিমা চিরায়ত হোক! তৃপ্ত হোন তিনি সৃষ্টির আনন্দে।
{104:32} তিনি দৃষ্টিপাত করলে পৃথিবী কম্পিত হয়, তিনি স্পর্শ করলে পর্বসমূহ হয় ধূমায়মান।
{104:33} সারাটি জীবন আমি গাইব প্রভু পরমেশ্বরের গুণগান তাঁর প্রশংসায় আমি হব মুখর, যতদিন থাকবে প্রাণ এ দেহে আমার।
{104:34} আমার চিত্তের ধ্যান গ্রাহ্য হোক তাঁর দৃষ্টিতে, প্রভু পরমেশ্বরই আমার আনন্দ।
{104:35} অধর্মাচারীরা নিশ্চিহ্ন হোক পৃথিবীর বুক থেকে, মুছে যাক দুর্জনদের অস্তিত্ব। হে আমার প্রাণ, প্রভু পরমেশ্বরের স্তবগান কর, মহিমাকীর্তন কর তাঁর।
{i105:1} ঈশ্বর ও তাঁর প্রজাবৃন্দ ( ১ বংশা 16:8-22 )
{105:1} প্রভু পরমেশ্বরের গৌরব গান গাও, জপ কর তাঁর মহানাম, জাতিবৃন্দের কাছে ঘোষণা কর তাঁর মহান কীর্তির কথা।
{105:2} তাঁর উদ্দেশে গাও মহাসঙ্গীত, কর তাঁর প্রশংসাগান, ঘোষণা কর তাঁর আশ্চর্য কর্মের কথা,
{105:3} তাঁর পবিত্র নামের গৌরব কর। প্রভু পরমেশ্বরের আরাধনা করে যারা উল্লসিত হোক চিত্ত তাদের।
{105:4} শক্তি ও সামর্থ্যের জন্য প্রভু পরমেশ্বরের কাছে সাহায্য প্রার্থনা কর, নিয়ত আরাধনা কর তাঁর।
{105:5} হে ঈশ্বরের সেবক অব্রাহামের বংশধরগণ, তাঁর মনোনীত যাকোবের কুল!
{105:6} তোমরা স্মরণ কর তাঁর অভিনব কীর্তির কথা, স্মরণ কর তাঁর অলৌকিক কার্যাবলী, স্মরণ কর তাঁর মুখনিঃসৃত অনুশাসনমালা।
{105:7} তিনিই প্রভু পরমেশ্বর, আমাদের আরাধ্য ঈশ্বর তাঁর অনুশাসন সারা পৃথিবীর মানুষের জন্য।
{105:8} তিনি স্মরণে রাখেন চিরকাল তাঁর স্থাপিত সন্ধিচুক্তি, স্মরণে রাখেন সহস্রযুগ ব্যাপী তাঁর প্রতিশ্রুতি।
{105:9} সেই সন্ধিচুক্তি তিনি স্থাপন করেছেন অব্রাহামের সঙ্গে, ইসহাকের কাছে তিনি করেছেন সেই অঙ্গীকার।
{105:10} যাকোবের জন্য বিধি রূপে, ইসরায়েলের জন্য চিরস্থায়ী শর্তরূপে সেই সন্ধিচুক্তি তিনি করেছেন প্রতিষ্ঠিত।
{105:11} তিনি বলেছিলেনঃ তোমাকে আমি দান করব কনান দেশ, সেই দেশই হবে তোমাদের নির্দিষ্ট উত্তরাধিকার।
{105:12} ঈশ্বরের প্রজাবৃন্দ তখন সংখ্যায় অল্পই ছিল, তারা ছিল সেখানে নগণ্য ও প্রবাসী।
{105:13} তারা পরিভ্রমণ করত এক দেশ থেকে অন্য দেশে, এক রাজ্য থেকে অন্য রাজ্যে।
{105:14} তিনি কাউকে তাদের উপর অত্যাচার করতে দিতেন না, বরং তাদের কারণে নৃপতিদের করতেন তিরস্কার।
{105:15} তিনি বলতেনঃ আমার অভিষিক্ত লোকদের স্পর্শ করো না, আমার নবীদের করো না কোন অনিষ্ট।
{105:16} তিনি যখন দেশে দুর্ভিক্ষ ডেকে আনলেন, খাদ্যসংগ্রহের সমস্ত ব্যবস্থা করলেন বিপর্যস্ত,
{105:17} তখন তিনি পাঠিয়ে দিলেন এক ব্যক্তিকে তাদের আগে ক্রীতদাসরূপে যোষেফ হলেন বিক্রীত।
{105:18} শৃঙ্খলে তাঁর চরণ হয়েছিল পীড়িত, তাঁর কণ্ঠে পরানো হয়েছিল লৌহবলয়।
{105:19} যখন সফল হল তাঁর স্বপ্নের ব্যাখ্যা প্রভু পরমেশ্বর তখন প্রমাণ করলেন তাঁর কথার সত্যতা।
{105:20} রাজা দিলেন তাঁর মুক্তির আদেশ, জনগণের শাসক করলেন তাঁর বন্দিত্ব মোচন।
{105:21} তিনি তাঁকে নিযুক্ত করলেন তাঁর গৃহাধ্যক্ষরূপে, তাঁর সমস্ত সম্পত্তির উপর কর্তৃত্ব দিলেন তাঁকে,
{105:22} যেন তিনি নিজ ইচ্ছানুসারে রাজার অমাত্যবর্গকে শিক্ষা দিতে পারেন, প্রবীণদের দিতে পারেন জ্ঞান।
{105:23} ইসরায়েল তখন এল মিশরে, হাম-এর দেশে যাকোব হলেন প্রবাসী।
{105:24} আর প্রভু পরমেশ্বর তাঁর প্রজাদের করলেন বহুগুণে বর্ধিত, বিপক্ষদের চেয়ে তাদের করলেন শক্তিশালী।
{105:25} তিনি সেই বিপক্ষদের হৃদয়ে আনলেন পরিবর্তন, তাঁর প্রজাদের বিরুদ্ধে তাদের মন হল বিদ্বেষে পরিপূর্ণ, তাঁর সেবকদের সঙ্গে তারা করল প্রতারণা।
{105:26} তিনি তখন পাঠালেন তাঁর দাস মোশি ও হারোণকে যাঁদের তিনি করেছিলেন মনোনীত।
{105:27} তাদের কাছে তাঁরা দেখালেন প্রভুর নিদর্শন, হাম-এর দেশে তাঁরা সাধন করলেন অলৌকিক কার্যকলাপ।
{105:28} তিনি প্রেরণ করলেন তমসা, ঘনালো অন্ধকার, তবুও তারা অমান্য করল তাঁর আদেশ।
{105:29} তিনি তাদের জলরাশিকে পরিণত করলেন রক্তে মৎস্যকুলের ঘটালেন মৃত্যু।
{105:30} ভেকবাহিনী ছেয়ে ফেলল তাদের দেশ, প্রবেশ করল তাদের রাজপ্রাসাদসমূহে।
{105:31} তাঁর আজ্ঞায় ছুটে এল ঝাঁকেঝাঁকে দংশক, মাছি ও মশা ভরে গেল তাদের সমস্ত অঞ্চল।
{105:32} বর্ষার বদলে তিনি তাদের দিলেন শিলাবৃষ্টি, অগ্নিবর্ষণ করলেন তাদের দেশে।
{105:33} তিনি বিনষ্ট করলেন তাদের দ্রাক্ষালতা ও ডুমুরগাছগুলিকে উৎপাটিত করলেন সকল বৃক্ষরাজি।
{105:34} তাঁর নির্দেশে এল পঙ্গপাল, এল পতঙ্গ শত শত।
{105:35} সেগুলি তাদের দেশের গাছপালা সব গ্রাস করল, ভক্ষণ করল তাদের জমির ফসল।
{105:36} তিনি নিধন করলেন সমস্ত মিশরী পরিবারের প্রথমজাত পুত্র সন্তানদের, নিধন করলেন তাদের শক্তির প্রথম ফল।
{105:37} তারপর তিনি মুক্ত করে আনলেন ইসরায়েলীদের তারা সঙ্গে নিয়ে এল সোনা ও রূপো, তাদের মধ্যে একজনও ছিল না অক্ষম ও দুর্বল।
{105:38} তাদের প্রস্থানে মিশরবাসীরা হয়েছিল আনন্দিত তাদেরই কারণে তারা হয়েছিল ভীত, সন্ত্রস্ত।
{105:39} মেঘ বিস্তার করে তিনি রচনা করলেন আচ্ছাদন, রাত্রে আলোকের জন্য দিলেন অগ্নিশিখা।
{105:40} তাদের ইচ্ছা পূরণের জন্য তিনি এনেছিলেন ভারুই পাখির ঝাঁক, স্বর্গীয় খাদ্যে তিনি তাদের করেছিলেন তৃপ্ত।
{105:41} তিনি উন্মুক্ত করলেন শিলাবক্ষ, উৎসারিত হল জলস্রোত মরুভূমির মাঝে হল প্রবাহিত।
{105:42} কারণ তিনি স্মরণ করেছিলেন তাঁর পবিত্র অঙ্গীকার এবং তাঁর সেবক অব্রাহামের কথা।
{105:43} তিনি মুক্ত করে আনলেন তাঁর মনোনীত প্রজাবৃন্দকে, মুখর হয়ে উঠল তারা আনন্দসঙ্গীতে।
{105:44} তিনি তাদের দিলেন অন্যান্য জাতির দেশ, দিলেন অপরের পরিশ্রমের ফল ভোগের অধিকার,
{105:45} যেন তারা পালন করে তাঁর অনুশাসন, মেনে চলে তাঁর বিধান। প্রভু পরমেশ্বরের প্রশংসা কর তোমরা।
{i106:1} প্রভু পরমেশ্বরের অবিচল প্রেম
{106:1} প্রভু পরমেশ্বরের প্রশংসা কর! ধন্যবাদ কর তাঁর কারণ তিনি মঙ্গলময়, নিত্যস্থায়ী তাঁর অবিচল প্রেম।
{106:2} কে পারে বর্ণনা করতে প্রভু পরমেশ্বরের মহান কীর্তিরাজি? অথবা কে পারে নিবেদন করতে তাঁর যথাযোগ্য প্রসংসার অর্ঘ্য?
{106:3} ধন্য তারাই, যারা ন্যায়নিষ্ঠ, যারা সতত পালন করে তোমার অনুশাসন
{106:4} হে প্রভু পরমেশ্বর তোমার প্রজাদের যখন তুমি অনুগ্রহ করবে তখন আমাকেও করো স্মরণ, যখন তুমি উদ্ধার করবে তাদের তখন আমাকেও রেখো তাদের দলে।
{106:5} যেন আমি দেখতে পাই তোমার প্রজাদের সমৃদ্ধি, যেন আনন্দিত হতে পারি তোমার প্রিয় জাতির আনন্দে যেন যাদের উপর তোমার একান্ত অধিকার তাদের সাথে গর্বিত হতে পারি তোমার গৌরবে।
{106:6} পিতৃপুরুষদের মত আমরাও পাপ করেছি, করেছি অধর্মাচরণ, আমরাও করেছি দুষ্কর্ম।
{106:7} আমাদের পিতৃপুরুষেরা পারেনি বুঝতে মিশরে তোমার অলৌকিক ক্রিয়ার মর্ম, স্মরণে রাখেনি তোমার বহুবিচিত্র করুণার কথা, পরিবর্তে বিদ্রোহ ঘোষণা করল তারা লোহিত সাগরতীরে।
{106:8} তবুও তিনি আপনার গুণে, তাদের করলেন উদ্ধার যেন বিদিত হয় তাঁর মহাপরাক্রম।
{106:9} তিনি আদেশ দিলেন লোহিত সাগরকে, শুষ্ক হল সাগর বক্ষ, সেই শুষ্কভূমির উপর দিয়ে তিনি পরিচালনা করে নিয়ে গেলেন তাদের।
{106:10} বিদ্বেষীদের হাত থেকে তিনি উদ্ধার করলেন তাদের, মুক্ত করলেন শত্রুদের কবল থেকে।
{106:11} সমুদ্র গ্রাস করল তাদের শত্রুদের, রইল না কেউ অবশিষ্ট।
{106:12} তখন তারা বিশ্বাস করল তাঁর প্রতিশ্রুতিতে, গাইল তাঁর যশোগীতি ।
{106:13} কিন্তু অচিরেই তারা ভুলে গেল তাঁর সকল কীর্তি, রইল না তারা তাঁর নির্দেশের অপেক্ষায়।
{106:14} প্রান্তরে তীব্র বাসনায় আসক্ত হল তারা, মরুভূমিতে পরীক্ষা করল ঈশ্বরের ক্ষমতা।
{106:15} তাদের ঈপ্সিত বস্তু দিলেন তিনি, সেই সঙ্গে দিলেন তাদের মারাত্মক ব্যাধি।
{106:16} মরুপ্রান্তরে তারা ঈর্ষান্বিত হয়েছিল মোশির বিরুদ্ধে, প্রভুর পুরোহিত হারোণের বিরুদ্ধে।
{106:17} ধরণী দ্বিধা হয়ে দাথনকে করল গ্রাস, অবীরাম-এর সঙ্গীসাথীদের করল আবৃত।
{106:18} অগ্নি প্রজ্বলিত হল তাদের সমাবেশে, দুষ্টেরা দগ্ধ হল সেই অনল শিখায়।
{106:19} হোরেব-এ তারা নির্মাণ করেছিল একটি স্বর্ণ-গো-বৎস, সেই মূর্তির আরাধনা করেছিল তারা।
{106:20} এভাবে তারা তাদের আরাধ্য ঈশ্বরের স্থানে বসাল তৃণভোজী এক বৃষের মূর্তিকে,
{106:21} ভুলে গেল তাদের পরিত্রাতা ঈশ্বরকে, যিনি মিশরে সাধন করেছিলেন নানা মহৎ কার্য।
{106:22} ভুলে গেল সেখানে তাঁর পরমাশ্চর্য কার্যকলাপ, লোহিত সাগর তীরে তাঁর ভয়াবহ কীর্তিসমূহ।
{106:23} তাই তিনি তাদের সকলকে সংহার করতে মনস্থ করলেন। কিন্তু তাঁর মনোনীত সেবক মোশি এসে দাঁড়ালেন তাঁর মুখোমুখি, তাঁর বিধ্বংসী ক্রোধ নিবারণের আবেদন নিয়ে।
{106:24} তারপর তারা অবজ্ঞা করল সেই মনোরম দেশ, তারা বিশ্বাস করল না ঈশ্বরের প্রতিশ্রুতিতে।
{106:25} নিজেদের শিবিরে তারা শুরু করল বচসা প্রভু পরমেশ্বরের কথায় করল না কর্ণপাত।
{106:26} তাই তিনি ক্রুদ্ধ হয়ে শপথ করলেন, এই প্রান্তরেই ইসরায়েলীদের নিপাত করবেন,
{106:27} তাদের সন্তানদের বিভিন্ন জাতির মাঝে ছড়িয়ে দেবেন বিভিন্ন দেশে তাদের করবেন বিক্ষিপ্ত।
{106:28} তারপর তারা পিওর-এর বেল দেবতার প্রতি আসক্ত হল, ভোজন করল নিষ্প্রাণ দেবদেবীর উদ্দেশে উৎসর্গিত বলি।
{106:29} তাদের ক্রিয়াকলাপ প্রজ্বলিত করল প্রভুর ক্রোধ, ফলে মহামারীর প্রাদুর্ভাব হল তাদের মাঝে।
{106:30} তখন পুরোহিত পিনহস তাদের উপযুক্ত শাস্তি বিধান করলেন,
{106:31} তাঁর এ কাজ পরিগণিত হল ধার্মিকতা রূপে, পুরুষানুক্রমে চিরকালের জন্য গণিত হল।
{106:32} মরিবার জলকুণ্ডের কাছেও তারা প্রজ্বলিত করেছিল তাঁর ক্রোধ তাদের জন্য হয়েছিল মোশির অনিষ্ট।
{106:33} কারণ তারা মোশির অন্তর তিক্ত-বিরক্ত করে তুলেছিল, তাই তাঁর মুখে উচ্চারিত হয়েছিল অনুচিত বাক্য।
{106:34} তারা প্রভু পরমেশ্বরের নির্দেশ অনুযায়ী সেই দেশের জাতিসমূহকে সংহার করেনি,
{106:35} বরং বিধর্মীদের সঙ্গে মিশে গিয়ে তারা শিখেছিল তাদেরই কার্যকলাপ।
{106:36} তারা তাদের প্রতিমাগুলি ভজনা করল, আর সেগুলিই হল তাদের ফাঁদ স্বরূপ।
{106:37} তারার অপদেবতাদের উদ্দেশে নিজেদের পুত্রকন্যাদের বলিদান করল।
{106:38} নির্দোষের রক্তপাত করল তারা, রক্তপাত করল আপন আপন পুত্র কন্যাদের। তাদের বলিদান করল কনান দেশের প্রতিমাগুলির উদ্দেশে, এই রক্তপাতের ফলে দেশ হল অপবিত্র।
{106:39} এভাবেই নিজেদের কর্মদোষে তারা হল অশুচি, নিজেদের কার্যকলাপে তারা ঈশ্বরের প্রতি করল বিশ্বাসঘাতকতা।
{106:40} তখন আপন প্রজাদের বিরুদ্ধে প্রভু পরমেশ্বরের ক্রোধ হল প্রজ্বলিত, আপন প্রজাদের প্রতি উদ্রিক্ত হল তাঁর ঘৃণা।
{106:41} তাদের তিনি সমর্পণ করলেন অন্য জাতির অধীনে, বিদ্বেষীরা তাদের উপর করল কর্তৃত্ব।
{106:42} শত্রুরা তাদের করল নির্যাতন, তারা হল ওদের পদানত।
{106:43} বহুবার তিনি তাদের উদ্ধার করলেন, কিন্তু তারা স্বেচ্ছাচারী হয়ে বিদ্রোহ করল তাঁর বিরুদ্ধে, নিজেদের অধর্মের ফলে হল বিপর্যস্ত।
{106:44} তবুও তিনি তাদের কাতরোক্তি শুনে তাদের দুর্দশার প্রতি দৃষ্টিপাত করলেন।
{106:45} তাদের স্বার্থেই তিনি স্মরণ করলেন তাদের সঙ্গে স্থাপিত তাঁর সন্ধিচুক্তির শর্ত, অবিচল প্রেমের মাহাত্ম্যে তিনি পরিবর্তন করলেন তাঁর সঙ্কল্প।
{106:46} যারা তাদের বন্দী করেছিল তাদের অন্তরে তিনি করুণার সঞ্চার করলেন তাদের জন্য।
{106:47} হে প্রভু পরমেশ্বর আমাদের আরাধ্য ঈশ্বর, উদ্ধার কর আমাদের, জাতিবৃন্দের মধ্য থেকে আমাদের ফিরিয়ে নিয়ে যাও, যেন আমরা তোমার পবিত্র নামের ধন্যবাদ করতে পারি, যেন মুখর হতে পারি তোমার প্রশংসায়।
{106:48} ধন্য প্রভু পরমেশ্বর ইসরায়েলের আরাধ্য ঈশ্বর, অনাদিকাল থেকে অনন্তকাল অবধি তুমি ধন্য ‘আমেন’–বলুক সর্বজন। প্রভু পরমেশ্বরের প্রশংসা কর তোমরা।
{i107:1} পঞ্চম খণ্ড ( গীত 107—150 ) সঙ্কটকালে ভক্তের প্রার্থনা দাউদের ভজন
{107:1} প্রভু পরমেশ্বরের স্তব কর তিনি মঙ্গলময়, চিরস্থায়ী তাঁর করুণা।
{107:2} প্রভু পরমেশ্বর মুক্ত করেছেন যাদের, যাদের তিনি দুর্দশা থেকে উদ্ধার করেছেন,
{107:3} ফিরিয়ে এনেছেন নানা দেশ থেকে, পূর্ব ও পশ্চিম, উত্তর ও দক্ষিণ থেকে,
{107:4} ঊষর মরুতে তারা পথ হারাল, বসতির জন্য পেল না কোন নগরীর সন্ধান।
{107:5} ক্ষুধাতৃষ্ণায় কাতর হল তারা হতাশায় হল মুহ্যমান।
{107:6} সেই দুর্দশার মাঝে তারা প্রভু পরমেশ্বরের কাছে জানাল আর্তনিবেদন, আরর তিনি সঙ্কট থেকে তাদের করলেন উদ্ধার।
{107:7} তিনি তাদের সঠিক পথে পরিচালিত করে বসবাস করার জন্য এক নগরে নিয়ে গেলেন।
{107:8} প্রভু পরমেশ্বরের ধন্যবাদ করুক তারা, কারণ তাদের প্রতি তাঁর প্রেম অবিচল, আশ্চর্য তাঁর কীর্তিকলাপ তাদের জন্য।
{107:9} তিনি তৃষিতকে তৃপ্ত করেন, ক্ষুধিতকে সুখাদ্যে করেন পরিতুষ্ট।
{107:10} ওরা বসেছিল অন্ধকারে, নিবিড় তিমিরে, দুর্দশার লৌহশৃঙ্খলে আবদ্ধ ছিল ওরা।
{107:11} কারণ ওরা অমান্য করেছিল সর্বশক্তিমান ঈশ্বরের আদেশ, অবজ্ঞা করেছিল পরাৎপরের মন্ত্রণা।
{107:12} কঠোর পরিশ্রমে কাতর হল ওরা, পতন হল ওদের, কেউ ছিল না ওদের সাহায্য করার।
{107:13} সেই দুর্দশার মাঝে ওরা প্রভু পরমেশ্বরের কাছে জানাল কাতর নিবেদন, তিনি তাদের সঙ্কট থেকে করলেন উদ্ধার।
{107:14} নিবিড় তমসার আঁধার থেকে তিনি ওদের মুক্ত করলেন, ওদের সকল বন্ধন করলেন ছিন্ন।
{107:15} প্রভু পরমেশ্বরের ধন্যবাদ করুক তারা কারণ তাদের প্রতি তাঁর প্রেম অবিচল, আশ্চর্য তাঁর কীর্তিকলাপ তাদের জন্য।
{107:16} তিনি পিতলের কপাট চূর্ণ করেন, দ্বিখণ্ডিত করেন লৌহ অর্গল।
{107:17} মূর্খেরা নিজেদের অধর্মাচরণ এবং দুষ্কর্মের জন্যই হল দণ্ডিত।
{107:18} সমস্ত খাদ্যদ্রব্যে তাদের অরুচি হয়, মৃত্যুর দুয়ারে পৌঁছায় তারা।
{107:19} সেই দুর্দশার মধ্যে তারা প্রভু পরমেশ্বরের কাছে জানাল কাতর নিবেদন, তিনি তাদের সঙ্কট থেকে করলেন উদ্ধার।
{107:20} তাঁর আজ্ঞায় তারা সুস্থ হয়, বিনাশের গহ্বর থেকে তাদের তিনি করেন উদ্ধার।
{107:21} প্রভু পরমেশ্বরের ধন্যবাদ করুক তারা কারণ তাদের প্রতি তাঁর প্রেম অবিচল আশ্চর্য তাঁর কীর্তিকলাপ তাদের জন্য।
{107:22} কৃতজ্ঞতার অর্ঘ্য উৎসর্গ করুক তারা আনন্দগানে বর্ণনা করুক তাঁর কীর্তি।
{107:23} যারা সাগর পাড়ি দেয় জাহাজে চড়ে মহাজলধি বক্ষে করে বাণিজ্য,
{107:24} তারা দেখে প্রভু পরমেশ্বরের কীর্তিকলাপ, গভীর সমুদ্রে তাঁর আশ্চর্য কর্মকাণ্ড।
{107:25} তাঁর নির্দেশে ওঠে প্রচণ্ড ঝড় সমুদ্রের তরঙ্গরাজিকে করে উত্তাল।
{107:26} সেই উত্তাল তরঙ্গমালা আকাশে ওঠে, পাতালে নামে, এই দুর্বিপাকে লুপ্ত হয় তাদের সাহস।
{107:27} মাতালের মত ওদের চরণ স্খলিত হয়, লোপ পায় তাদের বুদ্ধি বিবেচনা।
{107:28} সেই দুর্দশার মাঝে তারা প্রভু পরমেশ্বরের কাছে জানায় কাতর নিবেদন তিনি তাদের সঙ্কট থেকে করেন উদ্ধার।
{107:29} তিনি প্রশমিত করেন ঝড়ের তাণ্ডব, শান্ত হয় সাগর তরঙ্গ।
{107:30} তখন স্বস্তি পেয়ে তারা হয় আনন্দিত যে বন্দরে যেতে চায় তারা সেখানেই তাদের নিয়ে যান তিনি।
{107:31} প্রভু পরমেশ্বরের ধন্যবাদ করুক তারা, কারণ তাদের প্রতি তাঁর প্রেম অবিচল, আশ্চর্য তাঁর কীর্তিকলাপ তাদের জন্য।
{107:32} জনসমাবেশে তারা ঘোষণা করুক তাঁর অপার মহিমা, নেতৃবৃন্দের সভায় করুক তাঁর প্রশংসা।
{107:33} তিনি নদীসমূহকে পরিণত করেন মরুভূমিতে শুষ্ক করেন নির্ঝরের উৎসমুখ।
{107:34} দেশবাসীর অনাচারের জন্য সুফলা দেশকে তিনি পরিণত করেন ঊষর প্রান্তরে।
{107:35} ঊষর প্রান্তরকে জলাশয়ে, রুক্ষ মরুকে জলের উৎসে রূপান্তরিত করেন তিনি।
{107:36} সেখানে ক্ষুধার্তদের তিনি বসতি করান, তারা নগর প্রতিষ্ঠা করে সেখানে।
{107:37} তারা ক্ষেতে বীজ বোনে, রচনা করে দ্রাক্ষাকুঞ্জ, উৎপন্ন করে প্রচুর ফসল।
{107:38} তাঁর আশীর্বাদে অতি বর্ধিষ্ণু হয় তারা, তাদের পশুপালের ক্ষয় হতে দেন না তিনি।
{107:39} উৎপীড়ন, দুর্বিপাক ও দুঃখকষ্টের ভারে তারা যখন বিপর্যস্ত হয়, হয় অবমানিত চরম অপমানে,
{107:40} তখন তিনি তাদের উৎপীড়কদের করেন অপদস্থ দুর্বার ক্রোধে, বিচরণ করান তাদের দিশাহীন প্রান্তরে।
{107:41} কিন্তু বেদনার দহ থেকে তিনি দীনকে তুলে আনেন, মেষপালের মত করেন তার বংশবৃদ্ধি।
{107:42} এ সব দেখে সজ্জনেরা হয় আনন্দে মুখর, কিন্তু স্তব্ধ হয় দুর্জনের রসনা।
{107:43} প্রজ্ঞাবান যারা, তারা এইসব কথা করুক বিবেচনা, করুক আলোচনা প্রভু পরমেশ্বরের অপার করুণার কথা।
{i108:1} বিজয়লাভের জন্য ভক্তের প্রার্থনা ( গীত 57:7-11 ; 60:5-12 ) দাউদের ভজন
{108:1} হে ঈশ্বর, হৃদয় আমার শান্ত, অচঞ্চল, আমি গাইব তোমার গান, করব তোমার মহিমা কীর্তন।
{108:2} বেজে ওঠ হে বীণা, ঝঙ্কার তোল হে সপ্ততন্ত্রী আমি গাইব প্রভাতের জাগরণী গান।
{108:3} হে প্রভু পরমেশ্বর, জাতিবৃন্দের মাঝে আমি করব তোমার স্তুতি, জনতার মাঝে আমি গাইব তোমার যশোগান।
{108:4} অবিচল তোমার প্রেম স্বর্গের চেয়েও মহান তোমার ন্যায়নিষ্ঠা মেঘলোকস্পর্শী।
{108:5} হে ঈশ্বর, আকাশ মণ্ডলের ঊর্দ্ধে তুমি সমুন্নত হও, তোমার মহিমা ব্যাপ্ত হোক সারা পৃথিবীতে।
{108:6} তোমার প্রিয়জনদের উদ্ধার কর তোমার দক্ষিণ হস্তের পরাক্রমে, সহায় হও তাদের, হে ঈশ্বর, সাড়া দাও আমার ডাকে।
{108:7} ঈশ্বর আপন দিব্যধাম থেকে ঘোষণা করেছেনঃ আমি বিজয়োল্লাসে শিখিম বিভাগ করব, বণ্টন করব সুক্কোতের উপত্যকা।
{108:8} গিলিয়দ আমার, মনঃশিও আমার, ইফ্রয়িম আমার শিরস্ত্রাণ, যিহুদা আমার রাজদণ্ড।
{108:9} মোয়াব আমার প্রক্ষালন পাত্র ইদোমের উপর আমি রাখব আমার পাদুকা, ফিলিস্তিনীদের দেশে আমি করব বিজয়োল্লাস।
{108:10} কে আমাকে নিয়ে যাবে প্রাচীর ঘেরা নগরে? কে দেখাবে আমাকে ইদোমের পথ?
{108:11} হে ঈশ্বর, তুমি কি আমাদের সত্যিই পরিত্যাগ করেছ? হে ঈশ্বর, তুমি কি আমাদের সেনাবাহিনীর সঙ্গে আর করবে না অভিযান?
{108:12} শত্রুদের বিরুদ্ধে তুমি হও আমাদের সহায়, মানুষের সাহায্য আমাদের উদ্ধারে অক্ষম।
{108:13} ঈশ্বরের শক্তিতে আমরা হব পরাক্রান্ত, তিনি করবেন পদদলিত আমাদের শত্রুদের।
{i109:1} বিপর্যস্ত ভক্তের অভিযোগ দাউদের ভজন
{109:1} হে আমার আরাধ্য ঈশ্বর, নীরব থেক না তুমি।
{109:2} দুর্জন ও প্রতারকেরা অভিযোগ করছে আমার বিরুদ্ধে, তারা আমার বিরুদ্ধে মিথ্যা অপবাদ দিচ্ছে।
{109:3} তাদের ঘৃণাভরা কথা ঘিরে ধরেছে আমায়, অকারণে তারা আমায় করছে আক্রমণ।
{109:4} আমার ভালবাসার বিনিময়ে তারা করছে বিরুদ্ধাচরণ, তবুও আমি রয়েছি প্রার্থনায় নিবিষ্ট তাদের মঙ্গল কামনায়।
{109:5} ওরা উপকারের বিনিময়ে অপকার, প্রেমের প্রতিদানে ঘৃণা দিয়েছে আমায়।
{109:6} ওদের বিরুদ্ধে নিযুক্ত কর এক কপট বিচারক, সেই দুর্জন অভিযুক্ত করুক ওদের।
{109:7} বিচারে সে দোষী সাব্যস্ত হবে তার প্রার্থনাও গণিত হবে পাপরূপে।
{109:8} সে হোক স্বল্পায়ু, অপরে দখল করুক তার সঞ্চিত সম্পদ।
{109:9} পিতৃহীন হোক তার সন্তানেরা তার স্ত্রী হোক বিধবা।
{109:10} তার সন্তানেরা পথে পথে ভিক্ষা করুক, ধ্বংস স্তূপের মাঝে খুঁজে ফিরুক আশ্রয়।
{109:11} পাওনাদার মহাজন দখল করুক তার সর্বস্ব, বিদেশীরা লুঠ করে নিক তার শ্রমের ফসল।
{109:12} কেউ যেন তাকে করুণা না করে, তার অনাথ সন্তানদেরও যেন কেউ না করে দয়া।
{109:13} বিলুপ্ত হোক তার বংশ, মুছে যাক পরবর্তী প্রজন্ম থেকে।
{109:14} তার পিতৃপুরুষদের অধর্মাচরণ স্মরণে রাখুন প্রভু পরমেশ্বর, তার মাতৃকলঙ্ক যেন না হয় অপসারিত।
{109:15} সেগুলি সতত থাকুক প্রভুর স্মরণে, তার স্মৃতি তিনি লুপ্ত করুন পৃথিবী থেকে।
{109:16} কাউকে করুণা করার কথা তার মনেও হয়নি কখনও দীন দুঃখী ও অসহায়কে সে করেছে নির্যাতন, ভগ্ন-হৃদয় ব্যক্তিকে করেছে হত্যা।
{109:17} অভিশাপ দিতে সে ভালবাসত তাই অভিশাপ নেমে আসুক তার উপর, আশীর্বাদ দানে সে বিমুখ ছিল তাই সে নিজেও বঞ্চিত হোক আশীর্বাদ থেকে।
{109:18} অভিশাপ উচ্চারণই ছিল তার অঙ্গের বসন, জলের মত প্রবেশ করুক তার দেহে সেই অভিশাপ, তেলের মত প্রবিষ্ট হোক তার অস্থির মাঝে।
{109:19} সেগুলি হোক তার অঙ্গের আবরণ, হোক নিত্যব্যবহার্য কটিবন্ধের মত।
{109:20} যারা আমার বিরুদ্ধে বলছে কুকথা, আমার সেই বিপক্ষদের সেই ভাবেই শাস্তি দিন প্রভু পরমেশ্বর।
{109:21} কিন্তু হে প্রভু, ঈশ্বর আমার তুমি নিজ নামের স্বার্থে আমার পক্ষ অবলম্বন কর, যা ছিল তোমার অঙ্গীকার, উদ্ধার কর আমায় তোমার অবিচল প্রেমের গুণে।
{109:22} আমি দুঃখী ও দীনহীন, ক্ষতবিক্ষত হৃদয় আমার।
{109:23} বিলীয়মান ছায়ার মতই আমি বিগতপ্রায়, পতঙ্গের মত নিক্ষিপ্ত।
{109:24} অনাহারে আমার জানু হয়েছে শিথিল, পুষ্টির অভাবে দেহ আমার হয়েছে অস্থিচর্মসার।
{109:25} লোকের কাছে আমি হয়েছি অবজ্ঞার পাত্র, আমাকে দেখলে তারা উপহাস করে।
{109:26} হে প্রভু, ঈশ্বর আমার, আমাকে সাহায্য কর তোমার করুণার গুণে আমায় কর উদ্ধার।
{109:27} শত্রুরা জানুক, এ তোমারই হস্তক্ষেপ, তুমিই হে প্রভু পরমেশ্বর, তুমিই আমায় করেছ উদ্ধার,
{109:28} ওরা অভিশাপ দিক, কিন্তু তুমি আমায় কর আশীর্বাদ, আমার আক্রমণকারীরা হোক নতশির লজ্জায়, অপমানে, আনন্দিত হোক তোমার এ দাস।
{109:29} আমার প্রতিপক্ষ হোক কলঙ্কলিপ্ত লজ্জাই হোক ওদের উত্তরীয়।
{109:30} আমি মুক্তকণ্ঠে করব প্রভুর স্তুতিগান, জনসামাবেশে করব তাঁর মহিমাকীর্তন।
{109:31} তিনি দীনহীনের পক্ষে দাঁড়ান, মৃত্যুদণ্ডের হাত থেকে তিনিই তাকে করেন উদ্ধার।
{i110:1} ঈশ্বর ও তাঁর মনোনীত রাজা দাউদের ভজন
{110:1} প্রভু পরমেশ্বর বলেন আমার প্রভুকে, যিনি আমার রাজা: তুমি আমার দক্ষিণে বস, যতক্ষণ না তোমার শত্রুদের আমি করি তোমার পাদপীঠ।
{110:2} সিয়োন থেকে প্রভু পরমেশ্বর প্রেরণ করবেন তোমার পরাক্রমের রাজদণ্ড, তোমার শত্রুদলের মাঝে রাজত্ব করবে তুমি।
{110:3} যেদিন তুমি পবিত্র পর্বতে তোমার বাহিনীকে পরিচালনা করবে শত্রুর বিরুদ্ধে সে দিন তোমার প্রজাবৃন্দ স্বেচ্ছায় নিজেদের করবে উৎসর্গ, ঊষার শিশিরের মত তরুণদল আসবে তোমার কাছে।
{110:4} শপথ করেছেন প্রভু পরমেশ্বর, তাঁর সঙ্কল্পের হবে না অন্যথা। মল্কীষেদকের প্রথা অনুযায়ী তুমি হবে চিরকালের জন্য নিযুক্ত পুরোহিত।
{110:5} প্রভু তোমার দক্ষিণে আছেন, তাঁর ক্রোধের দিনে তিনি রাজাদের করবেন চূর্ণ।
{110:6} তিনি জাতিসমূহের বিচার করবেন, মৃতদেহে পরিপূর্ণ করবেন যুদ্ধক্ষেত্র, সকল দেশের নেতৃবৃন্দকে করবেন পরাজিত।
{110:7} চলার পথে স্রোত ধারা থেকে তিনি পান করবেন জল, সতেজ হয়ে উঠবেন নবশক্তিতে, হবেন চিরবিজয়ী।
{i111:1} প্রভু পরমেশ্বরের মহান কীর্তির প্রশংসা
{111:1} প্রভু পরমেশ্বরের গুণকীর্তন কর! সারা অন্তর দিয়ে আমি করব প্রভুর স্তবগান সজ্জনদের সভায়, জনসমাবেশে।
{111:2} প্রভু পরমেশ্বরের কীর্তি পরম বিস্ময়কর, যারা তাঁর কীর্তি দেখে আনন্দিত হয়, তারাই জানতে চায় এ কীর্তির প্রকৃত মর্ম।
{111:3} তাঁর সকল কর্ম গৌরব ও মহিমামণ্ডিত, শাশ্বত তাঁর ধার্মিকতা।
{111:4} তিনি করেছেন স্মরণীয় তাঁর পরমাশ্চর্য কীর্তিকলাপকে, প্রভু পরমেশ্বর করুণাময় ও স্নেহশীল।
{111:5} যারা তাঁকে সম্ভ্রম করে তিনি করেন তাদের আহারের সংস্থান, তিনি তাঁর স্থাপিত সন্ধি চুক্তির শর্ত সতত রাকেন স্মরণে।
{111:6} অন্যান্য জাতির দেশ তিনি তাঁর প্রজাদের দান করে প্রকাশ করেছেন তাঁর পরাক্রম তাদের কাছে।
{111:7} সকল কর্মেই তিনি সত্যপরায়ণ ও ন্যায়নিষ্ঠ, যথার্থ তাঁর সমস্ত নির্দেশ।
{111:8} তাঁর সকল কর্ম ও নির্দেশ, সত্য ও ন্যায়পরতায় রচিত, প্রতিষ্ঠিত চিরকালের জন্য।
{111:9} তিনি আপন প্রজাদের করেছেন মুক্ত, স্থাপন করেছেন তাদের সাথে শাশ্বত সন্ধিচুক্তি পবিত্র ও মহাসম্ভ্রমশালী তাঁর নাম।
{111:10} প্রভু পরমেশ্বরের প্রতি সম্ভ্রমবোধেই প্রজ্ঞার সূজনা, যারা মেনে চলে তাঁর অনুশাসন, তারাই লাভ করে সেই প্রজ্ঞা তাঁর প্রশংসা হোক নিত্যস্থায়ী।
{i112:1} ভক্তের আনন্দ
{112:1} প্রভু পরমেশ্বরের প্রশংসা কর ধন্য সেই জন, যে তাঁকে সম্ভ্রম করে, তাঁর নির্দেশ পালনে যার পরম আনন্দ।
{112:2} পৃথিবীতে তার সন্তানেরা হবে ক্ষমতার অধিকারী, তার বংশধরেরা হবে আশিস প্রাপ্ত।
{112:3} সম্পদে ঐশ্বর্যে পূর্ণ হবে তার গৃহ, তার ধর্মনিষ্ঠা হবে চিরস্থায়ী।
{112:4} সজ্জনের কাছে প্রভু পরমেশ্বর অন্ধকারেও জ্যোতি স্বরূপ, সে কৃপাময়, স্নেহশীল ও ধর্মনিষ্ঠ।
{112:5} যে দয়াপরবশ হয়ে ঋণ দেয়, ন্যায়সঙ্গত পথে নিষ্পন্ন করে বিষয়কর্ম, তার মঙ্গল হয়।
{112:6} সে কখনও হবে না বিচলিত, তার স্মৃতি চির অম্লান সবার অন্তরে।
{112:7} অশুভ সংবাদে সে হয় না ভীত, তার চিত্ত সুস্থির, প্রভুর উপরে তার গভীর আস্থা, ভয়ে বা উৎকণ্ঠায় সে অতিষ্ঠ হয় না,
{112:8} তার চিত্ত স্থিরপ্রতিষ্ঠ, তাই সে ভয় করে না, সে প্রত্যক্ষ করবে শত্রুর পরাজয় এই তার নিশ্চিত প্রত্যয়।
{112:9} সে মুক্ত হস্তে দীন দরিদ্রদের দান করে, তার ধর্মশীলতা চিরস্থায়ী, গৌরবে হবে সে উচ্চশির।
{112:10} দুর্জন এসব দেখে রোষে জর্জরিত হবে, কোপানলে জ্বলে যাবে বুক, সে ডুবে যাবে হতাশায়।
{113:1} প্রভু পরমেশ্বরের প্রশংসা কর, হে প্রভুর সেবকবৃন্দ, প্রশস্তি কর তাঁর নামের।
{113:2} ধন্য হোক প্রভু পরমেশ্বরের নাম, এখন ও চিরকাল।
{113:3} উদয়াচল থেকে অস্তাচল অবধি কীর্তিত হোক প্রভু পরমেশ্বরের নাম।
{113:4} সর্ব জাতির উপরে সমুন্নত প্রভু পরমেশ্বর আকাশমণ্ডলের ঊর্ধ্বেও বিরাজিত তাঁর মহিমা।
{113:5} প্রভু পরমেশ্বর আমাদের আরাধ্য ঈশ্বর তাঁর তুল্য কে আছে আর? তিনি ঊর্ধ্বলোকে সমাসীন,
{113:6} তবু তিনি দৃষ্টিপাত করেন আনত হয়ে আকাশ ও পৃথিবীর প্রতি।
{113:7} তিনি ধূলিশয্যা থেকে তোলেন দীনহীনকে, আবর্জনা স্তূপ থেকে দরিদ্রকে করেন উদ্ধার।
{113:8} প্রতিষ্ঠিত করেন তাদের রাজন্যবর্গের মাঝে, নিজ প্রজাকুলের অভিজাতদের মাঝে।
{113:9} তিনি বন্ধ্যাকে করেন সমাদৃতা, করেন তাকে সন্তানের আনন্দময়ী মাতা। প্রভু পরমেশ্বরের প্রশংসা কর তোমরা।
{i114:1} তারণসঙ্গীত
{114:1} মিশর থেকে যখন বেরিয়ে এল ইসরায়েল জাতির মানুষ যাকোবকুল যখন ছাড়া পেল ভিন্নভাষীদের কবল থেকে,
{114:2} তখন যিহুদা হল প্রভু পরমেশ্বরের মনোনীত জাতি, ইসরায়েল হল তাঁর আপন রাজ্য।
{114:3} সমুদ্র তা দেখে পালিয়ে গেল, উজানে বইল জর্ডন নদী।
{114:4} লাফিয়ে উঠল পর্বতশ্রেণী ছাগ শিশুর মত নাচতে লাগল পাহাড়গুলো মেষশাবকের মত।
{114:5} হে সমুদ্র, কেন তুমি পালিয়ে গেলে? হে জর্ডন, কেন তুমি বইলে উজানে?
{114:6} হে পর্বতবৃন্দ, কেন তোমরা লাফিয়ে উঠলে ছাগশিশুর মত? কেন তোমরা নেচে উঠলে হে পাহাড়কুল, মেষশাবকের মত?
{114:7} হে পৃথিবী, কম্পিত হও প্রভু পরমেশ্বরের সম্মুখে, কম্পিত হও যাকোবের আরাধ্য ঈশ্বরের সম্মুখে।
{114:8} তিনি শৈলকে পরিণত করেন জলাশয়ে, পাষাণের বুক চিরে উৎসারিত করেন জলধারা।
{i115:1} ঈশ্বরই একমাত্র সত্য, তিনি অনন্য
{115:1} তোমারই নাম হে প্রভু পরমেশ্বর, শুধু তোমারই নাম কর গৌরবান্বিত, আমাদের নাম নয়, তোমার অবিচল প্রেম ও সত্যপরায়ণতার জন্য।
{115:2} অন্যান্য জাতির মানুষ কেন বলবে, ‘কোথায় ওদের ঈশ্বর?’
{115:3} স্বর্গে আছেন আমাদের ঈশ্বর, আপন ইচ্ছাই পূর্ণ করেন তিনি।
{115:4} মানুষের হাতে গড়া ওদের প্রতিমাগুলি সোনা ও রূপো দিয়ে,
{115:5} মুখ আছে তবু এরা পারে না কথা বলতে চোখ আছে তবু দেখতে পায় না এরা।
{115:6} কান থাকতেও এরা শুনতে পায় না, নাক আছে তবু গন্ধ পায় না।
{115:7} হাত আছে তবু স্পর্শ শক্তি নাই পা থাকতেও চলতে পারে না এরা, ধ্বনিত হয় না কোন কথা তাদের কণ্ঠে।
{115:8} ওদের নির্মাতা ও উপাসক সকলেরই দশা হবে ঐ প্রতিমাগুলির মত।
{115:9} কিন্তু প্রভু পরমেশ্বরের উপর ইসরায়েলের একান্ত নির্ভর, তিনিই তাদের সহায়, তাদের ঢালস্বরূপ।
{115:10} হারোণের বংশ নির্ভর করে প্রভুর উপর, তিনিই তাদের সহায়, তাদের ঢালস্বরূপ।
{115:11} যারা প্রভু পরমেশ্বরকে সম্ভ্রম করে, স্থাপন করে আস্থা প্রভুরই উপর, তিনিই তাদের সহায়, তাদের ঢালস্বরূপ।
{115:12} প্রভু পরমেশ্বর আমাদের স্মরণে রেখেছেন, তিনিই আমাদের করবেন আশীর্বাদ, আশীর্বাদ করবেন তিনি ইসরায়েল কুলকে, হারোণের বংশকেও করবেন তিনি আশীর্বাদ।
{115:13} প্রভুকে সম্ভ্রম করে যারা, উচ্চ-নীচ নির্বিশেষে তাদের সকলকেই তিনি করবেন আশীর্বাদ।
{115:14} প্রভু পরমেশ্বর তোমাদের এবং তোমাদের সন্তানদের দান করুন সমৃদ্ধি।
{115:15} স্বর্গ ও পৃথিবীর স্রষ্টা প্রভু পরমেশ্বর, আশীর্বাদ করুন তোমাদের।
{115:16} স্বর্গ একমাত্র প্রভু পরমেশ্বরেরই আবাস, কিন্তু মানবসন্তানদের তিনি দিলেন এই পৃথিবীর অধিকার।
{115:17} প্রভু পরমেশ্বরের স্তব করে না মৃতজনেরা, নিঃশব্দলোকে চলে গেছে যারা তারাও করে না প্রভুর স্তব।
{115:18} কিন্তু আমরা যারা রয়েছি জীবিত মুখরিত হব প্রভুর জয়গানে এখন ও চিরকাল। প্রভু পরমেশ্বরের প্রশংসা কর তোমরা।
{i116:1} সঙ্কটমুক্ত ভক্তের ঈশ্বরবন্দনা
{116:1} আমি ভালবাসি প্রভু পরমেশ্বরকে তিনি সাড়া দেন আমার ডাকে, শোনেন আমার বিনতি।
{116:2} যখনই আমি ডেকেছি তাঁকে, তিনি শুনেছেন আমার বিনতি, তাই সারা জীবন আমি তাঁকেই জানাব আমার প্রার্থনা।
{116:3} মৃত্যুর বেড়াজাল আমায় ঘিরে ধরেছিল, গ্রাস করেছিল পাতালের বিভীষিকা, নিদারুণ আতঙ্কে ও যন্ত্রণায় আমি হয়েছিলাম নিমজ্জিত।
{116:4} তখন প্রভুকে ডেকে বললাম আমি: হে প্রভু পরমেশ্বর বিনতি করি, বাঁচাও আমায়।
{116:5} প্রভু পরমেশ্বর দয়াশীল ও ধর্মময়, করুণার আধার আমাদের আরাধ্য ঈশ্বর।
{116:6} প্রভু পরমেশ্বর অসহায়ের সহায়, যখন আমি বিপন্ন হয়ে পড়েছিলাম তখন রক্ষা করলেন তিনি আমায়।
{116:7} শান্ত হও হে আমার প্রাণ, কেননা প্রভু পরমেশ্বর করেছেন তোমার অশেষ কল্যাণ।
{116:8} তুমি মরণের হাত থেকে আমার প্রাণ, অশ্রুক্ষরণ থেকে আমার নয়ন, পতন থেকে আমার চরণ যুগল করেছ রক্ষা সযতনে।
{116:9} তাই প্রভু পরমেশ্বরের পরম অনুগ্রহে আমি জীবিতের দেশে করব জীবন যাপন।
{116:10} যখন আমি বলেছিলাম, হায়! আমি নিতান্তই হতভাগ্য, আতঙ্কে আমি বলেছিলাম: কারো উপরই
{116:11} নির্ভর করা যায় না, কিন্তু তখনও প্রভুর উপরে ছিল আমার গভীর আস্থা।
{116:12} যত উপকার আমি পেয়েছি, প্রভু পরমেশ্বরের কাছ থেকে, কি দেব তাঁকে আমি তার প্রতিদানে।
{116:13} আমি করব নিবেদন দ্রাক্ষারসের নৈবেদ্য আমি করব প্রভুর নামগান।
{116:14} আমি প্রভু পরমেশ্বরের উদ্দেশে তাঁর প্রজাবৃন্দের সাক্ষাতে পূর্ণ করব আমার সকল মানত।
{116:15} প্রভু পরমেশ্বরের কাছে যারা মহামূল্যবান, সেই ভক্তজনের মরণ তাঁর কাছে গভীর বেদনার।
{116:16} হে প্রভু পরমেশ্বর আমি তোমার দাস, তোমার দাসীর পুত্র আমি, সেবক তোমার, সকল বন্ধন থেকে আমায় তুমিই করেছ মুক্ত।
{116:17} তোমার উদ্দেশে আমি করব নিবেদন ধন্যবাদের নৈবেদ্য আমি করব প্রভুর জয়গান।
{116:18} আমি প্রভু পরমেশ্বরের উদ্দেশে তাঁর প্রজাবৃন্দের সাক্ষাতে করব পূর্ণ আমার সকল মানত
{116:19} প্রভুর ভবনের প্রাঙ্গণে, হে জেরুশালেম, তোমারই মাঝে। তোমরা প্রভু পরমেশ্বরের প্রশংসা কর।
{i117:1} ঈশ্বরের প্রশংসাগীতি
{117:1} সর্বজাতি প্রশস্তি কর প্রভু পরমেশ্বরের, সর্বমানবকুল, কীর্তন কর তাঁর মহিমা।
{117:2} আমাদের প্রতি সুমহান তাঁর অবিচল প্রেম, চিরায়ত তাঁর সত্যনিষ্ঠা। তোমরা প্রভু পরমেশ্বরের প্রশস্তি কর।
{i118:1} বিজয় সঙ্গীত
{118:1} প্রভু পরমেশ্বরের স্তবগান কর মঙ্গলময় তিনি, তাঁর অবিচল প্রেম অনন্তকাল স্থায়ী।
{118:2} ইসরায়েল বলুক: তাঁর অবিচল প্রেম অনন্তকাল স্থায়ী।
{118:3} হারোণের কুল বলুক: তাঁর অবিচল প্রেম অনন্তকাল স্থায়ী।
{118:4} প্রভুকে যারা সম্ভ্রম করে তারাও বলুক: তাঁর অবিচল প্রেম অনন্তকাল স্থায়ী।
{118:5} চরম সঙ্কটের মাঝে আমি ডাকলাম প্রভু পরমেশ্বরকে, প্রভু সাড়া দিলেন আমায়, করলেন উদ্ধার।
{118:6} প্রভু পরমেশ্বর আমার পক্ষে, আমার কোন ভয় নাই, মানুষ আমার কি করতে পারে?
{118:7} আমার সহায় প্রভু পরমেশ্বর, আমি নিয়েছি তাঁরই শরণ, তাই আমি স্বচক্ষে দেখব শত্রুদের দুর্দশা।
{118:8} মানুষের উপর ভরসা করার চেয়ে প্রভুরই শরণ নেওয়া শ্রেয়।
{118:9} নেতৃবৃন্দের উপর নির্ভর করার চেয়ে প্রভুর শরণাগত হওয়া শ্রেয়।
{118:10} বৈরীদল আমাকে ঘিরে ধরেছিল, কিন্তু প্রভুর নামে আমি তাদের করেছি উচ্ছেদ।
{118:11} তারা ঘিরে ধরেছিল আমায়, ঘিরে ধরেছিল চারিদিক থেকে। কিন্তু প্রভুর নামে আমি তাদের করেছি উচ্ছেদ।
{118:12} মৌমাছির মত তারা আমাকে ঘিরেছিল, কাঁটাঝোপের আগুনের মতজ্বলে উঠেছিল তারা, কিন্তু প্রভুর নামেই আমি তাদের করেছি উচ্ছেদ।
{118:13} ওরা প্রবলভাবে আক্রমণ করেছিল আমায়, আমি দাঁড়িয়েছিলাম পরাজয়ের মুখোমুখি,
{118:14} তখন প্রভু পরমেশ্বরই হলেন আমার সহায়, আমার আনন্দ, তিনিই আমার পরিত্রাণ।
{118:15} ঐ শোন বিজয়সঙ্গীত ভক্তবৃন্দের শিবিরে প্রভু পরমেশ্বরের পরাক্রম এ বিজয় করেছে সাধন।
{118:16} মহাপরাক্রান্ত প্রভু পরমেশ্বর, তিনিই আমাদের করেছেন দান বিজয় গৌরব।
{118:17} মরব না আমি থাকব জীবিত, ঘোষণা করব আমি প্রভুর মহানকীর্তি।
{118:18} প্রভু পরমেশ্বর করেছেন আমায় কঠোর শাসন, কিন্তু মৃত্যুমুখে করেননি নিক্ষেপ।
{118:19} উন্মুক্ত করে দাও ধার্মিকতার তোরণ, আমি যেন প্রবেশ করতে পারি প্রভুর আরাধনার জন্য।
{118:20} এই তো প্রভু পরমেশ্বরের তোরণ, এর মধ্য দিয়েই ধার্মিকেরা করবে প্রবেশ।
{118:21} আমি করব তোমার স্তুতিগান, তুমি সাড়া দিয়েছ আমার ডাকে, তুমিই হয়েছ আমার পরিত্রাতা।
{118:22} যে পাথরটি স্থপতিরা করেছিল বর্জন ব্যবহারের অযোগ্য বলে, সেটিই হয়ে উঠল কোণের প্রধান প্রস্তর।
{118:23} প্রভুই সম্পন্ন করেছেন এ কাজ পরমাশ্চর্য এ কাজ আমাদের দৃষ্টিতে।
{118:24} আজই পরমেশ্বরের বিজয়ের দিন, এই দিনে আমরা করব আনন্দোল্লাস।
{118:25} হে প্রভু পরমেশ্বর, বিনতি করি উদ্ধার কর আমাদের, বিনতি করি আমাদের সফলতা দাও।
{118:26} ধন্য সে, যে আসে প্রভুর নামে, প্রভু তাকে করেন আশীর্বাদ প্রভুর মন্দির থেকে, আমরা তাঁর করি প্রশংসা।
{118:27} প্রভু পরমেশ্বরই একমাত্র ঈশ্বর, তিনিই আমাদের দান করেছেন দীপ্তি, শাখাপল্লব হাতে শোভাযাত্রা করে এগিয়ে যাও, এগিয়ে যাও বেদী প্রদক্ষিণে।
{118:28} তুমি আমার আরাধ্য ঈশ্বর, আমি তোমাকেই জানাব কৃতজ্ঞতা, তুমিই আমার ঈশ্বর আমি গাইব তোমার গৌরব গান।
{118:29} প্রভু পরমেশ্বরের স্তবগান কর, তিনি মঙ্গলময়, তাঁর অবিচল প্রেম অনন্তকাল স্থায়ী।
{i119:1} ঈশ্বরের অনুশাসন
{119:1} ধন্য তারা, নিষ্কলঙ্ক জীবন যাদের, যারা পালন করে প্রভু পরমেশ্বরের অনুশাসন।
{119:2} ধন্য তারা, যারা পালন করে তাঁর নির্দেশ, সর্বান্তঃকরণে করে তাঁরই অন্বেষণ।
{119:3} ধন্য তারা যারা কোন অন্যায় করে না কিন্তু চলে তাঁরই নির্দেশিত পথে।
{119:4} হে প্রভু পরমেশ্বর, তুমি দিয়েছ আমাদের তোমার আনুশাসন, যেন তা পালন করি সযতনে।
{119:5} তোমার আনুশাসন পালনে হে প্রভু আমার আচরণ যেন হয় সুসঙ্গত।
{119:6} তোমার নির্দেশগুলির প্রতি আমার দৃষ্টি নিবদ্ধ থাকলে আমি কখনও হব না লজ্জিত।
{119:7} যখন আমি শিখব তোমার ন্যায়সঙ্গত শাসন বিধি, সরল চিত্তে তখন আমি করব তোমার স্তবগান।
{119:8} আমি পালন করব তোমার অনুশাসন তুমি কখনও আমাকে করো না পরিত্যাগ।
{i119:9} অনুশাসন পালন
{119:9} তরুণ কীভাবে নিষ্কলঙ্ক রাখবে তার জীবন? তোমার অনুশাসন পালনেই তার জীবন হবে কলঙ্কহীন।
{119:10} আমি সর্বান্তঃকরণে তোমারই অন্বেষণ করি, তোমার নির্দেশ অমান্য করে বিপথে যেতে দিও না আমায়।
{119:11} আমি হৃদয়ে সঞ্চিত রেখেছি তোমার প্রতিশ্রুতি, যেন তোমার বিরুদ্ধে পাপ না করি।
{119:12} ধন্য তুমি হে প্রভু পরমেশ্বর, আমাকে শিখাও তোমার অনুশাসন।
{119:13} তোমার মুখনিঃসৃত সকল শাসনবিধি উচ্চারণ করবে বার বার আমার ওষ্ঠাধর।
{119:14} অতুল ধনসম্পদ লাভে যে আনন্দ তার চেয়ে বেশী আনন্দ আমি লাভ করেছি তোমার নির্দেশ পালনে।
{119:15} আমি ধ্যান করব তোমার সমস্ত আদেশ নিবদ্ধ রাখব আমার দৃষ্টি তোমারই পথে।
{119:16} তোমার অনুশাসন পালনে আমার অপার আনন্দ, আমি ভুলব না কখনও তোমার নির্দেশ।
{i119:17} অনুশাসন পালনের আনন্দ
{119:17} তোমার এ দাসের কল্যাণ কর, যেন আমি জীবিত থাকি, পালন করতে পারি তোমার উপদেশ।
{119:18} উন্মুক্ত করে দাও আমার দৃষ্টি যেন আমি দেখতে পাই তোমার বিধানের পরমাশ্চর্য নিগূঢ় সত্য।
{119:19} আমি এক অজানা পথিক পৃথিবীর পথে, তবু গোপন রেখ না আমার কাছে তোমার অনুশাসন।
{119:20} তোমার শাসনবিধি জানার আকাঙ্ক্ষায় সতত ব্যাকুল আমার প্রাণ।
{119:21} তোমার আদেশ অমান্য করে যারা বিপথে যায়, অভিশপ্ত সেই দাম্ভিকদের তুমি কর তিরস্কার।
{119:22} দূর কর আমার লাঞ্ছনা অপবাদ, আমি পালন করেছি তোমার বিধিকলাপ।
{119:23} যদি শাসককুল আমার বিরুদ্ধে চক্রান্ত করে তবুও তোমার এ দাস ধ্যান করবে তোমার অনুশাসন।
{119:24} তোমার বিধি বিধান আমার আনন্দস্বরূপ তারাই আমার উপদেষ্টা।
{i119:25} ঈশ্বরের পথে চলার সিদ্ধান্ত
{119:25} আমি আজ ধূলায় অবলুণ্ঠিত, সঞ্জীবিত কর আমায়, পূর্ণ হোক তোমার অঙ্গীকার।
{119:26} যা কিছু করেছি আমি সবই বলেছি তোমায়, আর তুমি দিয়েছ সাড়া এবার শিখাও আমায় তোমার অনুশাসন।
{119:27} তোমার আদেশ পালনের পথ দেখাও আমায়, আমি ধ্যান করব তোমার পরমাশ্চর্য কীর্তিকলাপ।
{119:28} দুঃখে আমার প্রাণ বিগলিত প্রায় সত্য হোক তোমার অঙ্গীকার উজ্জীবিত কর আমায়।
{119:29} দূরে রাখ আমায় ছলনার পথ থেকে, কৃপা কর, শিখাও আমায় তোমার বিধান।
{119:30} বাধ্যতারই পথ আমি বেছে নিয়েছি, তোমার শাসনবিধি রেখেছি সম্মুখে।
{119:31} আমি আসক্ত তোমার বিধিব্যবস্থায়, হে প্রভু পরমেশ্বর আমাকে করো না লজ্জিত।
{119:32} তোমার নির্দেশিত পথে আমি হব সাগ্রহে ধাবমান, তুমি উদার করেছ আমার হৃদয় তোমার গভীর জ্ঞানে।
{i119:33} বোধশক্তি লাভের জন্য প্রার্থনা
{119:33} হে প্রভু পরমেশ্বর, দেখাও আমায় তোমার বিধিসম্মত পথ, আমি আজীবন চলব সেই পথে।
{119:34} বোধশক্তি দাও আমায় হে প্রভু যেন আমি মেনে চলতে পারি তোমার বিধান, যেন পালন করতে পারি সর্বান্তঃকরণে।
{119:35} চালাও আমায় তোমার নির্দেশিত পথে সে পথেই আমার পরম আনন্দ।
{119:36} ধনসম্পদ নয়, তোমার নির্দেশ পালনে উদ্বুদ্ধ কর আমার হৃদয়, আকৃষ্ট না হয় যেন ধনসম্পদের মিথ্যা মোহে।
{119:37} মায়ার দর্শন থেকে ফিরাও দৃষ্টি আমার সঞ্জীবিত কর আমায়, পূর্ণ হোক তোমার অঙ্গীকার।
{119:38} যে প্রতিশ্রুতি তুমি দিয়েছ তোমার ভক্তদের, তোমার এ দাসের প্রতিপূর্ণ কর সেই প্রতিশ্রুতি।
{119:39} দূর কর আমার নিন্দা অপবাদ যার ভয়ে ভীত আমি, অতি উত্তম তোমার বিচারের নীতি।
{119:40} তোমার আদেশ পালনে উদগ্রীব আমি, আগ্রহে আকুল, তোমার ধর্মশীলতায় সঞ্জীবিত কর আমায়।
{i119:41} ঈশ্বরের নির্দেশের প্রতি নির্ভরতা
{119:41} হে প্রভু পরমেশ্বর তোমার অবিচল প্রেম বর্ষিত হোক আমার উপর, উদ্ধার কর আমাকে পূর্ণ হোক তোমার প্রতিশ্রুতি।
{119:42} আমি তখন নিন্দুকদের দিতে পারব সমুচিত উত্তর, আমি করেছি নির্ভর তোমারই অঙ্গীকারে।
{119:43} আমার ওষ্ঠাধর থেকে সত্য ভাষণ, হে প্রভু করো না অপসারণ তোমার শাসন বিধিতেই আমার প্রত্যাশা।
{119:44} আমি সতত পালন করব তোমার বিধান যুগে যুগে, চিরকাল।
{119:45} আমার জীবন হবে মুক্ত, অবাধ, কারণ আমি নিয়ত পালন করি আদেশ তোমার।
{119:46} আমি ঘোষণা করব তোমার অনুশাসন রাজন্যবর্গের সভায় সঙ্কুচিত হব না আমি ভয়ে ও লজ্জায়।
{119:47} তোমার নির্দেশ পালনে অসীম আনন্দ আমার, সে আদেশ আমার পরমপ্রিয়।
{119:48} আমার প্রিয় এই নির্দেশগুলির প্রতি আমি করব শ্রদ্ধা নিবেদন, সেগুলি আমি ভালবাসি, তোমার অনুশাসন আমি সতত করব ধ্যান।
{i119:49} ঈশ্বরের বিধানে প্রত্যাশা ও সান্ত্বনা
{119:49} স্মরণ কর হে প্রভু পরমেশ্বর তোমার দাসের প্রতি তোমার প্রতিশ্রুতি, যার উপর আমার গভীর প্রত্যাশা।
{119:50} তোমার প্রতিশ্রুতি আমাকে করে সঞ্জীবিত, দুঃখ দুর্দশায় এই-ই আমার পরম সান্ত্বনা।
{119:51} উদ্ধত দাম্ভিকেরা আমাকে চূড়ান্ত বিদ্রূপ করে, তবু তোমার বিধানের প্রতি বিমুখ হইনি আমি।
{119:52} হে প্রভু, যখন আমি তোমার সনাতন শাসনবিধি স্মরণ করি তখন লাভ করি পরম সান্ত্বনা।
{119:53} যখন দেখি দুর্জনেরা পরিহার করেছে তোমার বিধান, আমার ক্রোধ হয় প্রজ্বলিত।
{119:54} আমার এ প্রবাস জীবনে তোমার অনুইশাসনই আমার গানের বাণী।
{119:55} হে প্রভু পরমেশ্বর, নিশীথে আমি স্মরণ করি তোমার নাম, আমি মেনে চলি তোমার বিধান।
{119:56} আমি যে পালন করতে পেরেছি তোমার আদেশ, পরম সৌভাগ্য এ আমার।
{i119:57} অনুশাসনের প্রতি একান্ত আনুগত্য
{119:57} হে প্রভু পরমেশ্বর, তুমিই আমার সব, তোমার বিধান পালন করার শপথ নিয়েছি আমি।
{119:58} সর্বান্তঃকরণে কামনা করেছি আমি তোমার অনুগ্রহ, কৃপা কর আমায় পূর্ণ কর তোমার প্রতিশ্রুতি।
{119:59} যখন ভাবি, কোন পথে চলেছি আমি, তখনই তোমার নির্দেশিত পথে চলার সঙ্কল্প করি।
{119:60} তোমার আদেশ পালনের জন্য ত্বরান্বিত হই, বিলম্ব করি না আমি।
{119:61} দুর্জনেরা আমার জন্য ফাঁদ পাতলেও কখনও ভুলিনি আমি তোমার বিধান।
{119:62} গভীর নিশীথে জেগে উঠি আমি গাই তোমার স্তুতিগান, প্রশংসায় মুখর হই –কত সুন্দর ন্যায়বিচার তোমার!
{119:63} তোমাকে সম্ভ্রম করে যারা, মেনে চলে তোমার অনুশাসন আমি তাদের সকলের সাথী।
{119:64} হে প্রভু তোমার করুণায় পরিপূর্ণ এ ধরণীতল, শিখাও আমায় তোমার বিধিবিধান।
{i119:65} ঈশ্বরের বিধান পরম মূল্যবান
{119:65} হে প্রভু পরমেশ্বর, তুমি রক্ষা করেছ তোমার প্রতিশ্রুতি, তোমার এ দাসের করেছ কল্যাণ।
{119:66} প্রজ্ঞা দাও আমায়, দাও বিচারের বোধ, কারণ তোমার শিক্ষা ও নির্দেশে পূর্ণ আস্থা আছে আমার।
{119:67} আমি বিপথে গিয়েছিলাম, তুমি দণ্ড দিয়েছ আমায় আজ আমি পালন করি তোমার আদেশ।
{119:68} মঙ্গলময় তুমি, তুমি দয়াময়, তোমার বিধান প্রভু শিখাও আমায়।
{119:69} দাম্ভিকেরা আমার নামে রটনা করেছে মিথ্যা কলঙ্ক, আমি কিন্তু সর্বান্তঃকরণে মেনে চলি তোমার আনুশাসন।
{119:70} অনুভূতিহীন হৃদয় ওদের, স্থূলবুদ্ধি ওরা, কিন্তু তোমার বিধান পালনে আমি লাভ করি আনন্দ।
{119:71} তোমার দণ্ড কল্যাণ করেছে আমার জীবনে, আমি শিখতে পেরেছি তোমার বিধান।
{119:72} অজস্র সোনা-রূপোর চেয়েও তোমার মুখ নিঃসৃত বিধান আমার কাছে শ্রেয়।
{i119:73} ঈশ্বরের বিধান ন্যায়সঙ্গত
{119:73} তোমারই রচনা আমি, তুমি আমার রূপকার, অন্তর্দৃষ্টি দাও আমায়, যেন শিখতে পারি তোমার অনুশাসন।
{119:74} যারা সম্ভ্রম করে তোমায়, তারা আমাকে দেখে আনন্দিত হবে, কারণ তোমার প্রতিশ্রুতিতেই আমার প্রত্যাশা।
{119:75} হে প্রভু পরমেশ্বর, আমি জানি তুমি ন্যায়পরায়ণ বিচারক, ন্যায্য দণ্ড দিয়েছ আমায়।
{119:76} তোমার অবিচল প্রেমই হোক সান্ত্বনা আমার, যে প্রেমের প্রতিশ্রুতি দিয়েছিলে তুমি।
{119:77} অভিষিক্ত কর আমায় তোমার করুণা ধারায়, লাভ করব আমি দীর্ঘ পরমায়ু। কারণ তোমার বিধানেই আমার আনন্দ।
{119:78} দাম্ভিকেরা হোক লজ্জাগ্রস্ত, ছলনা দিয়ে ওরা করেছে অনিষ্ট আমার, তবু আমি ধ্যান করব তোমার অনুশাসন।
{119:79} যারা সম্ভ্রম করে তোমায় ফিরে আসুক তারা আমরা কাছে, যেন তারা জানতে পারে তোমার বিধান।
{119:80} তোমার অনুশাসন পালনে একাগ্র হোক চিত্ত আমার, যেন বরণ করতে না হয় আমায় পরাজয়ের লজ্জা।
{i119:81} পরিত্রাণের জন্য প্রার্থনা
{119:81} তোমার পরিত্রাণের প্রতীক্ষায় অবসন্ন আমার প্রাণ, তবুও তোমার প্রতিশ্রুতিতেই আমার প্রত্যাশা।
{119:82} তোমার প্রতিশ্রুতি পূর্ণতার অপেক্ষায় আমার দৃষ্টি হয়েছে ক্ষীণ, হায় কখন তুমি আমায় দেবে সান্ত্বনা?
{119:83} পরিত্যক্ত চর্মপেটিকার মত হয়েছি আমি, তবুও ভুলিনি তোমার অনুশাসন।
{119:84} আর কত কাল ধৈর্য ধরে থাকবে তোমার এ দাস? কবে তুমি শাসন করবে আমার উৎপীড়কদের?
{119:85} দাম্ভিকেরা আমার অপকারের চেষ্টা করছে, আমার চলার পথে পেতেছে ফাঁদ, ওরা মানে না তোমার বিধান।
{119:86} যথার্থ তোমার সকল আদেশ মিথ্যা অপবাদে ওরা আমাকে করে নির্যাতন, হে প্রভু, সাহায্য কর।
{119:87} পৃথিবী থেকে আমার অস্তিত্ব ওরা প্রায় মুছে ফেলেছে, তবু অগ্রাহ্য করিনি আমি তোমার আদেশ।
{119:88} তোমার অবিচল প্রেমে কর সঞ্জীবিত আমায় যেন আমি মেনে চলি তোমার বিধান।
{i119:89} ঈশ্বরের অনুশাসনে পূর্ণ বিশ্বাস
{119:89} হে প্রভু পরমেশ্বর, শাশ্বত তোমার বাক্য চিরতরে স্বর্গে প্রতিষ্ঠিত।
{119:90} তোমার বিশ্বস্ততা যুগে যুগে স্থায়ী, এই পৃথিবী তুমিই স্থাপন করেছ তাই সুদৃঢ় এ ধরণীর ভিত্তি।
{119:91} তোমারই নির্দেশনায় আজও সকলই সুপ্রতিষ্ঠিত, বিশ্বচরাচর নিয়োজিত তোমার সেবায়।
{119:92} তোমার বিধান যদি না হত আমার আনন্দের উৎস, দুঃখ ব্যথায় আমি নিঃশেষ হয়ে যেতাম।
{119:93} তোমার অনুশাসন কখনও ভুলব না আমি, সেই অনুশাসন আমায় দিয়েছে জীবন।
{119:94} আমি তোমারই, উদ্ধার কর আমায়, তোমার অনুশাসন পালনে আমি হয়েছি তৎপর।
{119:95} আমায় ধ্বংস করার আকাঙ্ক্ষায় ব্যগ্র হয়েছে দুষ্টের দল, কিন্তু তোমার বিধান আমার নিত্যকালের ধ্যান।
{119:96} আমি দেখেছি, এ সবেরই শেষ আছে, কিন্তু অন্তহীন তোমার অনুশাসন। বিধানের প্রতি গভীর ভালবাসা
{119:97} হে প্রভু, ভালবাসি আমি তোমার বিধান এ বিধান আমার দিবারাত্রির ধ্যান।
{119:98} তোমার অনুশাসন আমার নিত্যসাথী, তারই শিক্ষায় আমি শত্রুদের চেয়ে জ্ঞানী।
{119:99} আমার শিক্ষাগুরুদের চেয়েও আমি জ্ঞানবান, তোমার বিধানসমূহ আমি ধ্যান করি অনুক্ষণ।
{119:100} প্রবীণদের চেয়ে আমি বুদ্ধিমান আমি পালন করি তোমার আনুশাসন।
{119:101} তোমার বাক্য পালন করার জন্য আমি নিবৃত্ত করেছি আমার চরণ সকল কুপথ থেকে, কারণ আমি পালন করি তোমার বিধান।
{119:102} তোমার নির্দেশ থেকে আমি হইনি বিচ্যুত, কারণ স্বয়ং তুমিই আমার শিক্ষাগুরু।
{119:103} অমৃতসমান তোমার মুখনিঃসৃত বাণী, সে বাণী আমার কাছে মধুর চেয়েও অতি সুমধুর।
{119:104} তোমার অনুশাসন প্রজ্ঞা দান করে আমায়, তাই আমি ঘৃণা করি সমস্ত ছলনার পথ।
{i119:105} ঈশ্বরের বিধান পথের প্রদীপ
{119:105} তোমার বাক্য আমার পথ নির্দেশের প্রদীপ, আমার চলার পথের আলো।
{119:106} আমি শপথ করেছি, সঙ্কল্পে হয়েছি স্থির, পালন করব তোমার ন্যায় নির্দেশ।
{119:107} দুঃখ যন্ত্রণার তীব্রদহনে জর্জরিত আমি, সঞ্জীবিত কর আমায় হে প্রভু পরমেশ্বর, সার্থক হোক তোমার অঙ্গীকার।
{119:108} হে প্রভু পরমেশ্বর, গ্রহণ কর আমার কৃতজ্ঞতার অর্ঘ্য, আমায় শিখাও তোমার অনুশাসন।
{119:109} বিপদ বেষ্টিত হয়ে প্রাণের আশঙ্কা নিয়ে সতত চলেছি আমি, তবু বিস্মৃত হইনি তোমার বিধান।
{119:110} দুষ্টেরা আমার জন্য পেতেছে ফাঁদ, কিন্তু আমি পরিত্যাগ করিনি তোমার অনুশাসন।
{119:111} তোমার বিধানসমূহ আমার চিরকালের উত্তরাধিকার, আমার চিত্তের আনন্দস্বরূপ।
{119:112} তোমার বিধিব্যবস্থা পালনে আমি কৃতসঙ্কল্প, আজীবন এ আমার পণ।
{i119:113} অনুশাসন পালনে নিরাপত্তা
{119:113} তোমার প্রতি যাদের নেই পূর্ণ আনুগত্য, তাদের ঘৃণা করি আমি, কিন্তু আমি ভালবাসি তোমার বিধান।
{119:114} তুমিই আমার অন্তরাল, আমার নিরাপদ আশ্রয়, আমার বর্মস্বরূপ, তামার প্রতিশ্রুতিতেই আমার প্রত্যাশা।
{119:115} দুরাচারী দল, দূর হও আমার কাছ থেকে, আমি পালন করব আমার ঈশ্বরের সকল নির্দেশ।
{119:116} তোমার প্রতিশ্রুতি অনুযায়ী আমাকে ধারণ কর, তাহলে আমি জীবন পাব, ব্যর্থ হতে দিও না আমার প্রত্যাশা।
{119:117} আমাকে ধরে রাখ তাহলে আমি উদ্ধার পাব, সর্বদা মেনে চলব তোমার অনুশাসন।
{119:118} তোমার অনুশাসন অমান্য করে যারা বিপথে যায়, অগ্রাহ্য কর তুমি তাদের ব্যর্থ হোক তাদের ছলনাময় পরিকল্পনা।
{119:119} তুমি দুর্জনদের আবর্জনাস্বরূপ মনে কর, তাই আমি ভালবাসি তোমার বিধিব্যবস্থা।
{119:120} তোমার প্রতি সম্ভ্রমে, ভয়ে ও বিস্ময়ে সঙ্কুচিত আমি, আমি ভয় করি তোমার বিচার ও শাসনবিধি।
{i119:121} অনুশাসন পালনই চলার সঠিক পথ
{119:121} ন্যায্য ও সঙ্গত যা কিছু, সকলই করেছি আমি, অত্যাচারীদের হাতে আমায় করো না সমর্পণ।
{119:122} তোমার এ দাসের মঙ্গলের ভার তুমি নাও, দাম্ভিকেরা যেন অত্যাচার উৎপীড়ন না করে আমায়।
{119:123} তোমার পরিত্রাণের প্রতিশ্রুতিপূর্ণ হওয়ার প্রতীক্ষায় আমার দৃষ্টি হয়েছে ক্ষীণ।
{119:124} এ দাসের প্রতি তোমার আচরণ হোক তোমার অবিচল প্রেম অনুযায়ী, শিখাও আমায় তোমার অনুশাসন।
{119:125} আমি তোমার দাস, অন্তর্দৃষ্টি দাও আমায়, যেন আমি বুঝতে পারি তোমার সকল শিক্ষার মর্মকথা।
{119:126} সময় হয়েছে প্রভু, সক্রিয় হও তুমি, মানুষ লঙ্ঘন করছে তোমার বিধান।
{119:127} সোনার চেয়ে, খাঁটি সোনার চেয়েও আমি ভালবাসি তোমার সকল নির্দেশ।
{119:128} তোমার শিক্ষায় আমি খুঁজে পেয়েছি আমার চলার সঠিক পথ, তাই ঘৃণা করি আমি সকল মিথ্যাচার।
{i119:129} অনুশাসন পালনের আকাঙ্ক্ষা
{119:129} অপূর্ব তোমার সকল বিধান, মনপ্রাণ দিয়ে আমি তা মেনে চলি।
{119:130} তোমার বাক্যের প্রকাশ আলোকিত করে বিশ্বচরাচর, অজ্ঞকেও দান করে জ্ঞানের আলো।
{119:131} কারণ তোমার নির্দেশের আকাঙ্ক্ষায় ব্যাকুল আমি, অধীর হয়েছে আমার প্রাণ।
{119:132} আমার দিকে ফিরে চাও, করুণা কর আমায়, তোমায় যারা ভালবাসে, তাদের প্রতি যেমন করুণা করেছ তুমি।
{119:133} তোমার প্রতিশ্রুতি অনুসারে সুস্থির রাখ আমার পদক্ষেপ, যেমন প্রতিশ্রুতি দিয়েছ আমায়, কোন অধর্ম যেন আমার উপর প্রভুত্ব করতে না পারে।
{119:134} মানুষের উপদ্রব থেকে উদ্ধার কর আমায় যেন আমি মেনে চলতে পারি তোমার অনুশাসন।
{119:135} প্রসন্ন হোক তোমার শ্রীমুখ তোমার এ দাসের প্রতি, শিখাও আমায় তোমার বিধিবিধান।
{119:136} মানুষ আজ পালন করে না তোমার বিধান তাই দুচোখে আমার বইছে অশ্রুধারা।
{i119:137} ঈশ্বরের বিধান সুনিশ্চিত, অবিচল
{119:137} হে প্রভু পরমেশ্বর, ধর্মময় তুমি, ন্যায্য তোমার বিচার।
{119:138} তোমার দেওয়া সকল বিধান সুনিশ্চিত, অবিচল।
{119:139} আমার শত্রুরা অগ্রাহ্য করেছে তোমার বিধান, তাই বাক্রোধ হয়েছে আমার
{119:140} অভ্রান্ত তোমার সকল প্রতিশ্রুতি তাই তোমার এ প্রতিশ্রুতি আমার পরম প্রিয়।
{119:141} নিতান্ত তুচ্ছ ও ক্ষুদ্র আমি, তবুও ভুলিনি আমি তোমার অনুশাসন।
{119:142} শাশ্বত তোমার ন্যায়নিষ্ঠা, চিরসত্য তোমার বিধান।
{119:143} সঙ্কট ও উদ্বেগে আমি বিপর্যস্ত তবুও তোমার অনুশাসন আমার আনন্দের উৎস।
{119:144} তোমার বিধান চিরদিনই ন্যায়সঙ্গত, আমাকে তা বোঝার শক্তি দাও, তাহলে জীবন পাব আমি।
{i119:145} উদ্ধারের জন্য মিনতি
{119:145} সমগ্র অন্তর দিয়ে আমি ডাকি তোমায়, হে প্রভু পরমেশ্বর, তুমি সাড়া দাও, আমি মেনে চলব তোমার অনুশাসন।
{119:146} তোমাকেই আমি ডাকি, উদ্ধার কর আমায়, আমি পালন করব তোমার বিধিকলাপ।
{119:147} অরুণোদয়ের আগে আমি উঠি সাহায্যের প্রতীক্ষায় কাতরে আহ্বান করি তোমায়, তোমার প্রতিশ্রুতি পূর্ণ হওয়ার আশায় থাকি আমি।
{119:148} বিনিদ্র নয়নে কাটাই আমি নিশীথের প্রহরগুলি, ধ্যান করি শুধু তোমার প্রতিশ্রুতি।
{119:149} তোমার অবিচল প্রেমের গুণে আমার মিনতি শোন হে প্রভু পরমেশ্বর, বাঁচাও আমার প্রাণ, তুমি যে করুণাময়।
{119:150} নির্মম অত্যাচারীর দল আমার কাছে এসে পড়েছে, কিন্তু তোমার বিধান থেকে তারা রয়েছে অনেক দূরে।
{119:151} হে প্রভু পরমেশ্বর, তুমি তো রয়েছ আমারই কাছে সত্য ও চিরন্তন তোমার সকল নির্দেশ।
{119:152} তোমার বিধানের শিক্ষায়, বহু পূর্বেই জেনেছি আমি, এ বিধান তুমি করেছ প্রতিষ্ঠা সুদৃঢ় ভিত্তির উপরে চিরতরে।
{i119:153} সাহায্যের আবেদন
{119:153} চেয়ে দেখ আমার দুর্দশা, উদ্ধার কর আমায়, আমি ভুলিনি তোমার বিধান।
{119:154} আমার পক্ষে দাঁড়াও, মুক্ত কর আমায়, তোমার প্রতিশ্রুতি রক্ষা কর, বাঁচাও আমার প্রাণ।
{119:155} দুর্জনেরা মানে না তোমার অনুশাসন, সুদূরপরাহত তাদের পরিত্রাণের আশা।
{119:156} হে প্রভু পরমেশ্বর, অপার তোমার করুণা, বাঁচাও আমার প্রাণ, তুমি যে করুণাময়।
{119:157} আমার শত্রু ও নির্যাতনকারী সংখ্যায় অনেক তবুও তোমার বিধিব্যবস্থা ছেড়ে আমি যাইনি বিপথে।
{119:158} যারা মানে না তোমার নির্দেশ, সেই বিশ্বাসঘাতকদের ঘৃণা করি আমি।
{119:159} হে প্রভু পরমেশ্বর, তোমার নির্দেশমালা আমার পরম প্রিয়, তোমার অবিচল প্রেমে আমাকে কর সঞ্জীবিত।
{119:160} সত্য তোমার সকল শিক্ষার মর্মকথা, চিরস্থায়ী তোমার ন্যায়সঙ্গত শাসনবিধি।
{i119:161} ঈশ্বরের বিধান আনন্দের উৎস
{119:161} শাসকবর্গ অকারণে আমাকে করছে নির্যাতন, তবুও তোমার শাসন বাক্য জাগায় সম্ভ্রম আমার মনে।
{119:162} মানুষ পায় যে পরমানন্দ মহাসম্পদ লাভে, সেই আনন্দ লাভ করি আমি তোমার অঙ্গীকারে।
{119:163} মিথ্যাকে আমি চরম ঘৃণায় করেছি পরিহার, আমি ভালবাসি তোমার বিধান।
{119:164} তুমি ন্যায়বান, ন্যায়সঙ্গত তোমার বিচার, আমি স্তব করি তোমার প্রত্যহ সাতবার।
{119:165} তোমার বিধান যাদের প্রিয়, পরম শান্তিলাভ করে তারা, কোন বাধাই আসে না তাদের পথে।
{119:166} হে প্রভু পরমেশ্বর, তোমার সাধিত পরিত্রাণের আশায় রয়েছি আমি, পালন করে চলেছি তোমার নির্দেশ।
{119:167} আমি মনে প্রাণে পালন করি তোমার নির্দেশ, হে প্রভু পরমেশ্বর, সেগুলি আমার পরম প্রিয়।
{119:168} আমি পালন করি তোমার নির্দেশ ও অনুশাসন, আমার সমগ্র জীবন রয়েছে তোমার সম্মুখে।
{i119:169} ঈশ্বরের বিধানই ভক্তের নিত্যসহায়
{119:169} হে প্রভু পরমেশ্বর, আমার আকুল আবেদন, পৌঁছাক তোমার কাছে অন্তরে আমার জাগাও বিচারবোধ, পূর্ণ হোক তোমার শপথ।
{119:170} আমার নিবেদন উপস্থিত হোক তোমার কাছে, সত্য হোক তোমার প্রতিশ্রুতি, উদ্ধার কর আমায়।
{119:171} আমার ওষ্ঠাধর করুক তোমার স্তব, কারণ তুমিই শিখিয়েছ আমায় তোমার অনুশাসন।
{119:172} রসনা আমার গাইবে তোমার শপথের গুণগান। কারণ তোমার অনুজ্ঞা সকলই ধর্মময়।
{119:173} নিত্য তুমি হও আমার সহায়, তোমার আদেশ পালনেই অপার আনন্দ আমার।
{119:174} হে প্রভু পরমেশ্বর, ব্যাকুল আমার প্রাণ, কবে তুমি উদ্ধার করবে আমায়, তোমার বিধান পালনেই আমার অসীম আনন্দ।
{119:175} জীবন দাও আমায়, যেন আমি করতে পারি তোমার স্তব, তোমার শাসনবিধি হোক আমার নিত্য সহায়।
{119:176} যদিও আমি পথভ্রান্ত এক মেষের মত, এস, প্রভু, কর অন্বেষণ তোমার দাসের, আমি তো ভুলিনি তোমার আদেশ।
{i120:1} সঙ্কটে ভক্তের প্রার্থনা আরোহণ গীতি 120:0 120 থেকে 134 পর্যন্ত গীতগুলি পার্বত্য নগরী জেরুশালেমে মন্দিরে যাওয়ার পথে তীর্থযাত্রীরা মিলিত কণ্ঠে গাইতেন।
{120:1} সঙ্কটের মাঝে আমি ডাকলাম প্রভু পরমেশ্বরকে, তিনি সাড়া দিলেন আমার ডাকে।
{120:2} হে প্রভু পরমেশ্বর, মিথ্যাবাদী ওষ্ঠাধর ও ছলনাময়ী রসনার কবল থেকে আমায় কর উদ্ধার।
{120:3} হে ছলনাময়ী রসনা, কি দণ্ড প্রভু দেবেন তোমাকে সে কথা জান কি? জান কি তুমি, কি নির্মম দণ্ড তিনি দেবেন তোমাকে?
{120:4} সৈনিকের তীক্ষ্ণ শরজালে বেষ্টিত হবে তুমি, দগ্ধ হবে জ্বলন্ত অঙ্গার রাশির দহনে।
{120:5} হায়, তোমাদের সাথে বসতি আমার এ যেন মেশেক অথবা কেদরবাসীর শিবিরে আমার প্রবাস।
{120:6} বহুকাল আমি বাস করছি এমন লোকের মাঝে, যারা শান্তিকে করে ঘৃণা।
{120:7} কিন্তু আমি শান্তিপ্রিয়, তাই শান্তির কথা যখন বলি আমি তখন ওরা চায় যুদ্ধ।
{i121:1} প্রভু পরমেশ্বরই আমাদের চিররক্ষক আরোহণ গীতি
{121:1} আমি পর্বতমালার দিকে চেয়ে থাকি, কোথা থেকে আসবে আমার সাহায্য? প্রভু পরমেশ্বরের কাছ থেকে নেমে আসবে আমার সাহায্য।
{121:2} স্বর্গ ও পৃথিবীর স্রষ্টা তিনি
{121:3} বিচলিত হতে দেবেন না তোমার চরণ, নিদ্রায় কাতর হন না তোমার রক্ষক।
{121:4} দেখ, যিনি ইসরায়েলের রক্ষক তিনি তন্দ্রাবিষ্ট হন না, নিদ্রাও যান না।
{121:5} প্রভু পরমেশ্বরই তোমার রক্ষক, তিনিই তোমার আচ্ছাদন, তোমার দক্ষিণে তিনি নিত্যবিরাজিত।
{121:6} দিবসে সূর্য তোমায় আঘাত করবে না, চন্দ্রও করবে না আঘাত রাত্রিকালে।
{121:7} প্রভু পরমেশ্বর সমস্ত অমঙ্গল থেকে রক্ষা করবেন তোমায়, রাখবেন তোমায় নিরাপদে।
{121:8} তোমার যাওয়া আসার পথে প্রভু পরমেশ্বরই রক্ষা করবেন তোমায়, এখন ও চিরকাল।
{i122:1} জেরুশালেমের উদ্দেশে প্রশংসা দাউদের আরোহণ গীতি
{122:1} আমি আনন্দিত হলাম যখন লোকে আমায় বলল: চল, আমরা প্রভু পরমেশ্বরের মন্দিরে যাই।
{122:2} হে জেরুশালেম, তোমার তোরণ পেরিয়ে আমরা প্রাঙ্গণে গিয়ে দাঁড়ালাম।
{122:3} এই সেই জেরুশালেম, দৃঢ়সংবদ্ধ নগররূপে নির্মাণ করা হয়েছে যাকে।
{122:4} সকল গোষ্ঠী, প্রভু পরমেশ্বরের মনোনীত সকল গোষ্ঠী ইসরায়েলের প্রথা অনুযায়ী তাঁর চরণে কৃতজ্ঞতা নিবেদনের জন্য সেখানে আরোহণ করে।
{122:5} সেখানে প্রতিষ্ঠিত হয়েছিল বিচার সিংহাসন, স্থাপিত হয়েছিল দাউদ কুলের রাজসিংহাসন।
{122:6} তোমরা জেরুশালেমের শান্তি কামনা কর, কল্যাণ হোক তাদের, যারা ভালবাসে তোমায়।
{122:7} তোমার প্রাচীরের অভ্যন্তরে শান্তি বর্তুক তোমার প্রাসাদসমূহে বিরাজ করুক কল্যাণ।
{122:8} আমার স্বজন ও বন্ধুদের কথা ভেবে আমি বলব: তোমার মাঝে বিরাজ করুক শান্তি।
{122:9} আমাদের আরাধ্য ঈশ্বর প্রভু পরমেশ্বরের মন্দিরের কথা স্মরণ করে, আমি তোমার কল্যাণ প্রচেষ্টায় ব্রতী হব।
{i123:1} কৃপালাভের জন্য ভক্তের প্রার্থনা আরোহণ গীতি
{123:1} স্বর্গে সমাসীন তুমি হে প্রভু পরমেশ্বর, তোমারই দিকে চোখ তুলে তাকাই আমি।
{123:2} দেখ, গৃহকর্তার উপরে দাস যেমন নির্ভরশীল, গৃহিণীর উপরে যেমন নির্ভরশীল তার দাসী তেমনি আমাদের নির্ভরতা আমাদের আরাধ্য ঈশ্বর প্রভু পরমেশ্বরের উপরে। তাঁর দিকে নিবদ্ধ আমাদের দৃষ্টি তাঁরই কৃপার আশায়।
{123:3} কৃপা কর হে প্রভু পরমেশ্বর, কৃপা কর আমাদের প্রতি আমরা নিতান্ত অবহেলিত, অবজ্ঞার পাত্র।
{123:4} দীর্ঘকাল আমাদের জীবন অতিষ্ঠ বিলাসী লোকের বিদ্রূপে, অহঙ্কারীদের অবজ্ঞায়।
{i124:1} প্রভু পরমেশ্বর তাঁর ভক্তের রক্ষাকর্তা আরোহণ গীতি। দাউদের ভজন
{124:1} যদি প্রভু পরমেশ্বর আমাদের পক্ষ অবলম্বন না করতেন, তাহলে হে ইসরায়েল, বল, কি হত আমাদের?
{124:2} শত্রুরা যখন আমাদের করেছিল আক্রমণ সেই সময়ে প্রভু পরমেশ্বর যদি আমাদের পক্ষ অবলম্বন না করতেন,
{124:3} তাহলে ওরা জ্বলন্ত ক্রোধে আমাদের জীবন্ত করত গ্রাস।
{124:4} তাহলে বন্যা আমাদের ভাসিয়ে নিয়ে যেত, আমাদের উপর দিয়ে বয়ে যেত খরস্রোত।
{124:5} আমাদের উপর দিয়ে বয়ে যেত উত্তাল জলরাশি।
{124:6} কিন্তু ধন্য আমাদের প্রভু পরমেশ্বর, ওদের করালগ্রাসে ভক্ষ্যরূপে তিনি আমাদের করেননি সমর্পণ।
{124:7} ব্যাধের পাশ থেকে মুক্ত বিহঙ্গের মত আমরা পেয়েছি নিষ্কৃতি, পাশ হয়েছে ছিন্ন, আমরা হয়েছি মুক্ত।
{124:8} স্বর্গ ও পৃথিবীর যিনি স্রষ্টা সেই প্রভু পরমেশ্বরের নামই আমাদের সহায়।
{i125:1} ভক্তের নিরাপত্তা
{125:1} প্রভু পরমেশ্বরের উপর নির্ভরশীল যারা তারা সিয়োন পর্বতের মত অটল ও চিরস্থায়ী।
{125:2} জেরুশালেম যেমন পাহাড়ে ঘেরা প্রভু পরমেশ্বরও তাঁর প্রজাদের তেমনি করেই ঘিরে রাখেন এখন ও অনন্তকাল।
{125:3} দুর্জনের রাজত্ব কখনও স্থায়ী হবে না ধার্মিকদের স্বদেশে, অন্যথায় ধার্মিকেরা হবে অধর্মাচরণে লিপ্ত।
{125:4} যারা সৎ, চিত্ত যাদের ন্যায়নিষ্ঠ হে প্রভু পরমেশ্বর, তোমার অনুগত যারা, তাদের মঙ্গল কর তুমি।
{125:5} ভ্রান্ত পথে চলে যারা প্রভু পরমেশ্বর তাদের দূর করবেন দুষ্কর্মকারীদের সাথে। ইসরায়েল কুলে বিরাজ করুক শান্তি!
{i126:1} স্বদেশে ফেরার গান আরোহণ গীতি
{126:1} প্রভু পরমেশ্বর যখন সিয়োনবাসীদের বন্দিদশা থেকে মুক্ত করে ফিরিয়ে আনলেন স্বদেশে, তখন স্বপ্নাবিষ্টের মত ছিলাম আমরা।
{126:2} আমাদের অধরে তখন ছিল হাসির ছটা, রসনা ছিল জয়ধ্বনিমুখর, অন্যান্য জাতির লোকেরা তখন বলেছিল: প্রভু পরমেশ্বর এদের জন্য সাধন করেছেন মহৎ কর্ম।
{126:3} প্রভু পরমেশ্বর আমাদের জন্য সাধন করেছেন কত মহৎ কর্ম, আমরা তাই আনন্দিত!
{126:4} হে প্রভু পরমেশ্বর, ফিরিয়ে আন আমাদের সেই প্রাচুর্য, যেমন বর্ষার বারিধারা ফিরিয়ে আনে প্রাচুর্য মরুদেশের শুষ্ক নদীবক্ষে।
{126:5} সজল নয়নে যারা বীজ বপন করে হর্ষধ্বনির মাঝেই তারা করবে ফসল আহরণ।
{126:6} চোখের জলে যে বীজ বুনতে যায় আনন্দগানে মুখর হয়ে সে নিশ্চয়ই ফিরে আসবে ঘরে শস্যের বোঝা নিয়ে।
{i127:1} প্রভু পরমেশ্বরের গুণগান আরোহণ গীতি। শলোমনের ভজন
{127:1} প্রভু পরমেশ্বর যদি গৃহ নির্মাণ না করেন তবে বৃথাই নির্মাতাদের সকল পরিশ্রম যদি নগর রক্ষা না করেন প্রভু পরমেশ্বর তবে বৃথাই প্রহরীর জাগরণ।
{127:2} বৃথাই তোমরা প্রত্যূষে ওঠ, শয়ন কর বিলম্বে, পরিশ্রম কর অন্ন সংস্থানের জন্য, তিনি তাঁর প্রীতিভাজনদের সব প্রয়োজনই পূরণ করেন।
{127:3} সন্তানেরা প্রভু পরমেশ্বরের দেওয়া পুরস্কার, পুত্রকন্যা তাঁরই দেওয়া সম্পদ।
{127:4} যৌবনের সন্তান যেন যোদ্ধার হাতের শরজালের মতই।
{127:5} ধন্য সেই ব্যক্তি যার তূণ এমনই শরে পূর্ণ। নগরদ্বারে বিচারসভায় তারা যখন শত্রুদের মুখোমুখি দাঁড়াবে, তখনও তাদের স্পর্শ করবে না পরাজয়ের গ্লানি।
{i128:1} বাধ্যতার পুরস্কার আরোহণ গীতি
{128:1} প্রভু পরমেশ্বরকে যে সম্ভ্রম করে চলে তাঁর নির্দেশিত পথে, সে-ই ধন্য।
{128:2} স্বহস্তের শ্রম-ফল তুমি ভোগ করবে, সুখী হবে তুমি, মঙ্গল হবে তোমার।
{128:3} তোমার গৃহের অন্তঃপুরে তোমার স্ত্রী হবে ফলবতী দ্রাক্ষালতার মত, জলপাই গাছের চারার মত শোভা পাবে তোমার সন্তানেরা তোমাকে ঘিরে।
{128:4} দেখ, প্রভু পরমেশ্বরকে সম্ভ্রম করে যে জন, তার জন্য সঞ্চিত আছে এমনই আশিস্।
{128:5} সিয়োন থেকে প্রভু পরমেশ্বর তোমায় করুন আশীর্বাদ! আজীবন তুমি প্রত্যক্ষ কর জেরুশালেমের সমৃদ্ধি!
{128:6} তুমি দেখে যাবে তোমার সন্তানদের বংশধারা। ইসরায়েলকুলে বিরাজ করুক শান্তি।
{i129:1} ইসরায়েলের শত্রুদের বিরুদ্ধে ক্ষোভ ও প্রার্থনা আরোহণ গীতি
{129:1} “বাল্যকাল থেকেই লোকে আমাকে করেছে বহু নির্যাতন।’’ ইসরায়েল বলুক এ কথা —
{129:2} বাল্যকাল থেকেই লোকে আমাকে করেছে বহু নির্যাতন, তবুও তারা আমার বিরুদ্ধে করতে পারেনি জয়লাভ। কৃষক যেমন ভূমি কর্ষণ করে,
{129:3} তেমনি ওরাও ক্ষতবিক্ষত করেছে আমার পৃষ্ঠদেশ, সুগভীর রেখা রচনা করেছে তারা।
{129:4} প্রভু পরমেশ্বর ধর্মময়, তিনি ছিন্ন করেছেন দাসত্বের শৃঙ্খল, মুক্ত করেছেন আমায়।
{129:5} সিয়োনকে যারা বিদ্বেষ করে পরাজিত হোক তারা। ফিরে যাক গভীর লজ্জায়,
{129:6} তারা হোক ছাদের উপরে জন্মানো শৈবালের মত, বেড়ে ওঠার আগেই যা শুকিয়ে যায়,
{129:7} কোন ছেদনকারী সংগ্রহ করে না সেই শৈবাল, বোঝা বেঁধে নিয়ে যায় না তো ঘরে কেউ।
{129:8} পথচারীরা কেউ বলে না তাদের ডেকে, তোমাদের উপর প্রভুর আশিস পড়ুক ঝরে, প্রভু পরমেশ্বরের নামে, আমরা তোমাদের করি আশীর্বাদ।
{i130:1} সাহায্যের জন্য প্রার্থনা আরোহণ গীতি
{130:1} হে প্রভু পরমেশ্বর, সঙ্কটের গভীর আবর্ত থেকে আমি ডেকেছি তোমায়।
{130:2} আমার ডাক শোন, হে প্রভু, শোন আমার কাতর নিবেদন।
{130:3} হে প্রভু পরমেশ্বর, তুমি যদি গণ্য কর সকল অপরাধ, তাহলে হে নাথ, কে দাঁড়াতে পারে তোমার সম্মুখে?
{130:4} কিন্তু তুমি তো ক্ষমার আধার, তাই লোকে তোমায় করে সম্ভ্রম।
{130:5} আমি প্রতীক্ষা করি প্রভু পরমেশ্বরের, তাঁর সাহায্যের প্রতীক্ষায় ব্যাকুল আমার প্রাণ, তাঁর প্রতিশ্রুতিতেই আমার গভীর আস্থা।
{130:6} প্রহরী যেমন প্রতীক্ষা করে প্রত্যুষের, ব্যাকুল হয়ে করে প্রতীক্ষা, তার চেয়েও ব্যাকুল আমার প্রাণ।
{130:7} হে ইসরায়েল, প্রভু পরমেশ্বরে আস্থা রাখ, তাঁর প্রেম অবিচল, তিনি সকল মুক্তির আধার।
{130:8} তিনি ইসরায়েলকে মুক্ত করবেন মোচন করবেন তার সকল অপরাধ।
{i131:1} ভক্তের বিনম্র প্রাথর্না আরোহণ গীতি। দাউদের ভজন
{131:1} হে প্রভু পরমেশ্বর, হৃদয় আমার গর্বিত নয়, দৃষ্টি নয় উদ্ধত, বিরাট কোন ব্যাপারে আমার বোধের অতীত অলৌকিক কোন বিষয়ে আমি ব্যাপৃত হইনি।
{131:2} মাতার বক্ষলগ্ন শান্ত শিশুর মত আমি নিজেকে করেছি শান্ত, হয়েছি স্থির, তৃপ্ত শিশুর মতই প্রশান্ত আমার চিত্ত।
{131:3} হে ইসরায়েল, প্রভু পরমেশ্বরের কাছে প্রত্যাশা কর এখন ও অনন্তকাল।
{i132:1} ঈশ্বরের মন্দিরের প্রশস্তি আরোহণ গীতি।
{132:1} হে প্রভু পরমেশ্বর, ভুলে যেও না তুমি দাউদের সকল দুঃখ দুর্দশার কথা।
{132:2} স্মরণ কর হে প্রভু পরমেশ্বর, তাঁর প্রতিশ্রুতির কথা, স্মরণ কর সেই শপথের কথা হে যাকোবের আরাধ্য মহাশক্তিমান ঈশ্বর, যে শপথ তিনি করেছিলেন তোমার কাছে:
{132:3} আমি নিজ গৃহে বাস করব না, শয়ন করব না আপন শয্যায়,
{132:4} আমার নয়ন হবে না নিদ্রামগ্ন, তন্দ্রাচ্ছন্ন হবে না আঁখিপল্লব,
{132:5} যতদিন না আমি খুঁজে পাই, প্রভু পরমেশ্বরের জন্য কোন আবাস ভূমি, নির্মাণ করি যাকোবের আরাধ্য মহাশক্তিমান ঈশ্বরের যোগ্য বাসস্থান।
{132:6} দেখ, আমরা ইফ্রাথায় শুনেছিলাম এ কথা, জিয়ারিমের প্রান্তরে এর পেয়েছিলাম সন্ধান।
{132:7} চল, আমরা তাঁর বাসস্থানে যাই, প্রণিপাত করি তাঁর পাদপীঠে।
{132:8} এস, হে প্রভু পরমেশ্বর, তোমার পরাক্রমের প্রতীক চুক্তিসিন্দুকসহ প্রবেশ কর তোমার পুণ্য মন্দিরে।
{132:9} তোমার পুরোহিতকুল বিভূষিত হোক ধার্মিকতায়, তোমার ভক্তবৃন্দ করুক পরম উল্লাস।
{132:10} তোমার ভক্ত দাউদের কথা স্মরণ করে বিমুখ করো না তোমার অভিষিক্ত রাজাকে।
{132:11} প্রভু পরমেশ্বর শপথ করেছিলেন দাউদের কাছে, যার অন্যথা করবেন না। তিনি বলেছিলেনঃ তোমার আত্মজ এক সন্তানকে আমি প্রতিষ্ঠিত করব তোমার সিংহাসনে।
{132:12} তোমার সন্তানসন্ততিরা যদি আমার সঙ্গে স্থাপিত সন্ধির শর্ত রক্ষা করে, যদি মেনে চলে আমার নির্দেশিত অনুশাসন, তাহলে তাদের সন্তানসন্ততিরাও চিরকাল প্রতিষ্ঠিত থাকবে তোমার সিংহাসনে।
{132:13} প্রভু পরমেশ্বর সিয়োনকে মনোনীত করেছেন, আপন আবাসের জন্য এটিই তাঁর অভিপ্রেত স্থান।
{132:14} এই আমার বিশ্রামস্থান, এখানেই আমি বাস করব চিরকাল, এই আমার বাসনা।
{132:15} আমি তার খাদ্য ভাণ্ডারকে প্রচুর আশীর্বাদে করব মণ্ডিত তার দরিদ্র অধিবাসীদের অন্নদানে করব তৃপ্ত।
{132:16} পরিত্রাণের বসনে তার পুরোহিত বৃন্দকে করব শোভিত, তার ভক্তবৃন্দ হবে জয়োল্লাসে মুখর।
{132:17} সেখানে আমি প্রতিষ্ঠিত করব দাউদকুলের মহিমা, আমার অভিষিক্তের জন্য সেই কুলে আমি জ্বেলে দেব এক দীপ।
{132:18} উজ্জ্বল কিরীটে শোভিত হবে তার শির, কিন্তু তার শত্রুদের আমি করব লজ্জায় অবনত।
{i133:1} ভ্রাতৃপ্রেমের জয়গান আরোহণ গীতি। দাউদের ভজন
{133:1} দেখ, ঐক্যের বন্ধনে ভক্তদের একত্রে বসবাস কত মধুর! কত না মূল্যবান!
{133:2} এ যেন হারোণের মস্তকে নিষিক্ত মূল্যবান তেলের মত, যে তেল তাঁর শ্মশ্রু বেয়ে ঝরে পড়ে তাঁর বসনের উপর।
{133:3} এ যেন হারমোন গিরির শিশির, যা ঝরে পড়ে সিয়োনের শিখরে শিখরে। সেখানে প্রভু পরমেশ্বর করেছেন আশীর্বাদ, জীবন সেখানে চিরস্থায়ী।
{i134:1} নিশীথকালের সেবকদের প্রতি আরোহণ গীতি।
{134:1} হে প্রভু পরমেশ্বরের সেবকবৃন্দ, প্রভুর ধন্যবাদ দাও তোমরা যারা প্রভুর মন্দিরে পরিচর্যা কর নিশীথকালে।
{134:2} পবিত্রস্থানের দিকে দুহাত তুলে প্রভু পরমেশ্বরের গুণগান কর।
{134:3} যিনি আকাশ ও পৃথিবীর স্রষ্টা প্রভু পরমেশ্বর, সিয়োন থেকে তিনি তোমাদের করুন আশীর্বাদ।
{i135:1} প্রশংসা গীতি
{135:1} প্রভু পরমেশ্বরের প্রশংসা কর তোমরা প্রশংসা কর তাঁর নামের, হে প্রভু পরমেশ্বরের সেবকবৃন্দ, মুখরিত হও তাঁর প্রশংসায়।
{135:2} তোমরা যারা পরিচর্যা কর প্রভুর মন্দিরে পরিচর্যা কর আমাদের ঈশ্বরের মন্দির প্রাঙ্গণে,
{135:3} প্রভু পরমেশ্বরের প্রশস্তি কর তোমরা, মঙ্গলময় তিনি, তিনি দয়াময় তাঁর গুণগান গাও।
{135:4} প্রভু পরমেশ্বর আপন উদ্দেশ্য সাধনে গ্রহণ করেছেন ইসরায়েলকে, মনোনীত করেছেন যাকোবকে আপন প্রজারূপে।
{135:5} আমি জানি, সুমহান আমাদের আরাধ্য প্রভু পরমেশ্বর সকল দেবতার ঊর্ধ্বে তিনি।
{135:6} স্বর্গ ও মর্ত্যে, সাগরে ও গভীর পাতালে সর্বত্র প্রভুই আপন ইচ্ছা অনুযায়ী কাজ করে যান।
{135:7} তিনিই পৃথিবীর প্রান্তদেশে পুঞ্জীভূত করেন মেঘরাশি, সেই মেঘপুঞ্জকে বিদীর্ণ করে করেন বর্ষণদান, প্রবাহিত করেন বায়ু নিজ ভাণ্ডার থেকে।
{135:8} তিনিই মিশর দেশে মনুষ্য ও পশুকুলের প্রথম সন্তানদের বিনাশ করেছিলেন।
{135:9} তিনিই তোমার মাঝে হে মিশর সাধন করেছিলেন বহু অলৌকিক কার্য, দেখিয়েছিলেন কত নিদর্শন ফারাও ও তাঁর অনুচরদের বিরুদ্ধে,
{135:10} অনেক জাতিকে তিনি আঘাত করেছিলেন, বধ করেছিলেন পরাক্রান্ত নৃপতিদের।
{135:11} ইমোরীদের রাজা সীহোনকে বাশানের রাজা ওগ্কে এবং কনানের সমস্ত রাজাকে করেছিলেন বধ।
{135:12} তাদের দেশ তিনি উত্তরাধিকার স্বরূপ বণ্টন করলেন, আপন প্রজা ইসরায়েলকে দিলেন ভূমির স্বত্বাধিকার।
{135:13} হে প্রভু পরমেশ্বর, তোমার নাম অনন্তকাল স্থায়ী, যুগে যুগে সঞ্চারী তোমার গৌরব!
{135:14} প্রভু পরমেশ্বর তাঁর প্রজাদের রক্ষা করবেন, তাঁর সেবকদের প্রতি হবে সদয়।
{135:15} সোনা ও রূপো দিয়ে মানুষের হাতে গড়া অন্যান্য জাতির প্রতিমা,
{135:16} মুখ আছে তবু এরা পারে না বলতে কথা, চোখ আছে তবু দেখতে পায় না এরা,
{135:17} কান থাকতেও পায় না এরা শুনতে, নেই তাদের প্রাণের স্পন্দন।
{135:18} তাদের নির্মাতা ও উপাসক– — সকলেরই দশা হবে ঐ প্রতিমাগুলির মত।
{135:19} হে ইসরায়েলকুল, প্রভু পরমেশ্বরের ধন্যবাদ কর, হে হারোণকুল, ধন্যবাদ কর তাঁর।
{135:20} হে লেবির বংশধরগণ, প্রভুর ধন্যবাদ কর, প্রভুকে যারা সম্ভ্রম কর, ধন্যবাদ কর তাঁর।
{135:21} ধন্য হোন প্রভু, সিয়োন মুখরিত হোক প্রভু পরমেশ্বরের জয়গানে, জেরুশালেমে যাঁর নিত্য বসতি।
{i136:1} প্রেমময় পরমেশ্বরের প্রতি কৃতজ্ঞতা নিবেদন
{136:1} প্রভু পরমেশ্বরের স্তব কর, কেননা তিনি মঙ্গলময়, –চিরায়ত তাঁর অবিচল প্রেম।
{136:2} ঈশ্বরগণের মধ্যে যিনি মহান ঈশ্বর, তাঁর স্তব কর, –চিরায়ত তাঁর অবিচল প্রেম।
{136:3} প্রভুদের মধ্যে যিনি সর্বশক্তিমান, তাঁর স্তব কর, –চিরায়ত তাঁর অবিচল প্রেম।
{136:4} তাঁর স্তব কর –একমাত্র তিনিই সাধন করেন পরমাশ্চর্য কার্য, –চিরায়ত তাঁর অবিচল প্রেম।
{136:5} যিনি আপন প্রজ্ঞায় নির্মাণ করেছেন আকাশমণ্ডল, –চিরায়ত তাঁর অবিচল প্রেম।
{136:6} যিনি জলধির উপর বিস্তৃত করেছেন ভূমণ্ডল –চিরায়ত তাঁর অবিচল প্রেম।
{136:7} যিনি সৃজন করেছেন সুবিশাল জ্যোতিষ্করাজি, –চিরায়ত তাঁর অবিচল প্রেম।
{136:8} দিবসের উপর আধিপত্যের জন্য যিনি সৃষ্টি করেছেন সূর্য, –চিরায়ত তাঁর অবিচল প্রেম।
{136:9} রাত্রির উপর কর্তৃত্বের জন্য যিনি সৃষ্টি করেছেন চন্দ্র ও তারকারাজি, –চিরায়ত তাঁর অবিচল প্রেম।
{136:10} যিনি মিশর দেশের প্রথমজাত সকলকে করেছিলেন বিনাশ, –চিরায়ত তাঁর অবিচল প্রেম।
{136:11} যিনি মিশরীদের মধ্য থেকে ইসরায়েলকে উদ্ধার করে এনেছিলেন, –চিরায়ত তাঁর অবিচল প্রেম।
{136:12} উদ্ধার করেছিলেন দৃঢ় হস্ত ও প্রসারিত বাহুর বিক্রমে, –চিরায়ত তাঁর অবিচল প্রেম।
{136:13} যিনি লোহিত সাগরকে করেছিলেন দ্বিধা বিভক্ত, –চিরায়ত তাঁর অবিচল প্রেম।
{136:14} যিনি তার মধ্য দিয়ে পার করিয়েছিলেন ইসরায়েলকে, –চিরায়ত তাঁর অবিচল প্রেম।
{136:15} ফারাও ও তাঁর সেনাবাহিনীকে যিনি নিক্ষেপ করেছিলেন অতল সাগরে, –চিরায়ত তাঁর অবিচল প্রেম।
{136:16} যিনি তাঁর প্রজাদের পরিচালিত করেছিলেন প্রান্তরের মাঝে, –চিরায়ত তাঁর অবিচল প্রেম।
{136:17} 
{136:18} যিনি বধ করেছিলেন পরাক্রান্ত নৃপতিদের, –চিরায়ত তাঁর অবিচল প্রেম।
{136:19} বধ করেছিলেন ইমোরীদের রাজা সীহোনকে, –চিরায়ত তাঁর অবিচল প্রেম।
{136:20} যিনি বধ করেছিলেন বাশানের রাজা ওগ্কে, –চিরায়ত তাঁর অবিচল প্রেম।
{136:21} যিনি উত্তরাধিকার স্বরূপ বণ্টন করলেন তাদের রাজ্য, –চিরায়ত তাঁর অবিচল প্রেম।
{136:22} যা তিনি দিলেন তাঁর দাস ইসরায়েলকে উত্তরাধিকার রূপে, –চিরায়ত তাঁর অবিচল প্রেম।
{136:23} তিনিই আমাদের চরম দুর্দশায় স্মরণ করলেন আমাদের কথা –চিরায়ত তাঁর অবিচল প্রেম।
{136:24} তিনি শত্রুদের কবল থেকে উদ্ধার করলেন আমাদের –চিরায়ত তাঁর অবিচল প্রেম।
{136:25} তিনিই সকল প্রাণীর আহার জোগান, –চিরায়ত তাঁর অবিচল প্রেম।
{136:26} স্বর্গাধিপতি ঈশ্বরের স্তব কর, –চিরায়ত তাঁর অবিচল প্রেম।
{i137:1} প্রবাসে ইসরায়েলীদের বিলাপ
{137:1} ব্যাবিলনের নদী তীরে বসে অশ্রুপাত করতাম আমরা যখন সিয়োনের কথা জাগত স্মরণে।
{137:2} সেখানকার ঝাউগাছে ঝুলিয়ে রাখতাম আমরা আমাদের বীণগুলি।
{137:3} যারা আমাদের বন্দী করে নিয়ে গিয়েছিল তারা আমাদের কাছে শুনতে চাইত গান। যারা পীড়ন করত, কাঁদাতো আমাদের, তারা শুনতে চাইত আনন্দের গান। বলতো: শোনাও আমাদের সিয়োনের গান।
{137:4} কিন্তু বিদেশের মাটিতে কেমন করে গাইব আমরা প্রভু পরমেশ্বরের গান?
{137:5} আমি যদি তোমায় ভুলে যাই হে জেরুশালেম, তবে নিষ্ক্রিয় হোক আমার হাত আর যেন বাজাতে না পারি বীণ।
{137:6} যদি তোমায় আমি না রাখি মনে, যদি সর্বাধিক আনন্দদায়ক বস্তুর চেয়েও হে জেরুশালেম তোমায় বেশী ভাল না বাসি তাহলে যেন রুদ্ধ হয়ে যায় কণ্ঠ আমার।
{137:7} হে প্রভু পরমেশ্বর, স্মরণ কর, ইদোমীদের হাতে জেরুশালেমের পতনের কথা। সেদিন ওরা বলেছিল: উপড়ে ফেল, ধ্বংস কর সমূলে।
{137:8} হে উপদ্রবী ব্যাবিলন যে আঘাত হেনেছ তুমি আমাদের প্রতি, তেমনি প্রতিফল যে দেবে তোমাকে ধন্য সেই জন, যে ফিরিয়ে দেবে তোমায় সেই আঘাত,
{137:9} সে তোমার কোল থেকে কেড়ে নেবে শিশুদের আছড়ে ফেলবে কঠিন পাথরে।
{i138:1} কৃতজ্ঞ ভক্তের বন্দনা দাউদের ভজন
{138:1} সারা অন্তর দিয়ে আমি করব তোমার স্তব, দেবগণের সাক্ষাতে আমি গাইব তোমার স্তুতিগান।
{138:2} তোমার পবিত্র মন্দিরের উদ্দেশে আমি করব প্রণিপাত অবিচল তোমার প্রেম ও সত্যনিষ্ঠার জন্য আমি তোমার নামের করব প্রশস্তি। সবার উপরে তুমি মহিমান্বিত করেছ তোমার নাম ও তোমার অনুশাসন।
{138:3} যেদিন আমি ডেকেছি তোমায়, তুমি দিয়েছ সাড়া আমার প্রাণে শক্তি দিয়ে তুমি আমায় করেছ শক্তিমান।
{138:4} হে প্রভু পরমেশ্বর পৃথিবীর সমস্ত রাজা করবে তোমার প্রশস্তি, তারা শুনেছে তোমার মুখনিঃসৃত বাণী।
{138:5} তারা প্রভু পরমেশ্বরের অপূর্ব কর্মধারার প্রশস্তি গাইবে, গাইবে প্রভুর গৌরব গান।
{138:6} যদিও প্রভু ঊর্ধ্বে সমাসীন, তবুও তাঁর কৃপা দৃষ্টি রয়েছে অবনতের প্রতি, গর্বোদ্ধত তোমার কাছে নিজেকে পারে না লুকাতে।
{138:7} যখন আমি সঙ্কটের আবর্তে বিপর্যস্ত হই, তুমিই বাঁচাও আমার প্রাণ, আমার ক্রুদ্ধ শত্রুদের বিরুদ্ধে তুমি প্রসারণ কর তোমার হাত, নিজ পরাক্রমে আমাকে কর উদ্ধার।
{138:8} প্রভু পরমেশ্বর তাঁর উদ্দেশ্য সফল করবেন আমার জীবনে। হে প্রভু, শাশ্বত তোমার অপার করুণা তোমার কীর্তিকে তুমি করো না পরিত্যাগ।
{i139:1} অন্তর্যামী ঈশ্বরের সস্নেহ দৃষ্টি
{139:1} হে প্রভু পরমেশ্বর, তুমি আমায় পরীক্ষা করেছ, জেনেছ আমায়।
{139:2} কখন আমি বসি, কখনই বা উঠি, সবই জান তুমি, দূর থেকেই তুমি বুঝতে পার আমার সঙ্কল্প।
{139:3} আমার চলার পথ ও বিশ্রামের স্থান তুমি অনুসন্ধান করে থাক, তুমি লক্ষ্য কর আমার সকল গতিবিধি।
{139:4} আমার জিহ্বা কোন কথা উচ্চারণ করার আগেই হে প্রভু পরমেশ্বর সবই জান তুমি।
{139:5} আমার সম্মুখে ও পশ্চাতে চারিদিকে তুমি রেখেছ ঘিরে, তোমার মহাশক্তি রক্ষা করে আমায়।
{139:6} তোমার এই জ্ঞান আমার কাছে পরমাশ্চর্য, অনেক ঊর্ধ্বস্তরের, আমার বোধের অগম্য।
{139:7} এমন কোথায় আমি যাব যেখানে তুমি নেই? তোমার সম্মুখ থেকে কোথায় পালাব আমি?
{139:8} যদি স্বর্গে আরোহণ করি, সেখানে তুমি, যদি পাতালে শয্যা পাতি, সেখানেও তুমি,
{139:9} যদি ঊষার পাখায় ভর করে চলে যাই উদয়াচলের প্রান্তে, যদি সাগরের পারে অস্তাচলে গিয়ে বাঁধি ঘর,
{139:10} সেখানেও তোমারই হাত আমায় করবে চালনা, তোমারই ডান হাত রাখবে আমায় ধরে।
{139:11} যদি বলি, আঁধার ঘিরে রাখুক আমায় নেমে আসুক রাত আমার চারিদিকে,
{139:12} তবু আঁধার তোমার কাছে আঁধার নয়, দিনের মতই রাত আলোময় রাত ও দিন সমান তোমার কাছে।
{139:13} তুমিই রচনা করেছ আমার এই দেহ-মন, মাতৃ জঠরে গঠন করেছ আমায়।
{139:14} আমি তোমার স্তব গান করি তুমি ভয়াল সুন্দর, অপরূপ তুমি। পরমাশ্চর্য তোমার কীর্তিকলাপ, তুমি জান আমার অণু-পরমাণু।
{139:15} যখন আমি সংগোপনে গঠিত হচ্ছিলাম, মাতার গর্ভে নির্মিত হচ্ছিলাম সুকৌশলে, তখনও আমার গঠন তোমার ছিল না অগোচর।
{139:16} তুমি দেখেছ আমার অগঠিত ভ্রূণরূপ, আমার জীবনের নিরূপিত দিনগুলি যখন হয়নি শুরু তখন আমায় আয়ুর প্রতিদিনের বিবরণ লেখা ছিল তোমার পুস্তকে।
{139:17} হে ঈশ্বর, তোমার সমস্ত পরিকল্পনা কত রহস্যময়, কী দুর্জ্ঞেয় আমার কাছে, কী বিপুল তাদের সমষ্টি।
{139:18} যদি গণনা করতে যাই, দেখি, তার সংখ্যা বালুকারাশির চেয়েও বেশী। আমি যখন জেগে উঠি তখনও তোমার কাছেই থাকি।
{139:19} হে ঈশ্বর, দুর্জনদের যদি তুমি বিনাশ করতে, তাহলে আমি নিষ্কৃতি পেতাম ঐ রক্তলোলুপদের হাত থেকে।
{139:20} ঈর্ষাভরে ওরা তোমার নিন্দা করে, ওরা বৃথাই মাথা তোলে তোমার বিরুদ্ধে।
{139:21} হে প্রভু পরমেশ্বর যারা বিদ্বেষ করে তোমায়, আমি ঘৃণা করি তাদের! তোমার বিরুদ্ধাচরণ করে যারা, তাদের প্রতি আমার চরম অবজ্ঞা!
{139:22} তাদের ঘৃণা করি আমি, শত্রু বলেই গণ্য করি তাদের।
{139:23} হে ঈশ্বর, আমাকে অনুসন্ধান করে দেখ, জ্ঞাত হও আমার অন্তরের কথা আমাকে পরীক্ষা কর, অবগত হও আমার চিন্তাধারা।
{139:24} দেখ, কুপথে আমি চলেছি কি না, চালাও আমায় তোমার শাশ্বত পথে।
{i140:1} সুরক্ষার জন্য ভক্তের প্রার্থনা সঙ্গীত পরিচালকের উদ্দেশে। দাউদের সংকলন
{140:1} হে প্রভু পরমেশ্বর উদ্ধার কর আমায় দুর্জনদের কবল থেকে, হিংস্র লোকদের হাত থেকে রক্ষা কর আমায়।
{140:2} ওরা মনে মনে অনিষ্টের পরিকল্পনা করে, প্রতিদিন সংঘর্ষের প্ররোচনা দেয়।
{140:3} সর্পের জিহ্বার মত ওরা তীক্ষ্ণ করেছে নিজেদের রসনা ওদের ওষ্ঠাধরে নিহিত রয়েছে কালসর্পের সুতীব্র হলাহল। সেলা
{140:4} হে প্রভু, দুষ্টদের কবল থেকে আমাকে রক্ষা কর, হিংস্র লোকদের হাত থেকে নিস্তার কর আমায়, ওরা আমাকে পদস্খলিত করার চক্রান্ত করেছে।
{140:5} উদ্ধত লোকেরা আমার জন্য গোপনে পেতেছে ফাঁদ, সেখানে জাল বিছিয়েছে তারা, পথের ধারে রেখেছে মরণ পাশ।
{140:6} প্রভুকে আমি বলেছি: তুমিই আমার ঈশ্বর, হে প্রভু পরমেশ্বর মিনতি শোন আমার।
{140:7} হে প্রভু পরমেশ্বর, আরাধ্য প্রভু আমার আমার মহাশক্তিমান রক্ষক, সংগ্রামের দিনে তুমি আচ্ছাদন করেছ আমার শির।
{140:8} হে প্রভু, পূর্ণ হতে দিও না তুমি দুষ্টের অভিলাষ, সফল হতে দিও না তার চক্রান্ত। সেলা
{140:9} আমার উপরে বিজয়ী হতে দিও না আমার শত্রুদের, আমার বিরুদ্ধে ওদের ষড়যন্ত্রের ওরাই হোক শিকার।
{140:10} ওদের উপর বর্ষিত হোক জ্বলন্ত অঙ্গাররাশি, ওরা নিক্ষিপ্ত হোক গহ্বরে, আর যেন উঠতে না পারে তারা।
{140:11} নিন্দুক প্রতিষ্ঠা পাবে না দেশে, অমঙ্গল গ্রাস করবে হিংস্র ব্যক্তিকে, সমূলে করবে বিনাশ।
{140:12} আমি জানি, প্রভু পরমেশ্বর দীনহীনের অভিযোগ নিষ্পত্তি করেন, দরিদ্রের পক্ষে করেন ন্যায়বিচার।
{140:13} ধার্মিকেরা অবশ্যই তোমার নামের করবে গুণগান নিঃসংশয়ে, ন্যায়নিষ্ঠেরা বাস করবে তোমারই সান্নিধ্যে।
{i141:1} বিপদকালীন প্রার্থনা দাউদের ভজন
{141:1} হে প্রভু পরমেশ্বর আমি ডাকি তোমায় করো না বিলম্ব, সাহায্য কর আমায়। কর্ণপাত কর আমার ডাকে।
{141:2} সুগন্ধি ধূপের মত আমার বিনতি, সান্ধ্য নৈবেদ্যস্বরূপ আমার প্রসারিত অঞ্জলি, গ্রাহ্য হোক তোমার দৃষ্টিতে।
{141:3} হে প্রভু পরমেশ্বর, আমার অধরপ্রান্তে নিযুক্ত কর প্রহরা, আমার ওষ্ঠের দ্বার রক্ষা কর তুমি,
{141:4} কোন মন্দ বিষয়ে আমার চিত্তকে প্রবৃত্ত হতে দিও না, অধর্মাচারীদের সঙ্গে দুষ্কর্মে আমি লিপ্ত না হই যেন, যেন অংশ না নিই ওদের ভোজের উৎসবে।
{141:5} সজ্জন আমায় প্রহার করুক, করুক ভর্ৎসনা, সে হবে পরম সৌভাগ্য আমার, কিন্তু দুর্জনের তৈলে আমার মস্তক যেন না হয় অভিষিক্ত, তাদের দুষ্কর্মের বিরুদ্ধেই আমার নিরন্তর প্রার্থনা।
{141:6} ওরা যখন সমর্পিত হবে দণ্ডদাতা বিচারকের হাতে তখন তারা জানবে প্রভু পরমেশ্বরের কথার সত্যতা।
{141:7} লোকে যেমন পাথর ভেঙ্গে টুকরো করে ছড়িয়ে দেয়, তেমনি পাতালপুরীর দ্বারে ছড়িয়ে থাকবে ওদের অস্থিগুলি।
{141:8} কিন্তু হে সর্বশক্তিমান প্রভু পরমেশ্বর, তোমার দিকেই নিবদ্ধ আমার দৃষ্টি, তোমারই শরণাগত আমি, আমার জীবন করো না বিপন্ন।
{141:9} ওরা আমার জন্য পেতেছে ফাঁদ বিস্তার করেছে জাল অধর্মাচারীরা, সেগুলি থেকে রক্ষা কর আমায়।
{141:10} দুষ্টেরা নিজেদেরই পাতা ফাঁদে পড়ুক, আমি যেন উত্তীর্ণ হয়ে যাই সেই অবসরে।
{i142:1} নিঃসঙ্গ ভক্তের প্রার্থনা গীতি কবিতা। দাউদের ভজন ১ শমু 22:1 24:3
{142:1} আমি উচ্চস্বরে আর্তকণ্ঠে প্রভু পরমেশ্বরের কাছে সাহায্য ভিক্ষা করি, তাঁর কাছে জানাই কাতর মিনতি।
{142:2} তাঁর কাছে আমি উজাড় করে দিই আমার সমস্ত অভিযোগ, জানাই আমার সঙ্কটের কথা।
{142:3} হতাশায় আমি যখন হয়ে পড়ি অবসন্ন, তুমিই তখন লক্ষ্য রাখ আমার পদক্ষেপের প্রতি, আমার চলার পথে শত্রুরা গোপনে পেতেছে ফাঁদ।
{142:4} যখন আমি চেয়ে দেখি আমার চারিধারে, দেখি কেউ নেই পাশে আমার যে সাহায্য করে আমায়। আমার নেই কােন আশ্রয় আমায় মমতা করে এমন কেউ নেই আমার।
{142:5} হে প্রভু পরমেশ্বর, তোমারই কাছে আমি কাঁদি আমি বলি, তুমিই আমার আশ্রয় ইহলোকে তুমিই সম্বল আমার।
{142:6} কর্ণপাত কর আমার ক্রন্দনে, আমি অতি দীনহীন। যারা নির্যাতন করে আমায়, তাদের হাত থেকে আমায় কর উদ্ধার, তারা শক্তিমান আমার চেয়ে।
{142:7} কারাগার থেকে মুক্ত কর আমায়, যেন তোমার নামের প্রশস্তি করতে পারি। যেদিন তুমি করবে আমায় পুরস্কৃত, ধার্মিকেরা সেদিন ঘিরে থাকবে আমার চারিদিকে।
{i143:1} দাউদের ভজন
{143:1} হে প্রভু পরমেশ্বর, আমার প্রার্থনা শোন, সত্যনিষ্ঠ তুমি, কর্ণপাত কর আমার আবেদনে, উত্তর দাও আমায় তুমি ধর্মময়।
{143:2} তেআমার এ দাসের করো না বিচার, কেউই নিষ্পাপ নয় তোমার দৃষ্টিতে।
{143:3} শত্রু আমাকে তাড়না করেছে দলিত করছে পদতলে জীবন আমার, তাই বাধ্য হয়ে গুহার আঁধারে করেছি বাস সুদূর অতীতে মৃতদের মত।
{143:4} সে জন্যই অবসন্ন আমার আত্মা, চিত্ত আমার বিহ্বল গভীর হতাশায়।
{143:5} অতীতের দিনগুলি স্মরণ করি আমি, ধ্যান করি আমি তোমার সকল কীর্তি তোমার সৃষ্টির রহস্যে অভিভূত আমি।
{143:6} আমি প্রসারণ করি অঞ্জলি আমার তোমার উদ্দেশে। ঊষর মরুর মত তৃষিত আমার প্রাণ তোমারই তরে। সেলা
{143:7} হে প্রভু পরমেশ্বর, উত্তর দাও আমায় করো না বিলম্ব, নিঃশেষিত উদ্যম আমার, আড়াল করো না তোমার শ্রীমুখ আমার কাছে, তাহলে আমার দশা হবে মৃতলোকবাসীদের মত।
{143:8} প্রভাতে আমায় শোনাও তোমার অবিচল প্রেমের কথা, তোমাতেই আমার একান্ত নির্ভর, আমায় দেখিয়ে দাও আমার চলার পথ, তোমার দিকেই আমি তুলে ধরি আমার প্রাণ।
{143:9} হে প্রভু পরমেশ্বর, শত্রুদের হাত থেকে উদ্ধার কর আমায়, তোমার কাছেই আমি নিয়েছি আশ্রয়।
{143:10} তোমার ইচ্ছা পূর্ণ করতে শিখাও আমায়, তুমিই আমার আরাধ্য ঈশ্বর তোমার উদার করুণায় চালাও আমায় জীবনের সুগম পথে।
{143:11} হে প্রভু পরমেশ্বর, রক্ষা কর আমার জীবন তোমারই নামের গুণে, তুমি হও আমার পরিত্রাতা, সঙ্কটে কর ত্রাণ।
{143:12} আমার প্রতি অপার করুণা তোমার, ধ্বংস কর আমার শত্রুদের, আমায় পীড়ন করছে যারা, বিনাশ কর তাদের, আমি যে তোমার দাস।
{i144:1} যুদ্ধজয়ের জন্য রাজার কৃতজ্ঞতা নিবেদন ও প্রজাদের সমৃদ্ধির জন্য প্রার্থনা দাউদের ভজন
{144:1} ধন্য প্রভু পরমেশ্বর আমার শৈল, আমার রক্ষক, তিনিই আমার হস্তদ্বয়কে শিখিয়েছেন যুদ্ধের কৌশল, প্রতিটি আঙ্গুলিতে দিয়েছেন রণনিপুণতা।
{144:2} অবিচল প্রেমের উৎস তিনি, তিনিই আমার দুর্গ, আমার সুদৃঢ় আশ্রয় তিনি, আমার মুক্তিদাতা। তিনিই আমার ঢাল, আমি তাঁরই শরণাগত, জাতিসমূহকে তিনিই আনেন আমার অধীনে।
{144:3} হে প্রভু পরমেশ্বর, নগণ্য মর্ত্যমানবের কি এমন যোগ্যতা যে তুমি তার সন্ধান কর? নিতান্ত তুচ্ছ মানব সন্তানই বা কে যে তুমি তার তত্ত্বাবধান কর?
{144:4} মানুষ যেন ক্ষণিকের নিঃশ্বাস, তার জীবনকাল বিলীয়মান ছায়ার মত।
{144:5} হে প্রভু পরমেশ্বর, আকাশমণ্ডল আনত করে নেমে এস তুমি, স্পর্শ কর পর্বতশ্রেণীকে, তারা হবে ধূমায়মান।
{144:6} বিদ্যুৎ হেনে তুমি কর তাদের ছত্রভঙ্গ, বিধ্বস্ত কর শরাঘাতে।
{144:7} ঊর্ধ্বলোক থেকে প্রসারিত কর তোমার হস্ত, উদ্ধার কর আমায় মহাপ্লাবন থেকে, দুর্ধর্ষ শত্রুদের কবল থেকে আমায় রক্ষা কর,
{144:8} যাদের মুখে মিথ্যা ভাষণ ছলনায় ভরা শপথ যাদের।
{144:9} হে ঈশ্বর, তোমার উদ্দেশে আমি গাইব নূতন গান দশতন্ত্রী বীণার ঝঙ্কারে আমি গাইব তোমার স্তুতি গান।
{144:10} তুমিই নৃপতিদের ভূষিত কর বিজয়মাল্যে, তীক্ষ্ণধার তরবারি থেকে উদ্ধার করেছ তোমার দাস দাউদকে।
{144:11} রক্ষা কর আমায়, দুর্ধর্ষ শত্রুদের কবল থেকে, যাদের মুখে মিথ্যাভাষণ ছলনায় ভরা শপথ যাদের।
{144:12} আমাদের পুত্রগণ যেন যৌবনে বেড়ে ওঠে সতেজ তরুর মত, আমাদের কন্যারা যেন হয় প্রাসাদের কোণের কারুকার্যশোভিত স্তম্ভের মত।
{144:13} আমাদের ভাণ্ডার যেন পরিপূর্ণ থাকে নানাবিধ দ্রব্যসম্ভারে আমাদের মেষপাল যেন চারণ ক্ষেত্রে সহস্র সহস্র শাবক প্রসব করে।
{144:14} আমাদের পশুপাল যেন উত্তরোত্তর বৃদ্ধি পায়, না হয় যেন তার কোন ক্ষয়ক্ষতি, আমাদের রাজপথগুলিতে যেন ধ্বনিত না হয় আর্তনাদ।
{144:15} ধন্য সেই জাতি, এমনি আশীর্বাদে সমৃদ্ধ যাদের জীবন, ধন্য সেই জাতি, প্রভু পরমেশ্বরই যাদের আরাধ্য ঈশ্বর।
{i145:1} মুক্তিদাতা ঈশ্বরের প্রশংসা গীতি দাউদের প্রশংসা গীতি
{145:1} হে আমার ঈশ্বর, হে রাজন! আমি উচ্ছ্বসিত প্রশংসা করব তোমার, চিরকাল করব তোমার নামের গুণগান।
{145:2} প্রতিদিন গাইব আমি তোমার জয়গান, নিত্য করব তোমার নামের প্রশংসা।
{145:3} প্রভু পরমেশ্বর মহান, সকল গৌরব ও মহিমা তাঁরই, বোধের অতীত তাঁর মহত্ত্ব।
{145:4} বংশপরম্পরায় লোকে বর্ণনা করবে তোমার কীর্তিকলাপ, তোমার পরাক্রমের কার্যাবলী করবে ঘোষণা।
{145:5} আমি ধ্যান করব তোমার গৌরব, প্রতাপ ও রাজকীয় মহিমার কথা, ধ্যান করব তোমার পরমাশ্চর্য কীর্তিকলাপ।
{145:6} লোকে প্রচার করবে তোমার ভয়াবহ কার্যকলাপ ও পরাক্রমের কথা, আর আমি তোমার অপার মহত্ত্বের কথা করব ঘোষণা।
{145:7} তারা প্রচার করবে তোমার অশেষ দয়ার খ্যাতি, গানে গানে বর্ণনা করবে তোমার ন্যায়নিষ্ঠার কথা।
{145:8} প্রভু পরমেশ্বর স্নেহশীল, পরম করুণাময় তিনি, ধীর সঞ্চারী তাঁর ক্রোধ, দয়াতে তিনি মহান।
{145:9} প্রভু পরমেশ্বর মঙ্গলময়, সমগ্র সৃষ্টির উপরে বিরাজিত তাঁর করুণা।
{145:10} হে প্রভু, তোমার সমগ্র সৃষ্টি প্রশংসা করে তোমার, ভক্তবৃন্দ করে তোমার স্তব গান।
{145:11} তারা বর্ণনা করে তোমার রাজ্যের গৌরব, বলে তোমার পরাক্রমের কথা।
{145:12} যেন মানব সন্তানেরা জানতে পারে তোমার পরাক্রমের কীর্তিকলাপ, জানতে পারে তোমার রাজ্যের প্রতাপ ও মহিমা।
{145:13} যুগে যুগে ব্যাপ্ত তোমার রাজত্ব পুরুষানুক্রমে প্রতিষ্ঠিত তোমার আধিপত্য। প্রভু পরমেশ্বর সত্যনিষ্ঠ, তিনি পূর্ণ করেন তাঁর সকল অঙ্গীকার, তাঁর কর্মে প্রকাশিত হয় অপার করুণা।
{145:14} যারা অধোগামী প্রভু তুলে ধরেন তাদের, অবনত যারা দুঃখের ভারে তাদের তিনি করেন উন্নত।
{145:15} তোমার দিকেই নিবদ্ধ সকলের দৃষ্টি তুমিই যথাসময়ে তাদের আহার যোগাও।
{145:16} তোমার উদার হস্তের দানে তৃপ্ত হয় সকল প্রাণীর বাসনা।
{145:17} প্রভু পরমেশ্বর সকল কর্মে দয়াবান, ন্যায়পরায়ণ সর্বক্ষেত্রে।
{145:18} যারা তাঁকে স্মরণ করে, ডাকেন পরম নিষ্ঠাভরে প্রভু থাকে তাদের পাশে।
{145:19} যারা তাঁকে সম্ভ্রম করে তিনি পূর্ণ করেন তাদের মনোবাসনা কর্ণপাত করেন তাদের আর্তরবে সত্ত্বর উদ্ধার করেন তাদের।
{145:20} যারা তাঁকে ভালবাসে তাদের রক্ষা করেন তিনি দুষ্টদের করেন সমূলে বিনাশ।
{145:21} প্রভু পরমেশ্বরের প্রশংসায় আমি হব মুখর সকল প্রাণী তাঁর পবিত্র নামের করুক গুণগান যুগে যুগে চিরকাল।
{i146:1} প্রভু পরমেশ্বরের প্রশংসাগান
{146:1} প্রভু পরমেশ্বরের প্রশংসা কর তোমরা, হে আমার প্রাণ, কর তাঁর স্তবগান
{146:2} আমি আজীবন প্রভুর প্রশস্তি করব, চিরজীবন আমি করব ঈশ্বরের মহিমাকীর্তন।
{146:3} নির্ভর করো না তোমরা কোন নৃপতির উপর, কোন মর্ত্যমানব পারে না তোমায় করতে উদ্ধার।
{146:4} তার প্রাণবায়ু নির্গত হলে সে ফিরে যায় মৃত্তিকাগর্ভে, সেদিনই ঘটে তার সমস্ত পরিকল্পনার অবসান।
{146:5} ধন্য সেই জন, যাকোবের ঈশ্বর যার সহায়, প্রভু পরমেশ্বরের উপরেই যার ভরসা।
{146:6} তিনিই নির্মাণ করেছেন আকাশমণ্ডল ও পৃথিবী, সমুদ্র ও তার গর্ভস্থ সব কিছু তাঁরই সৃষ্টি, চিরকাল তিনি করেন সত্য পালন।
{146:7} তিনি নিপীড়িতদের পক্ষে করেন ন্যায়বিচার, আহার তুলে দেন বুভুক্ষুদের মুখে, বন্দীদের দেন মুক্তি।
{146:8} অন্ধদের দৃষ্টিদান করেন প্রভু পরমেশ্বর, অবনতদের করেন উন্নত, ধর্মনিষ্ঠদের প্রতি অসীম তাঁর ভালবাসা।
{146:9} প্রবাসীদের রক্ষা করেন তিনি, বিধবা ও পিতৃহীনদের তিনিই সহায় কিন্তু ব্যর্থ করেন দুর্জনের সকল প্রচেষ্টা।
{146:10} প্রভু পরমেশ্বর রাজত্ব করবেন চিরকাল, হে সিয়োন, তোমার আরাধ্য ঈশ্বর পুরুষানুক্রমে করবেন রাজত্ব। প্রভু পরমেশ্বরের প্রশংসা কর তোমরা।
{i147:1} সর্বশক্তিমান ঈশ্বরের প্রশংসা
{147:1} প্রভু পরমেশ্বরের প্রশংসা কর তোমরা! আমাদের আরাধ্য ঈশ্বরের স্তুতিগান করা কত উত্তম, তাঁর প্রশস্তি করা কতই না মনোহর।
{147:2} প্রভু পরমেশ্বরই জেরুশালেমকে স্থাপন করেছেন, নানা স্থানে ছড়িয়ে থাকা ইসরায়েলীদের একত্র করেন তিনি।
{147:3} ভগ্নহৃদয় তিনি করেন নিরাময় বন্ধন করেন তাদের ক্ষতসমূহ।
{147:4} তিনি তারকারাজির সংখ্যা নির্ধারণ করেন, নাম ধরে ডাকেন তাদের।
{147:5} মহান আমাদের প্রভু পরমেশ্বর মহা শক্তিমান তিনি অসীম, অপরিমেয় তাঁর প্রজ্ঞা।
{147:6} তিনি দীনহীনকে করেন উন্নত করেন ভূপাতিত দুর্জনকে
{147:7} তোমরা গানে গানে প্রভুর চরণে কর কৃতজ্ঞতা নিবেদন, কর স্তব আমাদের আরাধ্য ঈশ্বরের বীণার ঝঙ্কারে
{147:8} তিনিই মেঘপুঞ্জে আচ্ছন্ন করেন আকাশমণ্ডল ধরিত্রীর জন্য করেন বর্ষার আয়োজন পর্বতগাত্রকে ভূষিত করেন তৃণের আবরণে।
{147:9} তিনিই আহার জোগান পশুদের মুখে ক্রন্দনরত বায়সশাবকের মুখে তিনিই খাদ্য তুলে দেন।
{147:10} অশ্বের অমিত শক্তিতে তাঁর প্রীতি নেই, সৈনিকের বীরত্বে নেই তাঁর সন্তোষ।
{147:11} কিন্তু প্রভুকে যারা সম্ভ্রম করে, তাঁর অবিচল প্রেমেই যাদের প্রত্যাশা তারাই তাঁর প্রীতিভাজন।
{147:12} হে জেরুশালেম, প্রভু পরমেশ্বরের গুণকীর্তন কর, ওগো সিয়োন, প্রশস্তি কর তোমার আরাধ্য ঈশ্বরের।
{147:13} তিনি সুদৃঢ় করেছেন তোমার তোরণসমূহের অর্গল, তোমার মাঝে যাদের বাস তিনি তাদের করেছেন আশীর্বাদ।
{147:14} তিনি প্রতিষ্ঠা করেছেন শান্তি তোমার সীমান্ত ঘিরে, সর্বোৎকৃষ্ট শস্যের সম্ভারে তোমায় করেন সমৃদ্ধ।
{147:15} তিনি প্রেরণ করেন তাঁর নির্দেশ এই পৃথিবীতে, দ্রুত সঞ্চারী তাঁর সেই নির্দেশ।
{147:16} তিনি ধরণীর বুকে বিছিয়ে দেন তুলার মত তুষারের আবরণ ভস্মের মত ছড়িয়ে দেন নীহারকণা।
{147:17} তিনি নিক্ষেপ করেন অজস্র বরফখণ্ড, কে সহ্য করতে পারে তাঁর হিমশীতলতা?
{147:18} তাঁর কথাতেই আবার সেই তুষার হয় বিগলিত, তাঁর বায়ু সঞ্চারে প্রবাহিত হয় জলস্রোত।
{147:19} তিনি যাকোবের কাছে প্রেরণ করেছেন তাঁর বাণী, ইসরায়েলের কাছে ব্যক্ত করেছেন তাঁর বিধি ও অনুশাসন
{147:20} অপর কোন জাতির জন্য এমন মহৎ কাজ তিনি করেননি কখনও, তাদের কাছে ব্যক্ত করেননি তাঁর অনুশাসন। প্রভু পরমেশ্বরের প্রশংসা কর তোমরা!
{i148:1} বিশ্বস্রষ্টা প্রভুর প্রশস্তি কর
{148:1} প্রভু পরমেশ্বরের প্রশংসা কর তোমরা! সমগ্র সৃষ্টি স্রষ্টার কর প্রশস্তি, ঊর্ধ্বলোক থেকে কর তাঁর প্রশংসাকীর্তন।
{148:2} হে প্রভুর দূতবৃন্দ, তাঁর প্রশস্তি কর, হে প্রভুর বাহিনী, তাঁর প্রশস্তি কর।
{148:3} হে সূর্য ও চন্দ্র, তাঁর প্রশস্তি কর, হে জ্যোতিষ্মান তারকারাজি, তাঁর প্রশস্তি কর।
{148:4} হে ঊর্ধ্বতম স্বর্গলোক, হে আকাশ মণ্ডলের ঊর্ধস্থ জলরাশি তাঁর প্রশস্তি কর।
{148:5} সকলে প্রভুর নামের করুক প্রশস্তি, তাঁরই আদেশে তারা হয়েছে সৃষ্ট।
{148:6} তিনি স্থাপন করেছেন তাদের চিরতরে, করেছেন প্রবর্তন এক চিরস্থায়ী বিধি।
{148:7} মর্ত্যলোকে ধ্বনিত হোক প্রভুর প্রশস্তি হে অতিকায় জলদানব ও অতল জলধি,
{148:8} অগ্নি ও শিলা, তুষার ও কুয়াশা তাঁর আজ্ঞাবহ প্রচণ্ড ঝঞ্ঝা,
{148:9} পাহাড় ও পর্বতশ্রেণী ফলদায়ক তরু ও সীডার বৃক্ষরাজি,
{148:10} বন্য জন্তু ও গৃহপালিত পশুপাল, সরীসৃপ ও উড্ডীয়মান বিহঙ্গ কুল,
{148:11} হে পৃথিবীর নৃপতিবৃন্দ ও সমস্ত জাতি নেতৃবৃন্দ ও সমগ্র পৃথিবীর শাসককুল,
{148:12} তরুণ ও তরুণী সমাজ বৃদ্ধ ও শিশুগণ,
{148:13} তোমরা সকলেই কর প্রভুর নামের প্রশস্তি, কেননা একমাত্র তাঁরই নাম মহিমান্বিত, স্বর্গ ও মর্ত্যের ঊর্ধ্বে প্রতিষ্ঠিত তাঁরই গৌরব।
{148:14} তাঁর প্রজাদের শক্তিবৃদ্ধি করেছেন তিনি, তাঁর ভক্তবৃন্দের এবং ইসরায়েল কুলের যারা তাঁর অনুগত প্রজা, তিনি তাদের গৌরবস্বরূপ। প্রভু পরমেশ্বরের প্রশংসা কর তোমরা!
{i149:1} ঈশ্বরের স্তুতিগান
{149:1} প্রভু পরমেশ্বরের প্রশংসা কর তোমরা। নতুন গান গাও প্রভুর উদ্দেশে, ভক্ত সমাজে কর তাঁর স্তবগান।
{149:2} ইসরায়েল লাভ করুক পরম আনন্দ। তাঁর স্রষ্টার মাঝে। সিয়োনবাসী হোক উল্লসিত। তার রাজার জন্য।
{149:3} তারা তাঁর নামের প্রশস্তি করুক নৃত্যের তালে তালে, খঞ্জনী ও বীণার ঝঙ্কারে করুক তাঁর স্তুতিগান।
{149:4} প্রভু পরমেশ্বর আপন প্রজাদের সেবায় পরম তুষ্ট, দীনদুঃখীদের তিনি করেন ভূষিত বিজয় মুকুটে।
{149:5} ভক্তবৃন্দ উল্লসিত হোক বিজয় গৌরবে, দিবানিশি তারা করুক আনন্দগান।
{149:6} তাদের কণ্ঠে ধ্বনিত হোক ঈশ্বরের উচ্চ প্রশংসা, হাতে থাকুক তাদের তীক্ষ্ণধার তরবারি,
{149:7} যেন ভিন্ন জাতির বিরুদ্ধে নিতে পারে অন্যায়ের যোগ্য প্রতিশোধ। লোকদের দিতে পারে সমুচিত দণ্ড,
{149:8} যেন তাদের নৃপতিদের করতে পারে শৃঙ্খলিত লৌহনিগড়ে আবদ্ধ করতে পারে তাদের অভিজাতবর্গকে।
{149:9} ঈশ্বরের বিধান অনুযায়ী বিচারের এই অধিকার, তাঁর ভক্তবৃন্দের পক্ষে পরম গৌরব। প্রভু পরমেশ্বরের প্রশংসা কর তোমরা!
{i150:1} ঈশ্বরের প্রশংসা
{150:1} তোমরা প্রভু পরমেশ্বরের প্রশংসা কর, ঈশ্বরের পবিত্র পীঠস্থানে তাঁর প্রশস্তি কর। তাঁর শক্তির প্রকাশ যেখানে সেই মহাকাশে তাঁর প্রশস্তি কর।
{150:2} পরাক্রমের কীর্তি রাজির জন্য তাঁর প্রশস্তি কর। অপার মহিমার জন্য তাঁর প্রশস্তি কর।
{150:3} তুরীধ্বনি সহযোগে তাঁর প্রশস্তি কর, সপ্ততন্ত্রী ও বীণার ঝঙ্কারে তাঁর প্রশস্তি কর।
{150:4} খঞ্জনী বাজিয়ে নৃত্যের তালে তাঁর প্রশস্তি কর, তারযন্ত্র ও বাঁশীর সুরে তাঁর প্রশস্তি কর।
{150:5} মন্দিরার সুমধুর ধ্বনিতে তাঁর প্রশস্তি কর, করতাল বাজিয়ে তাঁর প্রশস্তি কর।
{150:6} সমস্ত প্রাণী প্রভুর প্রশস্তি করুক, প্রভু পরমেশ্বরের প্রশংসা কর সর্বজন।
