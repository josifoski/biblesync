{1:1} শলোমনের মধুরতম গীতি
{i1:2} প্রথম গীত প্রেমিকা:
{1:2} ওগো প্রিয়তম, চুম্বনে চুম্বনে আজ ভরে দাও বিবশ অঙ্গ মোর, তোমার প্রেমের কাছে, সুরাও যে হার মানে।
{1:3} তব প্রিয় নাম মোর হৃদয়ে ছড়ায় তব দেহ-সৌরভ, তাই তো তুমি হে নয়ন মোহন ললনার এত প্রিয়।
{1:4} নিয়ে চল তুমি তব সাথে মোরে উধাও হয়ে যাই কোন সুদূরে, রাজা হও তুমি মোর, নিয়ে চল মোরে তোমার ঘরে। সেথা মোরা দোঁহে খুশীর জোয়ারে ভেসে রব অনুক্ষণ, প্রেমের পেয়ালা হাতে আকন্ঠ মদিরা পানে মোরা হব বিহ্বল। রমণীকুল যে মত্ত তোমারই প্রেমে, বিস্ময়ের কি আছে তাতে!
{1:5} ওগো জেরুশালেমের তরুণীদল হতে পারি আমি শ্যামা, তবু আমি সুন্দরী, হলেও কেদরকুলের শিবিরের মত, শলোমনের প্রাসাদের পর্দার মত আমি পরম রমণীয়।
{1:6} শ্যামা বলে ঘৃণা করো না আমায়, দগ্ধ এ তনু মোর প্রখর তপন তাপে। ক্রোধে ও অন্ধ ভাইয়েরা আমার করেছে আমায় পালিকা তাদের দ্রাক্ষাকুঞ্জ বনের, আমার দেহকুঞ্জের রূপ তাই বিশুষ্ক মলিন অযত্নে অনাদরে।
{1:7} ওগো প্রিয়তম বল, কোথায় চরাও তুমি মেষপাল তোমার? কোথায় তাদের বিশ্রাম স্থান মধ্যাহ্নবেলায়? কেন মিছে আমি বেড়াব ঘুরে অন্য রাখালের মাঝে তোমার খোঁজে?
{i1:8} প্রেমিক:
{1:8} ওগো সুন্দরীতমা, পথ যদি থাকে তোমার অজানা, চলে এস তুমি মেষপালের পথরেখা ধরে, চরিও তোমার ছাগশিশুদল রাখালিয়াদের তাম্বুর পাশে পাশে।
{1:9} ওগো মোর প্রিয়তমা, ফারাও-এর রথের অশ্বকুলের মাঝে তুমি অশ্বিনীরূপসী যথা — সেই তব যোগ্য উপমা।
{1:10} কেশপাশ তব কন্ঠে রয়েছে জড়ায়ে, যেন এক অপরূপ মণিহার।
{1:11} তবু, তোমায় পরাব যতনে রজতখচিত সুবর্ণ কন্ঠহার।
{i1:12} প্রেমিকা:
{1:12} রাজা আমার শয্যায় শুয়ে থাকেন যখন, ভরে যায় বাতাস তখন আমার অঙ্গের সৌরভে।
{1:13} বক্ষলগ্ন আমার প্রিয়তম যেন এক মুঠো সুগন্ধি আতর,
{1:14} প্রেমিক আমার এনগেদির দ্রাক্ষাকুঞ্জবনে ফুটে থাকা হেনাপুষ্পের সুরভির মত পরম সুন্দর।
{i1:15} প্রেমিক:
{1:15} প্রিয়তমা মোর তুমি সুন্দর তুমি কত সুন্দর! ও দুটি নয়ন তোমার যেন শান্ত কপোত, প্রেমের প্রদীপ যেন।
{i1:16} প্রেমিকা:
{1:16} ওগো প্রিয় মোর, তুমিও যে সুন্দর রূপবান তুমি, তুমি কত মনোহর, আমার আনন্দ তুমি! শ্যামল তৃণশায্যা মোদের বাসক শয়ন,
{1:17} শাল তরু শাখা হবে চন্দ্রাতপ মোদের বাসরের, দেওদার শাখা তার ছাদ।
{2:1} আমি শারোণের বনফুল অরণ্য উপত্যকায় ফোটা রজনীগন্ধা ফুল।
{i2:2} প্রেমিক:
{2:2} না গো না, কামিনী কুলের মাঝে মোর প্রিয়া কন্টকমাঝে ফোটা তেন কেয়া।
{i2:3} প্রেমিকা:
{2:3} বনানীর মাঝে পুষ্পিত আপেল তরু যেন, যুবক সমাজে যে আমার প্রিয়তম। বসে থাকি আমি পরমানন্দে সেই তরুছায়া তলে, অমৃতের স্বাদ আমি পাই তার মধুর ফলে।
{2:4} তিনি এনেছেন আমায় তাঁর আনন্দ নিকেতনে, ভরিয়ে দিয়েছেন ভালবাসায়।
{2:5} প্রেমাতুরা ক্লান্ত আমি ও অতৃপ্ত হৃদয়, পীড়িতা আমি অতৃপ্তির বেদনায়। আঙুরে আপেলে মোরে সতেজ কর আমি যে তোমার প্রেমে জরজর।
{2:6} বাম বাহু তাঁর হয়েছে আমার উপাধান বাঁধা যে পড়েছি আমি তাঁর দক্ষিণ বাহুডোরে।
{2:7} ওগো জেরুশালেমের অঙ্গনাকুল, বনের হরিণ আর হরিণীদের দোহাই, ভেঙ্গো না মোদের প্রেমের বাসর।
{i2:8} দ্বিতীয় গীত প্রেমিকা:
{2:8} ঐ শোন আমার প্রিয়তমের কন্ঠস্বর, আসছেন তিনি, পার হয়ে কত গিরিপথ, অতিক্রম করে কত পাহাড়-পর্বত আসছেন তিনি, আসছেন ছুটে আমার কাছে।
{2:9} বনহরিণের মত, তরুণ মৃগের মত ক্ষিপ্রচরণ আমার দয়িত। ঐ দেখ, তরুণ মৃগের মত তিনি এসে দাঁড়িয়েছেন আমার দেওয়ালের পাশে। বাতায়ন পথে, জাফরির ফাঁক দিয়ে দেখছেন তিনি।
{2:10} দয়িত আমার ডাকছেন আমায়। জাগো, ওগো সুন্দরী জাগো, চলে এস প্রিয়া মোর।
{i2:11} প্রেমিক:
{2:11} বিগত হয়েছে হিমেল শীত বরষা ফুরায়ে গেছে।
{2:12} পথে-প্রান্তরে কুসুম কলিরা তুলেছে মুখ, লগন এলো যে গান গাওয়ার, কপোতকুঞ্জন শোনা যায়।
{2:13} ডুমুর শাখায় হয়েছে ফলের সঞ্চার পুষ্পিত হয়েছে দ্রাক্ষালতা, মধুর সুবাসে তার সুরভিত হয়েছে বাতাস। জাগো প্রেয়সী আমার অপরূপা বঁধু মোর, এস মোর সাথে।
{2:14} ভয়াতুরা কপোতী আমার যেন লুকায়েছে মুখ পর্বত কন্দরে। বরাননে, দেখা দাও মোরে শ্রবণ জুড়াও মোর কোমল মধুর স্বরে।
{2:15} (চল, আমার শিয়াল ছানাগুলোকে ধরি, ছোট্ট শিয়ালছানা নষ্ট করে দেয় দ্রাক্ষাকুঞ্জ) আমাদের দ্রাক্ষাকুঞ্জের শাখায় শাখায় এসেছে নব মঞ্জরী।
{i2:16} প্রেমিকা:
{2:16} আমার প্রিয়তম শুধু আমারই আমিও একান্তভাবে তাঁর। লিলিফুলের বনে তিনি চরান তাঁর মেষপাল।
{2:17} ভোরের বাতাস বওয়ার আগে, রাতের আঁধার মুছে যাওয়ার আগেই তুমি ফিরে এস দয়িত আমার বনহরিণের ক্ষিপ্রচরণে চলে এস রুক্ষ পাহাড় পেরিয়ে।
{3:1} বিরহ শয়নে কত নিশি হল ভোর আমি স্বপন দেখি যে তার সে যে দয়িত আমার! খুঁজে ফিরি তারে বার বার পাই নে যে দেখা, ডেকে ডেকে তারে পাই নে সাড়া!
{3:2} ছুটে যাই আমি নগরের পথে পথে, অলিতে গলিতে ছুটে যাই কোথা মোর প্রিয়তম। হায়, সব খোঁজা হল সার, আমি পাই নে যে দেখা তার।
{3:3} দেখা হল নগরের পথে রক্ষীদের সাথে আমি শুধাই তাদের, “তোমরা দেখেছ কি দয়িতকে মোর’’?
{3:4} এগিয়ে যাই আমি তাদের ছেড়ে, দেখা পেলাম তার, সে যে চিরবাঞ্ছিত দয়িত আমার। আকুল আবেগে আলিঙ্গনে বাঁধি ফিরালাম তারে, নিয়ে এলাম নিভৃত গোপন অন্তঃপুরের একান্ত নিরালায়।
{3:5} ওগো জেরুশালেমের মেয়েরা বনহরিণ আর বনহরিণীদের দোহাই ভেঙ্গে দিও না আমাদের প্রেমের বাসর।
{i3:6} তৃতীয় গীত প্রেমিকা:
{3:6} ধূলিমেঘ তুলে কে আসে মরুপথে? ভেসে আসে যেন বণিকের ধূপ আর সুরভি সুবাস?
{3:7} শলোমনের শিবিকা। ষষ্ঠদশ দেহরক্ষীবেষ্টিত ইসরায়েলী বাহিনীর সেরা নিপুণ সেনানী।
{3:8} অসিচালনায় নিপুণ তারা মহাদক্ষ রণে। রাত্রির অতর্কিত আক্রমণ রোধে উদ্যত তরবারি হাতে সতর্ক-সজাগ।
{3:9} লেবাননের সেরা কাঠ দিয়ে হয়েছে নির্মিত শলোমনের শিবিকা।
{3:10} দণ্ডগুলি তার রূপো দিয়ে মোড়া, সোনার কারুকার্যে খচিত তার চন্দ্রাতপ, রক্তিম মখমলে ঢাকা আসনখানি তার, ভালবাসা মাখানো হাতে করেছে রচনা জেরুশালেমের কামিনীফুল।
{3:11} ওগো সিয়োন ললনা, এস, দেখ আমার রাজা শলোমনকে, কিরীট শোভিত রাজা আমার। এ কিরীটখানি জননী যে তাঁর, বিবাহের মধুরলগণে আনন্দের মিলনবাসরে পরায়েছিলেন তাঁরে।
{i4:1} প্রেমিক:
{4:1} প্রেয়সী আমার, অপরূপা তুমি। নয়ন দুখানি তব প্রেমিক কপোত যেন অবগুন্ঠন তলে– — তব কৃষ্ণ কেশদাম যেন বরষার মেঘ
{4:2} শুভ্র দন্তরাজি তব নিটোল মুক্তামালা যেন একটিও যায় নি হারিয়ে।
{4:3} রক্তিম অধর যেন পলাশের কলি অপরূপ মুখশ্রী তোমার। গুন্ঠনে ঢাকা তব সুরম্য কপোলযুগল যেন ডালিমের দুটি খণ্ড।
{4:4} সুগোল মসৃণ মরালগ্রীবা তব দাউদের অস্ত্রসৌধের মিনারের মত, সুশোভিত সহস্র পদকখচিত রত্নহারে।
{4:5} কুচযুগ যেন যুগল মৃগ যমজ হরিণ যেন পদ্মবনে।
{4:6} এ যামিনী আমি কাটাব তোমার সনে, তব সুবাসিত তনু, সুরভিত হিয়া মাঝে। রাত্রির অবসানে আঁধার মিলায়ে যাবে, বহিবে যবে মৃদুমন্দ সমীরণ ঊষার আভাসে আমি লইব বিদায়।
{4:7} নিরুপমা প্রিয়া মোর, রসোল্লাসময়ী রূপকন্যা সুতনুকা তুমি, তুমি অনন্যা সর্বাঙ্গ সুন্দর।
{4:8} ওগো বঁধু, মোর চলে এস মোর সাথে, লেবাননের পর্বত নিলয় ছাড়ি এস নেমে আমানার শৈলচূড়া হতে, শেণীর ও হার্মোণ গিরিশিখর হতে নেমে এস, সিংহ ও চিতার আস্তানা সেথায়।
{4:9} ওগো বঁধু, প্রেয়সী আমার, তুমি করেছ হরণ এ হৃদয় মোর একটি নজরবাণে, বেঁধেছ আমায় উজ্জ্বল মণিহারে গ্রীবাভঙ্গীর মোহিনী মায়ায়।
{4:10} তুমি প্রিয়তমা হে বঁধু আমার পরম তৃপ্তি তব প্রেমে মোর, মদিরাও মানে হার তোমার প্রেমের কাছে, দেহ সৌরভ তব — সেও যে সবের সেরা।
{4:11} অধরে তোমার মধু যে ঝরে, তব অস্ফুটভাষ যেন মন্দাকিনীর মধুর ধারা, লেবাননের নির্মল সুরভি মাখা তোমার বেশবাসে।
{4:12} আমার প্রেয়সী, আমারই বঁধু যেন এক নিভৃত উদ্যান রুদ্ধ দুয়ার, যেন সুরক্ষিত নিকুঞ্জকানন, যেন এক নিভৃত নির্ঝর রুদ্ধ উৎসমুখ।
{4:13} তোমার রূপমাধুরী যেন আনারকলির নন্দনবন আনারের অতুল সম্ভারে ছন্দময়ী। সুরভিত হেনা, জাফরাণ আর
{4:14} লবঙ্গ, দারুচিনি, ধূপ-গুগ্গুল, সুরভি আতর অজস্র সম্ভারে যেন সাজানো কানন ভূমি।
{4:15} মোর কাননের তুমি নির্ঝরিণী উচ্ছল স্রোতধারা, উৎসার তার লেবানন গিরি-উৎসমুখে।
{i4:16} প্রেমিকা:
{4:16} জাগো, উত্তরা বায়ু জাগো, দখিণা সমীর ধীরে বও, ধীরে বও মোর উপবনে সুরভী মেখে, প্রিয়তম মোর আসবেন উপবনে মিটাবেন তিনি প্রাণের পিয়াসা এ বনের সেরা ফলে।
{i5:1} প্রেমিক:
{5:1} পরাণ বঁধু মোর প্রেয়সী পিয়া, দেখ চেয়ে, আমি এসেছি আমার উপবনে, করেছি চয়ন সুরভি নির্যাস আর সুগন্ধি সম্ভার মৌচাক নিঙড়ানো মধু করেছি পান, করেছি পান আমি দুগ্ধের সাথে দ্রাক্ষামদিরা। সখীবৃন্দ (স্বগত): পান কর হে প্রেমিক যুগল আকন্ঠ কর পান প্রেমের মদিরা, তৃপ্ত কর তৃষিত হৃদয়।
{i5:2} চতুর্থ গীত প্রেমিকা:
{5:2} দুনয়নে মোর নেমেছিল ঘুমঘোর তবু হৃদয় জেগেছিল, আমি স্বপনের মাঝে দেখি যে প্রিয় আমার আঘাত করিছে দ্বারে। ওগো প্রিয়া মোর কপোতী আমার অপাপবিদ্ধা বালা, দুয়ারখানি খোল। শিশিরে সিক্ত হল মস্তক আমার কেশদাম হতে শিশির ঝরে।
{i5:3} প্রেমিক: প্রেমিকা:
{5:3} আমি খুলেছি আমার আবরণখানি কি করে আবার পরি, ধুয়েছি আমার চরণযুগল কি করে মলিন করি?
{5:4} প্রিয়তম যবে অনুরাগভরে হাতখানি রাখে দ্বারে, উঠল যে নেচে পরাণ আমার আবেগে আকুল হিল্লোলে।
{5:5} চকিত চমকে ছুটে যাই আমি দুয়ারখানি খোলার তরে। মোর দুটি করে অগুরু মাখানো, সুরভি আতরে আঙুল ভেজানো, আমি হাতখানি রাখি দ্বারে।
{5:6} আকুল আবেগে খুলিনু দুয়ার, নাই, নাই সেথা নাই প্রিয় মোর হায়, হায় তিনি গেছেন ফিরে! আবাহন তাঁর করেছিল মোরে বিভোর বিবশ। খুঁজে ফিরি তাঁকে দুয়ারে দুয়ারে, নাই, নাই তিনি কোথাও যে নাই, ডেকে ডেকে আমি হয়েছি কাতর পাই না যে সাড়া তাঁর।
{5:7} প্রহরায় রত প্রহরীরা মোরে করে বিক্ষত দারুণ প্রহারে, কেড়ে নিল মোর আবরণখানি প্রাচীর রক্ষী যত!
{5:8} ওগো, তোমরা দেখা যদি পাও মোর দয়িতের বলো তারে, আমি তার বিরহে ব্যাকুল বিধুর।
{5:9} ওগো অনন্যা রূপসী কন্যা, প্রিয়তম তব কিসে অনন্য কিবা রূপ তার কিবা গুণ, বলো কিবা তার মহিমা?
{i5:10} প্রেমিকা:
{5:10} দয়িত আমার সুদেহী সুদর্শন লাখে না মিলয়ে এক।
{5:11} কষিত কাঞ্চন বিভা শ্রীমুখে যে তাঁর ভ্রমরকৃষ্ণ কুঞ্চিত কেশদাম।
{5:12} শুদ্ধসত্ত্ব আয়তলোচন যেন দুগ্ধ শুভ্র কপোত মিথুন, রয়েছে দাঁড়ায়ে তটিনীতীরে।
{5:13} কপোলের শ্মশ্রুজাল সুবাসিত সুরভি আতরে যেন সুগন্ধি মশলার বন সুরভি বিতরে। তাঁর অধর যেন কুমুদ কুসুম নিঃশ্বাসে তাঁর অগুরু সুবাস।
{5:14} সুগঠিত বাহুদ্বয়, রত্নখচিত অঙ্গুরীয় অঙ্গুলিতে শোভা পায়। সুঠাম সুন্দর নন্দন তনু তাঁর যেন সুচিক্কণ গজদম্ভে সুন্দর কারুকার্য নীলকান্ত মণির।
{5:15} সুদৃঢ় বলিষ্ঠ পদদ্বয় যেন দুটি মর্মরস্তম্ভ, দুটি চরণের সুবর্ণ আধারে অপরূপ শোভাময়। সে যেন রাজকীয় মহিমায় সমুন্নত লেবানন গিরিবর শালতরু যেন তরুমাঝে তরুরাজ।
{5:16} মুধমাখা বাণী তাঁর অমৃতের নির্ঝর! নয়নমোহন তিনি সর্বাঙ্গসুন্দর! ওগো জেরুশালেমের কামিনীফুল, মোর প্রিয়তম অপরূপ রূপময়, এই তাঁর পরিচয়
{6:1} ওগো অনন্যা রূপসী কন্যা, কোথা, কোন পথে গেছেন তব প্রিয় বল গো কন্যা বল, তোমার সাথে মোরা যাব তাঁর সন্ধানে।
{i6:2} প্রেমিকা:
{6:2} প্রীতম আমার এসেছেন তাঁর কাননে, সেথা সুগন্ধি তরুবীথিকা, তরুবীথিতলে শ্যামতৃণদলে তুষিছেন তিনি তাঁর মেষপাল, তারি সাথে তিনি সেই কাননের কুসুমকলি করেন চয়ন।
{6:3} তিনি যে আমার, শুধু আমারই আমিও যে শুধু তাঁর। কুসুম কানন মাঝে তুষিছেন তিনি তাঁর মেষপালে।
{i6:4} পঞ্চম গীত প্রেমিক:
{6:4} প্রেয়সী, আমার, ওগো প্রিয়তমা, অপরূপা তুমি তিলোত্তমা । শুচিস্নিগ্ধ, সৌম সুন্দর তোমার রূপের মাধুরী, অসামান্য তুমি রাজ বৈভবে।
{6:5} ফিরাও ফিরাও সখী আঁখি দুটি তব, চেও না অমন করে, আমি পারি না সহিতে। ঘন কুন্তল তব আষাঢ়ের মেঘমালা যেন ঘনায়িত নীলিমায়
{6:6} শুভ্র দন্তপংক্তি যেন নিটোল মুক্তামালা হারায় নি একটিও।
{6:7} গুন্ঠনতলে কপোল দুখানি তব ডালিমদানার লালিমায় উজ্জ্বল।
{6:8} থাক না ষাটটি রাণী উপপত্নীও আশি থাক না তন্বী তরুণী সংখ্যাহীন
{6:9} তোমার মত পাই নি কাউকে আমি কপোতীর মত ললিত ছন্দোময়ী তুমি যে অনিন্দিতা আমি তোমাকেই ভালবাসি। জননীর একমাত্র জাতিকা তুমি তার দুহিতা প্রিয়তমা! কামিনীকুলও মুগ্ধ তোমার রূপে রাণী-মহারাণী উপপত্নীরা যত মুখর তোমার রূপের প্রশংসায়।
{6:10} কান্তদেহা কে ঐ রূপসী কন্যা, ঊষার আলোকবিভা দুনয়নে ঝরে, যেন ললিত লাবণ্যে ঘেরা চাঁদের সুষমা, যেন অরুণদীপ্তি সুচারু অঙ্গে ঝলসে, তেজদৃপ্ত মহিমাময়ী উন্নতশির ললনা?
{6:11} উপত্যকার উপবনে মোর ফুটেছে কি ফুল, হয়েছে কি পল্লবিত দ্রাক্ষাকুঞ্জের লতাগুলি, মঞ্জরিত হয়েছে কি মোর ডালিমের গাছ? দেখিবার আশে আমি এসেছি যে নেমে বাদামের বীথিকুঞ্জে।
{6:12} একি হল মোর? হৃদয়ের মাঝে একি হিল্লোল! ঘুমিয়েছিল যে প্রেম আমার বুকের মাঝে, কেন তুমি তারে জাগিয়ে দিলে আমি মরি যে লাজে!
{i6:13} সখীরা:
{6:13} নাচো, নাচো ওগো শূলেমবাসিনী কন্যা, আমরা দেখব তোমার নৃত্যপরা তনুভঙ্গিমা। দুসারি দর্শকমাঝে নৃত্যপরা তনুশোভা মোর দেখার এ আকাঙ্ক্ষা কেন তোমাদের?
{i7:1} পুরুষ:
{7:1} কী অপরূপা রূপকন্যা তুমি! পাদুকাশোভিত পদপল্লব তব অপরূপ রূপময়। সুঠাম জঘন য়েন শিল্পীর কারুকার্য,
{7:2} তোমার নাভিকুণ্ড যেন সুরায় উচ্ছল এক সুগোল পানপাত্র, কটিদেশ যেন কুমুদ কমলে ঘেরা গোধূমের স্তূপ।
{7:3} কুচযুগ যেন যুগল মৃগ, যমজ হরিণসম।
{7:4} তব মরাল গ্রীবা যেন গজদম্ভের শুভ্র মিনার, নয়নদুটি যেন বাথ-রাব্বিমে প্রবেশ পথের পাশে হেশবোনের সেই সরোবর। দামাসকাসের প্রহরায় দণ্ডায়মান লেবাননের মিনারের মত সুন্দর নাসিকা তোমার
{7:5} সমুন্নত মস্তক তোমার যেন উচ্চশীর্ষ কার্মেল পর্বত, সুচিক্কণ কেশরাশি গুচ্ছ গুচ্ছ রেশম সম্ভার! রাজাও বাঁধা পড়ে ঐ রূপের মাধুরীতে।
{7:6} ওগো প্রিয়া মোর, কত মনোলোভা তুমি, তুমি কত সুন্দর। তোমার প্রেমের অসীম আনন্দে হৃদয় ভরে যায় কানায় কানায়।
{7:7} খেজুর গাছের মত শোভাময়ী তুমি তব কুচযুগ যেন খেজুরের গুচ্ছ।
{7:8} সেই গাছ থেকে আমি পেড়ে আনব তার ফলসম্ভার। আমার নয়নে তোমার স্তনযুগল যেন গুচ্ছ গুচ্ছ রসাল দ্রাক্ষাফল, আপেলের মধুর সুগন্ধ আসে তোমার নিঃশ্বাসে,
{7:9} সুমধুর সুরা যেন মুখচন্দ্রিমা তব। সেই সুরা তবে হোক প্রবাহিত মোর প্রিয়ের অধরে অবাধে অঝোরে হোক প্রবাহিত তব দন্তরুচি কৌমুদী ঘিরে।
{i7:10} নারীর উক্তি:
{7:10} আমি যে আমার প্রিয়তমের, আমি তাঁর কামনার ধন।
{7:11} এস প্রিয়তম, চল মোরা যাই নগরের সীমানা ছাড়িয়ে, কাটাই রজনী কোন এক গাঁয়ের মাঝে।
{7:12} জাগরিত হব পোহালে রজনী যাব আমাদের দ্রাক্ষাকুঞ্জবনে, দেখব সেথায় দ্রাক্ষালতাগুলি মঞ্জরীত হয়েছে কি না, পাপড়ি মেলেছে কি না কুসুমকলি, কুসুমিত হয়েছে কি না ডালিম শাখা! সেথায় আমি তোমায় উজাড় করে দেব প্রেম আমার।
{7:13} সুগন্ধি ফুলের মধুর সুবাসে, আর রসাল ফলের সুরভিতে সুরভিত হবে তুমি আমার দেহলিতে। প্রিয়তম, আমি সাজিয়ে রেখেছি ডালা তোমারই তরে, পুরাতন রূপে রসে, নবতর সম্ভারে।
{8:1} তুমি যদি মোর সহোদর হতে, লালিত হতে যদি মোর জননীর স্তন সুধায়, তবে পথের মাঝে তোমায় চুম্বন করলেও মনে করত না কেউ কিছুই।
{8:2} আমি নিয়ে যেতাম তোমায় আমার জননীর গৃহে, আমার শৈশবের লীলা নিকেতনে, সেখানে তুমি শিখাতে আমায় প্রেমের ললিত কলা। আমি দিতাম তোমায় মশলা সুরভিত মদিরা হাতে তুলে দিতাম আমার আনারের সুরা।
{8:3} বামবাহু তব হবে মোর উপাধান, দক্ষিণ বাহুডোরে বাঁধিবে আমারে তুমি।
{8:4} ওগো জেরুশালেমের কামিনীকুল, শপথ কর, দোহাই ওগো ভেঙ্গো না মোদের প্রেমের বাসর।
{i8:5} ষষ্ঠ গীত সখীবৃন্দ:
{8:5} মরুপথ বেয়ে কে আসে ঐ বাহুতে লগ্নবাহু প্রিয়া যে তার? জাগিয়েছিলাম তোমায় আমি সেই আপেলের তরুতলে, নিয়েছিলে জন্ম যেথা তুমি জননীর কোলে। আমাকে দিয়ে, শুধু আমাকে দিয়ে
{8:6} ঘিরে রাখ তুমি তোমার হৃদয়খানি আমা বিনা আর বেঁধো না কারেও তব বাহুবন্ধনে। শক্তিধর সেই প্রেম মরণের মত, কামনা যেন অমোঘ মৃত্যু, জ্বলে ওঠে অগ্নিশিখার মত, দাউ দাউ করে জ্বলে লেলিহান অগ্নিশিখা।
{8:7} জলসিঞ্চনে নেভে না এ আগুন বন্যাও ভাসাতে পারে না একে। ঐশ্বর্য সম্পদ দিয়ে যদি কেউ এ প্রেম কিনতে চায়, অবজ্ঞার বিড়ম্বনা ছাড়া পায় না কিছুই।
{i8:8} নারী:
{8:8} আমাদের ছোট্ট একটি বোন আছে যৌবন তার আসে নি এখনও কোন নবীন যুবক যদি আসে তার কাছে প্রেম নিবেদন মানসে, বল, কি করব আমরাএ তার জন্য?
{8:9} সে যদি প্রাচীর হয়, তার উপরে সাজিয়ে দেব রজত মিনার যদি সে দ্বার হয় সে দ্বার সাজাব আমরা সীডার কাঠের শিল্প শোভায়।
{8:10} আমি এক প্রাচীর স্বরূপা কুচযুগ মোর যেন তার সুউচ্চ মিনার। প্রেমিক আমার জানে এই কথা তারই মাঝে মোর পরম তৃপ্তি আনন্দ অপার।
{8:11} বেল-হামোনে শলোমনেরএক দ্রাক্ষাকুঞ্জ ছিল, কৃষকেরা জমা নিয়েছিল সেই কুঞ্জখানি প্রত্যেকে তাকে ফসলের জন্য দিত সহস্র রজত মুদ্রা।
{8:12} শলোমন পান সহস্র মুদ্রা, অংশরূপে পায় কৃষকেরা দুই শত। আমারও একটি দ্রাক্ষাকুঞ্জ আছে, সে আমার, আমারই একান্ত!
{8:13} ওগো প্রিয়তম, শোনাও আমায় শোনাও মধুর স্বর তব সুললিত স্বর শোনার আশায় সখীরা আমার রয়েছে প্রতীক্ষায়।
{8:14} প্রিয়তম মোর ক্ষিপ্রচরণে হরিণের মত এস, মশলার বলে শিশু মৃগসম ত্বরিততরণে মোর উপবনে এস।
