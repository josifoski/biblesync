{1:1} আমাদের পিতা ঈশ্বর ও প্রভু যীশু খ্রীষ্টে আশ্রিত থিষলনিকীয় মণ্ডলী সমীপে। পৌল, সীল ও তিমথি — আমরা এই পত্র লিখছি।
{1:2} পিতা ঈশ্বর ও প্রভু যীশু তোমাদের মঙ্গল করুন, শান্তি দান করুন।
{i1:3} বিশ্বাসই ভক্তের আনন্দ ও সান্ত্বনার উৎস
{1:3} বন্ধুগণ, তোমাদের জন্য সর্বদা ঈশ্বরকে ধন্যবাদ দেওয়া আমাদের কর্তব্য এবং এই-ই সঙ্গত। কারণ তোমাদের বিশ্বাস প্রচুররূপে বৃদ্ধি পাচ্ছে এবং সেইসঙ্গে পরস্পরের প্রতি তোমাদের ভালবাসাও বেড়ে চলেছে।
{1:4} সর্বপ্রকার নির্যাতন ও দুঃখকষ্ট সহ্য করেও তোমরা বিশ্বাসে অটল রয়েছ, সেইজন্য আমরা নিজেরাই ঈশ্বরের মণ্ডলীগুলির কাছে তোমাদের জন্য গর্ব প্রকাশ করছি।
{1:5} ঈশ্বরের রাজের যোগ্য হওয়ার জন্যই তোমাদের এই দুঃখকষ্ট সহ্য করতে হচ্ছে এবং এর মাঝেই তোমরা ঈশ্বরের ন্যায়বিচারের প্রমাণ পাবে।
{1:6} কারণ ঈশ্বরের ন্যায়বিচার এই যে যারা তোমাদের নির্যাতন করছে, প্রতিদানে তিনিও তাদের নির্যাতন করবেন।
{1:7} অপরপক্ষে তোমরা যারা নির্যাতিত হচ্ছ, তাদের তিনি আমাদের সঙ্গেই মুক্তি দেবেন যেদিন প্রভু যীশু স্বর্গ থেকে তাঁর পরাক্রান্ত দূতবাহিনীসহ জ্বলন্ত অগ্নিশিখার মাঝে আবির্ভূত হবেন।
{1:8} যারা ঈশ্বরকে স্বীকার করে না ও যারা আমাদের প্রভু যীশুর সুসমাচার মানে না, তাদের দণ্ড দেবেন।
{1:9} সেই দণ্ড হবে অনন্ত বিনাশ। প্রভুর সম্মুখ থেকে বিতাড়িত হবে তারা। তাঁর পরাক্রান্ত মহিমা থেকে হবে বঞ্চিত।
{1:10} এ ঘটনা ঘটবে শেষের সেই দিনে, যে দিন তাঁর ভক্তদের মাঝে গৌরবান্বিত হওয়ার জন্য আবির্ভূত হবেন তিনি। বিশ্বাসীরা সকলেই তখন চমৎকৃত হবে, কারণ তোমাদের কাছে আমাদের প্রচারিত সুসমাচার তারা বিশ্বাস করেছে।
{1:11} এই কারণেই আমরা সর্বদা তোমাদের জ্যন প্রার্থনা করি যেন আমাদের ঈশ্বর তাঁর আহ্বানের উপযুক্ত করে তোমাদের গড়ে তোলেন। তিনি নিজ ক্ষমতায় তোমাদের সমস্ত শুভ সঙ্কল্প ও বিশ্বাসদৃপ্ত কর্ম সম্পূর্ণ করেন।
{1:12} আমাদের ঈশ্বর ও প্রভু যীশু খ্রীষ্টের অনুগ্রহে আমাদের প্রভু যীশুর নাম তোমাদের মাঝে মহিমান্বিত হোক এবং তোমরাও তাঁকে আশ্রয় করে গৌরবান্বিত হও।
{i2:1} মূর্তিমান অধর্মের আবির্ভাব
{2:1} বন্ধুগণ, আমাদের প্রভু যীশু খ্রীষ্টের আগমন ও তাঁকে ঘিরে আমাদের সমাবেশ সম্পর্কে তোমাদের কাছে আমাদের নিবেদন এই:
{2:2} প্রভুর আগমনের দিন এসে পড়েছে — এই মর্মে কোন ভাবোচ্ছ্বাস, কোন প্রচার, এমনকি আমাদের নামে লেখা কোন চিঠি পড়ে তোমরা যেন বিচলিত হয়ো না বা মনের স্থের্য হারিয়ো না।
{2:3} কেউ যেন কোনভাবে তোমাদের প্রতারিত করতে না পারে। কারণ প্রথমে ঈশ্বরের বিরুদ্ধে সেই বিদ্রোহ ঘটবে এবং বিনাশের জন্য নির্ধারিত পুরুষ অর্থাৎ সেই মূর্তিমান অধর্ম প্রকাশিত না হওয়া পর্যন্ত সেই দিন আসবে না।
{2:4} সে তথাকথিত ঈশ্বর বা উপাস্য সমস্ত কিছুকে নস্যাৎ করে নিজেকে সব কিছুর উপরে প্রতিষ্ঠিত করবে, এমনকি স্বয়ং ঈশ্বরের মন্দিরের আসীন হয়ে সে নিজেকে ঈশ্বর বলে ঘোষণা করবে।
{2:5} আমি যখন তোমাদের কাছে ছিলাম তখন এ সবই তোমাদের বলেছিলাম, সে কথা কি তোমাদের মনে নেই:
{2:6} তোমরা জান এখন সেই মূর্তিমান অধর্মকে প্রতিহত করা হচ্ছে কিন্তু নির্দিষ্ট সময়ে সে প্রকাশিত হবে।
{2:7} অধর্মের অদৃশ্য শক্তি ইতিমধ্যেই সক্রিয় হয়ে উঠেছে এবং যে তাকে বাধা দিচ্ছে সে যখন অপসারিত হবে,
{2:8} তখন সেই মূর্তিমান অধর্ম প্রকাশিত হবে এবং প্রভু যীশু তাঁর শ্রীমুখের নিঃশ্বাসে তাকে সংহার করবেন, তাঁর জ্যোতির্ময় আবির্ভাবে সে হবে বিধ্বস্ত।
{2:9} শয়তানের কূটচক্রে মূর্তিমান অধর্ম মিথ্যার যাবতীয় শক্তিশালী অভিজ্ঞান ও অলৌকিক ক্রিয়াকলাপসহ আবির্ভূত হবে।
{2:10} অধর্মের সর্বপ্রকার ছলনার দ্বারা সে ধ্বংস পথযাত্রীদের প্রতারিত করবে। কারণ পরিত্রাণ লাভের জন্য যে সত্যনিষ্ঠা প্রয়োজন তা তাদের ছিল না।
{2:11} সেইজন্য ঈশ্বর তাদের মধ্যে পাঠাচ্ছেন বিভ্রান্তিকর এক শক্তি যা তাদের মিথ্যায় বিশ্বাস করতে প্ররোচিত করবে,
{2:12} যেন যারা সত্যে বিশ্বাস করেনি এবং অধর্মে আসক্ত, তারা সকলেই দণ্ডিত হয়।
{i2:13} অবিচল থাকার আবেদন
{2:13} বন্ধুগণ, তোমরা প্রভুর প্রীতিভাজন, আমরা তোমাদের জন্য সর্বদাই ঈশ্বরকে ধন্যবাদ দিতে বাধ্য কারণ তিনি আদি থেকেই তোমাদের মনোনীত করেছিলেন যেন পবিত্র আত্মার শক্তিতে সুচিশুদ্ধ হয়ে এবং সত্যে বিশ্বাস করে তোমরা পরিত্রাণ লাভ কর।
{2:14} প্রভু যীশু খ্রীষ্টের গৌরবের অধিকারী হওয়ার জন্য আমাদের সুসমাচার প্রচারের মধ্য দিয়ে তিনি তোমাদের আহ্বান করেছেন।
{2:15} সুতরাং বন্ধুগণ, অবিচল থাক, আমাদের মুখের কথা কিম্বা পত্রের মাধ্যমে যে সত্য জ্ঞান তোমরা লাভ করেছ সেই শিক্ষা অবলম্বন করে থাক।
{2:16} আমাদের প্রভু যীশু খ্রীষ্ট স্বয়ং এবং আমাদের পিতা ঈশ্বর আমাদের ভালবেসেছেন এবং আপন অনুগ্রহে আমাদের চিরস্থায়ী সান্ত্বনা, অক্ষয় অনুপ্রেরণা ও সুনিশ্চিত প্রত্যাশা দান করেছেন।
{2:17} তিনি তোমাদের হৃদয়ে প্রেরণা দান করুন এবং সর্বপ্রকার শুভকর্মে ও কথায় তোমাদের সুপ্রতিষ্ঠা করুন।
{i3:1} প্রার্থনার আবেদন
{3:1} শেষ কথা এই, বন্ধুগণ, তোমরা আমাদের জন্য প্রার্থনা করো যেন প্রভুর বাণী অবাধে প্রচারিত ও সসম্মানে গৃহীত হয়, যেমন তোমাদের মাঝে হয়েছে।
{3:2} প্রার্থনা কর, আমরা যেন অধার্মিক ও দুষ্ট লোকদের হাত থেকে উদ্ধার পাই। কারণ সকলেই যে বিশ্বাস করবে এমন নয়।
{3:3} কিন্তু প্রভু নির্ভরযোগ্য, তিনিই তোমাদের প্রতিষ্ঠিত করবেন ও মন্দের প্রভাব থেকে রক্ষা করবেন।
{3:4} প্রভুর দয়ায় তোমাদের উপরে আমাদের আস্থা আছে যে তোমরা আমাদের সব নির্দেশ পালন করছ এবং করবে।
{3:5} প্রভু তোমাদের হৃদয়ে ঈশ্বরের প্রেমের পূর্ণ শুদ্ধি ও খ্রীষ্টসুলভ ধৈর্য দান করুন।
{3:6} বন্ধুগণ, আমাদের প্রভু যীশু খ্রীষ্টের নামে আমরা তোমাদের আদেশ দিচ্ছি, তোমাদের সমাজে যদি কেউ আমাদের না মেনে অলস উচ্ছৃঙ্খল জীবন যাপন করে, তার সঙ্গে তোমরা সম্পর্ক রাখবে না।
{3:7} তোমরা বালবাবেই জান, আমাদের প্রদর্শিত আদর্শ কিভাবে অনুসরণ করতে হবে, তোমাদের কাছে থাকার সময় আমরা কখনও অলস জীবন যাপন করিনি।
{3:8} আমরা কার‍ও কাছ থেকে বিনামূল্যে অন্নগ্রহণ করিনি। আমরা যাতে তোমাদের কারও বোঝা না হই সেইজন্য দিনরাত কঠোর পরিশ্রম করেছি।
{3:9} তোমাদের কাছ থেকে আমাদের ভরণপোষণ লাভের অধিকার আছে, তা সত্ত্বেও তোমাদের সামনে আদর্শ তুলে ধরার জন্যই এই পরিশ্রম আমরা করেছি।
{3:10} তোমাদের কাছে যখন ছিলাম তখনই আমরা এই আদেশ দিয়েছি: যে কাজ করবে না তার আহারের অধিকার নেই।
{3:11} একথা বলছি কারণ শুনতে পেলাম যে তোমাদের মধ্যে কিছু লোক অলস জীবন যাপন করছে, তারা বিনা কর্মে অনধিকার চর্চায় সদাব্যস্ত।
{3:12} এই ধরণের লোকদের প্রতি আমাদের নির্দেশ এবং প্রভু যীশু খ্রীষ্টের নামে আমরা তাদের অনুরোধ করছি, তারা যেন নিজেদের কাজে মনোনিবেশ করে নিজেদের অন্ন সংস্থানের ব্যবস্থা নিজেরাই করে।
{3:13} বন্ধুগণ, সৎ কাজে তোমরা ক্লান্তি বোধ করো না।
{3:14} আমাদের চিঠিতে যে নির্দেশ আছে তা যদি কেউ মানতে না চায় তবে তাকে চিনে রাখ, তার সঙ্গে কোন সম্পর্ক রেখো না, তাতে হয়তো সে লজ্জা পাবে।
{3:15} তাকে শত্রু বলে মনে করো না কিন্তু ভাই হিসাবেই তাকে সতর্ক করে দিও।
{3:16} শান্তিরাজ প্রভু স্বয়ং তোমাদের সর্ব অবস্থায় ও সর্বতোভাবে শান্তি দান করুন। প্রভু তোমাদেরর সকলের সঙ্গে থাকুন।
{3:17} আমি পৌল স্বহস্তে তোমাদের কাছে এই শুভ সম্ভাষণ লিখে জানাচ্ছি। আমার প্রত্যেকটি চিঠির এইটিই হচ্ছে অভিজ্ঞান। এইভাবেই আমি লিখে থাকি।
{3:18} প্রভু যীশু খ্রীষ্টের অনুগ্রহ তোমাদের উপরে বর্ষিত হোক।
