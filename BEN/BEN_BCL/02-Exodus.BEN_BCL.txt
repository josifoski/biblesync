{i1:1} মিশরে ইসরায়েলীদের দাসত্ব ও দুর্দশা
{1:1} যাকোবের পুত্রেরা তাঁর সঙ্গে সপরিবারে মিশরে গিয়েছিলেন। এঁদের নাম:
{1:2} রূবেণ, শিমিয়োন, লেবি ও যিহুদা,
{1:3} ইষাখর, সবুলুন ও বিন্যামীন,
{1:4} দান, নপ্তালি, গাদ ও আশের।
{1:5} যাকোবের সন্তান-সন্ততি ও তাঁর বংশধরেরা ছিলেন সর্বমোট সত্তর জন, আর যোষেফ মিশরেই ছিলেন।
{1:6} কালক্রমে যোষেফ, তাঁর ভাইয়েরা এবং সেই আমলের লোকজন সকলেই গত হলেন।
{1:7} ইসরায়েলীদের জন্মের হার ছিল খুবই বেশি। তাদের লোকসংখ্যা বৃদ্ধির ফলে তারা খুব শক্তিশালী হয়ে উঠল এবং সারা দেশে ছড়িয়ে পড়ল।
{1:8} পরবর্তীকালে মিশরে এক নতুন রাজার রাজত্ব শুরু হল, ইনি যোষেফ সম্পর্কে কিছুই জানতেন না।
{1:9} তিনি তাঁর প্রজাদের বললেন, ইসরায়েলীরা সংখ্যায় অনেক বেশী ও আমাদের চেয়ে শক্তিমান।
{1:10} তাদের সম্পর্কে আমরা যদি সতর্ক ব্যবস্থা অবলম্বন না করি তাহলে তারা আরও বেড়ে উঠবে এবং যুদ্ধের সময় শত্রুপক্ষে যোগদান করে আমাদেরই বিরুদ্ধে যুদ্ধ করবে আর এদেশ পরিত্যাগ করে চলে যাবে।
{1:11} তখন ইসরায়েলীদের উৎপীড়ন করার জন্য তাদের বাধ্যতামূলক কঠোর শ্রমের কাজে নিয়োগ করা হল এবং তাদের কাজকর্ম তদারক করার জন্য তদারককারী নিযুক্ত করা হল। এইভাবেই ফারাও-এর রসদপত্র মজুত রাখার জন্য পিথোম ও রামেসিস নগর গড়ে উঠল।
{1:12} কিন্তু তারা ইসরায়েলীদের যতই নির্যাতন করতে লাগল ততই তারা সংখ্যায় বৃদ্ধিলাভ করে চারিদিকে ছড়িয়ে পড়তে লাগল, ফলে তারা মিশরীদের চক্ষুঃশূল হয়ে উঠল।
{1:13} তারা তখন নির্দয়ভাবে ইসরায়েলীদের খাটাতে লাগল।
{1:14} তারা তাদের কাদা করা, ইঁট তৈরী করা, এবং ক্ষেতের সবরকম কঠোর পরিশ্রমের কাজে লাগিয়ে তাদের জীবন অতিষ্ঠ করে তুলল। এইভাবে সব ব্যাপারেই তারা তাদের সঙ্গে নির্মম ব্যবহার করত।
{1:15} একদিন শিফ্রা ও পুয়া নামে দুই জন হিব্রু ধাত্রীকে ডেকে মিশর রাজ আদেশ দিলেন,
{1:16} হিব্রু নারীদের প্রসব করানোর সময় তোমরা যদি দেখ পুত্রসন্তান হয়েছে তবে তাকে মেরে ফেলবে। আর যদি কন্যাসন্তান হয় তবে বাঁচিয়ে রাখবে।
{1:17} কিন্তু এই ধাত্রীরা ঈশ্বরকে ভয় করত, তাই তারা মিশররাজের আদেশ না মেনে পুত্র সন্তানদের জীবিত রাখত।
{1:18} মিশররাজ তখন সেই ধাত্রীদের তলব করলেন, ক্রুদ্ধস্বরে বললেন, তোমরা কেন এ কাজ করছ? কেন তোমরা পুত্র সন্তানদের মেরে ফেলছ না?
{1:19} ধাত্রীরা তাঁকে বলল, হিব্রু নারীরা মিশরী নারীদের মত নয়। তারা স্বাস্থ্যবতী, প্রসব বেদনা উঠলে ধাত্রী গিয়ে পৌঁছানোর আগেই তাদের প্রসব হয়ে যায়।
{1:20} ধাত্রীদের এই কাজের জন্য ঈশ্বর তাদের মঙ্গল করলেন। ইসরায়েলীরা সংখ্যায় বৃদ্ধিলাভ করে আরও শক্তিশালী হয়ে উঠল।
{1:21} ঐ ধাত্রীরা ঈশ্বরকে সম্ভ্রম করত বলে ঈশ্বর তাদের নিজস্ব সংসারে প্রতিষ্ঠিত করলেন।
{1:22} অবশেষে ক্রুদ্ধ ফারাও তাঁর প্রজাদের আদেশ দিলেন, তোমরা হিব্রুদের নবজাত পুত্রসন্তানদের নদীগর্ভে নিক্ষেপ করবে, কিন্তু কন্যাসন্তানদের জীবিত রাখবে।
{i2:1} মোশির জন্ম
{2:1} লেবি কুলের এক ব্যক্তি এইসময় তাঁর নিজের গোষ্ঠীর একটি কন্যাকে বিবাহ করেছিলেন।
{2:2} তাঁদের একটি সুশ্রী পুত্রসন্তান জন্মগ্রহণ করল। এই সুন্দর শিশুটিকে মমতাবশতঃ মা তিন মাস লুকিয়ে রাখলেন,
{2:3} কিন্তু পরে আর তাকে গোপনে রাখা সম্ভব হল না বলে তিনি একটা নলখাগড়ার ঝাঁপিতে পিচ ও আলকাতরা মাখালেন যাতে তার মধ্যে জল প্রবেশ করতে না পারে। তারপর তার মধ্যে শিশুটিকে শুইয়ে দিলেন এবং ঝাঁপিটা নদীতে নলবনের মধ্যে রেখে দিয়ে এলেন।
{2:4} শিশুটির কি হয় তা দেখার জন্য তার দিদি দূরে দাঁড়িয়ে রইল।
{2:5} কিছুক্ষণ পরে মিশরের রাজকন্যা নদীতে স্নান করতে এলেন, তাঁর সখীরা নদীর ধারে বেড়াতে লাগল। নলবনের মধ্যে ঐ ঝাঁপিটা দেখতে পেয়ে তিনি তাঁর দাসীকে দিয়ে সেটি আনালেন।
{2:6} ঝাঁপি খুলে দেখলেন, তার মধ্যে একটি শিশু। সে খুব কাঁদছিল। তাকে কাঁদতে দেখে তাঁর খুব মায়া হল। তিনি বললেন, এটি নিশ্চয়ই হিব্রুদের ছেলে।
{2:7} ছেলেটির দিদি তখন রাজকন্যার কাছে গিয়ে বলল, ছেলেটিকে দুধ খাওয়ানোর জন্য একজন হিব্রু ধাইকে কি আপনার কাছে ডেকে আনব?
{2:8} তিনি তাকে বললেন, হ্যাঁ, নিয়ে এস। তখন সে গিয়ে তার মাকে ডেকে আনল।
{2:9} রাজকন্যা তাঁকে বললেন, এই ছেলেটিকে নাও, আমার হয়ে তুমি একে পালন কর। এর জন্য আমি তোমাকে বেতন দেব। সেই মহিলা তখন শিশুটিকে নিয়ে গিয়ে স্তন্যপান করাতে লাগলেন।
{2:10} শিশুটি বড় হলে তিনি তাকে রাজকন্যার কাছে নিয়ে এলেন। রাজকন্যা তাকে পোষ্যপুত্র রূপে গ্রহণ করলেন। তিনি তাকে জল থেকে টেনে তুলেছিলেন বলে তার নাম রাখলেন মোশি (উত্তোলিত)।
{i2:11} মোশির মিদয়ন দেশে পলায়ন
{2:11} মোশি তখন বেশ বড় হয়েছেন। একদিন তিনি স্বজাতীয়দের কাছে গেলেন। দেখলেন, সেখানে কি কঠোর পরিশ্রমই না তারা করছে। এমন সময় দেখতে পেলেন একজন মিশরী একজন হিব্রুকে মারছে।
{2:12} মোশি চারিদিকে তাকিয়ে দেখলেন কউ কোথাও নেই, তখন তিনি ঐ মিশরী লোকটিকে হত্যা করে বালির মধ্যে পুঁতে রাখলেন।
{2:13} এরপর আর একদিন মোশি বাইরে বেড়াতে গিয়ে দেখলেন দুজন হিব্রু মারামারি করছে। যে লোকটি অন্যায় করছিল তাকে তিনি বললেন, একে মারছ কেন?
{2:14} সে বলল, আমাদের উপর কে তোমাকে সর্দারি করতে পাঠিয়েছে? সেই মিশরী লোকটাকে তুমি যেমন খুন করেছ তেমনি আমাকেও খুন করতে চাও নাকি? এ কথা শুনে মোশি খুব ভয় পেলেন। দেখলেন, ব্যাপারটা জানাজানি হয়ে গেছে।
{2:15} সেই ঘটনার কথা জানতে পেরে ফারাও প্রাণদণ্ড দেওয়ার জন্য মোশির খোঁজ করতে লাগলেন। এদিকে মোশি তখন ফারাও-এর রাজ্য ছেড়ে মিদিয়ন দেশে পালিয়ে গেলেন। সেখানে পৌঁছে তিনি একটি কুয়োর ধারে গিয়ে বসলেন।
{2:16} মিদিয়নের পুরোহিত যিথ্রোর সাতটি মেয়ে তখন তাদের বাবার ভেড়ার পালকে জল খাওয়াবার জন্য সেখানে এসে জল তুলে চৌবাচ্চাগুলি পূর্ণ করছিল।
{2:17} সেই সময় কয়েক জন মেষপালক এসে তাদের সেখান থেকে তাড়িয়ে দিতে উদ্যত হল। মোশি তখন উঠে এসে সেই মেয়েদের মেষপালকদের হাত থেকে বাঁচালেন এবং তাদের ভেড়াগুলিকে জল খাওয়ালেন।
{2:18} সেই মেয়েরা বাড়ি ফিরে এলে তাদের বাবা বললেন, আজ তোমরা এত তাড়াতাড়ি ফিরলে কি করে?
{2:19} তারা বলল, একজন মিশরী যুবক আজ আমাদের মেষপালকদের হাত থেকে বাঁচিয়েছেন। এমন কি তিনি নিজে জল তুলে আমাদের ভেড়াগুলিকে পান করিয়েছেন।
{2:20} তিনি তাঁর মেয়েদের জিজ্ঞাসা করলেন, তিনি কোথায়? তোমরা তাঁকে ছেড়ে এলে কেন? যাও, আমাদের সঙ্গে আহার করার জন্য তাঁকে নিমন্ত্রণ করে নিয়ে এস।
{2:21} পরে মোশি যিথ্রোর সঙ্গে বাস করতে রাজী হলেন। যিথ্রো মোশির সঙ্গে তাঁর কন্যা সিপ্পোরার বিবাহ দিলেন।
{2:22} সিপ্পোরার একটি পুত্র হল, মোশি বিদেশে প্রবাসী হয়েছেন বলে তার নাম রাখলেন গেরশোম (প্রবাসী)।
{2:23} এইভাবে অনেক দিন কেটে গেল। ইতিমধ্যে মিশরের রাজা গত হলেন, কিন্তু ইসরায়েলীদের দাসত্ব-যন্ত্রণার অবসান হল না। তাদের হাহাকার, দাসত্ববন্ধন থেকে মুক্তির কাকুতি ঈশ্বরের কাছে পৌঁছাল।
{2:24} তাদের কাতরোক্তি শুনে ঈশ্বর অব্রাহাম, ইস্হাক ও যাকোবের সঙ্গে তাঁর সম্বন্ধের কথা স্মরণ করলেন।
{2:25} ঈশ্বর ইসরায়েলীদের দুর্দশা দেখে তাদের অবস্থা উপলব্ধি করলেন।
{i3:1} জ্বলন্ত ঝোপ
{3:1} মোশি তখন তাঁর শ্বশুর মিদিয়নের পুরোহিত যিথ্রোর ভেড়ার পাল চরাচ্ছিলেন। একদিন তিনি ভেড়ার পাল নিয়ে প্রান্তর পেরিয়ে ঈশ্বরের পর্বত হোরেব-এর কাছে গিয়ে উপস্থিত হলেন।
{3:2} সেখানে প্রভু পরমেশ্বরের দূত জ্বলন্ত অগ্নিশিখারূপে ঝোপের মধ্যে তাঁকে দর্শন দিলেন। মোশি দেখলেন, একটি ঝোপের মধ্যে আগুন জ্বলছে কিন্তু সেটি পুড়ছে না।
{3:3} ঝোপটি কেন পুড়ছে না, পরম বিস্ময়কর এই দৃশ্য কাছে গিয়ে দেখার সঙ্কল্প করলেন মোশি।
{3:4} এই দৃশ্য দেখার জন্য মোশিকে কাছে এগিয়ে আসতে দেখে প্রভু পরমেশ্বর ঝোপের মধ্যে থেকে তাঁকে ডাকলেন, মোশি! মোশি! মোশি উত্তর দিলেন, আজ্ঞে, এই যে আমি।
{3:5} ঈশ্বর বললেন, আর এগিও না, তোমার পা থেকে জুতো খুলে ফেল, কারণ যে স্থানে তুমি দাঁড়িয়ে আছ পবিত্রভূমি।
{3:6} তিনি আর‍ও বললেন, আমি তোমার পূর্বপুরুষ অব্রাহাম, ইস্হাক ও যাকোবের আরাধ্য ঈশ্বর। তখন মোশি মুখ ঢেকে ফেললেন, কারণ ঈশ্বরের দিকে তাকাবার সাহস তাঁর হল না।
{3:7} প্রভু পরমেশ্বর তাঁকে বললেন, মিশরে আমার প্রজাদের দুর্দশা আমি দেখেছি, নিষ্ঠুর রাজার কর্মচারীদের বিরুদ্ধে তাদের বিক্ষোভ আমি শুনেছি, তাদের দুঃখ আমি জানি।
{3:8} মিশরীদের কবল থেকে তাদের উদ্ধার করে সুজলা-সুফলা শস্য শ্যামলা সম্পদশালী বিস্তীর্ণ এক মনোরম দেশে নিয়ে যাওয়ার জন্য আমি এসেছি। সেই দেশ কনানীয়, হিত্তীয়, ইমোরীয়, পরিষীয়, হিব্বীয় ও যিবুষীয় প্রভৃতি জাতির বাসভূমি।
{3:9} ইসরায়েলীদের আর্তনাদ আমি শুনেছি, মিশরীরা যেভাবে তাদের নির্যাতন করছে, তা আমি দেখেছি।
{3:10} আমি এখন তোমাকে ফারাও-এর কাছে পাঠাব এবং আমার প্রজা ইসরালেয়ীদের মিশর থেকে উদ্ধার করে আনব।
{3:11} মোশি ঈশ্বরকে বললেন, কিন্তু আমি এমন কে যে ফারাও-এর কাছে গিয়ে ইসরায়েলীদের মিশর থেকে উদ্ধার করে আনব?
{3:12} ঈশ্বর বললেন, ভয় কি, আমি তোমার সঙ্গে থাকব। আর আমিই যে তোমাকে পাঠিয়েছি তার প্রমাণ হবে এই যে, তুমি যখন ইসরায়েলীদের মিশর থেকে উদ্ধার করে আনবে তখন এই পর্বতেই তোমরা ঈশ্বরের আরাধনা করবে।
{i3:13} মোশির কাছে ঈশ্বরের আত্মপ্রকাশ
{3:13} মোশি তখন ঈশ্বরকে বললেন, আমি ইসরায়েলীদের কাছে গিয়ে যখন বলব, তোমাদের পূর্বপুরুষদের আরাধ্য ঈশ্বর আমাকে তোমাদের কাছে পাঠিয়েছেন, তখন তারা যদি জিজ্ঞাসা করে, তার নাম কি? — আমি তখন তাদের কি বলব?
{3:14} ঈশ্বর মোশিকে বললেন, আমি ‘ইয়াহ্ওয়েহ্’, সেই নিত্যসত্তা । ইসরায়েলীদের তুমি বলবে, সেই নিত্যসত্তা ইয়াহ্ওয়েহ্ আমাকে তোমাদের কাছে পাঠিয়েছেন।
{3:15} ঈশ্বর মোশিকে আর‍ও বললেন, তুমি ইসরায়েলীদের বলবে যে তোমাদের পিতৃপুরুষ অব্রাহাম, ইসহাক ও যাকোবের আরাধ্য ঈশ্বর প্রভু পরমেশ্বর আমাকে তোমাদের কাছে পাঠিয়েছেন। এ-ই আমার শাশ্বত নাম, এই নামেই পুরুষানুক্রমে পরিচিত হব আমি।
{3:16} তুমি গিয়ে ইসরায়েলীদের নেতৃবৃন্দকে একত্র করে বল, তোমাদের পিতৃপুরুষ অব্রাহাম, ইস্হাক ও যাকোবের আরাধ্য ঈশ্বর, প্রভু পরমেশ্বর আমাকে দর্শন দিয়ে বলেছেন, আমার কৃপাদৃষ্টি লাভ করেছ তোমরা, মিশরীরা তোমাদের যে দশা করেছে তা আমি দেখেছি।
{3:17} মিশরের দুর্দশা থেকে উদ্ধার করে আমি তোমাদের কনানীয়, হিত্তীয়, ইমোরীয়, পরিষীয়, হিব্বীয় ও যিবুষীয়দের দেশে নিয়ে যাব। সুজলা, সুফলা, প্রাচুর্যে উচ্ছল সেই দেশ।
{3:18} তারা তোমার কথা শুনবে, আর তুমি ইসরায়েলী নেতৃবৃন্দকে সঙ্গে নিয়ে মিশররাজের কাছে যাবে। তাকে বলবে, ইসরায়েলীদের আরাধ্য প্রভু পরমেশ্বর আমাদের আমাদের দর্শন দিয়েছেন, অতএব আমাদের অনুমতি দিন যেন আমরা তিন দিনের পথ অতিক্রম করে প্রান্তরে গিয়ে আমাদের আরাধ্য প্রভু পরমেশ্বরের উদ্দেশে বলি উৎসর্গ করতে পারি।
{3:19} আমি জানি যে মিশর রাজকে বাধ্য করা না হলে সে আমাদের যেতে দেবে না।
{3:20} আমি আমার অলৌকিক ক্ষমতা প্রয়োগ করে মিশরীদের শাস্তি বিধান করলে পর মিশররাজ তোমাদের যেতে দেবে।
{3:21} আমার অনুগ্রহে ইসরায়েলীরা মিশরীদের প্রীতিভাজন হয়ে উঠবে এবং এদেশ ছেড়ে যাওয়ার সময় তাদের শূন্য হাতে যেতে হবে না।
{3:22} প্রত্যেক নারী তার মিশরী প্রতিবেশিনী এবং তার পরিবারে বাস করে এমন অন্য মিশরী রমণীর কাছ থেকে সোনা ও রূপোর অলঙ্কার এবং সাজ পোষাক চেয়ে নেবে। সেগুলি তোমরা তোমাদের পুত্রকন্যাদের পরাবে। আর এই ভাবেই তোমরা মিশরীদের ধনসম্পদ নিয়ে যাবে।
{i4:1} মোশিকে ঈশ্বরের অলৌকিক ক্ষমতা দান
{4:1} মোশি বললেন, ইসরায়েলীরা আমাকে বিশ্বাস করবে না, আমার কথাও শুনবে না। তারা বলবে, প্রভু পরমেশ্বর তোমাকে দর্শন দেন নি।
{4:2} প্রভু পরমেশ্বর, তাঁকে বললেন, তোমার হাতে ওটা কি? মোশি বললেন, একটা লাঠি।
{4:3} প্রভু পরমেশ্বর বললেন, ওটা মাটিতে ফেলে দাও। মোশি লাঠিটা মাটিতে ফেলে দিলেন আর সেটা সাপ হয়ে গেল। মোশি দৌড়ে দূরে সরে গেলেন।
{4:4} কিন্তু প্রভু পরমেশ্বর তাঁকে বললেন, হাত বাড়িয়ে ওটার লেজ ধর। মোশি হাত বাড়িয়ে সাপটির লেজ ধরার সঙ্গে সঙ্গে আবার সেটি তাঁর হাতের লাঠিতে পরিণত হল।
{4:5} প্রভু পরমেশ্বর বললেন, তোমাকে এই রকম করতে দেখলে লোকে বিশ্বাস করবে যে তাদের পূর্বপুরুষ অব্রাহাম, ইসহাক ও যাকোবের আরাধ্য ঈশ্বর প্রভু পরমেশ্বর সত্যিই তোমাকে দর্শন দিয়েছেন।
{4:6} প্রভু পরমেশ্বর আবার বললেন, জামার ভিতরে হাত ঢুকিয়ে তোমার বুকে হাত দাও। মোশি তাই করলেন, তারপর হাত বের করে আনার পর দেখা গেল তাঁর হাতে শ্বেতকুষ্ঠ হয়েছে।
{4:7} প্রভু পরমেশ্বর বললেন, তোমার হাত আবার বুকে রাখ। মোশি আবার বুকে হাত রাখলেন। পরে তিনি যখন হাত বের করে আনলেন, তখন দেখা গেল তাঁর হাত দেহের অন্যান্য অংশের মতই সুস্থ হয়ে গেছে।
{4:8} প্রভু পরমেশ্বর বললেন, ইসরায়েলীরা যদি ঐশীশক্তির প্রথম নির্দশন দেখে তোমাকে বিশ্বাস না করে এবং তোমার কথা না শোনে তাহলে দ্বিতীয়টি দেখে তারা বিশ্বাস করবে।
{4:9} এই দুটি নির্দশন দেখেও যদি তাদের প্রত্যয় না হয় এবং তোমার কথা তারা না শোনে তাহলে তুমি নদীর জল খানিকটা নিয়ে মাটিতে ঢেলে দেবে। মাটিতে পড়ে নদীর সেই জল রক্তে পরিণত হবে।
{4:10} মোশি তখন প্রভু পরমেশ্বরকে বললেন, হে প্রভু, আমি কোন কালেই সুবক্তা নই, এমন কি তুমি তোমার এ দাসের সঙ্গে বাক্যালাপ করার পরেও আমি বাক্পটু হতে পারি নি। আমার মুখে আড়ষ্ট, তোৎলা লোক আমি।
{4:11} প্রভু তাঁকে বললেন, মানুষের বাক্শক্তি কার অবদান? কে মানুষকে মূক ও বধির করে সৃষ্টি করে? কে তাকে দেয় দৃষ্টিশক্তি? অথবা কে তাকে করে অন্ধ? আমি, প্রভু পরমেশ্বরই কি তা করি না?
{4:12} সুতরাং তুমি এখন সেখানে যাও, আমিই তোমাকে কথা বলার ক্ষমতা দেব, আর কি বলতে হবে তাও তোমাকে জুগিয়ে দেব।
{4:13} কিন্তু মোশি তবুও বললেন, হে প্রভু, আমাকে নয়, দয়া করে আর কাউকে পাঠান।
{4:14} এ কথায় প্রভু পরমেশ্বর মোশির উপর ক্রুদ্ধ হয়ে বললেন, লেবিকুলের হারোণ তো তোমার ভাই, আমি জানি সে বাক্পটু। সে তোমার সঙ্গে দেখা করতে আসছে। তোমাকে দেখে সে খুব আনন্দিত হবে।
{4:15} তুমি তার সঙ্গে কথা বলে তাকে কি বলতে হবে তা জানিয়ে দিও। আমি তোমাদের দুজনের মুখেই কথা জোগাব আর কি করতে হবে তাও দুজনকে বলে দেব।
{4:16} সে তোমার হয়ে জনতার কাছে সব কথা বলবে। সে হবে তোমার মুখপাত্র আর তুমি হবে তার কাছে ঈশ্বরস্বরূপ।
{4:17} আর এই লাঠিখানা তুমি হাতে নাও, এর দ্বারাই তুমি সমস্ত অলৌকিক নির্দশন দেখাবে।
{4:18} মোশি তখন তাঁর শ্বশুর যিথ্রোর কাছে ফিরে গিয়ে বললেন, আমাকে মিশরে আত্মীয়স্বজনের কাছে ফিরে যাওয়ার অনুমতি দিন। আমি গিয়ে দেখব তারা এখনও বেঁচে আছে কি না। যিথ্রো শুভেচ্ছা জানিয়ে মোশিকে বিদায় দিলেন।
{i4:19} মোশির মিশরে প্রত্যাবর্তন
{4:19} মোশি মিদিয়ন দেশে থাকতেই প্রভু পরমেশ্বর তাঁকে বলেছিলেন, তুমি মিশরে ফিরে যাও। যারা তোমার জীবন নাশের চেষ্টা করেছিল তারা সকলেই গত হয়েছে।
{4:20} মোশি তখন তাঁর স্ত্রী-পুত্রদের গাধার পিঠে চড়িয়ে ঈশ্বরদত্ত সেই লাঠিখানা হাতে নিয়ে মিশরের দিকে যাত্রা করলেন।
{4:21} প্রভু পরমেশ্বর মোশিকে বললেন, তুমি এখন মিশরে ফিরে যাচ্ছ, দেখো, আমি যে সব অলৌকিক নির্দশন দেখাবার ক্ষমতা তোমাকে দিয়েছি সে সবই যেন স্মরণে থাকে। ফারাও-এর সাক্ষাতে সেগুলি প্রদর্শন করবে। কিন্তু আমি তার বোধশক্তি বিকল করে দেব ফলে সে ইসরায়েলীদের মুক্তি দেবে না।
{4:22} তখন তুমি ফারাওকে বলবে, প্রভু পরমেশ্বর বলেছেন, ইসরায়েল আমার প্রথম সন্তান।
{4:23} আমি তোমাকে বলেছিলাম, আমার সন্তানকে মুক্ত করে দাও, সে আমার আরাধনা করবে। কিন্তু তুমি তাকে মুক্তি দিতে অস্বীকার করলে, তাই আমি এখন তোমার প্রথমজাত পুত্রকে সংহার করব।
{4:24} পথে মোশি এক পান্থশালায় রাত্রিযাপন করলেন। প্রভু পরমেশ্বর সেখানে দেখা দিয়ে তাঁকে বধ করতে উদ্যত হলেন।
{4:25} সিপ্পোরা তখন ধারাল একটা পাথরখণ্ড নিয়ে তাঁর পুত্রের লিঙ্গত্বক্ ছেদন করলেন এবং তা মোশির পায়ে ছোঁয়ালেন। আর তিনি বললেন, তুমি সত্যিই আমার রক্তমূল্যে পাওয়া স্বামী।
{4:26} প্রভু পরমেশ্বর তখন মোশিকে অব্যাহতি দিলেন। পুত্রের লিঙ্গত্বক্ ছেদনের জন্যই সিপ্পোরা বলেছিলেন ‘রক্তমূল্যে পাওয়া স্বামী’।
{4:27} প্রভু পরমেশ্বর হারোণকে বললেন, মোশির সঙ্গে সাক্ষাৎ করার জন্য প্রান্তরে যাও। হারোণ ঈশ্বরের পর্বতে গিয়ে মোশির দেখা পেলেন এবং তাঁকে চুম্বন করে অভ্যর্থনা জানালেন।
{4:28} প্রভু পরমেশ্বর মোশিকে পাঠাবার সময় যে সব কথা বলেছিলেন এবং যে সমস্ত অলৌকিক নিদর্শন দেখাবার নির্দেশ দিয়েছিলেন, তিনি সব কথাই হারোণকে বললেন।
{4:29} তখন মোশি ও হারোণ গিয়ে ইসরায়েলী নেতৃবৃন্দকে একত্র করলেন।
{4:30} প্রভু পরমেশ্বর মোশিকে যা বলেছিলেন, সবই হারোণ তাদের কাছে ব্যক্ত করলেন। আর মোশি জনতার সাক্ষাতে সমস্ত অলৌকিক নির্দশন দেখালেন।
{4:31} ইসরায়েলীরা তখন তাঁকে বিশ্বাস করল আর প্রভু পরমেশ্বর তাদের প্রতি সদয় হয়েছেন এবং তাদের দুর্দশা দেখেছেন — এ কথা শুনে তারা প্রণত হয়ে প্রভু পরমেশ্বরের আরাধনা করল।
{i5:1} মিশর রাজের সম্মুখে মোশি ও হারোণ
{5:1} এর পরে মোশি ও হারোণ ফারাও-এর কাছে গিয়ে বললেন, ইসরায়েলীদের ঈশ্বর প্রভু পরমেশ্বর বলেছেন, তুমি আমার প্রজাদের ছেড়ে দাও, তারা প্রান্তরে গিয়ে আমার উদ্দেশে উৎসব অনুষ্ঠান করবে।
{5:2} ফারাও বললেন, কে এই প্রভু পরমেশ্বর? তার আদেশে কেন আমি ইসরায়েলীদের ছেড়ে দেব? আমি তাকে চিনি না। ইসরায়েলীদের আমি ছাড়ব না।
{5:3} তাঁরা বললেন, ইসরায়েলের ঈশ্বর আমাদের দর্শন দিয়েছেন, তাই দয়া করে আমাদের তিন দিনের পথ অতিক্রম করে প্রান্তরে যাওয়ার অনুমতি দিন। আমরা সেখানে গিয়ে আমাদের আরাধ্য ঈশ্বর প্রভু পরমেশ্বরের উদ্দেশে বলি উৎসর্গ করব, তা না হলে তিনি আমাদের মহামারী কিম্বা যুদ্ধবিগ্রহ দ্বারা ধ্বংস করবেন।
{5:4} মিশর রাজ মোশি ও হারোণকে বললেন, কেন তোমরা এদের কাজ থেকে নিরস্ত করতে চাইছ? যাও, নিজেদের কাজ কর।
{5:5} তিনি বললেন, এই লোকগুলো সংখ্যায় অনেক বেড়েছে, তা সত্ত্বেও তোমরা এদের কাজ থেকে নিবৃত্ত করতে চাইছ।
{5:6} সেই দিনই ফারাও কর্মপরিদর্শক ও মজুর-সর্দারদের আদেশ দিলেন,
{5:7} তোমরা আর আগের মত ইঁট তৈরীর জন্য এদের খড় দিও না । এখান থেকে ওরা নিজেরাই খড় জোগাড় করে নেবে।
{5:8} কিন্তু তোমরা দেখবে যেন ইঁট তৈরীর বরাদ্দ আগের মতই থাকে, কোন কারণেই তা কমাবে না। এই লোকগুলি অলস, সেই জন্যই এরা এদের দেবতার উদ্দেশে বলি উৎসর্গ করতে যাওয়ার কথা বলে চেঁচামেচি করছে।
{5:9} এদের পরিশ্রমের মাত্রা আর‍ও বাড়িয়ে দাও, কাজে ব্যস্ত থাকলে এসব বাজে কথায় এরা কান দিতে পারবে না।
{5:10} কর্মপরিদর্শক ও মজুর-সর্দারেরা গিয়ে ইসরায়েলীদের বলল, ফারাও-এর হুকুম, এখন থেকে তোমাদের আর খড় দেওয়া হবে না।
{5:11} তোমরা নিজেরা যেখান থেকে পার খড় জোগাড় করে নাও, তোমাদের ইঁট তৈরীর বরাদ্দ কিন্তু কমানো হবে না।
{5:12} ইসরায়েলীরা তখন খড়কুটো জোগাড় করার জন্য মিশরের সর্বত্র ছড়িয়ে পড়ল,
{5:13} আগে যখন তাদের খড় সরবরাহ করা হত তখন দৈনিক যে পরিমাণ কাজ বরাদ্দ ছিল সেই পরিমাণ কাজ আদায় করার জন্য কর্মপরিদর্শকেরা তাদের উপর চাপ দিতে লাগল।
{5:14} ইসরায়েলীদের খাটানোর জন্য তাদের স্বজাতীয় যে সব মজুর-সর্দার নিয়োগ করা হয়েছিল, ফারাও-এর কর্মচারীরা তাদের মারধর করে কৈফিয়ত দাবী করতে লাগল, কেন তারা এখন আগের মত ইঁট তৈরী করতে পারছে না।
{5:15} ইসরায়েলী মজুর-সর্দারেরা ফারাও-এর কাছে গিয়ে নালিশ করল, মহারাজ, অধীনদের প্রতি এ রকম ব্যবহার করছেন কেন?
{5:16} আজকাল আমাদের খড় দেওয়া হয় না অথচ ইঁট তৈরী করতে বলা হচ্ছে, আবার চাবুক মারা হচ্ছে, কিন্তু এর জন্য আপনার লোকেরাই দায়ী।
{5:17} ফারাও বললেন, তোমরা অলস — অত্যন্ত অলস। সেই জন্যই তোমরা প্রভু পরমেশ্বরের উদ্দেশে বলি উৎসর্গ করতে যাওয়ার কথা বলছ।
{5:18} যাও, কাজ কর গিয়ে, খড় দেওয়া হবে না, কিন্তু বরাদ্দ ইঁট তোমাদের তৈরী করতেই হবে।
{5:19} দৈনিক ইঁট তৈরীর বরাদ্দ কমানো হবে না জেনে ইসরায়েলী মজুর-সর্দারেরা মহাসঙ্কটে পড়ল।
{5:20} ফারাও-এর দরবার থেকে বেরিয়ে এসে তারা দেখতে পেল মোশি ও হারোণ তাদের জন্য অপেক্ষা করছেন।
{5:21} তারা তাঁদের বলল, প্রভু পরমেশ্বরই তোমাদের বিচার করুন, কারণ তোমাদের জন্যই আজ আমরা ফারাও আর তাঁর কর্মচারীদের কোপে পড়েছি, আমাদের মেরে ফেলার জন্য তোমরাই তাদের হাতে অস্ত্র তুলে দিয়েছ।
{5:22} মোশি ফিরে গিয়ে প্রভু পরমেশ্বরের কাছে নিবেদন করলেন, হে প্রভু পরমেশ্বর, কেন তুমি ইসরায়েলীদের এই দুর্দশার মধ্যে ফেললে? কেনই বা তুমি আমাকে এখানে পাঠালে?
{5:23} আমি ফারাও-এর কাছে গিয়ে তোমার নাম করে কথা বলার পর থেকে সে এদের অনিষ্ট করেই চলেছে, কিন্তু তুমি তোমার প্রজাদের উদ্ধারের জন্য কিছুই করলে না।
{6:1} প্রভু পরমেশ্বর মোশিকে বললেন, ফারাও এর কি দশা আমি করি তা তোমরা এবার দেখতে পাবে। সে ইসরায়েলীদের মুক্তি দিতে বাধ্য হবে। এমন কি তাদের বিতাড়নের জন্য সে নিজেই ব্যস্ত হয়ে উঠবে।
{6:2} ঈশ্বর মোশিকে বললেন, আমি সেই নিত্যসত্তা প্রভু পরমেশ্বর ।
{6:3} অব্রাহাম, ইস্হাক ও যাকোবের কাছে সর্বশক্তিমান ঈশ্বররূপে দর্শন দিয়েছিলাম। আমার এই নিত্যসত্তা প্রভু পরমেশ্বর নাম আমি তাদের কাছে ব্যক্ত করি নি।
{6:4} আমি তাদের কাছে সত্যবদ্ধ হয়েছিলাম যে তারা যে দেশে প্রবাসী ছিল সেই কনান দেশ আমি তাদের দেব।
{6:5} মিশরীদের দাসত্বশৃঙ্খলে আবদ্ধ ইসরায়েলীদের আর্তনাদ শুনে আমি সেই সত্যের কথা স্মরণ করছি।
{6:6} ইসরায়েলীদের তুমি বল, আমি প্রভু পরমেশ্বর, আমিই তোমাদের মিশরের কঠোর শ্রম থেকে নিষ্কৃতি দেব। মিশরীদের দাসত্ব থেকে তোমাদের মুক্ত করব। আমার প্রসারিত বাহুর পরাক্রমে মিশরীদের চরম দণ্ড বিধান করে তোমাদের উদ্ধার করব।
{6:7} আমি তোমাদের নিজস্ব প্রজারূপে গ্রহণ করব, আমি হব তোমাদের ঈশ্বর। আর তোমরা জানবে যে আমি প্রভু পরমেশ্বর তোমাদের আরাধ্য ঈশ্বর, আমিই তোমাদের মিশরের কঠোর নির্যাতন থেকে নিষ্কৃতি দিয়েছি।
{6:8} অব্রাহাম, ইস্হাক ও যাকোবকে যে দেশ দেওয়ার একান্ত শপথ করেছিলাম, সেই দেশের স্বত্বাধিকার তোমাদের দেব। আমিই নিত্যসত্তা প্রভু পরমেশ্বর।
{6:9} মোশি এ সমস্ত কথা ইসরায়েলীদের কাছে বললেন, কিন্তু দাসত্বের নিপীড়নে অধৈর্য হয়ে ইসরায়েলীরা মোশির কথায় কর্ণপাত করল না।
{6:10} প্রভু পরমেশ্বর মোশিকে আবার বললেন,
{6:11} তুমি মিশর-রাজ ফারাওকে গিয়ে বল যেন সে ইসরায়েলীদের এ দেশ ছেড়ে চলে যেতে দেয়।
{6:12} কিন্তু মোশি প্রভু পরমেশ্বরের কাছে নিবেদন করলেন, ইসরায়েলীরাই আমার কথা শুনল না, ফারাও কি অর আমার মত তোৎলা লোকের কথা শুনবেন?
{6:13} প্রভু পরমেশ্বর মোশি ও হারোণের সঙ্গে কথা বলে তাঁদের নির্দেশ দিলেন যেন তারা মিশররাজ ফারাও-এর কাছে যান এবং ইসরায়েলীদের উদ্ধার করার ব্যবস্থা করেন।
{i6:14} মোশি ও হারোণের বংশপরিচয়
{6:14} নিম্নলিখিত ব্যক্তিরা বিভিন্ন কুল ও গোষ্ঠীর প্রধান। ইসরায়েলের জ্যেষ্ঠপুত্র রুবেণের সন্তান: হনোক, পল্লু, হিষ্রোণ ও কর্মি। এরা রুবেণের গোষ্ঠী।
{6:15} শিমিয়োনের সন্তান: যিমুয়েল, যামিন, ওহাদ, যাখিন, সোহর এবং কনানী স্ত্রীর পুত্র শৌল। এরা শিমিয়োনের গোষ্ঠী।
{6:16} জন্মের ক্রম অনুযায়ী লেবির সন্তানদের নাম: গের্শোন, কোহাৎ ও মরারি। লেবি একশ’ সাঁইত্রিশ বছর বেঁচে ছিলেন।
{6:17} গের্শোনের সন্তান: লিব্নি, শিমিয়ি ও তাদের পরিবারবর্গ।
{6:18} কোহাৎ-এর সন্তান: অম্রম, যিষহর, হিব্রোণ ও উষিয়েল। কোহাৎ একশ’ তেত্রিশ বছর বেঁচেছিলেন।
{6:19} মরারির সন্তান: মহলি ও মুশি। বংশাবলি অনুসারে এঁরা লেবির গোষ্ঠী।
{6:20} অম্রম তাঁর পিসিমা যোকেবেদকে বিবাহ করেছিলেন। এঁরই গর্ভে হারোণ ও মোশির জন্ম হয়। অম্রম একশ সাঁইত্রিশ বছর বেঁচে ছিলেন।
{6:21} যিষ্হরের সন্তান: কোরহ্, নেফেগ ও সিক্রি।
{6:22} উষিয়েলের সন্তান: মিশায়েল, ইলসাফন ও সিথ্রি।
{6:23} হারোণ বিবাহ করেছিলেন ইলিশেবাকে। ইনি ছিলেন অম্মিনাদবের কন্যা ও নাহ্শোনের ভগিনী। এঁর গর্ভে নাদব, অবিহু, ইলিয়াসর ও ইথামরের জন্ম হয়।
{6:24} কোরহের সন্তান: আসির, ইল্কানা ও অবিয়াসফ। এঁরা কোরহ্র গোষ্ঠী।
{6:25} হারোণের পুত্র ইলিয়াসর পুটিয়েলের এক কন্যাকে বিবাহ করেছিলেন। এঁর গর্ভে পিনহসের জন্ম হয়। এঁরাই লেবিকুলের বিভিন্ন গোষ্ঠীর প্রধান।
{6:26} হারোণ ও মোশি, এই দুজনকেই প্রভু পরমেশ্বর ইসরায়েলী গণবাহিনীকে সংগঠিত করে মিশর থেকে উদ্ধার করে আনার নির্দেশ দিয়েছিলেন।
{6:27} এঁরাই সেই মোশি ও হারোণ, যাঁরা মিশররাজ ফারাও-এর কাছে ইসরায়েলীদের মিশর থেকে নিয়ে যাওয়ার অনুমতি চেয়েছিলেন।
{i6:28} মোশি ও হারোণকে ঈশ্বরের আদেশ
{6:28} মোশি যখন মিশরে ছিলেন তখন প্রভু পরমেশ্বর তাঁকে বললেন, আমি প্রভু পরমেশ্বর,
{6:29} আমি তোমাকে যা বলছি, তুমি গিয়ে মিশর রাজ ফারাওকে সব কথা বলবে।
{6:30} মোশি প্রভু পরমেশ্বরের কাছে আবার নিবেদন করলেন, আমি তোৎলা, ফারাও কি আমার কথা শুনবেন?
{7:1} প্রভু পরমেশ্বর মোশিকে বললেন, দেখ, আমি ফারাও-এর কাছে তোমাকে ঈশ্বরস্বরূপ করেছি, আর তোমার ভাই হারোণকে করেছি তোমার মুখপাত্র।
{7:2} আমি তোমাকে যে সব নির্দেশ দেব, সব তুমি হারোণকে জানাবে। সে ফারাওকে সেই কথা বলবে যেন ফারাও ইসরায়েলীদের মিশর ছেড়ে চলে যেতে দেয়।
{7:3} কিন্তু আমি ফারাও-এর হৃদয় কঠিন করে তুলব। মিশরে আমি নানাপ্রকার অলৌকিক নিদর্শন ও কীতি প্রদর্শন করা সত্ত্বেও
{7:4} ফারাও তোমাদের কথায় কান দেবে না। তখন আমি মিশরের উপরে আঘাত হানব এবং মিশরীদের চরম দণ্ড বিধান করে আমার প্রজাবাহিনী ইসরায়েলীদের মিশর থেকে উদ্ধার করে আনব।
{7:5} আমি যখন মিশরের বিরুদ্ধে আঘাত হেনে ইসরায়েলীদের সেই দেশ থেকে উদ্ধার করব, তখন মিশরীরাও জানতে পারবে যে আমিই সেই নিত্যসত্তা প্রভু পরমেশ্বর
{7:6} মোশি ও হারোণ প্রভু পরমেশ্বরের নির্দেশ যথাযথভাবে পালন করলেন।
{7:7} ফারাও-এর সঙ্গে এ বিষয়ে কথাবার্তা বলার সময় মোশির বয়স হয়েছিল আশী বছর এবং হারোণের তিরাশী বছর।
{i7:8} হারোণের প্রথম অলৌকিক কাজ
{7:8} প্রভু পরমেশ্বর মোশি ও হারোণকে বললেন,
{7:9} ফারাও যদি তোমাদের কোন অলৌকিক নিদর্শন দেখাতে বলে, তাহলে তুমি হারোণকে বলবে ফারাও-এর সম্মুখে তার লাঠিটা ফেলে দিতে, সেটা তখন সাপ হয়ে যাবে।
{7:10} মোশি ও হারোণ ফারাও-এর দরবারে গিয়ে প্রভু পরমেশ্বরের নির্দেশ মতই কাজ করলেন। ফারাও এবং তাঁর অমাত্যবর্গের সামনে হারোণ তাঁর লাঠিটা ফেলে দিলেন আর সেটা সঙ্গে সঙ্গে সাপ হয়ে গেল।
{7:11} তখন ফারাও তাঁর দরবারের গুণিন ও জাদুকরদের ডেকে পাঠালেন আরা তারাও তাদের মন্ত্রতন্ত্রের দ্বারা সেই রকম কাজ করল।
{7:12} তারা তাদের লাঠিগুলো মাটিতে ফেলে দিল এবং সেগুলি সাপ হয়ে গেল, কিন্তু হারোণের লাঠি সেগুলিকে গিলে ফেলল।
{7:13} প্রভু পরমেশ্বর যেমন বলেছিলেন, ফারাও-এর হৃদয় তেমনই কঠিন হয়ে রইল। তিনি মোশি ও হারোণের কথায় কান দিলেন না।
{i7:14} মিশরের উপরে দশ আঘাত (1) নীলনদের জল রক্তে পরিণত
{7:14} প্রভু পরমেশ্বর তখন মোশিকে বললেন, ফারাও-এর বুদ্ধি লোপ পেয়েছে, সে ইসরায়েলীদের মুক্তি দিতে অস্বীকার করেছে।
{7:15} ফারাও যখন সকালে নদীতে স্নান করতে যাবে তখন তার সঙ্গে গিয়ে দেখা কর। তুমি নদীতীরে তার জন্য অপেক্ষা করবে এবং যে লাঠিটা সাপে পরিণত হয়েছিল সেটা সঙ্গে নেবে।
{7:16} ফারাওকে তুমি বলবে, ইসরায়েলীদের আরাধ্য ঈশ্বর প্রভু পরমেশ্বর, আমাকে আপনার কাছে এই কথা বলতে পাঠিয়েছেন, তাঁর প্রজারা প্রান্তরে গিয়ে তাঁর উপাসনা করবে, আপনি তাদের ছেড়ে দিন। এ পর্যন্ত আপনি তাঁর কথা গ্রাহ্য করেন নি।
{7:17} দেখুন, আমার হাতে এই লাঠি দিয়ে আমি নীলনদের জলে আঘাত করব আর সঙ্গে সঙ্গে এর জল রক্ত হয়ে যাবে। নদীর সব মাছ মরে
{7:18} যাবে এবং জলে এত দুর্গন্ধ হবে যে মিশরীরা সেই জল আর পান করতে পারবে না। এতেই আপনি বুঝতে পারবেন যে তিনিই ‘নিত্যসত্তা প্রভুপরমেশ্বর’।
{7:19} প্রভু পরমেশ্বর মোশিকে বললেন, তুমি হারোণকে বলো যেন সে মিশরের সমস্ত নদী, জলাশয়, খাল, বিল, পুকুর ইত্যাদির উপরে তার হাতের লাঠি বাড়িয়ে ধরে, তাহলে সেগুলির জল রক্ত হয়ে যাবে। সারা মিশরের জল রক্তে পরিণত হবে, এমন কি কাঠ ও পাথরের পাত্রে রাখা জলও রক্ত হয়ে যাবে।
{7:20} মোশি ও হারোণ প্রভু পরমেশ্বরের নির্দেশ মত কাজ করলেন। ফারাও ও তাঁর সভাসদ্দের সাক্ষাতে মোশি লাঠি তুলে নীলনদের জলে আঘাত করলেন আর নদীর জল রক্ত হয়ে গেল।
{7:21} নদীর সব মাছ মরে গেল, জলে এত দুর্গন্ধ হল যে মিশরীরা নীলনদের জল আর পান করতে পারল না। মিশর দেশের সর্বত্র জল রক্ত হয়ে গেল।
{7:22} তখন মিশরের জাদুকরেরাও মন্ত্রতন্ত্রের দ্বারা সেই রকম করল আর প্রভু পরমেশ্বর যেমন বলেছিলেন, ফারাও-এর হৃদয় তেমনই কঠিন হয়ে রইল। মোশি ও হারোণের কথা তিনি গ্রাহ্য করলেন না।
{7:23} ফারাও তাঁর প্রাসাদে ফিরে গেলেন, এই ঘটনা তাঁর মনে কোন রেখাপাত করল না।
{7:24} নীলনদের জল পানের অযোগ্য হওয়ায় মিশরীরা নদীতীরে ও আশেপাশে পানীয় জলের খোঁজে গর্ত খুঁড়তে লাগল।
{7:25} নীলনদের জলে প্রভু পরমেশ্বর আঘাত হানার পর এই ভাবে সাত দিন কেটে গেল।
{i8:1} (2) ব্যাঙের উপদ্রব
{8:1} প্রভু পরমেশ্বর মোশিকে বললেন, তুমি গিয়ে ফারাওকে বল, প্রভু পরমেশ্বর বলেছেন, আমার অর্চনা করার জন্য আমার প্রজাদের ছেড়ে দাও।
{8:2} যদি তুমি তাদের না ছাড়, তাহলে তোমার রাজ্যে আমি ব্যাঙের উপদ্রব ঘটাব।
{8:3} নীলনদ ব্যাঙে ছেয়ে যাবে এবং সেখান থেকে সেগুলি তোমার প্রাসাদে, শয়নকক্ষে, শয্যায় এবং তোমার পারিষদ ও প্রজাদের বাড়িতে গিয়ে উঠবে। এমন কি তোমাদের উনুন ও বাসনপত্রের মধ্যে গিয়েও ঢুকবে।
{8:4} তোমার এবং তোমার পারিষদ ও প্রজাদের গায়ে ব্যাঙ লাফিয়ে উঠতে থাকবে।
{8:5} প্রভু পরমেশ্বর মোশিকে বললেন, তুমি হারোণকে বল, যেন সে মিশর দেশের সমস্ত নদী, নালা, খাল বিলের উপর তার লাঠি বাড়িয়ে ধরে, তাহলে সব ব্যাঙ ডাঙ্গায় উঠে আসবে।
{8:6} হারোণ মিশরের সমস্ত জলাশয়ের উপর তাঁর লাঠি বাড়িয়ে ধরলেন আর ঝাঁকে ঝাঁকে ব্যাঙ এসে দেশ ছেয়ে ফেলল।
{8:7} মিশরী জাদুকরেরাও তাদের যাদুমন্ত্রবলে দেশে ব্যাঙের ঝাঁক নিয়ে এল।
{8:8} ফারাও তখন মোশি ও হারোণকে ডাকিয়ে এনে বললেন, আমার ও আমার প্রজাদের কাছ থেকে ব্যাঙের ঝাঁক দূর করার জন্য তোমার প্রভু পরমেশ্বরের কাছে বিনতি কর, তাহলে আমি তাঁর উদ্দেশে বলি উৎসর্গ করতে তোমার স্বজাতিকে যেতে দেব।
{8:9} মোশি ফারাওকে বললেন, তাহলে দয়া করে আমাকে বলুন ব্যাঙের উপদ্রব থেকে আপনার ও আপনার পারিষদ ও প্রজাদের ঘরবাড়ি মুক্ত করার জন্য কখন বিনতি করতে হবে? নদীতে ব্যাঙগুলি কিন্তু থাকবে।
{8:10} ফারাও বললেন, আগামী কাল বিনতি কর। মোশি তাঁকে বললেন, আপনি যেমন চাইছেন তেমনই হবে, আর এর দ্বারাই আপিন বুঝতে পারবেন যে আমাদের আরাধ্য ঈশ্বর প্রভু পরমেশ্বরের সমকক্ষ কেউ নেই।
{8:11} আপনার এবং আপনার পারিষদ ও প্রজাদের বাড়ি থেকে ব্যাঙের ঝাঁক চলে যাবে এবং নদীতেই সেগুলি থাকবে।
{8:12} মোশি ও হারোণ ফারাও-এর কাছ থেকে চলে গেলেন এবং মোশি প্রভু পরমেশ্বরের কাছে বিনতি জানালেন যেন তিনি তাঁরই সৃষ্ট ব্যাঙের উপদ্রব থেকে ফারাওকে নিষ্কৃতি দেন।
{8:13} প্রভু পরমেশ্বর মোশির বিনতি গ্রাহ্য করলেন। ঘর-বাড়ির ভিতরে, উঠোনে, মাঠে-ঘাটে যে সব ব্যাঙ ছিল সেগুলি সব মরে গেল।
{8:14} মিশরীরা মরা ব্যাঙগুলি নানা জায়গায় স্তূপ করে রাখল, ফলে দুর্গন্ধে সারা দেশ ভরে গেল।
{8:15} সঙ্কটের কিছুটা নিরসন হয়েছে দেকে ফারাও-এর মন আবার কঠিন হয়ে উঠল। প্রভু পরমেশ্বর যেমন বলেছিলেন তেমনই ফারাও মোশি ও হারোণের কথা আর গ্রাহ্য করলেন না।
{i8:16} (3) ডাঁশ মশার উপদ্রব
{8:16} প্রভু পরমেশ্বর মোশিকে আবার বললেন, তুমি হারোণকে বল, সে যেন তার লাঠি দিয়ে মাটিতে ধুলোর উপর আঘাত করে, তাহলে সারা মিশর দেশ ডাঁশ মশায় ছেয়ে যাবে।
{8:17} তাঁরা তা-ই করলেন। হারোণ তাঁর হাতের লাঠি দিয়ে ধূলোর উপর আঘাত করলেন আর সেই ধূলো ডাঁশ মশায় পরিণত হয়ে মানুষ ও পশু সকলকেই ছেঁকে ধরল। দেশের সমস্ত ধূলিকণা ডাঁশ মশা হয়ে সারা দেশ ছেয়ে ফেলল।
{8:18} জাদুকরেরাও মন্ত্র পড়ে ডাঁশ মশা উৎপন্ন করার চেষ্টা করল কিন্তু তারা ব্যর্থ হল।
{8:19} মানুষ ও পশু সকলেই মশার দ্বারা আক্রান্ত হল দেখে জাদুকরেরা ফারাওকে বলল, ঈশ্বরের অঙ্গুলি সঙ্কেতেই এই ঘটনা ঘটেছে। কিন্তু প্রভু পরমেশ্বরের কথা মত ফারাও-এর বুদ্ধি বিকল হয়ে রইল। মোশি ও হারোণের কথা তিনি গ্রাহ্য করলেন না।
{i8:20} (4) মাছির উৎপাত
{8:20} প্রভু পরমেশ্বর মোশিকে আবার বললেন, ভোরবেলা ফারাও যখন নদীতে স্নান করতে যাবে তখন তুমি গিয়ে তার সঙ্গে দেখা করে বলবে, প্রভু পরমেশ্বর বলেছেন, আমার উপাসনা করার জন্য তুমি আমার প্রজাদের ছেড়ে দাও।
{8:21} আমার প্রজাদের যদি মুক্তি না দাও তাহলে আমি তোমার এবং তোমার পারিষদ ও প্রজাদের বাড়িতে মাছির উপদ্রব ঘটাব। মিশরীদের বাড়িঘর ও বাসস্থান মাছিতে ছেয়ে যাবে।
{8:22} কিন্তু আমার প্রজাদের বাসস্থান গোশেন প্রদেশকে আমি রেহাই দেব। সেখানে মাছির উপদ্রব ঘটবে না, আর এতেই তুমি বুঝতে পারবে যে আমি প্রভু পরমেশ্বরই এদেশে এই সব ঘটনা ঘটাচ্ছি।
{8:23} আমি তোমার প্রজা ও আমার প্রজাদের মধ্যে পার্থক্য রাখব। আগামীকাল এই অলৌকিক ঘটনা ঘটবে।
{8:24} প্রভু পরমেশ্বরের কথামতো ঝাঁকে ঝাঁকে মাছি এসে ফারাও-এর প্রাসাদ, তাঁর কর্মচারীদের ঘরবাড়ি এবং সারা দেশ ছেয়ে ফেলল। মাছির উপদ্রবে সারা দেশ উচ্ছন্নে যাওয়ার উপক্রম হল।
{8:25} তখন ফারাও মোশি ও হারোণকে ডেকে বললেন, তোমরা এদেশের মধ্যেই তোমাদের ঈশ্বরের উদ্দেশে বলি উৎসর্গ কর।
{8:26} মোশি বললেন, তা করা ঠিক হবে না, কারণ আমাদের আরাধ্য ঈশ্বর প্রভু পরমেশ্বরের উদ্দেশে আমরা যে বলি উৎসর্গ করব মিশরীদের কাছে তা ঘৃণ্য। মিশরীরা যদি আমাদের ঐ রকম বলি উৎসর্গ করতে দেখে তাহলে তারা আমাদের পাথর ছুঁড়ে মেরে ফেলবে।
{8:27} আমাদের তিন দিনের পথ পেরিয়ে প্রান্তরে গিয়ে প্রভু পরমেশ্বরের উদ্দেশে বলি উৎসর্গ করতে হবে, তিনি আমাদের এই নির্দেশই দিয়েছেন।
{8:28} ফারাও বললেন, বেশ, আমি তোমাদের প্রান্তরে গিয়েই তোমাদের প্রভু পরমেশ্বরের উদ্দেশে বলি উৎসর্গ করার অনুমতি দেব, কিন্তু তোমরা বেশী দূরে যেও না। তোমরা এখন আমার জন্য তোমাদের ঈশ্বরের কাছে বিনতি কর।
{8:29} মোশি বললেন, আমি আপনার কাছ থেকে গিয়েই প্রভু পরমেশ্বরের কাছে বিনতি জানাব যেন আগামী কালই আপনার ও আপনার কর্মচারী ও প্রজাদের কাছ থেকে মাছির ঝাঁক চলে যায়। কিন্তু আপনি প্রভু পরমেশ্বরের উদ্দেশে বলি উৎসর্গের জন্য আমাদের যেতে দেওয়ার ব্যাপারে আর প্রবঞ্চনা করবেন না।
{8:30} মোশি ফারাও-এর কাছ থেকে চলে গিয়ে প্রভু পরমেশ্বরের কাছে বিনতি জানালেন।
{8:31} প্রভু পরমেশ্বর মোশির বিনতি গ্রাহ্য করলেন। তিনি ফারাও, তাঁর কর্মচারী ও প্রজাদের কাছ থেকে মাছির ঝাঁক দূর করে দিলেন, একটি মাছিও আর রইল না।
{8:32} কিন্তু এবারেও ফারাও নির্বুদ্ধিতা বশতঃ ইসরায়েলীদের ছেড়ে দিতে অস্বীকার করলেন।
{i9:1} (5) পশুদের মধ্যে মড়ক
{9:1} প্রভু পরমেশ্বর মোশিকে বললেন, তুমি ফারাও-এর কাছে গিয়ে বল, ইসরায়েলীদের আরাধ্য ঈশ্বর প্রভু পরমেশ্বর বলেছেন, আমার আরাধনা করার জন্য আমার প্রজাদের ছেড়ে দাও।
{9:2} যদি তাদের ছেড়ে না দাও, এখনও আটক করে রাখ,
{9:3} তাহলে তোমাদের ঘোড়া, গাধা, উট, গরু, ভেড়া ইত্যাদি যে পশুপাল মাঠে চরছে সেগুলিকে তিনি সাংঘাতিক এক মড়ক পাঠিয়ে বিনাশ করবেন।
{9:4} প্রভু পরমেশ্বর ইসরায়েলীদের পশুপাল ও তোমাদের পশুপালের মধ্যে প্রভেদ রাখবেন, ইসরায়েলীদের কোন পশু মারবেন না।
{9:5} প্রভু পরমেশ্বর সময় নির্দিষ্ট করে বলেছেন, আগামী কাল আমি সারা দেশে এই ঘটনা ঘটাব।
{9:6} পরের দিন প্রভুর আঘাত নেমে এল, মিশরীদের সমস্ত পশু মহামারীতে মারা গেল কিন্তু ইসরায়েলীদের একটি পশুও মরল না।
{9:7} ফারাও খবর নিয়ে জানতে পারলেন যে ইসরায়েলীদের একটি পশুও মারা যায় নি, কিন্তু তা সত্ত্বেও তিনি কঠোর হয়ে রইলেন ইসরায়েলীদের মুক্তি দিলেন না।
{i9:8} (6) বিষাক্ত ফোড়ার প্রাদুর্ভাব
{9:8} তখন প্রভু পরমেশ্বর মোশি ও হারোণকে বললেন, কোন একটা চুল্লী থেকে কয়েক মুঠো ছাই নাও। ফারাও-এর সামনে গিয়ে মোশি সেই ছাই আকাশের দিকে ছুড়ে দেবে।
{9:9} সূক্ষ্ম ধূলিকণার মত সেই ছাই তখন সারা মিশরে ছড়িয়ে পড়বে এবং দেশের সর্বত্র তা মানুষ ও পশুর দেহে বিষাক্ত ফোনা সৃষ্টি করবে।
{9:10} তাঁরা একটা চুল্লী থেকে ছাই নিয়ে ফারাও-এর সামনে গিয়ে দাঁড়ালেন। মোশি সেই ছাই আকাশের দিকে উড়িয়ে দিলেন, ফলে মানুষ ও পশুর দেহে বিষ ফোড়া উৎপন্ন হল।
{9:11} জাদুকরেরা আর মোশির সামনে দাঁড়াতে পারল না কারণ অন্যান্য মিশরীদের মত তারাও ফোড়ায় আক্রান্ত হল।
{9:12} কিন্তু প্রভু পরমেশ্বর মোশিকে যেমন বলেছিলেন সেই মতই ফারাও-এর বুদ্ধি-ভ্রংশ হল। তিনি তাঁদের কথায় কান দিলেন না।
{i9:13} (7) প্রবল শিলাবৃষ্টি
{9:13} প্রভু পরমেশ্বর মোশিকে বললেন, তুমি খুব ভোরে উঠে ফারাও-এর সঙ্গে দেখা করে তাকে বল, ইসরায়েলীদের আরাধ্য ঈশ্বর প্রভু পরমেশ্বর বলেছেন,
{9:14} আমার আরাধনা করার জন্য আমার প্রজাদের তুমি মুক্তি দাও। এবারে আমি তোমাকে, তোমার অমাত্যবর্গ ও প্রজাদের আমার সর্বপ্রকার দণ্ডে এমনভাবে জর্জরিত করব যে তুমি জানতে পারবে সারা পৃথিবীতে আমার তুল্য আর কেউ নেই।
{9:15} আমি যদি সর্বশক্তি প্রয়োগ করে তোমাকে এবং তোমার প্রজাদের মহামারীর দ্বারা আঘাত করতাম তা হলে তোমরা পৃথিবী থেকে নিশ্চিহ্ন হয়ে যেতে।
{9:16} কিন্তু তোমার কাছে আমার শক্তির পরিচয় দেওয়ার জন্য এবং সারা পৃথিবীতে আমার নাম মাহাত্ম্য প্রচারের জন্যই আমি তোমাকে বাঁচিয়ে রেখেছি।
{9:17} কিন্তু তুমি এখনও আমার প্রজাদের বাধা দিচ্ছ, তাদের মুক্তি দাও নি,
{9:18} তাই আগামী কাল এমনি সময়ে আমি ভীষণ শিলাবৃষ্টি ঘটাব, যা মিশরের পত্তন থেকে আজ অবধি আর কখনও হয় নি।
{9:19} তুমি এখন নির্দেশ দাও যেন তোমাদের পশুপাল এবং অন্যান্য যা কিছু মাঠে রয়েছে, সবই যেন ছাউনির নীচে আনা হয়। মানুষ কিংবা পশু যা কিছু বাইরে অরক্ষিত অবস্থায় থাকবে তাদের সকলের উপরে শিলাবর্ষণ হবে এবং সকলেই মারা পড়বে।
{9:20} ফারাও-এর পারিষদবর্গের কয়েকজন প্রভু পরমেশ্বরের এই কথা শুনে ভীত হল। তারা তাদের ক্রীতদাস ও পশুগুলিকে তাড়াতাড়ি ঘরে নিয়ে এল।
{9:21} অন্যেরা অবশ্য প্রভু পরমেশ্বরের কথা গ্রাহ্য করল না। তারা তাদের পশুপাল ও ক্রীতদাসদের বাইরে খোলা মাঠেই থাকতে দিল।
{9:22} প্রভু পরমেশ্বর মোশিকে বললেন, আকাশের দিকে হাত বাড়াও, তাহলে সারা মিশর দেশ মানুষ, পশু ও শস্যক্ষেত্রের উপরে শিলাবৃষ্টি শুরু হবে।
{9:23} মোশি তাঁর লাঠি আকাশের দিকে তুলে ধরলেন আর প্রভু পরমেশ্বর শিলাবৃষ্টি করতে লাগলেন। বজ্রপাত হতে লাগল, আর এই ভাবেই তিনি সারা মিশর দেশে শিলাবৃষ্টি ঘটালেন।
{9:24} ভীষণ শিলাবৃষ্টির সঙ্গে ঘন ঘন বজ্রপাত হতে লাগল। মিশরী জাতির পত্তন অবধি সারা মিশর দেশে এমনটি আর কখনও ঘটে নি।
{9:25} সারা দেশব্যাপী মানুষ, পশু এবং যা কিছু বাইরে খোলা মাঠে ছিল, তাদের সকলের উপরে শিলাবৃষ্টি হল। ক্ষেতের শস্য সমস্ত ও তৃণগুল্ম নষ্ট হল, গাছপালাও বিধ্বস্ত হল।
{9:26} ইসরায়েলীদের বাসভূমি গোশেন প্রদেশই ছিল একমাত্র স্থান যেখানে শিলাবৃষ্টি হয় নি।
{9:27} তখন ফারাও মোশি ও হারোণকে ডেকে এনে বললেন, এবারে স্বীকার করছি, আমি অপরাধ করেছি, তোমাদের প্রভু পরমেশ্বরই ন্যায়বান, আমি ও আমার প্রজারা দোষী।
{9:28} বজ্রপাত ও শিলাবৃষ্টি যথেষ্ট হয়েছে, এর অবসানের জন্য তোমরা এখন তাঁর কাছে প্রার্থনা নিবেদন কর। আমি তোমাদের মুক্তি দেব, তোমাদের আর এখানে থাকতে হবে না।
{9:29} মোশি তাঁকে বললেন, আমি এই নগর থেকে বেরিয়ে গিয়ে প্রভু পরমেশ্বরের কাছে একান্তভাবে বিনতি জানাব যেন বজ্রপাত বন্ধ হয় আর শিলাবৃষ্টিও থেমে যায়। আপনারা তখন জানতে পারবেন যে প্রভু পরমেশ্বরই এই পৃথিবীর অধীশ্বর।
{9:30} কিন্তু আমি জানি, আপনি ও আপনার পারিষদবৃন্দ প্রভু পরমেশ্বরকে এখনও সমীহ করেন না।
{9:31} শিলাবৃষ্টির ফলে শণ ও যবের খন্দ নষ্ট হয়েছিল, কারণ তখন যবের শীষ বার হয়েছিল এবং শণের ফুল এসেছিল।
{9:32} গম ও বাজরা খন্দের দেরী থাকায় তার কোন ক্ষতি হল না।
{9:33} মোশি ফারাও-এর কাছ থেকে বিদায় নিয়ে নগরের বাইরে চলে গেলেন এবং একান্তভাবে প্রভুর কাছে প্রার্থনা নিবেদন করলেন। তখন বজ্রপাত ও শিলাবৃষ্টি থেমে গেল।
{9:34} বিপদ কেটে গেছে দেখে ফারাও আবার দুষ্কর্মে লিপ্ত হলেন, তিনি ও তাঁর পারিষদবর্গ আবার নির্বুদ্ধিতার পরিচয় দিলেন।
{9:35} মোশির কাছে প্রভু পরমেশ্বর যেমন বলেছিলেন, ফারাও-এর হৃদয় তেমনই কঠিন হয়ে রইল। ইসরায়েলীদের তিনি মুক্তি দিলেন না।
{i10:1} (8) পঙ্গপালের উপদ্রব
{10:1} প্রভু পরমেশ্বর মোশিকে বললেন, তুমি ফারাও-এর কাছে যাও, কারণ এদের কাছে আমার অলৌকিক কাজ প্রদর্শনের জন্যই আমি ফারাও ও তার পারিষদবর্গের বোধশক্তি বিকল করে দিয়েছি।
{10:2} মিশরীদের মাঝে অলৌকিক কীর্তিসাধন করে কিভাবে আমি তাদের হাস্যাস্পদ করেছি সেকথা তোমরা তোমাদের সন্তান সন্ততিদের কাছে বলবে। এতেই তোমরা সকলে জানবে যে আমিই প্রভু পরমেশ্বর।
{10:3} মোশি ও হারোণ ফারাও-এর কাছে গিয়ে বললেন, ইসরায়েলীদের আরাধ্য প্রভু পরমেশ্বর আপনাকে বলেছেন, আর কতকাল তুমি আমার অবাধ্য হয়ে চলবে? আমার প্রজাদের ছেড়ে দাও, তারা আমার উপাসনা করবে।
{10:4} এতে যদি রাজী না হও তাহলে আগামীকাল আমি তোমার রাজ্যে পঙ্গপাল পাঠাব।
{10:5} তারা সারা দেশ এমন ভাবে ছেয়ে ফেলবে যে মাটি পর্যন্ত দেখা যাবে না। শিলাবৃষ্টির পরেও যা কিছু অবশিষ্ট রয়েছে সবই তারা খেয়ে ফেলবে। দেশের গাছপালা সব তারা গ্রাস করবে।
{10:6} তোমার প্রাসাদ, পারিষদবর্গ ও মিশরবাসী সকলের ঘরবাড়ী পঙ্গপালে ছেয়ে যাবে। তোমাদের পিতৃপুরুষ কিংবা তাদেরও পিতৃপুরুষেরা কেউ এদেশে এমন ঘটনা কখনও দেখনি। — এই কথা বলে মোশি ফারাও-এর কাছ থেকে চলে গেলেন।
{10:7} ফারাও-এর পারিষদবর্গ বললেন, আর কতদিন এই লোকটির ফাঁদে পড়ে আমাদের দূর্ভোগ সহ্য করতে হবে? আপনি এই লোকগুলোকে ছেড়ে দিন, ওরা গিয়ে ওদের আরাধ্য ঈশ্বর প্রভু পরমেশ্বরের উপাসনা করুক। আপনি কি দেখতে পাচ্ছেন না এদের জন্য মিশর ধ্বংস হতে চলেছে?
{10:8} তখন মোশি ও হারোণকে আবার ডেকে আনা হল। ফারাও তাঁদের বললেন, তোমরা তোমাদের আরাধ্য ঈশ্বর প্রভু পরমেশ্বরের উপাসনা করতে যেতে পার, কিন্তু কারা যাবে?
{10:9} মোশি বললেন, আমাদের ছেলেবুড়ো সকলেই যাবে। আমাদের ছেলেমেয়ে, ছাগল-ভেড়া-গরু সব কিছুই সঙ্গে নিয়ে যেতে হবে কারণ প্রভু পরমেশ্বরের উদ্দেশে আমাদের উৎসব করতে হবে।
{10:10} ফারাও বললেন, বেশ, তাই হোক, প্রভু তোমাদের সঙ্গে থাকুন। আমি তোমাদের ও ছেলেমেয়েদের ছেড়ে দিচ্ছি — কিন্তু মনে হচ্ছে তোমাদের কোন কুমতলব আছে।
{10:11} না, তোমাদের পুরুষেরাই শুধু প্রভু পরমেশ্বরের উপাসনা করতে যেতে পার, কারণ তোমরা তাই-ই চেয়েছিলে। এ কথার পর ফারাও-এর দরবার থেকে তাঁদের তাড়িয়ে দেওয়া হল।
{10:12} প্রভু পরমেশ্বর তখন মোশিকে বললেন, তোমার হাত বাড়িয়ে দাও, তাহলে পঙ্গপালের ঝাঁক এসে মিশরে সমস্ত উদ্ভিদ এবং শিলাবৃষ্টির পরেও শস্যের যা কিছু অবশিষ্ট আছে, সব গ্রাস করবে।
{10:13} মোশি তাঁর লাঠি বাড়িয়ে ধরলেন আর প্রভু পরমেশ্বর সারা দিন ও সারা রাত ধরে মিশরের উপর দিয়ে পূবালী বাতাস বওয়ালেন। পরের দিন সকালে পূবালী বাতাসের সঙ্গে পঙ্গপালের ঝাঁক উড়ে এল।
{10:14} সারা মিশর পঙ্গপালে ছেয়ে গেল এবং দেশের সর্বত্র তারা ঘন হয়ে জেঁকে বসল। দেশে পঙ্গপালের এমন বিরাট ঝাঁক আগে বা পরে কখনও দেখা যায়নি।
{10:15} পঙ্গপালে ছেয়ে যাওয়ায় দেশের মাটি কালো হয়ে গেল। শিলাবৃষ্টির পরে দেশে উদ্ভিদ ও গাছের ফল যা কিছু অবশিষ্ট ছিল সবই তারা খেয়ে ফেলল। সারা মিশরে গাছে বা মাঠে কোথাও সবুজ বলতে আর কিছু রইল না।
{10:16} ফারাও তখন শশব্যস্ত হয়ে মোশি ও হারোণকে ডেকে পাঠালেন আর তাঁদের বললেন, তোমাদের আরাধ্য ঈশ্বর প্রভু পরমেশ্বর এবং তোমাদের বিরুদ্ধে আমি অপরাধ করেছি।
{10:17} তোমরা এই বারের মত আমাকে ক্ষমা কর, আর তোমাদের ঈশ্বর প্রভু পরমেশ্বরের কাছে বিনতি করে বল যেন তিনি এই সাংঘাতিক দণ্ড থেকে আমাকে অব্যাহতি দেন।
{10:18} মোশি ফারাও-এর কাছ থেকে ফিরে গেলেন এবং প্রভু পরমেশ্বরের কাছে বিনতি জানালেন।
{10:19} প্রভু পরমেশ্বর তখন বাতাসের গতি পরিবর্তন করে দিলেন এবং পশ্চিম দিক থেকে প্রচণ্ড বেগে বাতাস প্রবাহিত করলেন, ফলে পঙ্গপালের ঝাঁক গিয়ে লোহিত সাগরে পড়ল। সারা মিশরে একটি পঙ্গপালও আর রইল না।
{10:20} কিন্তু প্রভু পরমেশ্বর ফারাও-এর হৃদয় কঠিন করেই রাখলেন, তাই ফারাও ইসরায়েলীদের মুক্তি দিলেন না।
{i10:21} (9) অন্ধকারাচ্ছন্ন মিশর
{10:21} প্রভু পরমেশ্বর মোশিকে বললেন, আকাশের দিকে হাত বাড়িয়ে দাও, তাহলে মিশর দেশ নিকষ কালো অন্ধকারে ঢেকে যাবে।
{10:22} মোশি আকাশের দিকে হাত বাড়ালেন, আর সমগ্র মিশর দেশ তিন দিন গাঢ় অন্ধকারে আচ্ছন্ন হয়ে রইল।
{10:23} এই তিন দিন কেউ কাউকে দেখতে পেল না এবং ঘর ছেড়ে কেউ বার হতে পারল না। কিন্তু ইসরায়েলীরা যেখানে বাস করত সেখানে আলোর অভাব হল না।
{10:24} ফারাও তখন মোশিকে ডেকে বললেন, তোমরা প্রভুর আরাধনা করতে যেতে পার, তোমাদের স্ত্রী ও শিশুসন্তানদেরও সঙ্গে নিতে পার, তবে গরু ও ভেড়ার পাল এখানে রেখে যেতে হবে।
{10:25} মোশি বললেন, তাহলে আমাদের ঈশ্বর প্রভু পরমেশ্বরের উদ্দেশে বলিদান ও হোমের ব্যবস্থা আপনাকে করতে হবে।
{10:26} কিন্তু না, আমাদের পশুপালও আমাদের সঙ্গেই যাবে। একটি পশুও রেখে যাওয়া চলবে না। আমাদের আরাধ্য ঈশ্বর প্রভু পরমেশ্বরের আরাধনার জন্য আমাদের পাল থেকে পশু উৎসর্গ করার দরকার হতে পারে। সেখানে না যাওয়া পর্যন্ত আমরা নিজেরাই জানতে পারছি না কিভাবে প্রভু পরমেশ্বরের আরাধনা করা হবে।
{10:27} কিন্তু প্রভু পরমেশ্বর ফারাও-এর বোধশক্তি বিকল করে দেওয়ায় ফারাও ইসরায়েলীদের মুক্তি দিতে রাজী হলেন না।
{10:28} তিনি মোশিকে বললেন, আমার সামনে থেকে দূর হয়ে যাও, খবরদার, আর কোন দিন আমার কাছে আসবে না। যেদিন আসবে সেদিন তোমার মৃত্যু সুনিশ্চিত।
{10:29} মোশি বললেন, বেশ, আপনার কথাই থাক, আমি আর কোন দিন আপনার সঙ্গে সাক্ষাৎ করব না।
{i11:1} (10) প্রথম সন্তানের মৃত্যু
{11:1} প্রভু পরমেশ্বর মোশিকে বললেন, আমি আরও একবার ফারাও এবং মিশরীদের বিরুদ্ধে আঘাত হানব, তার পরে সে তোমাদের মুক্তি দেবে। সেই সময় সে তোমাদের সকলকে এখান থেকে তাড়িয়ে দেবে।
{11:2} তুমি এখন ইস্রায়েলীদের বল যে প্রত্যেক পুরুষ ও নারী যেন তার প্রতিবেশীদের কাছ থেকে সোনা ও রূপোর অলঙ্কার চেয়ে নেয়।
{11:3} প্রভু পরমেশ্বরের অনুগ্রহে ইসরায়েলীরা মিশরীদের প্রীতিভাজন হয়ে উঠল। ফারাও-এর পারিষদবর্গ ও দেশবাসী সকলের কাছেই মোশি একজন মহান ব্যক্তিরূপে পরিচিত হলেন।
{11:4} মোশি ফারাও-এর দরবারে গিয়ে ঘোষণা করলেন, প্রভু পরমেশ্বর বলেছেন, নিশীথরাত্রে আমি মিশরীদের বিরুদ্ধে অভিযান করব,
{11:5} আর তার ফল মিশরের সমস্ত প্রথমজাত সন্তান মারা যাবে। ফারাও-এর সিংহাসনের উত্তরাধিকারী তাঁর জ্যেষ্ঠ পুত্র থেকে শুরু করে যাঁতা পেষাই করে যে ক্রীতদাসী, তারও প্রথম সন্তান পর্যন্ত সকলেই মারা যাবে। পশুপালের মধ্যে প্রথমজাত পশুগুলিও মরে যাবে।
{11:6} সারা মিশরে হাহাকার ও কান্নাকাটির এমন রোল উঠবে যা আগে কখনও হয়নি এবং পরেও কোনকালে হবে না।
{11:7} কিন্তু ইসরায়েলীদের বিরুদ্ধে একটি কুকুরও ডাকবে না, তাদের মানুষ কিংবা পশু কারোই কোন ক্ষতি হবে না। আর এতেই তোমরা জানবে যে প্রভু পরমেশ্বর মিশরী ও ইসরায়েলীদের মধ্যে পার্থক্য নির্দেশ করেছেন।
{11:8} তখন আপনার এই অমাত্যবর্গ সকলেই এসে আমার কাছে প্রণিপাত করে বলবে, আপনি আপনার সমস্ত লোকজনকে নিয়ে এ দেশ ছেড়ে চলে যান। তারপর আমি চলে যাব। এই কথা বলে মোশি সক্রোধে ফারাও-এর দরবার ছেড়ে চলে গেলেন।
{11:9} প্রভু পরমেশ্বর মোশিকে বললেন, ফারাও তোমাদের কথা শুনবে না, তাই আমাকে মিশরে আরও কিছু অলৌকিক ক্ষমতা প্রদর্শন করতে হবে।
{11:10} মোশি ও হারোণ ফারাও-এর সামনে প্রভুর অলৌকিক ক্ষমতার নিদর্শনগুলি দেখালেন, কিন্তু প্রভু পরমেশ্বর ফারাও-এর হৃদয় কঠিন করে দেওয়ায় তিনি ইসরায়েলীদের দেশ ছেড়ে চলে যাওয়ার অনুমতি দিলেন না।
{i12:1} তারণোৎসব পালনের নির্দেশ
{12:1} প্রভু পরমেশ্বর মোশি ও হারোণকে বললেন,
{12:2} এই মাসই তোমাদের বৎসরের প্রথম মাস হিসাবে গণ্য হবে।
{12:3} সমগ্র ইসরায়েলী সমাজের কাছে তোমরা ঘোষণা কর: এই মাসের দশ তারিখে প্রত্যেক ব্যক্তি তার পরিবারের জন্য একটি মেষশাবক সংগ্রহ করবে। প্রত্যেক পরিবারের জন্য একটি করে মেষশাবক নির্দিষ্ট।
{12:4} কোন পরিবার যদি সম্পূর্ণ একটা মেষশাবকের মাংস আহার করে শেষ করতে না পারে তাহলে সেই পরিবারের কর্তা তার নিকটতম প্রতিবেশির সঙ্গে মিলে একটি মেষশাবক সংগ্রহ করবে। পরিবারের লোকসংখ্যা এবং প্রত্যেকের খাওয়ার পরিমাণ হিসেব করেই তারা মেষশাবকটি সংগ্রহ করবে।
{12:5} পশুটি নিখুঁত এবং এক বছর বয়সের পুংশাবক হওয়া চাই। মেষ কিংবা ছাগ শাবকের যে কোন একটি হলেই চলবে।
{12:6} সেই শাবকটিকে তোমরা এই মাসের চোদ্দ তারিখ পর্যন্ত সযত্নে পালন করবে এবং ঐ দিন সন্ধ্যায় সমগ্র ইসরায়েলী সমাজ সমবেতভাবে ঐ পশুগুলিকে বধ করবে।
{12:7} তারপর তার রক্ত কিছুটা নিয়ে তারা যে ঘরে বসে সেই মাংস খাবে, সেই ঘরের দরজার দুই বাজু এবং উপরের অংশে লাগাবে।
{12:8} সেই রাত্রে তারা সেই মাংস আগুনে ঝলসে খামিরবিহীন রুটি ও তেতো শাকের সঙ্গে খাবে।
{12:9} ঐ মাংস তোমরা কাঁচা বা জলে সেদ্ধ করে খাবে না, মাথা, পা সমেত সবশুদ্ধ পশুটিকে আগুনে ঝল্সে খাবে। তার কোন অংশ ফেলা যাবে না।
{12:10} তোমরা ঐ মাংসের কিছুই সকাল পর্যন্ত অবশিষ্ট রাখবে না। খাওয়ার পরে যা কিছু বাকী থাকবে সব আগুনে পুড়িয়ে ফেলবে।
{12:11} এইভাবে তোমরা আহার করবে: তোমরা শক্ত করে কটিবন্ধন করবে, পায়ে পরে নেবে পাদুকা এবং হাতে নেবে যষ্টি — এই অবস্থায় তোমরা তাড়াতাড়ি খেয়ে নেবে। এই হবে প্রভু পরমেশ্বরের তারণোৎসব।
{12:12} ঐ রাত্রে আমি মিশরের মধ্য দিয়ে যাব এবং মিশরের মানুষ ও পশু নির্বিশেষে সকলের প্রথমজাত সন্তানকে সংহার করব। আমি প্রভু পরমেশ্বর এইভাবেই মিশরের দেবতাদের দণ্ডবিধান করব।
{12:13} তোমরা যে সব বাড়িতে বাস কর, সেগুলি এই রক্তের দ্বারা চিহ্নিত করবে। যে সব বাড়িতে রক্তের চিহ্ন দেখব সেগুলি আমি পরিহার করে যাব। মিশরের উপর আমি যে মারাত্মক আঘাত হানব তা তোমাদের স্পর্শ করবে না।
{12:14} তোমরা এই দিনটিকে স্মরণীয় দিনরূপে উদ্যাপন করবে এবং এই দিনে প্রভু পরমেশ্বরের উৎসব করবে। পুরুষানুক্রমে চিরকাল তোমরা এই রীতি পালন করবে।
{12:15} সাত দিন তোমরা খামিরবিহীন রুটি খাবে। প্রথম দিনেই বাড়ি থেকে সমস্ত খামির সরিয়ে ফেলবে। প্রথম দিন থেকে সপ্তম দিনের মধ্যে যদি কেউ খামিরযুক্ত রুটি খায় তাহলে সে ইসরায়েলী সমাজ থেকে বিচ্যুত হবে।
{12:16} প্রথম ও সপ্তম দিনে পবিত্র সমাবেশের আয়োজন করবে। ঐ দুই দিন খাবার তৈরী করা ছাড়া আর কোন কাজ করা চলবে না।
{12:17} এই নির্দেশগুলি তোমরা যথাযথভাবে পালন করব কারণ মনে রেখ, এই দিনে আমি তোমাদের সমগ্র জাতিকে মিশর থেকে উদ্ধার করে এনেছিলাম। তোমরা পুরুষানুক্রমে চিরকাল উল্লিখিত বিধি অনুযায়ী এই দিবস উদ্যাপন করবে।
{12:18} তোমরা প্রথম মাসের চোদ্দ তারিখের সন্ধ্যা থেকে আরম্ভ করে একুশ তারিখের সন্ধ্যা পর্যন্ত খামিরবিহীন রুটি খাবে।
{12:19} এই সাতদিন তোমরা ঘরে কোন খামির রাখবে না। এই সময়ে কেউ যদি খামিরযুক্ত কিছু খায়, তাহলে বিদেশী বা স্বজাতি, যেই হোক না কেন ইসরায়েলী সমাজে সে হবে পতিত।
{12:20} তোমরা খামিরযুক্ত কিছুই খাবে না, তোমাদের সকলের বাড়িতে শুধু খামিরবিহীন রুটি খাওয়া হবে।
{i12:21} প্রথম তারণোৎসব
{12:21} মোশি ইসরায়েলীদের নেতৃস্থানীয় সকলকে ডেকে বললেন, তোমরা এখনই গিয়ে প্রত্যেক পরিবারের জন্য মেষশাবক জোগাড় করে তারণোৎসবের বলি উৎসর্গ কর।
{12:22} আর এক গোছা এসোব গামলায় রাখা রক্তে ডুবিয়ে দরজার দুই বাজু ও উপরেরর অংশে সেই রক্ত লেপন করে দাও। ভোর না হওয়া পর্যন্ত কেউ ঘর থেকে বার হবে না।
{12:23} প্রভু পরমেশ্বর মিশরীদের সংহার করার জন্য দেশের মধ্য দিয়ে যাবেন, তখন দরজার দুই বাজু ও উপরের অংশে রক্ত দেখলে তিনি সেই বাড়ি অতিক্রম করে যাবেন এবং তাঁর সংহারককে তোমাদের বাড়িতে ঢুকে আঘাত হানতে দেবেন না।
{12:24} তোমরা ও তোমাদের বংশধরেরা চিরকাল এই বিধি পালন করবে।
{12:25} প্রভু পরমেশ্বর তাঁর প্রতিশ্রুতি অনুযায়ী যে দেশ তোমাদের দেবেন সেই দেশে গিয়েও তেমরা এই অনুষ্ঠান পালন করবে।
{12:26} তোমাদর সন্তানসন্ততিরা যখন জিজ্ঞাসা করবে, এই অনুষ্ঠানের অর্থ কি?
{12:27} তখন তোমরা তাদের বলবে, এ হচ্ছে প্রভু পরমেশ্বরের উদ্দেশে তারণোৎসবের বলিদান। মিশরদেশে তিনি যখন মিশরীদের সংহার করেছিলেন, তখন তিনি ইসরায়েলীদের বাড়িগুলি অতিক্রম করে গিয়েছিলেন এবং আমাদের পরিবারসমূহকে অব্যাহতি দিয়েছিলেন। সমবেত জনতা তখন নত হয়ে প্রণিপাত করল।
{12:28} প্রভু পরমেশ্বর মোশি ও হারোণকে যে সব নির্দেশ দিয়েছিলেন ইসরায়েলীরা সব পালন করল।
{i12:29} প্রথমজাত সন্তানদের মৃত্যু
{12:29} সেই দিন মধ্যরাত্রে প্রভু পরমেশ্বর মিশররাজ ফারাও-এর সিংহাসনের উত্তরাধিকারী তাঁর জ্যেষ্ঠপুত্র থেকে আরম্ভ করে কারাগারের কয়েদীর জ্যেষ্ঠ সন্তান পর্যন্ত মিশরের সমস্ত প্রথমজাত সন্তানকে সংহার করলেন। প্রথমজাত পশুগুলিও মারা গেল।
{12:30} ফারাও ও তাঁর পারিষদবর্গ এবং মিশরীরা সকলেই বাকী রাত জেগে কাটাল। সারা মিশরে তীব্র ক্রন্দনরোল উঠল, কারণ দেশে এমন একটি পরিবার ছিল না যেখানে কেউ মারা যায়নি।
{12:31} সেই রাত্রেই ফারাও মোশি ও হারোণকে ডেকে এনে বললেন, ইসরায়েলীদের সকলকে নিয়ে তোমরা শিগ্গির আমার প্রজাদের কাছ থেকে চলে যাও। তোমরা যেমন চেয়েছিলে সেই ভাবেই গিয়ে প্রভু পরমেশ্বরের আরাধনা কর।
{12:32} তোমাদের কথামত গরু-ভেড়ার পালও সঙ্গে নিয়ে যাও, আর আমার জন্য প্রভু পরমেশ্বরের করুণা ভিক্ষা কর।
{12:33} ইসরায়েলীরা যাতে তাড়াতাড়ি দেশ ছেড়ে চলে যায় সেই জন্য মিশরীরা তাদের খুব পীড়াপীড়ি করতে লাগল। তারা বলল, তা না হলে আমরা সকলেই মারা পড়ব।
{12:34} ইসরায়েলীরা তখন ময়দায় খামির না মিশিয়েই ময়দা শুদ্ধ বাসন চাদরে জড়িয়ে কাঁধে তুলে নিল।
{12:35} তারা মোশির কথা মত মিশরীদের কাছ থেকে সোনারূপার অলঙ্কার ও কাপড়চোপড় আগেই চেয়ে নিয়েছিল।
{12:36} প্রভু পরমেশ্বর ইসরায়েলীদের জন্য মিশরীদের মনে প্রীতির সঞ্চার করেছিলেন, তাই তারা যা চেয়েছিল মিশরীরা তাদের সবই দিয়েছিল। এ ভাবেই তারা মিশরীদের ধনসম্পদ হস্তগত করল।
{i12:37} মিশর ছেড়ে ইসরায়েলীদের যাত্রা
{12:37} ইসরায়েলীরা রামেসেস নগর থেকে সুক্কোতের দিকে যাত্রা করল। নারী ও শিশু বাদে তাদের দলে ছিল প্রায় ছয় লক্ষ পুরুষ।
{12:38} এ ছাড়াও বিভিন্ন জাতির অনেক লোক এবং গরু-ভেড়া ও ছাগলের বিরাট পাল তাদের সঙ্গে গেল।
{12:39} মিশর থেকে যে ময়দার তালগুলি তারা নিয়ে এসেছিল, সেগুলি দিয়ে তারা খামিরবিহীন রুটি তৈরী করল, কারণ তাদের কাছে খামির ছিল না। মিশর ছেড়ে তাদের এত তাড়াতাড়ি চলে আসতে হয়েছিল যে খাবার তৈরী করার সময়টুকুও তারা পায়নি।
{12:40} ইসরায়েলীরা চারশ ত্রিশ বছর মিশরে ছিল।
{12:41} চারশ ত্রিশ বছর যে দিন পূর্ণ হল সেই দিনই প্রভু পরমেশ্বরের প্রজাবাহিনী মিশর ছেড়ে বেরিয়ে এল।
{12:42} এই রাত ছিল জাগরণের রাত, কারণ প্রভু পরমেশ্বর ইসরায়েলীদের মিশর থেকে উদ্ধার করে আনার জন্য এই রাত্রে ছিলেন অতন্দ্র প্রহরায়। সেই জন্যই ইসরায়েলীরা পুরুষানুক্রমে প্রভু পরমেশ্বরের উদ্দেশে এই জাগরণের রাত্রি পালন করে।
{i12:43} তারণোৎসব পালনের বিধি-নির্দেশ
{12:43} প্রভু পরমেশ্বর মোশি ও হারোণকে বললেন, এই বিধি অনুযায়ী তোমরা তারণোৎসব পালন করবে: অন্য কোন জাতির লোক এই উৎসবের ভোজে অংশ গ্রহণ করবে না।
{12:44} কিন্তু অর্থমূল্যে ক্রীত দাসেরা সুন্নত সংস্কারের পরই ভোজে অংশ গ্রহণ করতে পারবে।
{12:45} অতিথি কিংবা বেতনভোগী মজুরেরাও এই ভোজ খেতে পারবে না।
{12:46} একই ঘরে বসে সকলকে এই খাবার খেতে হবে, মাংসের কোন অংশ ঘরের বাইরে নিয়ে যাওয়া চলবে না এবং তার কোন হাড় ভাঙ্গতে পারবে না।
{12:47} সমগ্র সমাজ এই উৎসব পালন করবে।
{12:48} তোমাদের মধ্যে বসবাসকারী কোন বিদেশী যদি প্রভু পরমেশ্বরের উদ্দেশে তারণোৎসব পালন করতে চায়, তাহলে তার পরিবারের সকল পুরুষকে সু্ন্নত করতে হবে, তারপর সে উৎসবে যোগদান করতে পারবে। তখন তাকে স্বজাতীয় বলে গণ্য করতে হবে। কিন্তু সুন্নত সংস্কারহীন কোন লোক ভোজে অংশগ্রহণ করতে পারবে না।
{12:49} ইসরায়েল কুলজাত কিম্বা তোমাদের সঙ্গে বসবাসকারী বিদেশী, সকলের জন্যই এক বিধি।
{12:50} প্রভু পরমেশ্বর মোশি ও হারোণকে যে নির্দেশ দিয়েছিলেন, ইসরায়েলীরা সকলেই সেই নির্দেশ যথাযথভাবে পালন করল।
{12:51} এই দিনেই প্রভু পরমেশ্বর ইসরায়েলীদের গোষ্ঠী অনুসারে দলে দলে ভাগ করে সকলকে মিশর থেকে উদ্ধার করে আনলেন।
{i13:1} প্রভু পরমেশ্বরের উদ্দেশে প্রথম সন্তান উৎসর্গের বিধি
{13:1} প্রভু পরমেশ্বর মোশিকে বললেন,
{13:2} ইসরায়েলী সমাজের প্রত্যেকটি জ্যেষ্ঠ সন্তান, প্রত্যেকটি প্রথমজাত সন্তানকে আমার উদ্দেশে উৎসর্গ করতে হবে। মানুষের হোক বা পশুরই হোক, প্রত্যেকটি প্রথম সন্তান আমার।
{13:3} মোশি ইসরায়েলীদের বললেন, আজকের এই দিনটি তোমরা বিশেষভাবে স্মরণে রাখবে। এই দিন তোমরা দাসত্বের আগার মিশর ছেড়ে বেরিয়ে এসেছ, প্রভু পরমেশ্বর মহাপরাক্রমে তোমাদের উদ্ধার করেছেন। এই দিনে খামিরযুক্ত কোন কিছুই খাওয়া চলবে না।
{13:4} আবির মাসের এই দিনে তোমাদের যাত্রা সুরু হল।
{13:5} প্রভু পরমেশ্বর তোমাদের পূর্বপুরুষদের প্রতিশ্রুতি দিয়েছিলেন যে কনানী, হিত্তীয়, ইমোরী, হিব্বীয় এবং যিবুষী প্রভৃতি জাতি যে দেশে বাস করে, সুজলা-সুফলা সমৃদ্ধিশালী সেই কনান দেশ তিনি তোমাদের দান করবেন। প্রভু পরমেশ্বর যখন সেই দেশে তোমাদের নিয়ে যাবেন তখন সেখানেও তোমরা এই মাসে এই অনুষ্ঠান পালন করবে।
{13:6} সাতদিন তোমরা খামিরবিহীন রুটি খাবে এবং সপ্তম দিনে পরমেশ্বরের সম্মানার্থে উৎসব করবে।
{13:7} সাতদিন তোমাদের খামিরবিহীন রুটি খেতে হবে, ঐ সময়ে সারা দেশে খামিরযুক্ত কোন দ্রব্য কিংবা খামির যেন দেখতে পাওয়া না যায়।
{13:8} ঐ দিন তোমরা তোমাদের সন্তানসন্ততিদের বলবে মিশর ছেড়ে চলে আসার দিন প্রভু পরমেশ্বর আমাদের জন্য যা করেছিলেন তারই স্মরণে এই অনুষ্ঠান।
{13:9} প্রভু পরমেশ্বরের নির্দেশ যাতে সর্বদা তোমাদের ওষ্ঠাগ্রে থাকে সেই জন্য হাতে ও কপালে ধারণ করা স্মারক চিহ্নের মতই এই অনুষ্ঠান হবে তোমাদের কাছে স্মারক স্বরূপ। কারণ প্রভু পরমেশ্বর মহাপরাক্রম প্রকাশ করে মিশর থেকে তোমাদের উদ্ধার করেছেন।
{13:10} এই বিধি অনুযায়ী প্রতি বৎসর নির্দিষ্ট সময়ে তোমার এই অনুষ্ঠান পালন করবে।
{13:11} তোমাদের পূর্বপুরুষ ও তোমাদের কাছে দেওয়া প্রতিশ্রুতি অনুযায়ী প্রভু পরমেশ্বর তোমাদের কনান দেশে নিয়ে যাবেন ও, সেই দেশ তোমাদের দান করবেন।
{13:12} তোমরা কিন্তু তখন তোমাদের সমস্ত প্রথম সন্তানকে প্রভু পরমেশ্বরের উদ্দেশে উৎসর্গ করো। তোমাদের পশুপালের প্রথমজাত পুং শাবকগুলিও প্রভু পরমেশ্বরের হবে।
{13:13} প্রথমজাত পুং গর্দভ শাবকগুলিও তোমরা মেষ কিম্বা ছাগশিশুর বিনিময়ে মুক্ত করতে পার। যদি মুক্ত না কর তাহলে সেগুলির ঘাড় ভেঙ্গে ফেলবে। প্রথমজাত পুত্র-সন্তানদের তোমরা মুক্তিপণ দিয়ে মুক্ত করবে।
{13:14} পরবর্তীকালে তোমাদের সন্তানসন্ততিরা যখন জিজ্ঞাসা করবে, এ সবের অর্থ কি? তখন তোমরা তাদের বলবে, প্রভু পরমেশ্বর নিজ শক্তিতে দাসত্বের আগার মিশর থেকে আমাদের উদ্ধার করে এনেছিলেন।
{13:15} উদ্ধত ফারাও আমাদের মুক্তি দিতে অস্বীকার করেছিল, প্রভু পরমেশ্বর তখন মিশরের মানুষ ও পশুকুলের প্রথমজাত সমস্ত সন্তানকে সংহার করেছিলেন। এই কারণেই আমরা প্রথমজাত সন্তান যদি পুরুষ হয় তবে তাকে প্রভুর উদ্দেশে উৎসর্গ করি, আর জ্যেষ্ঠ পুত্রকে আমরা পণ দিয়ে মুক্ত করি।
{13:16} প্রভু পরমেশ্বরের এই মহান কীর্তি স্মরণে রাখার জন্য এর প্রতীক চিহ্ন তোমরা হাতে ও কপালে ধারণ করবে। কারণ প্রভু পরমেশ্বর নিজ পরাক্রমে মিশর থেকে আমাদের উদ্ধার করেছিলেন।
{i13:17} মেঘপুঞ্জ ও অগ্নিস্তম্ভ
{13:17} ফারাও ইসরায়েলীদের মুক্তি দেওয়ার পর ঈশ্বর তাদের ফিলিস্তিনীদের দেশের মধ্যে দিয়ে নিয়ে গেলেন না, যদিও সেই পথেই কনানের দূরত্ব ছিল সবচেয়ে কম। কারণ ঈশ্বর মনে করলেন, পথে যুদ্ধবিগ্রহের সম্মুখীন হলে ইসরায়েলীরা হয়তো মত পরিবর্তন করে আবার মিশরে ফিরে যাবে।
{13:18} তাই ঈশ্বর তাদের ঘুর-পথে প্রান্তরের মধ্য দিয়ে লোহিত সাগরের দিকে পরিচালিত করলেন। সশস্ত্র ইসরায়েলীরা ব্যূহ রচনা করে মিশর ছেড়ে এগিয়ে চলল।
{13:19} মোশি যোষেফের অস্থিগুলি সঙ্গে নিলেন, কারণ যোষেফ এ ব্যাপারে ইসরায়েলীদের শপথ করিয়ে নিয়েছিলেন। তিনি তাদের বলেছিলেন, ঈশ্বর একদিন নিশ্চয়ই তোমাদের প্রতি সদয় হবেন, সেদিন তোমরা যখন এখান থেকে চলে যাবে তখন আমার অস্থিগুলি সঙ্গে নিয়ে যেও।
{13:20} ইসরায়েলীরা সুক্কোত থেকে রওনা হয়ে প্রান্তরের সীমান্তে এথসে এসে শিবির স্থাপন করল।
{13:21} যাত্রাপথে ঈশ্বর সর্বদা তাদের অগ্রবর্তী থাকতেন। দিনে তিনি মেঘপুঞ্জ থেকে তাদের পথ নির্দেশ করতেন এবং রাতে অগ্নিস্তম্ভের মধ্য থেকে আলোক বিতরণ করতেন, ফলে তারা দিনে ও রাতে সব সময়েই পথ চলতে পারত।
{13:22} ইসরায়েলীদের সম্মুখ থেকে দিনের মেঘপুঞ্জ ও রাতের অগ্নিস্তম্ভ কখনোই অপসৃত হত না।
{i14:1} ইসরায়েলীদের লোহিত সাগর অতিক্রম
{14:1} প্রভু পরমেশ্বর মোশিকে বললেন,
{14:2} তুমি ইসরায়েলীদের বল, তারা যেন ফিরে গিয়ে বেল-সফোনের পূর্ব দিকে মিগ্দোল ও সাগরের মাঝামাঝি পি-হা-হিরোতের সম্মুখে সাগর তীরে শিবির স্থাপন করে।
{14:3} তাহলে ফারাও মনে করবে যে ইসরায়েলীরা পথ হারিয়ে দেশের মধ্যেই ঘুরে বেড়াচ্ছে এবং প্রান্তরের মধ্যে আটকে পড়েছে।
{14:4} আমি ফারাও-এর বুদ্ধি বিকল করে দেব, সে ইসরায়েলীদের আক্রমণ করতে ছুটে যাবে, তখন আমি ফারাও ও তার সেনাবাহিনীকে আক্রমণ করে পরাস্ত করব। তখন লোকে আমার মহিমা বুঝতে পারবে। মিশরীরা তখন জানতে পারবে যে আমিই প্রভু পরমেশ্বর। ইসরায়েলীরা প্রভু পরমেশ্বরের নির্দেশ পালন করল।
{i14:5} ফারাও-এর সৈন্যসামন্তের সলিল সমাধি
{14:5} মিশর-রাজ ফারাও সংবাদ পেলেন যে ইসরায়েলীরা পালিয়ে গেছে। তখন তাদের সম্পর্কে ফারাও ও তাঁর পারিষদবর্গের মনোভাব বদলে গেল। তাঁরা বলাবলি করতে লাগলেন, এ আমরা কি করলাম? আমাদের দাসত্ব থেকে ইসরায়েলীদের কেন মুক্তি দিলাম?
{14:6} ফারাও তখন রথ সাজিয়ে সৈন্যসামন্তসহ যাত্রা করলেন।
{14:7} বাছাই করা ছয়শো রথ ছাড়াও মিশরের অন্যান্য রথ ও সেরা রথারোহী সেনানীরা তাঁর সঙ্গে গেল।
{14:8} প্রভু পরমেশ্বর মিশররাজ ফারাও-এর বুদ্ধি লোপ করে দিয়েছিলেন, তাই ফারাও বিদ্রোহী ইসরায়েলীদের পিছনে তাড়া করে গেলেন।
{14:9} ফারাও-এর সমস্ত অশ্বারোহী, রথী ও পদাতিক সৈন্যসহ মিশরীরা তাদের তাড়া করে গেল এবং বেল সফোনের পূর্ব দিকে পি-হা-হিরোতে সাগরতীরে, যেখানে ইসরায়েলীরা শিবির স্থাপন করেছিল, সেখানে গিয়ে পৌঁছাল।
{14:10} ফারাও কাছাকাছি এসে পড়লে ইসরায়েলীরা দেখতে পেল মিশরীরা তাদের পিছনে ছুটে আসছে। তারা খুব ভয় পেয়ে চীৎকার করে প্রভু পরমেশ্বরকে ডাকতে লাগল।
{14:11} তারা মোশিকে বলল, মিশরে কবর দেওয়ার জায়গা ছিল না বলেই কি তুমি আমাদের মারবার জন্য এই প্রান্তরে নিয়ে এসেছ? মিশর থেকে বার করে এনে তুমি আমাদের কি দশা করেছ দেখ।
{14:12} এই জন্যই তো মিশরে থাকতে আমরা তোমাকে বলেছিলাম, আমাদের কথা ছেড়ে দাও, আমরা মিশরীদের দাস হয়েই থাকব। এখানে এই প্রান্তরে মরার চেয়ে দাস হয়ে থাকাই ভাল ছিল।
{14:13} মোশি তাদের বললেন, তোমরা ভয় পেয়ো না, সাহস কর, দেখ, প্রভু পরমেশ্বর আজ কি করে তোমাদের উদ্ধার করেন। মিশরীদের তোমরা আজ দেখছ বটে, কিন্তু ভবিষ্যতে আর কোনদিন তাদের দেখতে পাবে না।
{14:14} প্রভুই তোমাদের হয়ে যুদ্ধ করবেন, শান্ত হও তোমরা।
{14:15} প্রভু পরমেশ্বর মোশিকে বললেন, তোমরা কেন অনর্থক কোলাহল করছ? ইসরায়েলীদের তুমি এগিয়ে যেতে বল।
{14:16} আর তুমি তোমার হাতের লাঠিটা সমুদ্রের দিকে বাড়িয়ে দাও, তাহলে সমুদ্র দুভাগ হয়ে যাবে। তখন ইসরায়েলীরা শুকনো পথেই সমুদ্রের মাঝখান দিয়ে পার হয়ে যেতে পারবে।
{14:17} আমি মিশরীদের ক্রোধে এমন উন্মত্ত করে তুলব যে তারা তাদের পিছনে ছুটে যাবে, আর তখন আমি ফারাও ও তার রথী ও অশ্বারোহী সৈন্যদের ধ্বংস করব। এতে লোকে জানবে আমার মহিমা।
{14:18} রথী ও অশ্বারোহী সৈন্যসহ ফারাও-কে পরাস্ত করার পর মিশরীরা বুঝতে পারবে যে আমিই প্রভু পরমেশ্বর।
{14:19} ঈশ্বরের দূত, যিনি ইসরায়েলী বাহিনীর অগ্রবর্তী ছিলেন তিনি ঘুরে তাদের পিছন দিকে গেলেন। তখন ইসরায়েলীদের সম্মুখ থেকে মেঘপুঞ্জ সরে তাদের পিছনে গিয়ে
{14:20} মিশরী বাহিনী ও ইসরায়েলী বাহিনীর মাঝখানে এসে অবস্থিত হল। মেঘের ছায়ায় অন্ধকার হয়ে যাওয়ায় মিশরীদের উপরে রাত্রির অন্ধকার ঘনিয়ে এল কিন্তু ইসরায়েলীদের দিক আলোকিত হয়ে রইল। তখন মিশরীরা সারারাত ইসরায়েলীদের কাছে আসতে পারল না।
{14:21} মোশি সমুদ্রের দিকে হাত বাড়িয়ে দিলেন আর প্রভু পরমেশ্বর সারা রাত প্রবল পূবালী বাতাস বইয়ে সমুদ্রের জল সরিয়ে দিলেন। সমুদ্রের জল দুভাগ হয়ে গেল। মাঝখানে তৈরী হল শুকনো পথ।
{14:22} ইসরায়েলীরা সেই পথের উপর দিয়ে হেঁটে সমুদ্র পার হয়ে গেল। তাদের ডান দিকে ও বাঁদিকে সমুদ্রের জল দেয়ালের মত দাঁড়িয়ে রইল।
{14:23} ফারাও-এর সমস্ত রথী ও অশ্বারোহী সৈন্যসামন্তসহ মিশরীরা ইসরায়েলীদের পিছনে তাড়া করে সমুদ্রের মধ্যে নেমে গেল।
{14:24} রাত্রির শেষ প্রহরে প্রভু পরমেশ্বর মেঘপুঞ্জ ও অগ্নিস্তম্ভের মধ্য থেকে মিশরী সেনাবাহিনীর দিকে দৃষ্টিপাত করে তাদের মধ্যে ত্রাসের সঞ্চার করলেন।
{14:25} তিনি তাদের রথের চাকা বিকল করে দিলেন এবং তাদের অগ্রগতি ব্যাহত হল। মিশরীরা তখন বলতে লাগল, চল, ইসরায়েলীদের কাছ থেকে আমরা পালিয়ে যাই, প্রভু পরমেশ্বরই ওদের পক্ষ হয়ে আমাদের বিরুদ্ধে যুদ্ধ করছেন।
{14:26} প্রভু পরমেশ্বর মোশিকে বললেন, সমুদ্রের দিকে তোমার হাত বাড়াও তাহলে মিশরীদের রথ ও অশ্বারোহী সৈন্যদের সমুদ্রের জল এসে ডুবিয়ে দেবে।
{14:27} মোশি তখন সমুদ্রের দিকে হাত বাড়ালেন। ভোরবেলায় সমুদ্রের জল আবার যথাস্থানে ফিরে এল। পলায়নরত মিশরীরা সেই জলরাশির মুখে গিয়ে পড়ল। প্রভু পরমেশ্বর তাদের সমুদ্রগর্ভে নিক্ষেপ করেলন।
{14:28} ফারাও-এর সেনাবাহিনী, রথী, অশ্বারোহী ইত্যাদি যারা ইসরায়েলীদের পিছনে তাড়া করে সমুদ্রে নেমে গিয়েছিল, সমুদ্রের জল ফিরে এসে তাদের গ্রাস করল, তাদের একজনও রক্ষা পেল না।
{14:29} ইসরায়েলীরা কিন্তু শুকনো মাটির উপর দিয়ে হেঁটে সমুদ্র পার হয়ে গেল। তাদের ডানদিকে ও বাঁদিকে দুপাশে জলরাশি দেয়ালের মত দাঁড়িয়ে রইল।
{14:30} সেই দিন প্রভু পরমেশ্বর মিশরীদের কবল থেকে ইসরায়েলীদের উদ্ধার করলেন। ইসরায়েলীরা দেখল সমুদ্রতটে মিশরীরা মরে পড়ে রয়েছে।
{14:31} মিশরীদের বিরুদ্ধে প্রভু পরমেশ্বরের প্রচণ্ড পরাক্রমের এই মহান কীর্তি দেখে ইসরায়েলীদের মন তাঁর প্রতি সম্ভ্রমে ভরে গেল। তারা প্রভু পরমেশ্বর ও তাঁর সেবক মোশির উপর আস্থা স্থাপন করল।
{i15:1} ইসরায়েলীদের বিজয় গাথা
{15:1} মোশির সঙ্গে ইসরায়েলীরা তখন প্রভু পরমেশ্বরের উদ্দেশে গাইল এই গান: মহাগৌরবে সমুন্নত প্রভু পরমেশ্বর তাঁর উদ্দেশে আমি গাইব এ গান, অশ্বসমেত আরোহীদের তিনি নিক্ষেপ করেছেন সাগরে।
{15:2} প্রভুই আমার সহায় ও শক্তি, তিনিই মুক্তিদাতা আমার, তিনিই আমার ঈশ্বর, আমি গাইব তাঁর জয়গান, আমার পিতৃপুরুষের আরাধ্য ঈশ্বর তিনি, আমি করব তাঁর গুণকীর্তন।
{15:3} প্রভু অমিত বিক্রমী যোদ্ধা, ‘প্রভু’ তাঁর যর্থাথ নাম।
{15:4} ফারাও-এর রথ ও সৈন্যসামন্ত তিনি নিক্ষেপ করেছেন সাগরে, লোহিত সাগরে হয়েছে নিমজ্জিত ফারাও-এর শ্রেষ্ঠ সেনানীকুল।
{15:5} অতল জলধি তাদের করল গ্রাস, প্রস্তরখণ্ডের মতই তলিয়ে গেল তারা
{15:6} হে প্রভু পরমেশ্বর, মহাবলে বলীয়ান তোমার বাহু, তোমারই বাহুবলে বিধ্বস্ত হয়েছে বৈরীদল।
{15:7} মহাবিক্রমে তোমার ভূপাতিত হল বিদ্রোহীরা, তৃণের মতই হল দগ্ধ তোমার রোষানলে।
{15:8} তোমার ক্রুদ্ধ নিঃশ্বাসে স্তূপাকার হল জলরাশি, প্রচীরের মত স্থাণু হয়ে রইল, বহমান জলস্রোত, জমাট বেঁধে গেল সুগভীর সমুদ্রের তলদেশ।
{15:9} শত্রু বলেছিল: ওদের তাড়া করব, ধরে ফেলব, লুটে নেব ওদের ধনসম্পদ, যা খুশী তাই করব ওদের নিয়ে, খাপ খোলা তরবারির আঘাতে নিঃশেষে ধ্বংস করব ওদের।
{15:10} কিন্তু তুমি আবার বহালে তোমার নিঃশ্বাস, ডুবে গেল তারা সাগরজলে। সীসার মতই তলিয়ে গেল উত্তাল তরঙ্গের উচ্ছ্বাসে।
{15:11} হে প্রভু পরমেশ্বর, দেবতাদের মাঝে তোমার সমকক্ষ কে? কে তোমার মত পবিত্র, গরীয়ান? অলৌকিক কীর্তিমান, সম্ভ্রম ও স্তুতির যোগ্য?
{15:12} তুমি প্রসারণ করলে দক্ষিণ হস্ত, আর মেদিনী তাদের করল গ্রাস।
{15:13} যাদের তুমি মুক্তিমূল্যে করেছ ক্রয় অপার করুণায় তুমিই তাদের করছ চালনা, আপন পরাক্রমে নিয়ে চলেছ তাদের তোমার পবিত্র পীঠস্থানে।
{15:14} সকল জাতি একথা শুনে হল কম্পমান, ফিলিস্তীয়াবাসীরা হল উদ্বেগে আকুল।
{15:15} ইদোমের নেতারা বিহ্বল, কম্পজর্জর মোয়াবের যত বীরপুরুষ, কনান নিবাসী সকলে ভয়ে হল মুহ্যমান।
{15:16} ভয় ও সন্ত্রাসে আচ্ছন্ন হল তারা, মহাপরাক্রান্ত তোমার বাহুবলে পাথরের মত হল নিশ্চল, যতক্ষণ না হে প্রভু, পার হয়ে গেল তোমার প্রজাকুল, পার হয়ে গেল তোমার আপন জনেরা।
{15:17} তুমিই তাদের তুলে এনেছ, রোপণ করেছ তোমার আপন পর্বতে তোমারই সৃষ্ট বাসভূমে হে প্রভু পরমেশ্বর, আপন হাতে গড়া তোমার মন্দিরে হে প্রভু তুমি তাদের করেছ সংস্থাপন।
{15:18} প্রভুই করবেন রাজত্ব যুগে যুগে, চিরকাল।
{15:19} অশ্ব, অশ্বারোহী, রথসহ ফারাও-এর সৈন্যসামন্ত সমুদ্রগর্ভে নেমে গিয়েছিল। প্রভু পরমেশ্বর তখন সমুদ্রের জলরাশি ফিরিয়ে এনে তাদের নিমজ্জিত করলেন। ইসরায়েলীরা কিন্তু শুকনো মাটির উপর দিয়ে হেঁটে সমুদ্র পার হয়ে গেল।
{15:20} হারোণের বোন মিরিয়াম ছিলেন সত্যদ্রষ্টা নবী। তিনি একটি মৃদঙ্গ হাতে নিলেন এবং তাঁর পিছনে অন্যান্য রমণীরা মৃদঙ্গের তালে নাচতে নাচতে বেরিয়ে এলেন,
{15:21} মিরিয়াম গান গাইতে লাগলেন, মহাগৌরবে সমুন্নত প্রভু পরমেশ্বর, তাঁর উদ্দেশে গাও গান, অশ্বসহ অশ্বারোহীদের তিনি নিক্ষেপ করেছেন সাগরে
{i15:22} মারাহ্তে তিক্তজলের মিষ্ট জলে রূপান্তর
{15:22} মোশি ইসরায়েলীদের লোহিত সাগর থেকে শুরু প্রান্তরের দিকে পরিচালিত করলেন। প্রান্তরে তিন দিন চলার পরেও তারা জলের সন্ধান পেলেন না।
{15:23} পরে তারা মারাহ্ নামে একটি জায়গায় এসে পৌঁছাল। কিন্তু সেখানকার জল তারা পান করতে পারল না কারণ সেই জল ছিল তেতো। সেই জন্যই সেই জায়গার নাম হয়েছিল মারাহ্ ।
{15:24} ইসরায়েলীরা বিক্ষুব্ধ হয়ে মোশিকে জিজ্ঞাসা করল, আমরা এখন কি পান করব?
{15:25} মোশি প্রভু পরমেশ্বরের কাছে বিনতি জানালেন, প্রভু তাঁকে একটি গাছ দেখিয়ে দিলেন। মোশি সেই গাছের ডাল জলে ফেলে দেওয়ার পর জল মিষ্টি হয়ে গেল। প্রভু পরমেশ্বর এইখানে ইসরায়েলীদের জন্য একটি স্থায়ী রীতি প্রবর্তন করলেন। এখানে তিনি তাদের পরীক্ষা করেও দেখলেন।
{15:26} তিনি বললেন, তোমরা যদি তোমাদের আরাধ্য ঈশ্বর প্রভু পরমেশ্বরের নির্দেশ সম্পূর্ণভাবে পালন কর, আমার দৃষ্টিতে যা ন্যায়সঙ্গত তা-ই কর, আমার নির্দেশ মেনে চল এবং আমার সমস্ত বিধি পালন কর, তা হলে মিশরীদের যে সব ব্যাধি দিয়ে আমি আঘাত করেছিলাম, সেই সব ব্যাধির আক্রমণ আমি তোমাদের উপর ঘটতে দেব না। আমি, প্রভু পরমেশ্বরই তোমাদের আরোগ্যদাতা।
{15:27} এর পরে ইসরায়েলীরা এলিম-এ গিয়ে পৌঁছাল। সেখানে বারোটি ঝর্ণা ও সত্তরটি খেজুর গাছ ছিল। সেখানে জলের কাছাকাছি তারা শিবির স্থাপন করল।
{i16:1} ঈশ্বর-দত্ত খাদ্য
{16:1} সমগ্র ইসরায়েলী সমাজ এলিম থেকে যাত্রা করে এলিম ও সিনাই পর্বতের মাঝামাঝি সীন প্রান্তরে এসে উপস্থিত হল। মিশর ছাড়ার পর দ্বিতীয় মাসের পনেরো তারিখে তারা সেখানে এসে পৌঁছাল।
{16:2} ইসরায়েলীরা সই প্রান্তরে মোশি ও হারোণের বিরুদ্ধে বিক্ষোভ প্রকাশ করতে লাগল।
{16:3} তারা তাঁদের বলল, মিশরে থাকতেই প্রভু পরমেশ্বর যদি আমাদের মেরে ফেলতেন তাহলেই ভাল হত। সেখানে আমরা হাঁড়িভর্তি মাংস এবং ইচ্ছামত রুটি খেতে পেতাম। কিন্তু তোমরা আমাদের সকলকে অনাহারে মারার জন্য এই প্রান্তরে নিয়ে এসেছ।
{16:4} প্রভু পরমেশ্বর মোশিকে বললেন, আমি আকাশ থেকে তোমাদের জন্য খাদ্য বর্ষণ করব। ইসরায়েলীরা প্রতিদিন মাঠে গিয়ে তাদের দৈনিক রসদ কুড়িয়ে আনবে। আমি তাদের পরীক্ষা করে দেখতে চাই, তারা আমার বিধান মেনে চলে কি না।
{16:5} ষষ্ঠ দিনে তারা অন্যান্য দিনের চেয়ে দ্বিগুণ রসদ সংগ্রহ করে খাবার প্রস্তুত করে রাখবে।
{16:6} মোশি ও হারোণ তখন ইসরায়েলীদের বললেন, আজ সন্ধ্যায় তোমরা জানতে পারবে যে প্রভু পরমেশ্বরই তোমাদের মিশর থেকে মুক্ত করে এনেছেন।
{16:7} আর সকালে তোমরা দেখতে পাবে প্রভু পরমেশ্বরের মহিমা। তাঁর বিরুদ্ধে তোমাদের বিক্ষোভের কথা তিনি জানতে পেরেছেন। তোমাদের এই বিক্ষোভ আমাদের বিরুদ্ধে নয়, কারণ আমরা কিছুই নই।
{16:8} মোশি আরও বললেন, তোমাদের অভিযোগের জবাবে প্রভু পরমেশ্বর যখন সন্ধ্যায় তোমাদের মাংস খাওয়াবেন এবং সকালে তোমাদের প্রাণভরে রুটি খাওয়াবেন তখন তোমরা একথা বুঝতে পারবে। আমরা কেউ নই, তোমাদের এই বিক্ষোভ আমাদের বিরুদ্ধে নয়, স্বয়ং প্রভু পরমেশ্বরের বিরুদ্ধে।
{16:9} হারোণের মাধ্যমে মোশি সমগ্র ইসরায়েলী সমাজকে নির্দেশ দিলেন, তোমরা সকলে প্রভু পরমেশ্বরের সম্মুখে এস, তিনি তোমাদের অভিযোগ শুনেছেন।
{16:10} হারোণের কথা শোনার সময় ইসরায়েলীরা সকলে প্রান্তরের দিকে তাকাল। সেখানে হঠাৎ মেঘপুঞ্জের মধ্য থেকে প্রভু পরমেশ্বরের প্রতাপ দৃশ্যমান হল।
{16:11} প্রভু মোশিকে বললেন,
{16:12} আমি ইসরায়েলীদের অভিযোগ শুনেছি। তাদের তুমি বল, আজ সন্ধ্যায় তারা মাংস খেতে পাবে আর কাল সকালে তারা যত ইচ্ছা রুটি পাবে। তখন তোমরা জানবে যে আমি, প্রভু পরমেশ্বরই তোমাদের আরাধ্য ঈশ্বর।
{16:13} সেই দিন সন্ধ্যায় ঝাঁকে ঝাঁকে তিতির পাখী উড়ে এসে ইসরায়েলীদের শিবির ছেয়ে ফেলল, আর সকালে শিবিরের চারিদিকে শিশিরপাত হল।
{16:14} শিশির শুকিয়ে গেলে দেখা গেল প্রান্তরে সূক্ষ্ম তুষারকণার মত এক ধরণের জিনিস পড়ে রয়েছে।
{16:15} ইসরায়েলীরা সেগুলি দেখে বলাবলি করতে লাগল, এগুলি কি? মোশি তাদের বললেন, এই সেই ঈশ্বর-দত্ত খাদ্য।
{16:16} এ সম্পর্কে প্রভু পরমেশ্বরের নির্দেশ এই: তোমাদের প্রত্যেকের খোরাক মাথা পিছু এক ওমের হিসেবে নিজেদের পরিবারের জন্য এই জিনিস কুড়িয়ে নেবে।
{16:17} ইসরায়েলীরা তা-ই করল। তাদের কেউ বা কিছু বেশী কেউ বা কিছু কম সংগ্রহ করল,
{16:18} কিন্তু ওমেরের মাপে হিসেব করার পর দেখা গেল যারা বেশী কুড়িয়েছিল তাদের উদ্বৃত্ত কিছু হল না এবং যারা কম কুড়িয়েছিল তাদেরও কিছু কম পড়ল না। যার যতটা প্রয়োজন তার সংগ্রহের পরিমাণ দাঁড়াল তা-ই।
{16:19} মোশি তাদের বললেন, আগামী কাল পর্যন্ত তোমরা কেউ এর কিছুই বাকী রাখবে না।
{16:20} কেউ কেউ মোশির কথা না শুনে পরের দিন পর্যন্ত ঐ খাদ্যের কিছুটা রেখে দিল। কিন্তু পরদিন সকালে দেখা গেল, তাতে পোকা ধরেছে এবং দুর্গন্ধ হয়েছে। মোশি তাদের উপর খুব রাগ করলেন।
{16:21} এরপর থেকে তারা প্রতিদিন সকালে যার যেমন প্রয়োজন সেই পরিমাণ খাদ্যই সংগ্রহ করত। রোদের তাপ বেড়ে গেলে সেই খাদ্য গলে যেত।
{16:22} ষষ্ঠ দিনে তারা জনপিছু দুই ওমের হিসেবে দ্বিগুণ পরিমাণ খাদ্য সংগ্রহ করল। ইসরায়েলী সমাজের প্রবীণেরা এসে মোশিকে সে কথা জানালেন।
{16:23} মোশি তাদের বললেন, প্রভু পরমেশ্বরের নির্দেশ হচ্ছে এই: আগামীকাল কর্মবিরতির দিন, প্রভু পরমেশ্বরের উদ্দেশে পালনীয় পবিত্র বিশ্রাম দিন। অতএব আজ তোমরা রুটি তরকারী যা দরকার তৈরী করে নাও। আজকের উদ্বৃত্ত যা থাকবে তা আগামীকালের জন্য রেখে দেবে।
{16:24} মোশির নির্দেশ মত তারা সেদিনের উদ্বৃত্ত খাদ্য পরের দিনের জন্য রেখে দিল, কিন্তু তাতে দুর্গন্ধ হল না বা পোকা ধরল না।
{16:25} মোশি বললেন, আজ তোমরা এগুলি খাও কারণ আজ প্রভু পরমেশ্বরের নির্দেশিত বিশ্রাম দিন। আজকে তোমরা প্রান্তরে কোন খাদ্য পাবে না।
{16:26} ছয়দিন তোমরা খাদ্য সংগ্রহ করতে পারবে, কিন্তু সপ্তম দিনে অর্থাৎ বিশ্রামদিনে তোমরা কিছুই পাবে না।
{16:27} তবুও সপ্তম দিনে কিছু লোক খাদ্য সংগ্রহ করতে প্রান্তরে বেরিয়ে গেল, কিন্তু তারা কিছুই পেল না।
{16:28} প্রভু পরমেশ্বর তখন মোশিকে বললেন, আর কতকাল তোমরা আমার নির্দেশ অমান্য করে চলবে?
{16:29} মনে রেখ, আমি, প্রভু পরমেশ্বরই তোমাদের জন্য বিশ্রামদিন নির্দিষ্ট করে দিয়েছি। সেইজন্যই আমি ষষ্ঠ দিনে দুদিনের খাদ্য দিয়ে থাকি। সপ্তম দিনে যে যেখানে আছে সেখানেই থাকবে, ঘর থেকে কেউ বার হবে না।
{16:30} তাই এরপর থেকে ইসরায়েলীরা সপ্তম দিনে কোন কাজ করত না।
{16:31} ইসরায়েলীরা সেই খাদ্যের নাম দিল মান্না । এগুলি সাদা, ধনে বীজের মত এবং এর স্বাদ ছিল মধু দিয়ে তৈরী পিঠের মত।
{16:32} মোশি বললেন, প্রভু পরমেশ্বরের আদেশ: তোমরা একটি পাত্রে এক ওমের পরিমাণ মান্না সংরক্ষণ করে রাখবে তোমাদের ভবিষ্যৎ বংশধরদের জন্য। তারা যেন দেখতে পায়, মিশর থেকে তোমাদের উদ্ধার করে আনার সময় আমি প্রান্তরে তোমাদের কি ধরণের খাদ্য দিয়েছিলাম।
{16:33} মোশি হারোণকে বললেন, একটি পাত্রে এক ওমের পরিমাণ মান্না সংগ্রহ করে ভবিষ্যৎ বংশধরদের জন্য সেটি প্রভু পরমেশ্বরের পীঠস্থানে স্থাপন কর।
{16:34} প্রভু পরমেশ্বর মোশিকে যেমন নির্দেশ দিয়েছিলেন সেই অনুযায়ী হারোণ সেটি প্রভু পরমেশ্বরের চুক্তিসিন্দুকের সম্মুখে সংরক্ষণ করে রাখলেন
{16:35} ইসরায়েলীরা বসতি স্থাপন করার যোগ্য কোন দেশে না পৌঁছান পর্যন্ত চল্লিশ বছর ধরে মান্না খেয়েছিল। কনান দেশের সীমান্তে না পৌঁছান পর্যন্ত মান্নাই ছিল তাদের খাদ্য।
{16:36} ওমের হচ্ছে এক এফার দশ ভাগের এক ভাগ।
{i17:1} শৈলনিঃসৃত বারিধারা ( গণনা 20:1-13 )
{17:1} সমগ্র ইসরায়েলী সমাজ সীন প্রান্তর ছেড়ে প্রভু পরমেশ্বরের নির্দেশ অনুযায়ী ক্রমে ক্রমে এগিয়ে চলল। পরে রফিদীমে এসে তারা শিবির স্থাপন করল, কিন্তু সেখানে পানীয় জল ছিল না।
{17:2} ইসরায়েলীরা তখন মোশির সঙ্গে বচসা শুরু করল, বলল, আমাদের জন্য জল কোথায়? মোশি তোদের বললেন, তোমরা আমার সঙ্গে কেন এভাবে ঝগড়া করছ? কেনই বা প্রভু পরমেশ্বরের ক্ষমতায় সন্দেহ প্রকাশ করছ?
{17:3} তৃষ্ণার্ত জনতা তবুও মোশির বিরুদ্ধে ক্ষোভ জানাতে লাগল। তারা বলতে লাগল, আমাদের ছেলেমেয়ে ও পশুপালসমেত পিপাসায় মেরে ফেলার জন্যই তুমি মিশর থেকে আমাদের নিয়ে এসেছ।
{17:4} মোশি প্রভু পরমেশ্বরের কাছে কাতর নিবেদন জানিয়ে বললেন, এই লোকদের নিয়ে আমি এখন কি করব? এরা কখনই আমাকে পাথর ছুঁড়ে মারবে।
{17:5} প্রভু পরমেশ্বর মোশিকে বললেন, ইসরায়েলীদের কয়েকজন নেতৃস্থানীয় ব্যক্তিকে সঙ্গে নিয়ে তুমি এই লোকদের ছেড়ে এগিয়ে যাও। নীলনদের জলে যে লাঠিটা দিয়ে তুমি আঘাত করেছিলে, সেটাও সঙ্গে নাও।
{17:6} হোরেবের শিলাখণ্ডের উপর আমি তোমাকে দর্শন দেব। সেই শিলাখণ্ডে তুমি আঘাত করবে। তখন ঐ শিলা থেকে জলধারা বেরিয়ে আসবে। ইসরায়েলীরা সেই জল পান করবে। মোশি ইসরায়েলী নেতাদের সামনে সেইমত কাজ করলেন।
{17:7} তিনি সেই স্থানের নাম দিলেন ‘মাসাহ্’ কারণ প্রভু পরমেশ্বর তাদের সঙ্গে আছেন কিনা সে বিষয়ে ইসরায়েলীরা সন্দেহ প্রকাশ করেছিল। তিনি তার আর একটি নাম দিলেন ‘মেরিবা’ কারণ সেখানে ইসরায়েলীরা তাঁর সঙ্গে ঝগড়া করেছিল।
{i17:8} অমালেকীদের সঙ্গে যুদ্ধ
{17:8} অমালেকী উপজাতির লোকেরা রফিদীমে এসে ইসরায়েলীদের আক্রমণ করল।
{17:9} মোশি যিহোশূয়কে বললেন, আমাদের মধ্য থেকে কিছু লোক বেছে নিয়ে তুমি আগামীকাল অমালেকীদের সঙ্গে যুদ্ধ কর। আমি দিব্যশক্তি সম্পন্ন লাঠিখানা নিয়ে পাহাড়ের চূড়ায় দাঁড়িয়ে থাকব।
{17:10} যিহোশূয় মোশির নির্দেশ অনুযায়ী অমালেকীদের সঙ্গে যুদ্ধ করতে লাগলেন, আর মোশি, হারোণ ও হুর পাহাড়ের চূড়ায় উঠে গেলেন।
{17:11} মোশি যখন হাত তুলে রাখেন তখন ইসরাযেলীরা জয়লাভ করে, আর তিনি হাত নামালেই অমালেকীদের প্রবল হয়ে ওঠে।
{17:12} মোশির হাত অবশ হয়ে গেলে হারোণ ও হুর একটা পাথর এনে তার উপর মোশিকে বসালেন এবং তাঁরা দুপাশে দাঁড়িয়ে তাঁর হাত তুলে ধরলেন। সূর্যাস্ত পর্যন্ত মোশির হাত স্থির হয়ে রইল।
{17:13} এইভাবেই যিহোশূয় অমালেকীদের যুদ্ধে পরাস্ত করলেন এবং তাদের লোকজনকে বধ করলেন।
{17:14} প্রভু পরমেশ্বর মোশিকে বললেন, এই ঘটনা স্মরণে রাখার জন্য এর বিবরণ একটি পুস্তকে লিপিবদ্ধ করে রাখ। যিহোশূয়কে তুমি বল যে ধরাপৃষ্ঠ থেকে অমালেকীদের স্মৃতিচিহ্ন আমি নিঃশেষে মুছে ফেলব।
{17:15} মোশি সেখানে একটি বেদী প্রতিষ্ঠা করে তার নাম রাখেলন যিহোবা-নিস্সি (প্রভু পরমেশ্বরই আমার পতাকা)।
{17:16} তিনি বললেন, প্রভু পরমেশ্বরের পতাকা হাতে তুলে নাও, অমালেকীদের বিরুদ্ধে তিনিই চিরকাল যুদ্ধ করবেন।
{i18:1} মোশির সঙ্গে যিথ্রোর সাক্ষাৎকার
{18:1} মোশির শ্বশুর যিথ্রো ছিলেন মিদিয়নীদের পুরোহিত। ঈশ্বর মোশির জন্য ও তাঁর প্রজা ইসরায়েলীদের জন্য যা করেছিলেন এবং মিশর থেকে যেভাবে প্রভু পরমেশ্বর ইসরায়েলীদের উদ্ধার করে এনেছিলেন তার সমস্ত বিবরণ যিথ্রো শুনেছিলেন।
{18:2} মোশি তাঁর স্ত্রী সিপ্পোরাকে পিতৃগৃহে পাঠিয়ে দেওয়ার পর যিথ্রো তাঁর স্ত্রী ও দুই পুত্রকে
{18:3} নিজের কাছেই রেখেছিলেন। প্রবাসে ছিলেন বলে মোশি তাঁর এক পুত্রের নাম রেখেছিলেন গেরশোম (প্রবাসী)।
{18:4} আর তাঁর পিতৃপুরুষের আরাধ্য ঈশ্বর তাঁর সহায় হয়েছিলেন এবং ফারাও-এর আক্রমণের হাত থেকে তাঁকে রক্ষা করেছিলেন বলে তিনি তাঁর আর এক পুত্রের নাম রেখেছিলেন ইলিয়েসর (ঈশ্বর আমার সহায়)।
{18:5} ঈশ্বরের পর্বতের কাছে প্রান্তরে মোশি যেখানে শিবির স্থাপন করেছিলেন, মোশির শ্বশুর যিথ্রো মোশির স্ত্রী ও দুই পুত্রকে নিয়ে সেখানে গেলেন।
{18:6} তিনি মোশির কাছে বলে পাঠালেন, আমি, তোমার শ্বশুর যিথ্রো, তোমার স্ত্রী ও দুই পুত্রকে সঙ্গে নিয়ে তোমার কাছে যাচ্ছি।
{18:7} মোশি তাঁর সঙ্গে দেখা করার জন্য এগিয়ে গেলেন এবং তাঁকে প্রণাম করে চুম্বন করলেন। তাঁরা পরস্পরের কুশল জিজ্ঞাসা করলেন, তারপর শিবিরে এলেন।
{18:8} প্রভু পরমেশ্বর ইসরায়েলীদের উদ্ধারের জন্য ফারাও ও মিশরীদের কি দশা করেছেন এবং পথে যে সব সঙ্কটের সম্মুখীন তাঁরা হয়েছেন এবং সেই সঙ্কট থেকে প্রভু পরমেশ্বর কিভাবে তাদের উদ্ধার করেছেন, সে সব কথা মোশি তাঁকে বললেন।
{18:9} মিশরীদের কবল থেকে ইসরায়েলীদের উদ্ধার করে প্রভু তাদের যে কল্যাণ সাধন করেছেন, সে কথা জেনে যিথ্রো খুব আনন্দ প্রকাশ করলেন।
{18:10} তিনি বললেন, ধন্য প্রভু পরমেশ্বর, যিনি তোমাদের ফারাও ও মিশরীদের কবল থেকে উদ্ধার করেছেন। আমি এখন
{18:11} জানলাম যে দেবতাদের মধ্যে প্রভু পরমেশ্বরই শ্রেষ্ঠ, কারণ তিনি মিশরের ঔদ্ধত্য ও উৎপীড়ন থেকে ইসরায়েলীদের নিষ্কৃতি দিয়েছেন।
{18:12} মোশির শ্বশুর যিথ্রো ঈশ্বরের উদ্দেশে বলিদান ও হোম করলেন। হারোণ ও ইসরায়েলীদের প্রবীণ নেতারা মোশির শ্বশুরের সঙ্গে ঈশ্বরের সান্নিধ্যে সেই পবিত্র খাদ্য গ্রহণ করলেন।
{i18:13} বিচারপতি নিয়োগ ( দ্বি.বি. 1:9-18 )
{18:13} পরের দিন মোশি ইসরায়েলীদের বিচারনিষ্পত্তি করতে বসলেন, আর সকাল থেকে সন্ধ্যা পর্যন্ত লোকে তাঁর কাছে এসে তাদের অভিযোগ জানাতে লাগল।
{18:14} মোশি যে ভাবে ইসরায়েলীদের বিচার-সালিশী করেছিলেন, তাই দেখে তাঁর শ্বশুর বললেন, জনসাধারণের কাজ তুমি এ ভাবে করছ কেন? কেন তুমি একা বসে বিচার করছ? সেই জন্যই তো সকাল থেকে সন্ধ্যা পর্যন্ত লোকে ভীড় করে তোমার কাছে দাঁড়িয়ে থাকছে।
{18:15} মোশি তাঁর শ্বশুরকে বললেন, লোকে আমার কাছেই ঈশ্বরের নির্দেশ জানতে আসে।
{18:16} এদের মধ্যে যখন ঝগড়াবিবাদ হয় তখনও এরা আমার কাছে আসে, আমি উভয় পক্ষের অভিযোগের বিচার করি, তা ছাড়া ঐশ্বরিক অনুশাসন ও নির্দেশ আমিই তাদের জানিয়ে দিই।
{18:17} মোশির শ্বশুর মোশিকে বললেন, তুমি যে ভাবে কাজ করছ তা ঠিক নয়।
{18:18} এ ভাবে কাজ করলে তুমি নিজেও হয়রান হবে আর তোমার সঙ্গের এই লোকজনকেও হয়রান করবে। কারণ এই কাজ তোমার সাধ্যের অতিরিক্ত, তোমার একার পক্ষে এই দায়িত্ব পালন করা অসম্ভব।
{18:19} তুমি আমার কথা শোন, আমি তোমাকে সুপরামর্শই দেব, আর ঈশ্বরও তোমার সঙ্গে থাকবেন। তুমি হবে ঈশ্বরের কাছে জনসাধারণের প্রতিনিধি। তুমিই তাদের সমস্ত সমস্যা ঈশ্বরের কাছে উপস্থিত করবে।
{18:20} তুমি তাদের সমস্ত অনুশাসন ও নির্দেশ জানিয়ে দেবে, তাদের আচরণ ও কর্তব্য কি হবে তাও তুমি বুঝিয়ে দেবে।
{18:21} কিন্তু তুমি এই লোকদের মধ্য থেকে কর্মকুশল, ঈশ্বরভক্ত, বিশ্বস্ত ও দুর্নীতি ঘৃণা করে এমন কিছু লোককে বেছে নিয়ে পর্যায়ক্রমে তাদের এক হাজার একশো এবং পঞ্চাশ জনের নায়ক পদে নিযুক্ত কর।
{18:22} তারাই সাধারণতঃ লোকের বিচার-সালিশী করবে। কোন কঠিন সমস্যার উদ্ভব হলে তারা তা তোমার কাছে উপস্থিত করবে, ছোটখাট সমস্যার সমাধান তারাই করবে। তারা তোমার কাজে অংশগ্রহণ করলে তোমার দায়িত্বভার কিছুটা লাঘব হবে।
{18:23} এইভাবে তুমি যদি ঈশ্বরের নির্দেশ অনুযায়ী কাজ কর তা হলে তুমি টিকে থাকবে এবং লোকেরাও সন্তুষ্ট হয়ে ফিরে যাবে।
{18:24} মোশি তাঁর শ্বশুরের কথা মতই কাজ করলেন।
{18:25} তিনি ইসরায়েলীদের মধ্য থেকে কর্মকুশল লোকদের বেছে নিয়ে তাদের পর্যায়ক্রমে এক হাজার, একশো, পঞ্চাশ ও দশ জনের নায়করূপে নিযুক্ত করলেন।
{18:26} তারা স্থায়ীভাবে লোকের বিচার-সালিশী করতে লাগল। কোন কঠিন সমস্যা দেখা দিলে তারা তা মোশির কাছে উপস্থিত করত, কিন্তু ছোটখাট ব্যাপারের নিষ্পত্তি তারা নিজেরাই করে নিত।
{18:27} পরে মোশির শ্বশুর বিদায় নিয়ে নিজের দেশে ফিরে গেলেন।
{i19:1} সিনাই পর্বতের পাদদেশে ইসরায়েলীদের শিবির সন্নিবেশ
{19:1} মিশর ছেড়ে চলে আসার পর তৃতীয় মাসে ইসরায়েলীরা সিনাই প্রান্তরে এসে উপস্থিত হল।
{19:2} তারা রফিদীম থেকে সিনাই প্রান্তরে এসে পৌঁছাল এবং পর্বতের সম্মুখে শিবির স্থাপন করল।
{19:3} মোশি ঈশ্বরের সঙ্গে সাক্ষাৎ করতে পাহাড়ে উঠে গেলেন। পাহাড়ের চূড়া থেকে প্রভু পরমেশ্বর তাঁকে ডেকে বলেলন, যাকোবের বংশধর ইসরায়েলীদের তুমি এই কথা বলবে:
{19:4} মিশরীদের আমি কি দশা করেছি তা তোমরা দেখেছ। ঈগল পাখি যেমন তার শাবককে ডানায় করে বয়ে নিয়ে যায়, তেমনি আমি তোমাদের বহন করে নিজের কাছে নিয়ে এসেছি।
{19:5} এখন তোমরা যদি সত্যিই আমার আদেশ পালন কর এবং আমর অনুশাসন মেনে চল, তাহলে সমগ্র পৃথিবী আমার হওয়া সত্ত্বেও সকল জাতির মধ্যে তোমরাই হবে আমার অনন্য সম্পদ।
{19:6} তোমরাই হবে আমার যাজক সমাজ, আমার উদ্দেশে সম্পূর্ণ পৃথক পবিত্র এক জাতি। ইসরায়েলীদের কাছে তুমি এই কথাগুলিই বলবে।
{19:7} মোশি ফিরে এসে ইসরায়েলী সমাজের প্রবীণ নেতাদের ডেকে একত্র করলেন এবং প্রভু পরমেশ্বরের এই নির্দেশ তাদের জানালেন।
{19:8} তারা সকলেই তখন একবাক্যে বলল, প্রভু পরমেশ্বরের সমস্ত নির্দেশ আমরা পালন করব। মোশি গিয়ে ইসরায়েলীদের এই কথা প্রভু পরমেশ্বরকে জানালেন।
{19:9} প্রভু পরমেশ্বর মোশিকে বললেন, আমি ঘন মেঘের আড়ালে তোমার কাছে উপস্থিত হব যেন তোমার সঙ্গে আমার সমস্ত কথাবার্তা লোকে শুনতে পায়, তাহলে তারা চিরকাল তোমাকে বিশ্বাস করবে। মোশি তখন ইসরায়েলীয়দের বক্তব্য প্রভুকে জানালেন।
{19:10} প্রভু পরমেশ্বর মোশিকে বললেন, তুমি ফিরে গিয়ে আজ ও আগামীকাল ইসরায়েলীদের শুচি কর। তারা তাদের পরিধেয় বস্ত্র ধুয়ে ফেলুক।
{19:11} তৃতীয় দিনে তারা সকলেই যেন প্রস্তুত থাকে, কারণ সেদিন সর্বসমক্ষে আমি, প্রভু পরমেশ্বর সিনাই পর্বতে নেমে আসব।
{19:12} পর্বতের চারিধারে তুমি একটি সীমা নির্ধারণ করে সকলকে সাবধান করে দেবে যেন কেউ সেই সীমা পার হয়ে পাহাড়ে না ওঠে বা তার ধারে কাছেও না যায়। যে পাহাড় স্পর্শ করবে তার মৃত্যুদণ্ড হবে।
{19:13} কেউ তাকে ছোঁবে না, পাথর ছুঁড়ে কিংবা তীর বিদ্ধ করে তাকে মারতে হবে। মানুষ হোক বা পশুই হোক, কাউকেই বাঁচতে দেওয়া হবে না। কিন্তু যখন শিঙার আওয়াজ হবে তখন সকলে পাহাড়ে উঠবে
{19:14} মোশি পাহাড় থেকে নেমে এলেন ইসরায়েলীদের কাছে এবং তাদের শুচি করলেন। তারা তাদের জামাকাপড় সব ধুয়ে ফেলল।
{19:15} মোশি তাদের বললেন, তৃতীয় দিনের জন্য প্রস্তুত হও তোমরা, কেউ স্ত্রীসংসর্গ করো না।
{19:16} তৃতীয় দিন সকাল থেকে বজ্রগর্জন ও বিদ্যুৎ স্ফুরণ হতে লাগল। পাহাড়ের উপর নেমে এল ঘন মেঘের পুঞ্জ, তূর্যনাদ হতে লাগল ঘোররবে। শিবিরের মধ্যে ইসরায়েলীরা মহাভয়ে হল সন্ত্রস্ত।
{19:17} মোশি তখন ঈশ্বরের দর্শন লাভের জন্য ইসরায়েলীদের শিবির থেকে বার করে নিয়ে এলনে। তারা এসে দাঁড়াল পাহাড়তলীতে।
{19:18} প্রভু পরমেশ্বর অগ্নি পরিবেষ্টিত হয়ে সিনাই পর্বতের উপরে নেমে এলেন। সমগ্র পর্বত ধোঁয়ায় আচ্ছন্ন হয়ে গেল। চুল্লীর ধোঁয়ার মত সেই ধোঁয়া আকাশে উঠতে লাগল। ভয়ে কাঁপতে লাগল সমস্ত লোক।
{19:19} তূর্যনিনাদ তীব্র থেকে তীব্রতর হতে লাগল। তখন মোশি কথা বললেন, আর ঈশ্বর বজ্রগর্জনে তাঁকে উত্তর দিলেন।
{19:20} প্রভু পরমেশ্বর সিনাই পর্বতের চূড়ায় অবতরণ করেছিলেন। মোশিকে তিনি পর্বতশিখরে তাঁর কাছে আসতে আহ্বান করলেন। মোশি পর্বতে উঠে গেলন।
{19:21} প্রভু তাঁকে বললেন, তুমি গিয়ে লোকদের সাবধান করে দাও যেন তারা আমাকে দেখার জন্য সীমানা পার হয়ে কাছে না আসে, তাহলে তারা মারা পড়বে।
{19:22} এমন কি যাজক, যারা পরমেশ্বরের সান্নিধ্যে যেতে পারে, তারাও নিজেদের শুচি করবে, তা না হলে প্রভু পরমেশ্বর তাদের ধ্বংস করবেন।
{19:23} মোশি প্রভুকে বললেন, সিনাই পর্বতে লোকে উঠে আসবে না কারণ তুমি নিজেই আমাদের সাবধান করে পর্বতের সীমানা নির্দিষ্ট করে দিয়েছিলে এবং সেটিকে পবিত্র স্থান বলে পৃথক করে দিয়েছিলে।
{19:24} প্রভু পরমেশ্বর তখন মোশিকে বললেন, তুমি নীচে গিয়ে হারোণকে সঙ্গে করে নিয়ে এস। কিন্তু যাজক কিংবা সাধারণ লোক, কেউ যেন সীমানা লঙ্ঘন করে প্রভু পরমেশ্বরের সান্নিধ্যে উঠে না আসে তাহলে আমি তাদের ধ্বংস করব।
{19:25} মোশি নীচে নেমে গিয়ে ইসরায়েলীদের এইসব কথা বললেন।
{i20:1} দশ অনুশাসন ( দ্বি.বি. 5:1-21 )
{20:1} প্রভু পরমেশ্বর বললেন,
{20:2} আমি প্রভু পরমেশ্বর তোমার আরাধ্য ঈশ্বর। আমিই দাসত্বের আগার মিশর থেকে তোমাকে উদ্ধার করে এনেছি।
{20:3} আমি ছাড়া তোমার আর কোন দেবতা থাকবে না।
{20:4} তুমি কোন প্রতিমা খোদাই করবে না। জল, স্থল এবং অন্তরীক্ষের কোন প্রাণীর প্রতিমূর্তিও নির্মাণ করবে না।
{20:5} তুমি সেগুলির সম্মুখে প্রণিপাত করবে না কিংবা সেগুলির পূজা-অর্চনা করবে না, কারণ আমি প্রভু পরমেশ্বর তোমার আরাধ্য ঈশ্বর, আমি কোন প্রতিদ্বন্দ্বীকে সহ্য করি না। যারা আমাকে অবজ্ঞা করে, তাদের অপরাধের দণ্ড আমি তাদের তৃতীয় ও চতুর্থ পুরুষ পর্যন্ত দিয়ে থাকি।
{20:6} কিন্তু যারা আমাকে ভালবাসে, আমার আদেশ পালন করে তাদের সহস্রতম পুরুষ পর্যন্ত আমার করুণা বর্ষণ করে থাকি।
{20:7} তুমি অযথা তোমার আরাধ্য ঈশ্বর প্রভু পরমেশ্বরেরর নাম উচ্চারণ করবে না। যে ব্যক্তি অযথা তাঁর নাম উচ্চারণ করবে তাকে তিনি অব্যাহতি দেবেন না।
{20:8} সাব্বাথ দিন পবিত্র ভাবে পালন করবে।
{20:9} ছয় দিন তুমি পরিশ্রম করবে, তোমার যাবতীয় কাজকর্ম করবে।
{20:10} কিন্তু সপ্তম দিন তোমার আরাধ্য ঈশ্বর প্রভু পরমেশ্বরের সম্মানার্থে বিশ্রাম দিন। ঐ দিনে তুমি, তোমার পুত্র কন্যারা, তোমার দাসদাসী, পশুপালন কিম্বা তোমার দেশে বসবাসকারী কোন প্রবাসী, কেউই কোন কাজ করবে না।
{20:11} ছয় দিনে প্রভু পরমেশ্বর আকাশ, পৃথিবী, সমুদ্র এবং তাদের মধ্যে যা কিছু আছে সবই সৃষ্টি করেছিলেন। কিন্তু সপ্তম দিনে তিনি বিশ্রাম করলেন। সেই জন্যই প্রভু পরমেশ্বর বিশ্রাম দিনকে আশীর্বাদ করে পবিত্র করেছেন।
{20:12} পিতা ও মাতাকে তুমি সম্মান করবে, তাহলে তোমার আরাধ্য প্রভু পরমেশ্বর যে দেশ তোমাদের দেবেন সেই দেশে তুমি দীর্ঘকাল বসবাস করতে পারবে।
{20:13} নরহত্যা করবে না।
{20:14} ব্যভিচার করবে না।
{20:15} চুরি করবে না।
{20:16} প্রতিবেশীর বিরুদ্ধে মিথ্যা সাক্ষ্য দেবে না।
{20:17} প্রতিবেশীর ঘরবাড়ির প্রতি লোভ করবে না। তার স্ত্রী, দাস-দাসী, বলদ-গাধা প্রভৃতি কোন সম্পদের জন্য লালায়িত হবে না।
{20:18} বজ্রনাদ ও তূর্যধ্বনি শুনে এবং বিদ্যুৎস্ফুরণ ও ধূমায়মান পর্বত দেখে ইসরায়েলীরা ভয়ে কাঁপতে লাগল। তারা দূরে দাঁড়িয়ে রইল।
{20:19} মোশিকে তারা বলল, তুমিই আমাদের সঙ্গে কথা বল, তোমার কথা শুনে আমরা চলব। প্রভু পরমেশ্বর যেন আমদের সঙ্গে কথা না বলেন, তাহলে আমরা মারা পড়ব।
{20:20} মোশি তাদের বললেন, ভয় করো না, ঈশ্বর তোমাদের শুধু পরীক্ষা করার জন্য এবং তোমাদের মনে তাঁর প্রতি সম্ভ্রমবোধ জাগ্রত করে পাপাচরণ থেকে তোমাদের নিবৃত্ত করার জন্য আবির্ভূত হয়েছেন।
{20:21} ইসরায়েলীরা তবু দূরেই দাঁড়িয়ে রইল। মোশি নিবিড় ঘন মেঘের আড়ালে যেখানে ঈশ্বর ছিলেন সেই দিকে এগিয়ে গেলেন।
{20:22} প্রভু পরমেশ্বর মোশিকে বললেন, তুমি ইসরায়েলীদের এই কথা বল:
{20:23} তোমরা এখন দেখলে যে অন্তরীক্ষ থেকে আমি তোমাদের সঙ্গে কথা বললাম। তোমরা আমার প্রতিদ্বন্দ্বী ঈশ্বররূপে সোনা বা রূপোর কোন দেবমূর্তি তৈরী করবে না।
{20:24} তোমরা মাটি দিয়ে আমার উদ্দেশে একটি বেদী নির্মাণ করবে এবং তার উপরে তোমরা হোম, স্বস্ত্যয়ন বলি, মেষ ও বৃষ উৎসর্গ করবে। আমার ভজন-পূজনের জন্য যে সব স্থান আমি নির্দিষ্ট করে দেব সেই সব স্থানে আবির্ভূত হয়ে আমি তোমাদের আশীর্বাদ করব।
{20:25} তোমরা যদি আমার উদ্দেশে পাথরের বেদী নির্মাণ করতে চাও, তাহলে পাথর কেটে তা নির্মাণ করবে না, কারণ বাটালী ব্যবহার করার ফলে সেই বেদী অশুচি হয়ে যাবে।
{20:26} তোমরা আমার বেদীতে সিঁড়ি তৈরী করবে না কারণ সিঁড়ি বেয়ে বেদীতে উঠতে গেলে তোমাদের নগ্নতা প্রকাশ পাবে।
{i21:1} ক্রীতদাস সংক্রান্ত বিধি
{21:1} ইসরায়েলীদের মধ্যে তুমি এই বিধি প্রবর্তন করবে:
{21:2} তোমরা যদি কোন হিব্রু দাস কিনে আন, তাহলে সেই ক্রীতদাস ছয় বছর তোমাদের সেবা করবে। সপ্তম বছরে সে মুক্ত হবে, তার জন্য তাকে কোন মুক্তিপণ দিতে হবে না।
{21:3} সে যদি একাই তোমাদের পরিবারে আসে, তবে যাওয়ার সময় সে একাই যাবে। কিন্তু সে যদি সস্ত্রীক এসে থাকে, তাহলে তার স্ত্রী তার সঙ্গে যাবে।
{21:4} যদি তার মনিব তার বিবাহ দেয় এবং সেই স্ত্রীর গর্ভে তার ছেলেমেয়ে হয়, তবে সেই স্ত্রী ও ছেলেমেয়েগুলি মনিবের বাড়িতেই থেকে যাবে, সে শুধু একাই চলে যাবে।
{21:5} যদি কোন ক্রীতদাস বলে, আমি আমার মনিবকে ভালবাসি, আমার স্ত্রী ও ছেলেমেয়েদেরও ভালবাসি, আমি মুক্ত হতে চাই না, তাহলে তার মনিব তাকে
{21:6} ঈশ্বরের এবং উপাসনার স্থানে নিয়ে যাবে। তাকে বাড়ির দরজা বা খুঁটির কাছে নিয়ে গিয়ে একটি সূঁচ দিয়ে তার কান ফুটো করে দেবে। তখন সে আজীবন তার মনিবের ক্রীতদাস হয়ে থাকবে।
{21:7} কেউ যদি তার কন্যাকে ক্রীতদাসীরূপে বিক্রি করে দেয়, তাহলে সেই দাসী কিন্তু ক্রীতদাসদের মত মুক্তিলাভ করবে না।
{21:8} তার মনিব যদি স্ত্রীরূপে গ্রহণ করার উদ্দেশ্যে তাকে কিনে থাকে, কিন্তু সে যদি তার মনিবকে সন্তুষ্ট করতে পারে, তাহলে মনিব তাকে মুক্তি অর্জনের সুযোগ দেবে। মনিব তাকে কোন বিদেশীর কাছে বিক্রি করতে পারবে না, তাহলে অন্যায় করা হবে।
{21:9} মনিব যদি তাকে পুত্রবধূরূপে গ্রণ করে, তাহলে সে তাকে কন্যার অধিকার দান করবে।
{21:10} সে অন্য স্ত্রী গ্রহণ করলেও প্রথমা স্ত্রীকে অন্নবস্ত্র ও দাম্পত্য অধিকার থেকে বঞ্চিত করতে পারবে না।
{21:11} যদি মনিব তার দাসীর উক্ত তিনটি দাবী পূরণ না করে, তাহলে সে তাকে মুক্তি দিতে বাধ্য থাকবে, কিন্তু তার জন্য কোন অর্থ গ্রহণ করতে পারবে না।
{i21:12} প্রহার ও হত্যা সংক্রান্ত বিধি
{21:12} কারও আঘাতের ফলে কেউ যদি মারা যায়, তবে সেই ব্যক্তির অবশ্যই মৃত্যুদণ্ড হবে।
{21:13} কিন্তু যদি তার হত্যার কোন উদ্দেশ্য না থাকে, আকস্মিকভাবে এই ঘটনা ঘটে যায়, তাহলে আমার নির্দিষ্ট স্থানে সে পালিয়ে গিয়ে আশ্রয় নিতে পারবে।
{21:14} কিন্তু কেউ যদি হিংসার বশে ছলনা করে তার প্রতিবেশীকে হত্যা করে তাহলে তাকে মৃত্যুদণ্ড দিতে হবে। এমনকি সে যদি আমার বেদীতে গিয়ে আশ্রয়ও নেয়, তাহলেও এর অন্যথা হবে না।
{21:15} পিতা বা মাতাকে যে প্রহার করবে তার অবশ্যই প্রাণদণ্ড হবে।
{21:16} যদি কেউ মানুষ অপহরণ করে বিক্রি করে বা নিজের কাছে রাখে তাহলে তার প্রাণদণ্ড হবে।
{21:17} পিতা বা মাতাকে যে অভিশাপ দেবে তারও প্রাণদণ্ড হবে।
{21:18} ঝগড়া বিবাদের সময় কেউ যদি কাউকে পাথর ছুঁড়ে মারে বা ঘুষি মেরে জখম করে এবং তার ফলে যদি সেই আহত ব্যক্তির মৃত্যু না হয়, যদি সে শুধু শয্যাশায়ী হয়ে থাকে,
{21:19} এবং পরে উঠে লাঠির সাহায্যে চলাফেরা করতে পারে তাহলে আঘাতকারীর কোন দণ্ড হবে না। সে শুধু আহত ব্যক্তির অযথা সময় নষ্টের জন্য ক্ষতিপূরণ দেবে ও সম্পূর্ণ সুস্থ না হওয়া পর্যন্ত শুধু আহত ব্যক্তির চিকিৎসার ব্যয় বহন করবে।
{21:20} যদি কেউ তার দাস ও দাসীকে লাঠি দিয়ে এমন প্রহার করে যে সঙ্গে সঙ্গে তার মৃত্যু হয় তাহলে সেই ব্যক্তি অবশ্যই দণ্ডিত হবে।
{21:21} কিন্তু সে যদি দুই-একদিন বেঁচে থাকে, তাহলে মনিবের কোন দণ্ড হবে না, কারণ সে তারই সম্পত্তি। এভাবে সম্পত্তি নষ্ট হওয়ার ফলে তার যথেষ্ট ক্ষতি হয়েছে।
{21:22} মারামারির সময় কোন ব্যক্তি যদি গর্ভবতী কোন নারীকে আঘাত করে এবং তার ফলে তার গর্ভপাত হয়, কিন্তু তার আর কোন ক্ষতি না হয়, তাহলে দোষী সেই নারীর স্বামীর দাবী অনুযায়ী বিচারকদের দ্বারা নির্দিষ্ট জরিমানা দিতে বাধ্য থাকবে।
{21:23} কিন্তু কারও যদি অঙ্গহানি হয়, তাহলে তোমরা প্রাণের পরিবর্তে প্রাণ,
{21:24} চোখের বদলে চোখ, দাঁতের বদলে দাঁত, হাতের বদলে হাত, পায়ের বদলে পা,
{21:25} পোড়া দাগের বদলে পোড়া দাগ, ক্ষতের বদলে ক্ষত, কালশিরার বদলে কালশিরা — এই নীতিতে দণ্ড বিধান করবে।
{21:26} কেউ যদি আঘাত করে তার দাস বা দাসীর চোখ নষ্ট করে দেয়, তবে চোখের ক্ষতিপূরণ হিসাবে মালিক তাকে মুক্তি দেবে।
{21:27} যদি কারও আঘাতের ফলে তার দাস বা দাসীর দাঁত ভেঙ্গে যায়, তাহলে দাঁতের ক্ষতিপূরণ স্বরূপ মনিব তাকে মুক্তি দেবে।
{21:28} যদি কোন ষাঁড় কোন পুরুষ বা নারীকে গুঁতিয়ে মেরে ফেলে তাহলে সেই ষাঁড়টিকে পাথর ছুঁড়ে মেরে ফেলতে হবে। তার মাংস খাওয়া চলবে না। ষাঁড়টির মালিক এর জন্য দায়ী হবে না।
{21:29} কিন্তু যদি ষাঁড়টির আগে থেকেই গুঁতানো অভ্যাস থাকে এবং যদি তার মালিককে এ বিষয়ে সাবধান করে দেওয়া সত্ত্বেও সে ষাঁড়টিকে বেঁধে না রাখে এবং সেই ষাঁড় কোন পুরুষ বা নারীকে মেরে ফেলে তাহলে ষাঁড়টিকে পাথর ছুঁড়ে মেরে ফেলতে হবে এবং তার মালিকেরও প্রাণদণ্ড হবে।
{21:30} তার দণ্ডমোচনের জন্য যদি কোন প্রায়শ্চিত্ত নির্ধারিত হয়, তাহলে তাকে তার প্রাণের পরিবর্তে নির্ধারিত ক্ষতিপূরণ পুরোপুরি দিতে হবে।
{21:31} ষাঁড়টি যদি কারও ছেলে বা মেয়েকে গুঁতোয়, তাহলে ঐ একই নীতিতে তার বিচার হবে।
{21:32} ষাঁড়টি যদি কারও দাস বা দাসীকে গুঁতিয়ে মারে তাহলে ষাঁড়ের মালিক ক্রীতদাসের মালিককে ত্রিশ শেকেল পরিমাণ রূপো ক্ষতিপূরণ দেবে, আর ষাঁড়টিকে পাথর ছুঁড়ে মেরে ফেলতে হবে।
{21:33} যদি কেউ কুয়োর মুখ খুলে রাখে, কিম্বা কুয়ো খুঁড়ে তার মুখ না ঢাকে
{21:34} এবং সেই কুয়োর মধ্যে কারও বলদ বা গাধা পড়ে মারা যায়, তাহলে কুয়োর মালিককে ক্ষতিপূরণ দিতে হবে। পশুর মালিককে সে টাকা দেবে এবং মরা পশুটা তার হবে।
{21:35} যদি কারও ষাঁড় অন্য কারও ষাঁড়কে গুঁতিয়ে মারে, তাহলে জ্যান্ত ষাঁড়টি বিক্রি করে তার দাম দুই মালিক ভাগ করে নেবে, মরা ষাঁড়ের মাংসও দুজনে ভাগ করে নেবে।
{21:36} কিন্তু যদি জানা যায় যে ষাঁড়টির আগেও গুঁতানোর অভ্যাস ছিল এবং তার মালিক তাকে বেঁধে রাখেনি, তাহলে তার মালিককে ষাঁড়ের পরিবর্তে ষাঁড়ই ক্ষতিপূরণ দিতে হবে। মরা পশুটি তার প্রাপ্য হবে।
{i22:1} ক্ষতিপূরণ সংক্রান্ত বিধি
{22:1} যদি কোন লোক কারও গরু বা ভেড়া চুরি করে মেরে খায় কিম্বা বিক্রি করে তাহলে তাকে একটি গরুর বদলে পাঁচটি গরু এবং একটি ভেড়ার বদলে চারটি ভেড়া ক্ষতিপূরণ দিতে হবে।
{22:2} তাকে অবশ্যই ক্ষতিপূরণ দিতে হবে। যদি সে নিঃস্ব হয় তাহলে তাকেই বিক্রি করে ক্ষতিপূরণের টাকা আদায় করতে হবে। যদি চোরাই পশু — গরু,
{22:3} গাধা কিংবা ভেড়া তার কাছে জীবিত অবস্থায় পাওয়া যায়, তাহলে তাকে দ্বিগুণ ক্ষতিপূরণ দিতে হবে। সিঁধ কাটার সময় যদি কোন চোর ধরা পড়ে
{22:4} এবং আহত হয়ে মারা যায়, তাহলে সেই খুনের জন্য কেউ দায়ী হবে না। কিন্তু সূর্যোদয়ের পর এই ঘটনা ঘটলে আঘাতকারী খুনের দায়ে পড়বে।
{22:5} কোন লোক যদি শস্যক্ষেত্র বা দ্রাক্ষাক্ষেত্রে পশু চরায় এবং সেই পশু ছাড়া পেয়ে অন্যের শস্য ক্ষেত্র বা দ্রাক্ষাক্ষেত্রের ফসল নষ্ট করে তাহলে তাকে নিজের শস্যক্ষেত্র বা দ্রাক্ষাক্ষেত্রের ভাল ফসল থেকে ক্ষতিপূরণ দিতে হবে ।
{22:6} কাঁটাঝোপের আগুন যদি ছড়িয়ে পড়ে স্তূপীকৃত শস্য, ক্ষেতের ফসল বা রোয়া ক্ষেত নষ্ট করে দেয়, তাহলে যে সেই আগুন লাগাবে, তাকে ক্ষতিপূরণ দিতে হবে।
{22:7} কেউ যদি তার প্রতিবেশীর কাছে টাকাপয়সা বা জিনিসপত্র গচ্ছিত রাখে আর সেই লোকের ঘর থেকে তা চুরি হয়ে যায় এবং চোর যদি ধরা পড়ে, তাহলে তাকে দ্বিগুণ ক্ষতিপূরণ দিতে হবে।
{22:8} চোর যদি ধরা না পড়ে তাহলে গৃহকর্তা নিজেই তার প্রতিবেশীর সম্পত্তি আত্মসাৎ করেছে কি না তা জানার জন্য তাকে ঈশ্বরের উপাসনার স্থানে নিয়ে যেতে হবে।
{22:9} গরু, গাধা, ভেড়া জামাকাপড় কিংবা হারানো জিনিসের মালিকানা সংক্রান্ত বিধি লঙ্ঘনের সমস্ত অভিযোগে ঈশ্বরের উপাসনার স্থানে উভয় পক্ষকেই উপস্থিত করতে হবে। ঈশ্বর যাকে দায়ী বলে নির্দেশ করবেন, সে অপর পক্ষকে দ্বিগুণ ক্ষতিপূরণ দেবে।
{22:10} কোন ব্যক্তি যদি তার গাধা, গরু, ভেড়া কিম্বা অন্য কোন পশু তার প্রতিবেশীর জিম্মায় রাখে এবং সেই পশুটি যদি মরে যায়, পঙ্গু হয় বা লুঠ হয়ে যায় আর তার কোন সাক্ষী না থাকে
{22:11} তাহলে সেই ব্যক্তিকে প্রভু পরমেশ্বরের দিব্য দিয়ে বলতে হবে যে সে প্রতিবেশীর সম্পত্তি আত্মসাৎ করে নি। পশুর মালিককে সে কথা মেনে নিতে হবে এবং এক্ষেত্রে কোন ক্ষতিপূরণ দিতে হবে না।
{22:12} কিন্তু পশুটি যদি তার কাছ থেকে চুরি হয়ে যায়, তাহলে সে পশুর মালিককে ক্ষতিপূরণ দেবে।
{22:13} যদি বন্য জন্তুর আক্রমণে পশুটি নিহত হয়, তবে সে তার প্রমাণ স্বরূপ পশুটির দেহের কোন অংশ উপস্থিত করবে। তখন বন্যজন্তুর আক্রমণে নিহত পশুটির জন্য তাকে ক্ষতিপূরণ দিতে হবে না।
{22:14} কেউ যদি তার প্রতিবেশীর কাছ থেকে কোন পশু ধার নেয় এবং মালিকের অসাক্ষাতে যদি সেটি পঙ্গু হয়ে যায় বা মারা যায়, তাহলে তাকে ক্ষতিপূরণ দিতে হবে।
{22:15} কিন্তু মালিকের সাক্ষাতে এই ঘটনা ঘটলে ক্ষতিপূরণ দিতে হবে না। পশুটি যদি ভাড়া করা হয়, তবে ভাড়ার টাকায় ক্ষতিপূরণ হবে।
{i22:16} নৈতিক ও ধর্মীয় বিধিসমূহ
{22:16} বিবাহের সম্বন্ধ স্থির হয় নি এমন কোন কুমারীকে ভুলিয়ে কেউ যদি তার সম্ভ্রম নষ্ট করে, তাহলে তাকে নির্দিষ্ট কন্যাপণ দিয়ে অবশ্যই সেই কুমারীকে বিবাহ করতে হবে।
{22:17} যদি মেয়েটির বাবা সেই লোকের সঙ্গে মেয়ের বিবাহ দিতে অস্বীকার করে তাহলে সেই ব্যক্তি কন্যাপণের সমপরিমাণ অর্থ ক্ষতিপূরণস্বরূপ দেবে।
{22:18} ডাইনীকে তোমরা জীবিত রাখবে না।
{22:19} পশুর সঙ্গে অস্বাভাবিক সম্পর্ক স্থাপনকারী ব্যক্তির অবশ্যই প্রাণদণ্ড হবে।
{22:20} একমাত্র প্রভু পরমেশ্বর ছাড়া অন্য কোন দবতার উদ্দেশে যে বলিদান করবে তাকে সমূলে ধ্বংস করতে হবে।
{22:21} বিদেশীদের প্রতি তোমরা অন্যায় আচরণ করবে না, তাদের উৎপীড়ন করবে না, কারণ তোমরা নিজেরাও একদিন মিশরে বিদেশী ছিলে।
{22:22} বিধবা ও পিতৃহীন শিশুদের প্রতি দুর্ব্যবহার করবে না।
{22:23} তাদের প্রতি যদি তোমরা দুর্ব্যবহার কর, আর তারা যদি আমার কাছে আর্ত আবেদন জানায়, তাহলে তাদের আর্তরবে আমি নিশ্চয়ই সাড়া দেব।
{22:24} আমার ক্রোধ তখন প্রজ্বলিত হবে আর আমি যুদ্ধবিগ্রহ দ্বারা তোমাদের ধ্বংস করব। তোমাদের পত্নীরা বিধবা হবে আর সন্তানেরা হবে পিতৃহীন।
{22:25} তোমাদের স্বজাতীয়, আমার কোন গরীব প্রজাকে যদি তোমরা কেউ টাকা ধার দাও, তবে তার সঙ্গে সুদখোর মহাজনের মত ব্যবহার করবে না। তার কাছ থেকে কোন সুদ আদায় কোরো না।
{22:26} যদি তোমরা কেউ প্রতিবেশীর জামাকাপড় বন্ধক রাখ, তাহলে সূর্যাস্তের আগেই তা ফেরত দেবে।
{22:27} কারণ সেইটিই তার পরণের একমাত্র জামা, সেটি না হলে সে কী করে শোবে? সে যদি আমার কাছে কাতর আবেদন জানায়, আমি শুনব কারণ আমি করুণাময়।
{22:28} তোমরা ঈশ্বরকে ধিক্কার দেবে না বা স্বজাতির নেতৃস্থানীয় কোন ব্যক্তিকে অভিশাপ দেবে না।
{22:29} তোমাদের ফসল ও দ্রাক্ষারস আমার উদ্দেশে নিবেদন করতে অন্যথা করবে না। তোমাদের জ্যেষ্ঠ পুত্রকে আমার উদ্দেশে উৎসর্গ করবে।
{22:30} তোমাদের গরু ও ভেড়া সম্পর্কে এই রীতি পালন করবে। প্রথম জাত সন্তান সাতদিন মায়ের কাছে থাকবে, অষ্টম দিনে তাকে আমার উদ্দেশে নিবেদন করবে।
{22:31} তোমরা আমার উদ্দেশে পবিত্র মানব গাষ্ঠী। প্রান্তরে বন্যজন্তুর দ্বারা নিহত কোন পশুর মাংস তোমরা খাবে না। সেই মাংস কুকুরকে খেতে দেবে।
{i23:1} ন্যায়বিচার ও সদাচরণ সংক্রান্ত বিধি
{23:1} তোমরা গুজব রটনা করবে না। দুর্জনের পক্ষে মিথ্যা সাক্ষ্য দিয়ে তার দুষ্কর্মের সহায়তা করবে না।
{23:2} সংখ্যাগরিষ্ঠ লোকজনের দ্বারা প্রভাবিত হয়ে তোমরা দুষ্কর্মে প্রবৃত্ত হবে না কিম্বা বিচার স্থলে সাক্ষ্য দেওয়ার সময় সংখ্যাগুরুদের পক্ষ অবলম্বন করে তোমরা ন্যায় বিচারে বিভ্রান্তি ঘটাবে না।
{23:3} বিচার স্থলে তোমরা দরিদ্রের প্রতিও পক্ষপাতিত্ব করবে না।
{23:4} শত্রুর গরু কিম্বা গাধাকে পথ ভুলে অন্যদিকে যেতে দেখলে তোমরা সেটিকে তার কাছে ফিরিয়ে এনে দেবে।
{23:5} যদি দেখ তোমার শত্রুর গাধাটি বোঝার নিচে চাপা পড়েছে, তা হলে ইচ্ছা না থাকলেও গাধাটিকে ভারমুক্ত করার জন্য ঐ ব্যক্তিকে তোমায় সাহায্য করতেই হবে।
{23:6} দরিদ্রের বিবাদ নিষ্পত্তির সময় তোমরা সুবিচার থেকে তাকে বঞ্চিত করবে না।
{23:7} মিথ্যা অভিযোগ থেকে দূরে থাকবে। নির্দোষ ও ন্যায়নিষ্ঠ লোকের প্রাণনাশ করো না, কারণ এই দুষ্কর্ম যে করবে তাকে আমি অব্যাহতি দেব না।
{23:8} তোমরা উৎকোচ নেবে না, কারণ উৎকোচ বিচক্ষণদের অন্ধ করে দেয় এবং সৎ ব্যক্তিরও কথায় অসঙ্গতি ঘটায়।
{23:9} তোমরা বিদেশীদের উপর কোন রকম অত্যাচার করবে না, কারণ তোমরাও মিশরে বিদেশী ছিলে, প্রবাস জীবনের অভিজ্ঞতা তোমাদের আছে।
{i23:10} সপ্তম বর্ষ ও সপ্তম দিবস সংক্রান্ত বিধি
{23:10} ছয় বছর তোমরা তোমাদের জমিজমা চাষবাস করবে এবং উৎপন্ন ফসল সংগ্রহ করবে।
{23:11} কিন্তু সপ্তম বছরে তোমরা জমি পতিত রাখবে। আপনা থেকে জমিতে যা উৎপন্ন হবে তা গরীবেরা ভোগ করবে এবং বাকী যা থাকবে তা হবে বনের পশুদের খাদ্য। তোমাদের দ্রাক্ষা ও জলপাইয়ের বাগিচা সম্পর্কেও একই নিয়ম পালন করবে।
{23:12} ছয়দিন তোমরা কাজ করবে, কিন্তু সপ্তম দিনে বিশ্রাম করবে। তাহলে তোমাদের বলদ ও গাধাগুলিও বিশ্রাম পাবে এবং তোমাদের পরিবারের দাস ও বিদেশী মজুরেরাও বিশ্রামের পর সতেজ হয়ে নতুন শক্তি লাভ করবে।
{23:13} আমি তোমাদের যে সব নির্দেশ দিয়েছি, সযত্নে পালন করবে। অন্য কোন দেবতার নামে তোমরা প্রার্থনা করবে না, এমন কি মুখে উচ্চারণও করবে না।
{i23:14} বার্ষিক উৎসবসমূহ ( যাত্রা 34:18-26 ; দ্বি.বি. 16:1-17 )
{23:14} আমার সম্মানে তোমরা বছরে তিনবার উৎসব করবে।
{23:15} তোমরা খামিরবিহীন রুটি ভোজনের পর্ব পালন করবে। আমার নির্দেশ অনুযায়ী সাতদিন তোমরা খামিরবিহীন রুটি খাবে। আবিব মাসের নির্দিষ্ট তারিখে তোমরা এই পর্ব পালন করবে, কারণ ঐ মাসেই তোমরা মিশর ছেড়ে বেরিয়ে এসেছিলে। শূন্য হাতে তোমরা কেউ আমার কাছে উপস্থিত হবে না।
{23:16} বীজ বপন করার পর জমি থেকে উৎপন্ন ফসল প্রথম যখন তোমরা সংগ্রহ করবে, তখন ফসল কাটার উৎসব পালন করবে। বছরের শেষে বাগিচার ফল যখন তোমরা ঘরে তুলবে তখন ফল তোলার উৎসব করবে।
{23:17} তোমাদের মধ্যে পুরুষেরা সকলেই বছরে তিনবার তোমাদের আরাধ্য ঈশ্বর প্রভু পরমেশ্বরের পীঠস্থানে উপস্থিত হবে।
{23:18} তোমরা বলির রক্তের সঙ্গে খামিরমিশ্রিত কোন দ্রব্য আমার উদ্দেশে উৎসর্গ করবে না। আমার সম্মানে অনুষ্ঠিত উৎসবে আহুতির মেদ তোমরা রাত কাটিয়ে ভোর পর্যন্ত রাখবে না।
{23:19} তোমাদের জমিতে উৎপন্ন প্রথম ফসলের সেরা অংশ তোমরা তোমাদের আরাধ্য ঈশ্বর প্রভু পরমেশ্বরের মন্দিরে নিয়ে আসবে। তোমরা ছাগবৎসের মাংস তারই মাতার দুগ্ধে সিদ্ধ করবে না।
{i23:20} ঐশ্বরিক প্রতিশ্রুতি ও সম্বন্ধ
{23:20} যাত্রাপথে তোমাদের রক্ষণাবেক্ষণের জন্য এবং তোমাদের জন্য যে স্থান আমি নির্দিষ্ট করে রেখেছি সেখানে নিয়ে যাওয়ার জন্য আমার দূতকে আমি তোমাদের অগ্রণী করে পাঠাচ্ছি।
{23:21} তাঁকে তোমরা শ্রদ্ধা কর, তাঁর কথা শুনো। তাঁর বিরুদ্ধাচরণ করো না, তাহলে তিনি তোমাদের অপরাধ ক্ষমা করবেন না। কারণ তিনি আমারই প্রেরিত দূত। আমার ক্ষমতা তাকে আমি অর্পণ করেছি।
{23:22} তোমরা যদি তাঁর কথা শুনে চল এবং আমার নির্দেশ পালন কর, তাহলে তোমাদের শত্রুরা হবে আমারই শত্রু। তোমাদের বিরোধিতা যারা করবে, আমি তাদের বিপক্ষে দাঁড়াব।
{23:23} আমার দূত তোমাদের অগ্রবর্তী হয়ে তোমাদের ইমোরীয়, হিত্তীয়, পেরিষীয়, কনানীয়, হিব্বীয়, যিবুষীয় প্রভৃতি জাতিসমূহের দেশে নিয়ে যাবেন এবং আমি তাদের ধ্বংস করব।
{23:24} তোমরা তাদের দেবতাদের সম্মুখে প্রণিপাত করবে না বা তাদের আরাধনা করবে না। তোমরা তাদের আচার-অনুষ্ঠান অনুকরণ করবে না। তাদের নিঃশেষে ধ্বংস করবে এবং ভেঙ্গে ফেলবে তাদের শিলাস্তম্ভগুলিও।
{23:25} তোমাদের ঈশ্বর প্রভু পরমেশ্বরের আরাধনা করবে তোমরা, তাহলে আমার আশীর্বাদে তোমাদের অন্নজলের সংস্থান হবে, তোমাদের সকল রোগব্যাধিও দূর করব আমি।
{23:26} তোমাদের দেশে কোন নারীর গর্ভপাত হবে না বা কেউ বন্ধ্যা হবে না। তোমাদের দীর্ঘায়ু দান করব আমি।
{23:27} তোমাদের পুরােভাগে থেকে আমি সকলের মনে ত্রাসের সঞ্চার করব। যাত্রাপথে যে সব জাতির সম্মুখীন হবে তোমরা, তাদের আমি ছত্রভঙ্গ করে দেব। তোমাদের শত্রুপক্ষকে পৃষ্ঠপ্রদর্শন করতে বাধ্য করব আমি।
{23:28} তোমাদের সামনে থেকে হিব্বীয়, কনানীয় ও হিত্তীয় জাতিদের বিতাড়িত করার জন্য তাদের মধ্যে আমি ভীমরুল পাঠিয়ে ত্রাসের সঞ্চার করব।
{23:29} আমি এক বছরের মধ্যেই তাদের সকলকে উৎখাত করব না, তাহলে দেশ জনশূন্য হয়ে যাবে এবং বন্যজন্তুর সংখ্যা বৃদ্ধি পাবে ও তাদের উৎপাত বেড়ে যাবে।
{23:30} তোমাদের জনসংখ্যা বর্ধিত হয়ে গোটা দেশ দখল না করা পর্যন্ত আমি তাদের কিছু কিছু করে ক্রমান্বয়ে বিতাড়িত করব।
{23:31} লোহিত সাগর থেকে ভূমধ্য সাগর পর্যন্ত এবং প্রান্তর থেকে ইউফ্রেটিস নদী পর্যন্ত তোমাদের দেশের সীমা আমি নির্দিষ্ট করে দেব। এই দেশের অধিবাসীদের আমি তোমাদের হাতে সমর্পণ করব। তোমরা তাদের বিতাড়িত করবে।
{23:32} তাদের এবং তাদের দেবতাদের সঙ্গে তোমরা কোন সম্পর্ক রাখবে না।
{23:33} তারা যাতে আমার বিরুদ্ধে পাপাচরণে তোমাদের প্ররোচিত করতে না পারে, সেই জন্যই তোমাদের দেশে তাদের বাস করতে দেবে না। অন্যথায় তোমরা তাদের দেবতাদের পূজা অর্চনা করবে আর তা-ই হবে তোমাদের পতনের ফাঁদস্বরূপ।
{i24:1} সিনাই পর্বতে মোশি
{24:1} প্রভু পরমেশ্বর মোশিকে বলেছিলেন, তুমি হারোণ, নাদব, অবিহু এবং ইসরায়েলীদের সত্তরজন প্রবীণ নেতাকে সঙ্গে নিয়ে পাহাড়ের উপরে প্রভু পরমেশ্বরের কাছে উঠে এস। তোমরা সকলে দূরে থেকেই প্রণিপাত করবে।
{24:2} কেবল মোশি একা প্রভু পরমেশ্বরের কাছে আসবে, অন্যেরা কেউ এগোবে না, ইসরায়েলীরা কেউ তার সঙ্গে পাহাড়ে উঠবে না।
{24:3} মোশি ফিরে এসে প্রভু পরমেশ্বরের সমস্ত নির্দেশ ও বিধি ইসরায়েলীদের জানালেন। সকলে একবাক্যে বলল, প্রভু পরমেশ্বরের নির্দেশ আমরা সবাই পালন করব।
{24:4} মোশি তখন প্রভু পরমেশ্বরর সকল নির্দেশ লিপিবদ্ধ করে রাখলেন। পরদিন সকালে উঠে তিনি সেই পর্বতের পাদদেশে একটি বেদী নির্মাণ করলেন এবং ইসরায়েলীদে বারো গোষ্ঠীর প্রত্যেকটির জন্য একটি করে মোট বারটি শিলাস্তম্ভ স্থাপন করলেন।
{24:5} তাঁর নির্দেশে ইসরায়েলী তরুণেরা গিয়ে প্রভু পরমেশ্বরের উদ্দেশে বৃষ বলিদান করে হোম ও স্বস্ত্যয়ন করল।
{24:6} মোশি বলির রক্তের অর্ধেক একটি গামলায় রাখলেন এবং বাকী রক্ত বেদীর গায়ে ছিটিয়ে দিলেন।
{24:7} তারপর প্রভু পরমেশ্বরের নির্দেশ সংবলিত পুস্তকটি তিনি লোকদের পড়ে শোনালেন। জনতা তখন বলল, প্রভু পরমেশ্বরের সমস্ত নির্দেশ আমরা পালন করব এবং মেনে চলব।
{24:8} এরপর মোশি গামলার রক্ত ইসরায়েলীদের উপর সিঞ্চন করে বললেন, এই সমস্ত নির্দেশের ভিত্তিতে প্রভু পরমেশ্বর তোমাদের সঙ্গে যে সম্বন্ধ স্থাপন করেছেন, এই রক্তের দ্বারা তা প্রতিষ্ঠিত হল।
{24:9} হারোণ, নাদব, অবিহু, ও ইসরায়েলীদের সত্তরজন প্রবীণ নেতাকে সঙ্গে নিয়ে মোশি পাহাড়ে উঠে গেলেন।
{24:10} তাঁরা ইসরায়েলীদেরর আরাধ্য ঈশ্বরের দর্শন লাভ করলেন। তাঁর চরণতলে ছিল আকাশের স্বচ্ছ নীলের মত নীলকান্ত মণির শিলাপীঠ।
{24:11} তিনি ইসরায়েলী নেতৃবৃন্দের উপর আঘাত হানলেন না। ঈশ্বরের দর্শন লাভ করার পর তাঁরা সেখানে পানাহার করলেন।
{24:12} প্রভু পরমেশ্বর মোশিকে বললেন, তুমি পাহাড়ের উপর আমার কাছে উঠে এস এবং এখানেই থাক। আমি তোমাকে আমার বিধান ও নির্দেশ সংবলিত প্রস্তরফলকগুলি দেব। জনসাধারণের শিক্ষার জন্য আমি এইগুলি লিপিবদ্ধ করেছি।
{24:13} মোশি তাঁর সহকারী যিহোশূয়কে সঙ্গে নিয়ে ঈশ্বরের পর্বতে উঠে গেলেন।
{24:14} প্রবীণদের তিনি বললেন, আমরা যতক্ষণ না তোমাদের কাছে ফিরে আসি, ততক্ষণ তোমরা আমাদের অপেক্ষায় এখানেই থাক। হারোণ ও হুর তোমাদের সঙ্গেই রইল, কারও কোন বিরোধ নিষ্পত্তির দরকার হলে তাদের কাছে যেতে পারবে।
{24:15} মোশি পাহাড়ের উপরে উঠে গেলে ঘন মেঘে পাহাড় আচ্ছন্ন হয়ে গেল।
{24:16} সিনাই পর্বতে প্রভু পরমেশ্বরের দীপ্ত মহিমা বিরাজ করতে লাগল এবং ছয়িদন পর্যন্ত সেই পর্বত মেঘাবৃত হয়ে রইল। সপ্তম দিনে প্রভু পরমেশ্বর মেঘপুঞ্জের মধ্য থেকে মাশিকে আহ্বান করলেন।
{24:17} ইসরায়েলীদের দৃষ্টিতে প্রভু পরমেশ্বরের পর্বতশৃঙ্গ লেলিহান অগ্নিশিখারূপে প্রতিভাত হল।
{24:18} মোশি সেই মেঘপুঞ্জের মধ্যে প্রবেশ করে পাহাড়ে উঠে গেলেন। চল্লিশ দিন ও চল্লিশ রাত সেই পাহাড়েই তিনি থাকলেন।
{i25:1} সম্মিলন শিবির ও তার আসবাবপত্র নির্মাণের নির্দেশ ( যাত্রা 37:1-9 )
{25:1} প্রভু পরমেশ্বর মোশিকে বললেন,
{25:2} ইসরায়েলীদের তুমি আমার উদ্দেশে অর্ঘ্য নিবেদন করতে বল। স্বেচ্ছায় যে যা নিবেদন করবে তা-ই তুমি আমার অর্ঘ্যরূপে গ্রহণ করবে।
{25:3} তাদের কাছ থেকে তুমি অর্ঘ্যস্বরূপ সোনা, রূপো, পিতর,
{25:4} নীল, বেগুনী ও লাল সুতো, ক্ষৌমবস্ত্র, ছাগলের লোম,
{25:5} ভেড়ার পাকানো চামড়া, শুশুকের চামড়া, শিটিম কাঠ,
{25:6} প্রদীপের তেল, অভিষেকের তেল, সুগন্ধি ধূপের জন্য গন্ধ দ্রব্য,
{25:7} এফোদ ও রক্ষাবরণ খচিত করার জন্য গোমেদ ও অন্যান্য মণি গ্রহণ করবে।
{25:8} তাদের মাঝে আমার বসতির জন্য তারা যেন আমার উদ্দেশে একটি পবিত্র আবাস নির্মাণ করে।
{25:9} সেই শিবির ও তার আসবাবপত্র ও সাজসরঞ্জামের যে নক্শা আমি তোমাকে দেখাব, সেই মত তুমি সব কিছু তৈরী করবে।
{i25:10} চুক্তি সিন্দুক ( যাত্রা 37:10-16 )
{25:10} তোমরা শিটিম কাঠের একটি সিন্দুক তৈরী করবে। সেটি হব আড়াই হাত লম্বা, দেড় হাত চওড়া এবং দেড় হাত উঁচু।
{25:11} তার ভিতরে ও বাইর এতুমি নিখাদ সোনা দিয়ে মুড়ে দেবে এবং উপরে চারিধারে সোনার বেড় লাগিয়ে দেবে।
{25:12} চারটি সোনার আঙটা ঢালাই করে তুমি তা চার পায়াতে জুড়ে দেবে। সেটার দুই ধারে দুটি করে আঙটা থাকবে।
{25:13} শিটিম কাঠের দুটি দণ্ড তৈরী করে তুমি সেগুলি সোনা দিয়ে মুড়ে দেবে।
{25:14} সিন্দুকটি বয়ে নিয়ে যাওয়ার জন্য তুমি ঐ দণ্ড দুটি সিন্দুকের দুই দিকের আঙটাতে লাগিয়ে দেবে।
{25:15} দণ্ড দুটি সিন্দুকের আঙটায় লাগানো থাকবে, কখনও বার করা হবে না।
{25:16} আমি তোমাকে আমার দশ অনুশাসন সংবলিত যে প্রস্তরফলক দেব, তা তুমি ঐ সিন্দুকে রাখবে।
{25:17} তুমি খাঁটি সোনা দিয়ে আড়াই হাত লম্বা ও দেড় হাত চওড়া একটি আবরণ তৈরী করবে। এই আবরণটি হবে পাপ আচ্ছাদক আবরণ।
{25:18} তার দুই প্রান্তে পেটাই সোনা দিয়ে দুটি করূব মূর্তি গড়বে।
{25:19} মূর্তি দুটি আবরণের সঙ্গে সংলগ্ন থাকবে।
{25:20} করূব দুটির পাখা উপরের দিকে বিস্তার করা থাকবে এবং তার দ্বারা তারা আবরণটি ঢেকে রাখবে। তারা মুখোমুখি থাকবে এবং তাদের দৃষ্টি আবরণের উপর নিবন্ধ থাকবে।
{25:21} এই আবরণটি তুমি সিন্দুকের উপরে স্থাপন করবে এবং আমি তোমাকে দশ অনুশাসন খোদিত যে প্রস্তরফলক দেব তা তুমি ঐ সিন্দুকের মধ্যে রাখবে।
{25:22} আমি সেখানে তোমাকে দর্শন দেব। উপরে স্থাপিত দশ অনুশাসন সংবলিত সন্দুকের আবরণের সঙ্গে সংলগ্ন দুই করূব মূর্তির মাঝখান থেকে আমি তোমার সঙ্গে কথা বলব এবং ইসরায়েলীদের প্রতি আমার সকল নির্দেশ তোমাকে জানিয়ে দেব।
{i25:23} নৈবেদ্যের বেদী ( যাত্রা 37:10-16 )
{25:23} তুমি শিটিম কাঠের একটি বেদী তৈরী করবে। সেটি হবে দুহাত লম্বা, একহাত চওড়া এবং দেড় হাত উঁচু।
{25:24} খাঁটি সোনা দিয়ে এটি মুড়বে এবং এর চারিধারে সোনার পাটি লাগিয়ে দেবে।
{25:25} এর চারিদিকে তুমি চার আঙুল চওড়া একটি বেড় তৈরী করে দেবে এবং তার চারিধারে সোনা পটি লাগাবে।
{25:26} চারটি সোনার আঙটা তৈরী করে বেদীর চার কোণে চারটি পায়ার সঙ্গে জুড়ে দেবে।
{25:27} বেদীটি বয়ে নিয়ে যাওয়ার দণ্ডগুলি এই আঙটাগুলির মধ্য পরিয়ে দিতে হবে এবং এই আঙটাগুলি বেড়ের কাছে লাগানো থাকবে।
{25:28} বয়ে নিয়ে যাওয়ার দণ্ডগুলি শিটিম কাঠের হবে এবং সেগুলি সোনা দিয়ে মুড়তে হবে।
{25:29} তুমি পানীয় নৈবেদ্য উৎসর্গের জন্য থালা, বাটি ও কলস তৈরী করবে। এগুলি সবই খাঁটি সোনা দিয়ে গড়তে হবে।
{25:30} আমার উদ্দেশে সর্বদা এই বেদীর উপরে ভোগ নৈবেদ্যের রুটি রাখতে হবে।
{i25:31} দীপাধার ( যাত্রা 37:27-28 )
{25:31} তুমি নিখাদ সোনা দিয়ে একটি দীপাধার তৈরী করবে সোনার পুরু পাত দিয়ে দীপাধারের তলদেশ, কাণ্ড ও শাখা তৈরি করবে। কুঁড়ি সমেত ফুল কাণ্ডের সঙ্গে অখণ্ডভাবে গড়বে।
{25:32} দীপাধারের দুইদিকে তিনটি করে ছয়টি শাখা থাকবে।
{25:33} এই ছয়টি শাখার প্রত্যেকটিতে কুঁড়ি ও ফুল সমেত বাদাম ফুলের মত একটি করে পাত্র থাকবে।
{25:34} দীপাধারের কাণ্ডে কুঁড়ি ও ফুল সমেত বাদাম ফুলের মত চারটি পাত্র থাকবে।
{25:35} দীপাধার থেকে নির্গত ছয়টি শাখার প্রত্যেক জোড়ার নীচে একটি করে কুঁড়ি থাকবে।
{25:36} কুঁড়ি ও শাখাগুলি কাণ্ডের সঙ্গে অখণ্ডভাবে জোড়া থাকবে। এক খণ্ড সোনার পাত দিয়ে এগুলি গড়তে হবে।
{25:37} দীপাধারের জন্য সাতটি প্রদীপ তৈরী করবে এবং দীপাধারের উপরে স্থাপন করবে। প্রদীপগুলি জ্বালানো হলে সম্মুখভাগ আলোকিত হবে।
{25:38} দীপাধারের চিমটা ও ছাইদান খাঁটি সোনা দিয়ে তৈরী করবে।
{25:39} এক তালন্ত পরিমাণ সোনা দিয়ে দীপাধার ও তার যাবতীয় সরঞ্জাম তৈরী করবে।
{25:40} পর্বতের উপরে তোমাকে এগুলির যে নকশা দেখানো হল ঠিক সেই অনুযায়ী তুমি সবকিছু তৈরী করবে।
{i26:1} সম্মিলন শিবির 26:0 রাজা শলোমন জেরুশালেমের বিখ্যাত মন্দির নির্মাণ করার পূর্ব পর্যন্ত ইসরায়েলীরা এই সম্মেলন শিবিরে তাদের আরাধ্য ঈশ্বর প্রভু পরমেশ্বরের উপাসনা করত।
{26:1} তুমি নীল, বেগুনী ও লাল রং-এর সূক্ষ্ম সুতোয় বোনা দশটি পর্দা দিয়ে একটি শিবির তৈরী করবে। এই পর্দাগুলিতে সূচীশিল্প দ্বারা স্বর্গদূতের মূর্তি চিত্রিত থাকবে।
{26:2} প্রত্যেকটি পর্দা হবে আটাশ হাত লম্বা ও চার হাত চওড়া। পর্দাগুলি একই মাপের হওয়া চাই।
{26:3} পাঁচটি করে পর্দা একসঙ্গে জোড়া লাগিয়ে দুই প্রস্থ পর্দা তৈরী করবে।
{26:4} জোড়া দেওয়া প্রত্যেক প্রস্থ পর্দার দুই প্রান্তের পর্দাগুলির ধারে নীলসুতোর কাজ করা ছিদ্র রাখবে।
{26:5} প্রথম প্রস্থ পর্দার প্রথমটিতে পঞ্চাশটি ছিদ্র এবং দ্বিতীয় প্রস্থ পর্দার শেষেরটিতে ফাঁস থাকবে। ঐ ফাঁসগুলি পরস্পরের মুখোমুখি থাকবে।
{26:6} পঞ্চাশটি সোনার আঙটা তৈরী করে সেগুলি দিয়ে দুই প্রস্থ পর্দার প্রান্তের ফাঁসগুলি জুড়ে দেবে, তাহলে সম্পূর্ণ একটি শিবির তৈরী হয়ে যাবে।
{26:7} শিবিরের উপরে ছাউনির জন্য ছাগলের লোম দিয়ে এগারোটি পর্দা তৈরী করবে।
{26:8} প্রত্যেকটি পর্দা ত্রিশ হাত লম্বা ও চার হাত চওড়া হবে। এগারোটি পর্দা একই মাপের হওয়া চাই।
{26:9} এর পাঁচটি পর্দা পৃথকভাবে জুড়বে এবং বাকী ছয়টি পর্দাও পৃথক ভাবে জুড়বে। ষষ্ঠ পর্দাটি দুঁভাজ করে শিবিরের সামনের দিকে রাখবে।
{26:10} প্রথম প্রস্থ পর্দার শেষের পর্দাটির ধারে পঞ্চাশটি ফাঁস এবং দ্বিতীয় প্রস্থ পর্দার শেষেরটির ধারেও পঞ্চাশটি ফাঁস থাকবে।
{26:11} পঞ্চাশটি পিতলের আঙটা দিয়ে ঐ ছিদ্রগুলি পরস্পর জোড়া লাগাবে, তাহলে সম্পূর্ণ একটি ছাউনি তৈরী হবে।
{26:12} ছাউনির পর্দাগুলির বাড়তি অংশটুকু শিবিরের পিছন দিকে ঝুলে থাকবে।
{26:13} ছাউনির দুই পাশের পর্দাগুলি লম্বায় এক হাত করে বেশী থাকবে, সেগুলি শিবিরকে ঢেকে রাখার জন্য তার দুই পাশে ঝুলে থাকবে।
{26:14} তুমি শিবিরের চূড়া ঢাকার জন্য ভেড়ার পাকানো চামড়া ও শুশুকের চামড়া দিয়ে আচ্ছাদন তৈরী করবে।
{26:15} শিবিরের জন্য তুমি শিটিম কাঠের লম্বা তক্তা তৈরী করবে।
{26:16} প্রত্যেকটি তক্তা দশ হাত লম্বা ও দেড় হাত চওড়া হবে।
{26:17} প্রত্যেকটিতে দুটি করে পায়া লাগানো থাকবে। শিবিরের সব তক্তাই এইভাবে তৈরী করবে।
{26:18} সেগুলি তুমি এইভাবে সাজাবে: ডান দিকে দক্ষিণ মুখো করে কুড়িটি তক্তা ও
{26:19} কুড়িটি তক্তার নীচে লাগানোর জন্য তুমি চল্লিশটি রূপোর খাপ তৈরী করবে। প্রত্যেকটি তক্তার নীচে তার দুটি পায়ার জন্য দুটি করে খাপ থাকবে।
{26:20} তাঁবুর অন্য ধারে অর্থাৎ উত্তর দিকে কুড়িটি তক্তা
{26:21} এবং প্রত্যেকটির নীচে দুটি পায়ার জন্য চল্লিশটি রূপোর খাপ থাকবে।
{26:22} পশ্চিমে শিবিরের পিছন দিকের জন্য ছটি তক্তা তৈরী করবে।
{26:23} শিবিরের পিছনে দুই কোণের জন্য দুখানা তক্তা করবে।
{26:24} তক্তা দুটি তলায় ও মাথার দিকে একই রকমের হবে এবং একটি মাত্র আঙটা দিয়ে জোড়া থাকবে। একই ভাবে এই দুটি তক্তা তৈরী করবে এবং এগুলি হবে দুই কোণের জন্য।
{26:25} মোট আটখানা তক্তা এবং তাদের দুটি করে পায়ার জন্য ষোলটি রূপোর খাপ তৈরী করতে হবে।
{26:26} তুমি শিটিম কাঠের খিল তৈরী করবে। শিবিরের একদিকের কাঠামোর জন্য পাঁচটি খিল এবং
{26:27} অন্য দিকের কাঠামোর জন্য পাঁচটি খিল। পশ্চিম শিবিরের পিছন দিকের কাঠামোর জন্য পাঁচটি খিল।
{26:28} মাঝখানের খিলটি তক্তাগুলির মাঝ বরাবর এক প্রান্ত থেকে অপর প্রান্ত পর্যন্ত যাবে।
{26:29} তক্তাগুলি তুমি সোনা দিয়ে মুড়বে। খিলগুলি লাগানোর জন্য সোনার আঙটা তৈরী করবে এবং খিলগুলিও সোনা দিয়ে মুড়বে।
{26:30} পাহাড়ের উপরে যে নকশা তোমাকে দেখানো হল সেই অনুযায়ী তুমি শিবিরটি স্থাপন করবে।
{26:31} তুমি নীল, বেগুনী ও লাল রং-এর সূক্ষ্ম সুতো দিয়ে একটি পর্দা তৈরী করবে। সেটির উপরে সূচীশিল্প দ্বারা স্বর্গ দূতের মূর্তি চিত্রিত করবে।
{26:32} সোনা দিয়ে মোড়া শিটিম কাঠের চারটি থামের উপর তুমি সেই পর্দাটি টাঙ্গিয়ে দেবে। থামগুলিতে সোনার আঙটা লাগানো থাকবে এবং রূপোর তৈরী খাপের উপর থামগুলি বসাতে হবে।
{26:33} আঙটাগুলির নীচে পর্দাটি ঝুলিয়ে দেবে এবং চুক্তি সিন্দুকটি এনে পর্দার আড়ালে রাখবে। এই পর্দাটি তখন তোমাদের কাছে পবিত্রস্থান ও মহাপবিত্রস্থানের ব্যবধান সূচীত করবে।
{26:34} মহাপবিত্রস্থানে চুক্তি সিন্দুকটির উপরে তার আবরণ স্থাপন করবে।
{26:35} পর্দার বাইরে শিবিরের উত্তর দিকে বেদীটি রাখবে, এবং বেদীর বিপরীতে শিবিরের দক্ষিণ দিকে দীপাধারটি স্থাপন করবে।
{26:36} শিবিরের প্রবেশ পথের জন্য তুমি নীল, বেগুনী ও লাল রং-এর সূক্ষ্ম সুতোয় বোনা নকশা কাটা একটা পর্দা তৈরী করবে।
{26:37} পর্দাটি টাঙ্গানোর জন্য শিটিম কাঠের পাঁচটি খুঁটি তৈরী করবে এবং সেগুলি সোনা দিয়ে মুড়বে। সেগুলির জন্য সোনার আঙটা এবং পাঁচটি পিতলের খাপ তৈরী করবে।
{i27:1} হোম- বেদী ( যাত্রা 38:1-7 )
{27:1} তুমি শিটিম কাঠের একটি বেদী নির্মাণ করবে। এটি হবে সমচতুর্ভূজ পাঁচ হাত লম্বা, পাঁচ হাত চওড়া এবং এর উচ্চতা হবে তিন হাত।
{27:2} এর চার কোণে শৃঙ্গ থাকবে এবং সেগুলি হবে বেদীর সঙ্গে অখণ্ডভাবে নির্মিত। পিতল দিয়ে তুমি বেদীটি মুড়বে।
{27:3} বেদী থেকে ভস্মাবশেষ সরিয়ে নেওয়ার জন্য পাত্র তৈরী করবে। হাতা, গামলা, শলাকা এবং আগুন রাখার পাত্র তৈরী করবে। বেদীর সমস্ত পাত্রই পিতল দিয়ে তৈরী করবে।
{27:4} বেদীর জন্য পিতলের একটি ঝাঁঝরি তৈরী করে তার চার কোণায় চারটি পিতলের আঙটা লাগিয়ে দেবে।
{27:5} বেদীর থাকের নীচে মাঝামাঝি জায়গায় ঝাঁঝরিটি লাগাবে।
{27:6} বেদীর জন্য শিটিম কাঠের দণ্ড তৈরী করে সেগুলি পিতল দিয়ে মুড়বে।
{27:7} বেদীটি বয়ে নিয়ে যাওয়ার সময় ঐ ডাণ্ডাগুলি বেদীর দুই পাশের আঙটায় মধ্যে ঢুকিয়ে দেবে।
{27:8} বেদীর মধ্যভাগ ফাঁকা থাকবে। এই পর্বতে তোমাকে যে নকশা দেখানো হল সেই অনুযায়ী তুমি বেদী নির্মাণ করবে।
{i27:9} শিবিরের চারিদিকের প্রাঙ্গণ ( যাত্রা 38:9-20 )
{27:9} তুমি শিবিরের চারিদিকে প্রাঙ্গণ রচনা করবে। শিবিরের দক্ষিণ দিকে সূক্ষ্ম রেশমী সুতোয় বোনা একশো হাত লম্বা বেষ্টনী থাকবে।
{27:10} বেষ্টনী টাঙ্গানোর জন্য কুড়িটি খুঁটি এবং সেগুলির জন্য কুড়িটি পিতলের পায়া থাকবে। খুঁটিগুলির আঙটা ও শলা সবই রূপোর হবে।
{27:11} উত্তর দিকেও এই রকম একশো হাত লম্বা একটি বেষ্টনী থাকবে। সেটা টাঙ্গানোর জন্য কুড়িটি খুঁটি এবং সেগুলির জন্য কুড়িটি পিতলের পায়া থাকবে। খুঁটিগুলির আঙটা ও শলাকা সবই রূপোর হবে।
{27:12} প্রাঙ্গণের প্রস্থে পশ্চিম দিকের বেষ্টনী হবে পঞ্চাশ হাত লম্বা এবং এর জন্য থাকবে দশটা খুঁটি ও দশটা পায়া।
{27:13} পূর্বদিকের প্রাঙ্গণও হবে পঞ্চাশ হাত চওড়া
{27:14} প্রবেশ পথের একধারে পনেরো হাত লম্বা পর্দা এবং
{27:15} তার জন্য তিনটি খুঁটি ও তিনটি পায়া থাকবে।
{27:16} প্রাঙ্গণের প্রবেশ পথে নীল, বেগুনী ও লাল রঙের সূক্ষ্ম রেশমী সুতোয় বোনা এবং নকশা কাটা কুড়ি হাত লম্বা একটি পর্দা থাকবে। এর জন্য থাকবে চারটি খুঁটি ও চারটি পায়া।
{27:17} প্রাঙ্গণের চারিদিকের সব খুঁটির আঙটা এবং শলাগুলি হবে রূপোর আর পায়াগুলি হবে পিতলের।
{27:18} প্রাঙ্গণের দৈর্ঘ্য হবে একশো হাত, প্রস্থ পঞ্চাশ হাত এবং বেষ্টনীর উচ্চতা হবে পাঁচ হাত। পর্দাগুলি হবে সূক্ষ্ম রেশমী সুতোর এবং খুঁটির পায়াগুলি হবে পিতলের।
{27:19} শিবির স্থাপনের জন্য ব্যবহার্য সমস্ত সরঞ্জাম, শিবির ও প্রাঙ্গণের সমস্ত খুঁটি পিতল দিয়ে তৈরী করতে হবে।
{27:20} তুমি ইসরায়েলীদের আদেশ দেবে যেন তারা সর্বক্ষণ প্রদীপ জ্বালিয়ে রাখার জন্য খাঁটি জলপাইয়ের তেল তোমার কাছে নিয়ে আসে।
{27:21} হারোণ এবং তার পুত্রেরা সম্মিলন শিবিরের মধ্যে চুক্তি সিন্দুকের সম্মুখে যে পর্দা থাকবে তার বাইরে সন্ধ্যা থেকে সকাল পর্যন্ত প্রভু পরমেশ্বরের উদ্দেশে প্রদীপ জ্বালিয়ে রাখবে। ইসরায়েলীরা বংশপরম্পরায় চিরকাল এই বিধি পালন করবে।
{i28:1} পুরোহিতের পরিধেয় ( যাত্রা 39:1-7 )
{28:1} ইসরায়েলীদের মধ্যে থেকে তুমি তোমার ভাই হারোণ ও তার ছেলে নাদব, অবিহু, ইলিয়াসর ও ইথামরকে ডেকে আমার পুরোহিতরূপে নিয়োগ করবে।
{28:2} তোমার ভাই হারোণের মর্যাদা ও শোভার জন্য পবিত্র পোষাক তৈরী করবে।
{28:3} দক্ষ শিল্পীদের মধ্যে যাদের আমি নৈপুণ্য দান করেছি, তাদের তুমি নির্দেশ দাও যেন তারা আমার পৌরোহিত্যের পদে বরণের উদ্দেশ্যে হারোণের জন্য পোষাক তৈরী করে।
{28:4} বক্ষাবরণ, এফোদ, আলখাল্লা, রঙবেরঙের কাজ কার জামা, পাগড়ি ও কোমরবন্ধ — এই পোষাকগুলি তারা তৈরী করবে। আমার পৌরোহিত্য ক্রিয়া কর্মের জন্য প্রয়োজনীয় সমস্ত পবিত্র পরিধেয় তারা হারোণ ও তার ছেলেদের জন্য তৈরী করবে।
{28:5} এর জন্য তারা সোনা এবং নীল, বেগুনী, লাল ও সাদা সূক্ষ্ম সুতো ব্যবহার করবে।
{28:6} তারা সোনা এবং নীল, বেগুনী, লাল ও সাদা রঙের সূক্ষ্ম সুতোয় বোনা ও সূচীশিল্প শোভিত কাপড় দিযে এফোদ তৈরী করবে।
{28:7} দুই কাঁধে দুটি পটি থাকবে, এই পটি দিয়ে এফোদটি জোড়া লাগাতে হবে।
{28:8} এর সঙ্গে যে কোমরবদ্ধ থাকবে সেটিও একই রকম শিল্পমণ্ডিত এবং এফোদের মত একই উপাদানে তৈরী হবে, অর্থাৎ সোনা এবং নীল, বেগুনী, লাল ও সাদা সূক্ষ্ম সুতো দিয়ে এটি তৈরী করতে হবে।
{28:9} দুটি গোমেদ মণি নিয়ে তুমি তার উপরে ইসরায়েলের পুত্রদের নাম খোদাই করবে।
{28:10} তাদের জন্মের ক্রম অনুযায়ী তুমি একটি মণির উপরে ছয়জনের এবং অন্যটির উপরে বাকী ছয়জনের নাম খোদাই করবে।
{28:11} নিপুণ মণিকার যেভাবে নাম খোদাই করে, সেইভাবে তুমি ঐ মণিদুটির উপরে ইসরায়েল-তনয়দের নাম খোদাই করবে এবং সোনার খাপে সে দুটিকে বসাবে।
{28:12} ইসরায়েল-তনয়দের স্মরণিকারূপে ঐ মণি তুমি এফোদের কাঁধের পটির উপর বসাবে। প্রভু পরমেশ্বরের স্মরণের জন্য হারোণ তাদের নাম তার দুই কাঁধে বহন করবে।
{28:13} তুমি দুটি সোনার খাপ তৈরী করবে।
{28:14} খাঁটি সোনা দিয়ে দড়ির মত পাকিয়ে দুটি শিকল তৈরী করবে এবং সে দুটিকে তুমি ঐ দুটি খাপের সঙ্গে যুক্ত করবে।
{28:15} তুমি একটি বুকপাটা তৈরী করবে, সেটি বুকের উপর ঝোলানো থাকবে ও বিচার নিষ্পত্তির জন্য ব্যবহৃত হবে। এফোদের মত এটিও হবে শিল্পকর্মশোভিত। সোনা এবং নীল, বেগুনী, লালা ও সাদা সূক্ষ্ম সুতো দিয়ে এটি তৈরী করবে।
{28:16} এটি হবে এক বিঘত লম্বা ও এক বিঘত চওড়া, সমচতুর্ভূজ ও দুঁভাজ করা।
{28:17} এর উপরে চারটি সারিতে বিভিন্ন মণি বসিয়ে দেবে। প্রথম সারিতে চুণী, পোখরাজ ও মরকত।
{28:18} দ্বিতীয় সারিতে পদ্মরাগ, নীলকান্ত ও হীরা।
{28:19} তৃতীয় সারিতে ফিরোজা, অকাক ও জামিরা।
{28:20} চতুর্থ সারিতে বৈদুর্য, গোমেদ ও সূর্যকান্ত। এগুলি সবই সোনার খাপে আঁটা থাকবে।
{28:21} ইসরায়েলের বারোটি পুত্রের প্রত্যেকের জন্য একটি মণি থাকবে এবং প্রত্যেকটি মণির উপর তাদের বারো গোষ্ঠীর একটির নাম খোদিত থাকবে।
{28:22} বক্ষসংলগ্ন থলিটির জন্য তুমি খাঁটি সোনা দিয়ে দড়ির মত পাকানো শিকল তৈরী করবে।
{28:23} সোনার দুটি আঙটা তৈরী করে থলির উপরের দুই কোণে লাগিয়ে দেবে।
{28:24} তার দুই কোণের দুটি আঙটার সঙ্গে সোনার ঐ শিকল দুটি আটকে দেবে।
{28:25} শিকল দুটির অপর দুই প্রান্ত মণি বসানো সোনার খাপের সঙ্গে জুড়ে দেবে। এই ভাবে এফোদের সামনের দিকে বক্ষসংলগ্ন থলিটি কাঁধের পটির সঙ্গে আটকানো থাকবে।
{28:26} দুটি সোনার আঙটা তৈরী করে থলির নীচের দুই কোণে ভিতরের দিকে এমন ভাবে লাগিয়ে দেবে যেন তা এফোদের উপরে থাকে।
{28:27} সোনার আরও দুটি আঙটা তৈরী করে এফোদের কাঁধের পটি দুটির নীচে কোমরবন্ধের উপরে জোড়ের সঙ্গে লাগিয়ে দেবে।
{28:28} থলি এবং এফোদের আঙটাগুলি নীল ফিতে দিয়ে একসঙ্গে বাঁধতে হবে তাহলে বক্ষসংলগ্ন থলিটি কোমরবন্ধের উপরে আঁটা থাকবে, খুলে পড়বে না।
{28:29} হারোণ যখন পবিত্র স্থানে প্রবেশ করবে তখন সর্বদা সে বুকের উপরে ইসরায়েল-তনয়দের নামাঙ্কিত ও বিচার নিষ্পত্তির জন্য ব্যবহার্য থলিটি বহন করবে যেন প্রভু পরমেশ্বর তাদের নিত্য স্মরণে রাখেন।
{28:30} বিচার নিষ্পত্তির জন্য ব্যবহার্য থলিতে তুমি উরিম ও থুম্মিম নামক পবিত্র পাশা দুটি রাখবে। হারোণ যখন প্রভু পরমেশ্বরের সম্মুখে যাবে তখন সেই দুটি তার বুকের উপরে থাকবে। প্রভু পরমেশ্বরের সাক্ষাতে ইসরায়েলীদের বিচার নিষ্পত্তির এই উপকরণ হারোণ সর্বদা বক্ষে ধারণ করবে।
{28:31} এফোদের উপরে পরার বহির্বাসটি তুমি নীল রঙের একখণ্ড কাপড় দিয়ে তৈরী করবে।
{28:32} এটির মাঝখানে মাথা গলাবার জন্য একটি ফাঁক থাকবে। গলাবন্ধের মতো এর চারিধারে হাতে বোনা পটি লাগানো থাকবে। তার ফলে এটি ছিঁড়বে না।
{28:33} বহির্বাসের চারিধারে নীল, বেগুনী, ও লাল সুতোয় তৈরী ডালিম এবং সেগুলির মাঝে সোনার ঘন্টি বসানো হবে।
{28:34} বহির্বাসের চারিধারে পর্যায়ক্রমে একটি ডালিম ও একটি ঘুন্টি বসাতে হবে।
{28:35} হারোণ যজন করার সময় এটি পরবে। সে যখন পবিত্র স্থানে প্রভু পরমেশ্বরের সম্মুখে যাবে বা সেখান থেকে বেরিয়ে আসবে তখন যেন ঘুন্টির শব্দ শোনা যায়, তা হলে সে মারা পড়বে না।
{28:36} তুমি নিখাদ সোনার একটি চাকতির উপরে ‘প্রভু পরমেশ্বরের উদ্দেশে পূত’ এই কথাগুলি খোদিত করবে।
{28:37} নীল সুতো দিয়ে এটিকে তুমি পাগড়ির সামনের দিকে বেঁধে দেবে।
{28:38} এটি হারোণের কপালের উপরে থাকবে। ইসরায়েলীরা প্রভু পরমেশ্বরের উদ্দেশে যে নৈবেদ্য উৎসর্গ করবে, আনুষ্ঠানিকভাবে তার কোন ত্রুটি থাকলে হারোণ তার দায় বহন করবে। উৎসর্গিত নৈবেদ্য যাতে প্রভু পরমেশ্বরের দৃষ্টিতে গ্রাহ্য হয় তার জন্য হারোণ সর্বদা সোনার চাকতি শিরে ধারণ করবে।
{28:39} তুমি রঙবেরঙের সূক্ষ্ম সূতো দিয়ে কাজ করা জামা ও পাগড়িটি তৈরী করবে। কোমরবন্ধটি হবে সূচীশিল্পশোভিত।
{28:40} হারোণের পুত্রদের শোভা ও মর্যাদার জন্য তুমি তাদের জামা, কোমরবন্ধ ও পাগড়ি তৈরী করিয়ে দেবে।
{28:41} তোমার ভাই হারোণ ও তার পুত্রদের তুমি এই সব পোষাক পরিয়ে দেবে, তারপর তাদের অভিষেক করে আমার পৌরোহিত্যের পদে বরণ করবে।
{28:42} তুমি তাদের দেহ আচ্ছাদনের জন্য কোমর থেকে হাঁটু পর্যন্ত লম্বা সাদা কাপড়ের পায়জামা তৈরী করিয়ে দেবে।
{28:43} হারোণ ও তার পুত্রেরা যখন সম্মিলন শিবিরে প্রবেশ করবে কিংবা পবিত্র স্থানে বেদীর সম্মুখে উপাসনার ক্রিয়াকর্ম করতে যাবে তখন সর্বদা তারা ঐগুলি পরবে। তাহলে তাদের উপর দোষ বর্তাবে না এবং তারা মারা পড়বে না। হারোণ ও তার বংশধরদের এই রীতি চিরকাল পালন অবশ্যই করতে হবে।
{i29:1} হারোণ ও তাঁর পুত্রদের অভিষেক ( লেবীয় 8:1-36 )
{29:1} হারোণ ও তাঁর পুত্রদের আমার পৌরোহিত্যে বরণ করার জন্য তুমি এই অনুষ্ঠান করবে: অল্প বয়সের নিখুঁত একটি বৃষ এবং দুটি মেষ সংগ্রহ করবে।
{29:2} রুটি ও তেলের ময়ান দেওয়া পিঠে এবং তেলে ভিজানো চাপাটি তৈরী করবে। এগুলি সবই খামির বিহীন মিহি ময়দায় তৈরী হওয়া চাই।
{29:3} এগুলি একটি ঝুড়িতে করে নিয়ে আসবে ঐ বৃষ ও মেষ দুটিকেও আনবে।
{29:4} হারোণ ও তার পুত্রদের সম্মিলন শিবিরের দ্বারে নিয়ে আসবে এবং সেখানে তাদের স্নান করাবে।
{29:5} তারপর তাদের সাজপোষাক এনে হারোণকে জামা, এফোদের উপরের বহির্বাস বক্ষসংলগ্ন থলিসহ এফোদটি পরাবে। এফোদ এবং কোমরবন্ধটি তার গায়ে এঁটে দেবে।
{29:6} তার মাথায় পাগড়ি পরাবে এবং পাগড়ির উপরে প্রভু পরমেশ্বরের উদ্দেশে উৎসর্গের গোলাকার পবিত্র প্রতীকটি আটকে দেবে।
{29:7} তারপর অভিষেকের তেল নিয়ে তার মাথায় ঢেলে তাকে অভিষিক্ত করবে।
{29:8} এর পরে হারোণের পুত্রদের সামনে এনে তুমি তাদের জন্য নির্দিষ্ট পোষাক পরিয়ে দেবে।
{29:9} তাদের মাথায় টুপি এবং কোমরবন্ধ পরিয়ে দেবে। আমার চিরস্থায়ী বিধিবলে তারা পৌরোহিত্যের পদে নিযুক্ত হবে। এইভাবে তুমি হারোণ ও তার পুত্রদের অভিষেক করবে।
{29:10} তারপর সম্মিলন শিবিরের সম্মুখে তুমি বৃষটিকে নিয়ে আসবে, তারা তখন সেটির মাথায় হাত রাখবে
{29:11} সম্মিলন শিবিরের সম্মুখে প্রভু পরমেশ্বরের সাক্ষাতে তুমি বৃষটি বলি দেবে।
{29:12} আঙুলে করে ঐ বৃষের রক্ত কিছুটা নিয়ে তুমি বেদীর শৃঙ্গে লাগিয়ে দেবে। অবশিষ্ট রক্ত বেদীমূলে ঢেলে দেবে।
{29:13} তারপর তুমি অন্ত্র ও যকৃতের উপরের সমস্ত মেদসমেত বৃক্ক দুটি নিয়ে বেদীর উপর হোমানলে উৎসর্গ করবে।
{29:14} বৃষটির মাংস, চামড়া এবং নাড়িভুঁড়ি ইত্যাদি শিবির সন্নিবেশের বাইরে নিয়ে গিয়ে আগুনে পুড়িয়ে দেবে। এটি পাপস্খলনের বলি।
{29:15} এর পরে তুমি মেষদুটির একটিকে আনবে। হারোণ ও তার পুত্রেরা সেটির মাথায় হাত রাখবে।
{29:16} তুমি সেটিকে বলি দিয়ে তার রক্ত কিছুটা নিয়ে বেদীর গায়ে ছিটিয়ে দেবে।
{29:17} মেষটিকে খণ্ড খণ্ড করে কেটে তার নাড়িভুঁড়ি ও পেছনের পাগুলি ধুয়ে ফেলবে তারপর সেগুলি এবং মাংসখণ্ডগুলি কাটা মাথার উপরে রাখবে।
{29:18} তারপর গোটা মেষটি বেদীর উপরে হোমানলে উৎসর্গ করবে। এটি হবে প্রভু পরমেশ্বরের উদ্দেশে সুরভিত পূর্ণাহুতি।
{29:19} তারপর তুমি দ্বিতীয় মেষটি আনবে। হারোণ ও তার পুত্রেরা সেটির মাথায় হাত রাখবে।
{29:20} তুমি সেটিকে বলি দিয়ে তার রক্ত কিছুটা নিয়ে হারোণ ও তার পুত্রদের ডান কানের লতিতে, ডান হাতের ও পায়ের বুড়ো আঙ্গুলে লাগিয়ে দেবে। অবশিষ্ট রক্ত তুমি বেদীর গায়ে ছিটিয়ে দেবে।
{29:21} বেদীর গায়ে ছিটানো রক্তের কিছুটা এবং অভিষেকের তেল কিছুটা নিয়ে তুমি হারোণ ও তার পুত্রদের গায়ে ও পোষাকের উপর ছিটিয়ে দেবে। এর দ্বারা হারোণ, তার পুত্রেরা ও তাদের পোষাক পরিচ্ছদ সবই পবিত্র হবে।
{29:22} মেষটির সমস্ত মেদ, মেদ সমেত লেজটি, অন্ত্রাবরক মেদ, যকৃত ও মেদ সমেত বৃক্ক দুটি এবং ডান পাটি তুমি নেবে কারণ এটি হচ্ছে অভিষেক অনুষ্ঠানের মেষ।
{29:23} প্রভু পরমেশ্বরের সম্মুখে খামিরবিহীন রুটির যে ঝুড়ি থাকবে তা থেকে তুমি একটি রুটি, তেলে-ভাজা একটি পিঠে এবং একটি চাপাটি নেবে।
{29:24} এগুলি তুমি হারোণ ও তার পুত্রদের হাতে দেবে। তারা বিশেষ নৈবেদ্যরূপে এই ভোগ প্রভু পরমেশ্বরের উদ্দেশে নিবেদন করবে।
{29:25} পরে তুমি তাদের হাত থেকে এই ভোগ নিয়ে বেদীর হোমানলে উৎসর্গিত হোম-বলির উপরে প্রভু পরমেশ্বরের উদ্দেশে সুরভিত নৈবেদ্যরূপে আহুতি দেবে।
{29:26} তারপর তুমি হারোণের অভিষেক অনুষ্ঠানে উৎসর্গিত মেষটির বুকের অংশটুকু নিয়ে প্রভু পরমেশ্বরের উদ্দেশে নিবেদন করবে। এই অংশটুকু তোমার প্রাপ্য হবে।
{29:27} হারোণ ও তার পুত্রদের অভিষেক অনুষ্ঠানে উৎসর্গিত মেষটির বুকের অংশ এবং পুরোহিতদের জন্য সংরক্ষিত ঊরু নিয়ে তুমি প্রভু পরমেশ্বরের উদ্দেশে বিশেষ নৈবেদ্যরূপে নিবেদন করে পবিত্র করবে।
{29:28} আমার চিরস্থায়ী বিধিবলে ইসরায়েলীদের প্রদত্ত বলির এই অংশ হারোণ ও তার বংশধরদের প্রাপ্য হবে। ইসরায়েলীরা প্রভু পরমেশ্বরের উদ্দেশে যে স্বস্ত্যয়ন বলি উৎসর্গ করবে তার এক অংশ বিশেষ নৈবেদ্যরূপে নিবেদন করা হবে। এই অংশটুকু যাজকদের জন্য পৃথক করে রাখতে হবে।
{29:29} হারোণের মৃত্যুর পর তার পোষাক পরিচ্ছদগুলি তার পুত্রদের হবে। সেইগুলি পরিয়ে তাদের অভিষেক ও পৌরোহিত্যের পদে বরণ করতে হবে।
{29:30} হারোণের পুত্রদের মধ্যে যে তার স্থলে পুরোহিত নিযুক্ত হবে, পবিত্র স্থানে পরিচর্যার জন্য যে সম্মিলন শিবিরে প্রবেশ করবে, সে সাতদিন ঐ পোষাকগুলি পরে থাকবে।
{29:31} অভিষেক অনুষ্ঠানে উৎসর্গিত মেষটির মাংস তুমি কোন শুচিশুদ্ধ স্থানে নিয়ে গিয়ে পাক করবে।
{29:32} সম্মিলন শিবিরের দ্বারে বসে হারোণ ও তার পুত্রেরা সেই মাংস ও ঝুড়িতে রাখা রুটি ভোজন করবে।
{29:33} অভিষেক ও বরণানুষ্ঠানে তাদের জন্য যে সব দ্রব্য উৎসর্গ করা হবে তা তারা ভক্ষণ করবে। কেবলমাত্র যাজকেরাই এই পবিত্র বস্তু ভোজন করবে।
{29:34} পরের দিন সকাল পর্যন্ত যদি ঐ মাংস বা রুটির কিছু অবশিষ্ট থাকে তাহলে সব পুড়িয়ে ফেলতে হবে। ঐ খাবার আর খাওয়া চলবে না কারণ তা পবিত্র।
{29:35} হারোণ ও তার পুত্রদের সম্পর্কে আমার দেওয়া সমস্ত নির্দেশ তুমি পালন করবে। সাত দিন ধরে তুমি তাদের বরণের অনুষ্ঠান করবে।
{29:36} প্রতিদিন তুমি প্রায়শ্চিত্তের জন্য পাপস্খালনের বিল স্বরূপ একটি বৃষ বলিদান করবে। বেদীর উপরে পাপস্খালনের বলি উৎসর্গ করে তুমি সেটিকে পাপমুক্ত করবে এবং তারপর বেদী অভিষিক্ত করে পবিত্র করবে।
{29:37} সাতদিন তুমি বেদীর জন্য প্রায়শ্চিত্ত করে সেটিকে পবিত্র করবে। তখন তা হবে মহাপবিত্র বেদী। যা কিছু সেই বেদীর সংস্পর্শ লাভ করবে তা পূর্ত ও পবিত্র বলে গণ্য হবে।
{i29:38} প্রাত্যহিক নৈবেদ্য ( গণনা 28:1-8 )
{29:38} বেদীর উপরে তুমি এই গুলি আহুতি দেবে: নিয়মিতভাবে প্রতিদিন একবছর বয়সের দুটি মেষশাবক।
{29:39} সকালে একটি এবং সন্ধ্যায় আর একটি উৎসর্গ করবে।
{29:40} প্রথম মেষশাবকটির সঙ্গে তুমি এক এফার দশ ভাগের এক ভাগ মিহি ময়দা এবং এক হিনের সিকি পরিমাণ খাঁটি জলপাইয়ের তেল উৎসর্গ করবে। এর সঙ্গে তুমি এক হিনের সিকি পরিমাণ দ্রাক্ষারস পানীয় নৈবেদ্যরূপে উৎসর্গ করবে।
{29:41} দ্বিতীয় মেষশাবকটি তুমি সন্ধ্যায় উৎসর্গ করবে। এর সঙ্গে সকালের মতই ভোগ ও পানীয় নৈবেদ্য উৎসর্গ করবে। এ হবে প্রভু পরমেশ্বরের উদ্দেশে নিবেদিত সুরভিত ভোগ ও পানীয় নৈবেদ্যের হোম।
{29:42} সম্মিলন শিবিরের দ্বারে প্রভু পরমেশ্বরের সাক্ষাতে পুরুষানুক্রমে প্রতিদিন তোমরা এই হোম-বলি উৎসর্গ করবে। এখানেই আমি তোমাকে দর্শন দেব এবং তোমার সঙ্গে কথা বলব।
{29:43} আমি এখান থেকে ইসরায়েলীদের দর্শন দেব। আমার মহিমায় এই স্থান হবে পবিত্র।
{29:44} সম্মিলন শিবির ও বেদীটিকে আমি পবিত্র করব। হারোণ ও তার পুত্রদের আমি আমার পৌরোহিত্যের কাজে নিয়োগ করব।
{29:45} ইসরায়েলীদের মাঝে আমি বসতি করব এবং আমিই হব তাদের ঈশ্বর।
{29:46} তারা জানবে, আমি প্রভু পরমেশ্বর তাদের আরাধ্য ঈশ্বর, আমিই তাদের মিশর থেকে উদ্ধার করে এনেছি। আমি স্বয়ং প্রভু পরমেশ্বর, তাদের আরাধ্য ঈশ্বর।
{i30:1} ধূপ বেদী ( যাত্রা 37:25-28 )
{30:1} তুমি ধূপ জ্বালানোর জন্য শিটিম কাঠের একটি বেদী নির্মাণ করবে।
{30:2} এটি হবে চারকোণা, এক হাত লম্বা, এক হাত চওড়া এবং দুহাত উঁচু। এর শৃঙ্গগুলি একই সাথে অখণ্ড ভাবে নির্মিত হবে।
{30:3} এর উপরিভাগে, চারিধার এবং শৃঙ্গগুলি তুমি খাঁটি সোনা দিয়ে মুড়ে দেবে। এর চারিধারে সোনার বেড় তৈরী করে দেবে।
{30:4} এটির জন্য তুমি দুই জোড়া সোনার আঙটা তৈরী করে বেড়ের নীচে দুই ধারে জুড়ে দেবে যেন এটিকে বয়ে নিয়ে যাওয়ার ডাণ্ডা দুটি ঐ আঙটার মধ্যে গলানো যায়।
{30:5} শিটিম কাঠের দুটি ডাণ্ডা তৈরী করে তুমি সেগুলি সোনা দিয়ে মুড়ে দেবে।
{30:6} চুক্তি সিন্দুকের সম্মুখে যে পর্দা থাকবে, তারই সামনে যেখানে আমি তোমার সঙ্গে সাক্ষাৎ করব সেখানে এই বেদীটি স্থাপন করবে।
{30:7} এই বেদীর উপরে হারোণ সুগন্ধি ধূপ জ্বালাবে। প্রতিদিন সকালে প্রদীপগুলি পরিষ্কার করার সময় সুগন্ধি ধূপ জ্বালাবে।
{30:8} সন্ধ্যায় প্রদীপ জ্বালাবার সময় আবার সে ধূপ জ্বালাবে। প্রভু পরমেশ্বরের সম্মুখে বংশানুক্রমে এইভাবে চিরকাল নিয়মিত ধূপ জ্বালাতে হবে।
{30:9} এই বেদীর উপরে তোমরা কোন নির্দিষ্ট ধূপ জ্বালাবে না। হোম-বলি, ভোগ বা কোন পানীয় নৈবেদ্য উৎসর্গ করবে না।
{30:10} বছরে একবার হারোণ বেদীর শৃঙ্গে প্রায়শ্চিত্ত বলির রক্ত লেপন করে বেদীকে শুচি করবে। বার্ষিক প্রায়শ্চিত্ত বলির রক্ত দিয়ে সে বেদী শোধন করবে । প্রভু পরমেশ্বরের উদ্দেশে নিবেদিত এই বেদী মহাপবিত্র।
{i30:11} ব্যক্তিগত মুক্তিপণ
{30:11} প্রভু পরমেশ্বর মোশিকে বললেন,
{30:12} তুমি যখন ইসরায়েলীদের সংখ্যা গণনা করবে তখন প্রত্যেক ব্যক্তি তার জীবনের জন্য প্রভু পরমেশ্বরের উদ্দেশে মুক্তিপণ দেবে যেন লোকগণনার সময় তাদের কোন বিপত্তি না ঘটে।
{30:13} তালিকাভুক্ত প্রত্যেক ব্যক্তি পবিত্র পীঠস্থানের শেকেলের মাপে আধ শেকেল প্রভু পরমেশ্বরের উদ্দেশে দান করবে (বিশ গেরায় এক শেকেল)।
{30:14} বিশ বছর এবং তার বেশী বয়সের তালিকাভুক্ত প্রত্যেক লোক প্রভু পরমেশ্বরের উদ্দেশে এই পরিমাণ অর্থ দান করবে।
{30:15} প্রভু পরমেশ্বরকে ব্যক্তিগতভাবে মুক্তিপণ দেবার সময় যারা ধনী তারা এর চেয়ে বেশী দেবে না এবং যারা গরীব তারা কম দেবে না।
{30:16} এই মুক্তিপণ বাবদ যে অর্থ ইসরায়লীদের কাছ থেকে সংগৃহীত হবে তা তুমি সম্মিলন শিবিরের ক্রিয়াকর্মের জন্য ব্যয় করবে। তোমাদের জীবনের জন্য প্রায়শ্চিত্ত স্বরূপ এই মুক্তিপণ প্রভু পরমেশ্বরের কাছে ইসরায়েলীদের স্মারকস্বরূপ হবে।
{i30:17} প্রক্ষালন পাত্র
{30:17} প্রভু পরমেশ্বর মোশিকে বললেন,
{30:18} তুমি পায়া সমেত একটি পিতলের গামলা তৈরী করবে। সম্মিলন শিবির ও বেদীর মাঝখানে সেটি স্থাপন করে জল পূর্ণ করবে।
{30:19} হারোণ ও তার পুত্রেরা সেই জলে হাত-পা ধোবে।
{30:20} সম্মিলন শিবিরে প্রবেশ করার সময়, শিবিরের ভিতরে পরিচর্যা করার সময় কিম্বা প্রভু পরমেশ্বরের উদ্দেশে হোম-বলি উৎসর্গের জন্য বেদীর কাছে যাওয়ার সময়
{30:21} তারা সেই জলে হাত-পা ধোবে। অন্যথায় তারা মারা যাবে। হারোণ ও তার বংশধরদের চিরকাল এই রীতি অতি অবশ্যই পালন করতে হবে।
{i30:22} অভিষেকের তেল ও সুগন্ধি ধূপ
{30:22} প্রভু পরমেশ্বর মোশিকে বললেন,
{30:23} তুমি এই গন্ধ্যদ্রব্যগুলি সংগ্রহ করবে: পবিত্র পীঠস্থানের শেকেলের নির্দিষ্ট মান অনুযায়ী পাঁচশো শেকেল গন্ধরস, তার অর্ধেক পরিমাণ অর্থাৎ আড়াইশো শেকেল সুগন্ধি দারুচিনি,
{30:24} আড়াইশো শেকেল সুগন্ধি বচ, পাঁচশো শেকেল মিহি দারুচিনি ও এক হিন জলপাইয়ের তেল।
{30:25} এইগুলির সংমিশ্রণে তুমি গন্ধদ্রব্য প্রস্তুতকারকদের পদ্ধতি অনুযায়ী পবিত্র অভিষেকের তেল প্রস্তুত করবে।
{30:26} এই পবিত্র তেল দিয়ে তুমি সম্মিলন শিবির, চুক্তিসিন্দুক
{30:27} বেদী ও তার সমস্ত আসবাবপত্র, দীপাধার ও তার সব সরঞ্জাম, ধূপ বেদী,
{30:28} হোমের বেদী ও তার সমস্ত পাত্র, প্রক্ষালন পাত্র ও তার পায়াগুলি অভিসিঞ্চিত করবে।
{30:29} এইভাবে তুমি এগুলি শুদ্ধ করে, উৎসর্গ করবে। এগুলি হবে মহাপবিত্র বস্তু। এগুলির সঙ্গে কোন কিছুর সংস্পর্শ ঘটলে তা পূত ও পবিত্র বলে গণ্য হবে।
{30:30} হারোণ ও তার পুত্রদের তুমি অভিষেক করে আমার পৌরোহিত্যের কাজের জন্য উৎসর্গ করবে।
{30:31} ইসরায়েলীদের বলবে যেন তারা বংশানুক্রমে এই পবিত্র অভিষেকের তেল আমার সেবায় ব্যবহার করে।
{30:32} কোন সাধারণ ব্যক্তির দেহে এই তেল ঢালবে না কিম্বা এর প্রকরণ অনুযায়ী এই ধরণের কোন তেল প্রস্তুত করবে না। এই তেল পবিত্র, একে তোমরা পূত ও স্বতন্ত্র বলে গণ্য করবে।
{30:33} যে ব্যক্তি এই ধরণের তেল প্রস্তুত করবে বা যে সাধারণ কোন লোকের দেহে এই তেল ঢালবে সে সমাজচ্যুত হবে।
{30:34} প্রভু পরমেশ্বর মোশিকে বললেন, তুমি সমপরিমাণে এই সুগন্ধি দ্রব্যগুলি সংগ্রহ করবে, গুগ্গুল, নখী, কুন্দুরু ও খাঁটি ধূপ।
{30:35} এইগুলি একসঙ্গে মিশিয়ে তুমি গন্ধদ্রব্য প্রস্তুতকারকদের পদ্ধতি অনুযায়ী লবণ সহযোগে সুগন্ধি দ্রব্য প্রস্তুত করবে। এ হবে খাঁটি ও পবিত্র বস্তু।
{30:36} এর খানিকটা অংশ তুমি খুব মিহি করে গুঁড়ো করবে এবং তা সম্মিলন শিবিরের মধ্যে তোমার সঙ্গে আমার সাক্ষাৎ করার স্থানে অর্থাৎ চুক্তি সিন্দুকের সম্মুখে রাখবে। এই ধূপ তোমরা মহাপবিত্র বলে গণ্য হবে।
{30:37} এই প্রকরণ অনুযায়ী কোন ধূপ তোমরা নিজেদের ব্যবহারের জন্য তৈরী করবে না একে তোমরা প্রভু পরমেশ্বরের উদ্দেশে পূত ও স্বতন্ত্র বস্তু বলে বিবেচনা করবে।
{30:38} যে ব্যক্তি নিজের ব্যবহারের জন্য এই ধরণের ধূপ প্রস্তুত করবে সে সমাজচ্যুত হবে।
{i31:1} সম্মিলন শিবির নির্মাণের কারিগর মনোনয়ন
{31:1} প্রভু পরমেশ্বর মোশিকে বললেন,
{31:2} দেখ, আমি যিহুদা গোষ্ঠীকে হুরের পৌত্র এবং উরির পুত্র বৎসলেলকে বিশেষ ভাবে মনোনীত করেছি।
{31:3} আমি তাকে আমার আত্মার দ্বারা সর্বপ্রকার শিল্পকর্মে বিজ্ঞ, বিচক্ষণ ও পারদর্শী করেছি।
{31:4} বিভিন্ন ধরণের কারুকার্যের পরিকল্পনা, সোনা, রূপো পিতলের কাজ,
{31:5} মণিকারের কাজ, কাঠ খোদাইয়ের কাজ ইত্যাদি সর্বপ্রকার শিল্পকর্মে সে নিপুণ।
{31:6} আমি দান বংশের অহিষামকের পুত্র অহলিয়াবকে তার সহকারীরূপে নিযুক্ত করেছি। এ ছাড়াও আমি সক্ষম কারিগরদের সকলকেই নৈপুণ্য দান করেছি। আমি তোমাকে যে সব জিনিষ তৈরী করার নির্দেশ দিয়েছি, সবই তারা করবে।
{31:7} সম্মিলন শিবির, চুক্তিসিন্দুক, তার উপরকার আবরণ, সম্মিলন শিবিরের যাবতীয় সরঞ্জাম,
{31:8} টেবিল ও তার সব আসবাবপত্র, পবিত্র দীপাধার ও তার সরঞ্জাম, ধূপ বেদী,
{31:9} হোম বেদী ও তার সমস্ত আসবাবপত্র, প্রক্ষালন পাত্র ও তার পায়াগুলি,
{31:10} পুরোহিত হারোণের শিল্পকর্ম শোভিত পবিত্র পোষাক, মন্দিরের পরিচর্যার কাজের জন্য তার পুত্রদের পরিধেয় বসন,
{31:11} অভিষেকের তেল ও পবিত্র স্থানের জন্য সুগন্ধি ধূপ ইত্যাদি সব কিছু আমার নির্দেশ অনুযায়ী তুমি তৈরী করবে।
{i31:12} বিশ্রাম দিবস সংক্রান্ত নির্দেশ
{31:12} প্রভু পরমেশ্বর মোশিকে বললেন,
{31:13} ইসরায়েলীদের তুমি বল, তারা যেন আমার নির্দেশিত বিশ্রাম দিবস পালন করে। বংশপরম্পরায় তাদের সঙ্গে আমার সম্বন্ধের নিদর্শন হবে এই বিশ্রাম দিবস। তারা জানবে যে আমি প্রভু পরমেশ্বরই তাদের পবিত্র ও পৃথক করেছি।
{31:14} তোমরা বিশ্রাম দিবস পালন করবে। তোমাদের পক্ষে এই দিন পবিত্র। কেউ যদি বিশ্রাম দিবস অশুচি করে তবে অবশ্যই তার প্রাণদণ্ড হবে। এই দিনে যে কাজ করবে সে সমাজচ্যুত হবে।
{31:15} ছয় দিন তোমরা কাজ করবে, কিন্তু সপ্তম দিন হবে প্রভু পরমেশ্বরের উদ্দেশে পালনীয় পবিত্র বিশ্রাম দিবস — সাব্বাথ দিবস। বিশ্রাম দিবসে কেউ কাজে ব্যাপৃত হলে তার অবশ্যই প্রাণদণ্ড হবে।
{31:16} ইসরায়েলীরা এই বিশ্রাম দিবস পালন করবে। চিরস্থায়ী নিয়ম রূপে পুরুষানুক্রমে তারা এই দিবস উদ্যাপন করবে।
{31:17} এ হবে আমার সঙ্গে ইসরায়েলীদের সম্বন্ধের চিরকালীন নিদর্শন। কারণ ছয় দিনে প্রভু পরমেশ্বর আকাশমণ্ডল ও পৃথিবী সৃষ্টি করেছিলেন এবং সপ্তম দিনে তিনি কর্ম থেকে বিরত হয়ে বিশ্রাম করেছিলেন।
{31:18} সিনাই পাহাড়ে মোশির সঙ্গে কথাবার্তা শেষ করে প্রভু পরমেশ্বর মোশিকে দশ অনুশাসন খোদিত দুটি প্রস্তর ফলক দিলেন। ঈশ্বর স্বয়ং প্রস্তর ফলক দুটিতে দশ অনুশাসন খোদিত করে দিয়েছিলেন।
{i32:1} স্বর্ণ গোবৎস ও মোশির ক্রোধ
{32:1} পাহাড় থেকে মোশির নেমে আসতে দেরী হচ্ছে দেখে ইসরায়েলীরা জোট বেঁধে হারোণের কাছে গিয়ে বলল, আপনি আমাদের জন্য একজন দেবতা তৈরী করে দিন, যিনি আমাদের পথ দেখিয়ে নিয়ে যাবেন, কারণ মোশি, যিনি আমাদের মিশর থেকে নিয়ে এসেছিলেন, তাঁর কি হয়েছে আমরা জানি না।
{32:2} হারোণ তাদের বললেন, তোমাদের স্ত্রী ও ছেলেমেয়েদের কানে যে সোনার মাকড়িগুলো রয়েছে সেগুলি খুলে আমার কাছে নিয়ে এস।
{32:3} ইসরায়েলীরা সকলেই তখন সোনার মাকড়িগুলো খুলে হারোণের কাছে নিয়ে এল।
{32:4} তিনি তাদের কাছ থেকে ঐগুলো নিয়ে ছাঁচে ঢালাই করে, একটি সোনার গোবৎস তৈরী করলেন। লোকে তখন বলতে লাগল, হে ইসরায়েলকুল! ইনিই হচ্ছেন তোমাদের দেবতা যিনি মিশর থেকে উদ্ধার করে এনেছেন।
{32:5} এই সব দেখে হারোণ সেই মূর্তির সামনে একটি বেদী নির্মাণ করে দিলেন এবং ঘোষণা করলেন, আগামী কাল প্রভু পরমেশ্বরের সম্মানে উৎসব হবে।
{32:6} পরের দিন ইসরায়েলীরা ভোরে উঠে হোম, স্বস্ত্যয়ন ও বলি উৎসর্গ করল। তারপর তারা পানাহার ও উচ্ছৃঙ্খল আনন্দে উন্মত্ত হয়ে উঠল।
{32:7} প্রভু পরমেশ্বর তখন মোশিকে বললেন, তুমি শীঘ্র ফিরে যাও, তুমি যাদের মিশর থেকে উদ্ধার করে এনেছ তারা দুষ্কর্মে লিপ্ত হয়েছে।
{32:8} এই অল্প সময়ের মধ্যেই তারা আমার নির্দেশিত পথ থেকে ভ্রষ্ট হয়েছে। তারা ছাঁচে ঢালাই করে একটি গোবৎসের প্রতিমূর্তি নির্মাণ করে পূজা করেছে ও তার কাছে বলি উৎসর্গ করেছে। তারা বলেছে, হে ইসরায়েলকুল! ইনিই হচ্ছেন তোমাদের দেবতা যিনি মিশর থেকে তোমাদের উদ্ধার করে এনেছেন।
{32:9} প্রভু পরমেশ্বর মোশিকে বললেন, আমি এই লোকদের চিনি, এরা অত্যন্ত অবাধ্য এক জাতি
{32:10} সুতরাং তুমি বাধা দিও না, ওদের বিরুদ্ধে আমার ক্রোধ এখন প্রজ্বলিত হবে, ওদের আমি ধ্বংস করব, কিন্তু তোমাকে ভিত্তি করে আমি উৎপন্ন করব মহান এক জাতি।
{32:11} মোশি তখন তাঁর আরাধ্য ঈশ্বর প্রভু পরমেশ্বরের কাছে বিনতি করে বললেন, মহাপরাক্রম ও বাহুবলে যে প্রজাদের তুমি মিশর থেকে উদ্ধার করে এনেছ, তাদের বিরুদ্ধে কেন প্রজ্বলিত হবে তোমার ক্রোধ?
{32:12} মিশরীরা কেন একথা বলার সুযোগ পাবে যে ওদের অনিষ্ট করার জন্য, পার্বত্য অঞ্চলে এনে ওদের ধ্বংস করার জন্য, ধরাপৃষ্ঠ থেকে ওদের বিলুপ্ত করার অসৎ উদ্দেশে প্রভু পরমেশ্বর ওদের বার করে এনেছিলেন? তোমার ভয়ঙ্কর ক্রোধ সংবরণ কর প্রভু পরমেশ্বর। তোমার প্রজাদের অনিষ্ট করার সঙ্কল্প পরিবর্তন কর।
{32:13} তোমার দাস অব্রাহাম, ইস্হাক ও ইসরায়েলের কথা স্মরণ কর। তাঁদের তুমি নিজ নামে শপথ করে প্রতিশ্রুতি দিয়েছিলে যে, আকাশের নক্ষত্ররাজির মত তুমি তাঁদের বংশবৃদ্ধি করবে। তাঁদের বংশধরদের তুমি তোমার প্রতিশ্রুত এই দেশ দেবে। এই দেশে তাদের স্বত্বাধিকার হবে চিরস্থায়ী।
{32:14} এই কথার পর প্রভু পরমেশ্বর তাঁর সঙ্কল্প পরিবর্তন করলেন। তাঁর প্রজাদের অনিষ্ট সাধন থেকে নিবৃত্ত হলেন।
{32:15} মোশি তখন বিদায় নিলেন এবং দশ অনুশাসন খোদিত প্রস্তর ফলক দুটি সঙ্গে নিয়ে পাহাড় থেকে নেমে এলেন। প্রস্তর ফলক দুটির সামনে ও পিছনে দুদিকেই লেখা ছিল।
{32:16} ঈশ্বর স্বয়ং এই ফলক দুটি তৈরী করেছিলেন এবং এগুলির উপরে উৎকীর্ণ ছিল তাঁরই হস্তাক্ষর।
{32:17} যিহোশূয় জনতার চীৎকার ও হৈ চৈ শুনে মোশিকে বললেন, শিবিরে যুদ্ধের কোলাহল শোনা যাচ্ছে।
{32:18} কিন্তু মোশি বললেনঃ এ তো নয় বীরের রণহুঙ্কার, কিম্বা পরাজিতের আর্তনাদ, আমি যে শুনছি সঙ্গীতের সুললিত তান!
{32:19} শিবিরের কাছাকাছি এসে মোশি সেই গোবৎসের মূর্তি ও তার সামনে ইসরায়েলীদের উদ্দাম নৃত্য দেখতে পেলেন। এই দেখে তিনি প্রচণ্ড ক্রোধে হাতের ফলক দুটি ছুঁড়ে ফেলে দিলেন। পাহাড়তলিতে পড়ে সে দুটি ভেঙ্গে গেল।
{32:20} তারপর মোশি তাদের গোবৎসের মূর্তিটি নিয়ে আগুণে গলিয়ে, ভেঙ্গে গুঁড়ো করে জলের উপর ছড়িয়ে দিলেন। তারপর সেই জল তিনি ইসরায়েলীদের সকলকে খাওয়ালেন।
{32:21} তিনি হারোণকে জিজ্ঞাসা করলেন, এই লোকগুলি তোমার কি করেছিল যে তুমি তাদের এই মহাপাপে লিপ্ত করলে?
{32:22} হারোণ বললেন, তুমি আমার উপর রাগ করো না, তুমি তো জান এদের প্রবৃত্তি কত খারাপ!
{32:23} এরা আমাকে বলল, আমাদের পরিচালনা করার জন্য একজন দেবতা তৈরী করে দিন, কারণ মিশর থেকে যিনি আমাদের উদ্ধার করে এনেছিলেন সেই মোশির খবর আমরা কিছুই জানি না।
{32:24} আমি তাদের বললাম, তোমাদের মধ্যে যার যা সোনাদানা আছে, এনে আমাকে দাও। তারা সেগুলি আমাকে এনে দিলে আমি সেসব আগুনে গলিয়ে এই গোবৎসের মূর্তিটি তৈরী করে দিলাম।
{32:25} মোশি দেখলেন ইসরায়েলীরা স্বেচ্ছাচারী হয়ে গেছে। শত্রুপরিবেষ্টিত পরিবেশে হারোণই তাদের এই স্বেচ্ছাচারিতার সুযোগ করে দিয়েছিলেন।
{32:26} তিনি তখন শিবির সন্নিবেশের প্রবেশপথে দাঁড়িয়ে বললেন, প্রভু পরমেশ্বরের পক্ষে যারা আছ তারা আমার কাছে এস। তখন লেবির বংশধরেরা সকলে এসে তাঁর পাশে দাঁড়াল।
{32:27} তিনি তাঁদের বললেন, ইসরায়েলের আরাধ্য ঈশ্বর প্রভু পরমেশ্বরের আদেশ এই: তোমরা সকলে তরবারি হাতে শিবির সন্নিবেশের মধ্যে গিয়ে প্রত্যেকটি শিবির আক্রমণ কর এবং তোমাদের ভাই, বন্ধু ও প্রতিবেশীদের হত্যা কর।
{32:28} লেবির বংশধরেরা মোশির নির্দেশ পালন করল। ফলে সেদিন প্রায় তিন হাজার লোক নিহত হল।
{32:29} মোশি তাদের বললেন, তোমরা আজ নিজেদের সন্তান ও ভাইদের বিপক্ষে গিয়ে প্রভু পরমেশ্বরের উদ্দেশে নিজেদের সম্পূর্ণ ভাবে উৎসর্গ করেছ। এই জন্য প্রভু পরমেশ্বর আজ তোমাদের আশীর্বাদ করবেন।
{32:30} পরের দিন মোশি ইসরায়েলীদের বললেন, তোমরা মহাপাপ করেছ। তবে আমি এখন প্রভু পরমেশ্বরের কাছে যাব এবং হয়তো তোমাদের পাপের ক্ষমা চেযে নিতে পারব।
{32:31} মোশি প্রভু পরমেশ্বরের কাছে ফিরে গিয়ে বললেন, এই লোকেরা মহাপাপ করেছে। তারা সোনার বিগ্রহ তৈরী করেছে।
{32:32} কিন্তু হে প্রভু, তুমি এদের ক্ষমা কর। যদি না কর তাহলে দয়া করে তোমার লেখা পুস্তক থেকে আমার নাম মুছে দাও।
{32:33} প্রভু পরমেশ্বর মোশিকে বললেন, যে ব্যক্তি আমার বিরুদ্ধে পাপ করেছে, আমি শুধু তারই নাম আমার পুস্তক থেকে বাদ দেব।
{32:34} তুমি এখন যাও এবং যে স্থান আমি নির্দিষ্ট করে দিয়েছি, সেখানে এই লোকদের নিয়ে যাও। আমার স্বর্গদূত তোমাদের পথ দেখিয়ে নিয়ে যাবে। আমার নির্ধারিত বিচারদিনে আমি এদের পাপের দণ্ডবিধান করব।
{32:35} ইসরায়েলীরা হারোণের তৈরী স্বর্ণ গোবৎসের পূজা করেছিল বলে প্রভু পরমেশ্বর তাদের মহামারী পাঠিয়ে দণ্ড দিলেন।
{33:1} প্রভু পরমেশ্বর মোশিকে বললেন, যে লোকদের তুমি মিশর থেকে এনেছ তাদের নিয়ে এখান থেকে যাত্রা কর। অব্রাহাম, ইস্হাক ও যাকোবের কাছে আমি তাদের বংশধরদের যে দেশ দেবার প্রতিশ্রুতি দিয়েছিলাম, সেই দেশে যাও।
{33:2} তোমাদের আগে আমি আমার দূতকে পাঠাব এবং কনানী, ইমোরী, হিত্তীয়, পরিষী, এবং যিরুথীয় প্রভৃতি জাতিকে আমি বিতাড়িত করব।
{33:3} শস্য শ্যামলা প্রাচুর্যময় এক দেশে তোমরা যাবে, কিন্তু আমি তোমাদের সঙ্গে যাচ্ছি না, কারণ তোমরা অত্যন্ত অবাধ্য এক জাতি, পথেই হয়তো আমি তোমাদের সংহার করব।
{33:4} ইসরায়েলীরা এই দুঃসংবাদ শুনে বিলাপ করতে লাগল। তারা কেউ অলঙ্কার পরলো না।
{33:5} প্রভু পরমেশ্বর মোশিকে বলেছিলেন, ইসরায়েলীদের তুমি বল: তোমরা অত্যন্ত অবাধ্য এক জাতি। যদি আমি তোমাদের সঙ্গে যাই তাহলে মুহূর্তে হয়তো আমি তোমাদের সমূলে ধ্বংস করে ফেলব। তোমরা এখন সমস্ত অলঙ্কার খুলে ফেল, তারপর তোমাদের সম্পর্কে কি করা যায় তা আমি স্থির করব।
{33:6} তাই ইসরায়েলীরা তাদের সমস্ত অলঙ্কার খুলে ফেলল। হোরেব পর্বত ছেড়ে যাওয়ার পর তারা আর সেগুলি পরলো না।
{i33:7} সম্মিলন শিবিরের বৈশিষ্ট্য
{33:7} মোশি শিবিরটি সঙ্গে নিয়ে যেতেন এবং ইসরায়েলীদের ছাউনির বাইরে কিছুটা দূরে সেটি স্থাপন করতেন। তিনি এই শিবিরের নাম দিয়েছিলেন সম্মিলন শিবির। প্রভু পরমেশ্বরের কাছে কারও কিছু নিবেদন করার প্রয়োজন হলে সে ছাউনির বাইরে সম্মিলন শিবিরে যেত।
{33:8} মোশি ঐ শিবিরের দিকে গেলে যতক্ষণ না তিনি শিবিরে প্রবেশ করতেন ততক্ষণ ইসরায়েলীরা যে যার তাঁবুর মুখে দাঁড়িয়ে তাঁকে লক্ষ্য করত।
{33:9} মোশি শিবিরে প্রবেশ করলে এক মেঘস্তম্ভ নেমে এসে শিবিরের দ্বারে অবস্থান করত। তখন প্রভু পরমেশ্বর মোশির সঙ্গে কথা বলতেন।
{33:10} শিবিরদ্বারে সেই মেঘস্তম্ভ দেখামাত্র ইসরায়েলীরা সকলে নিজেদের তাঁবুর দরজায় থেকে প্রণিপাত করত।
{33:11} বন্ধুর সঙ্গে লোকে যেভাবে কথা বলে সেইভাবে প্রভু পরমেশ্বর মোশির সঙ্গে মুখোমুখি হয়ে কথা বলতেন। তারপর মোশি ছাউনিতে ফিরে আসতেন। কিন্তু তাঁর তরুণ সহকরী নূনের পুত্র যিহোশূয় সম্মিলন শিবির ছেড়ে বাইরে যেতেন না।
{i33:12} প্রভু পরমেশ্বরের উপস্থিতির প্রতিশ্রুতি
{33:12} মোশি প্রভু পরমেশ্বরকে বললেন, তুমি আমাকে এই লোকদের পরিচালনা করে নিয়ে যাওয়ার নির্দেশ দিয়েছ, কিন্তু কাকে আমার সঙ্গী করে পাঠাবে, সেকথা তো বল নি। তুমি আমাকে বলেছ, তোমাকে আমি ভাল করেই জানি, আমার অনুগ্রহ তুমি লাভ করেছ।
{33:13} যদি সত্যিই আমি তোমার অনুগ্রহ লাভ করে থাকি, তাহলে দয়া করে তোমার পথ আমাকে চিনিয়ে দাও যেন আমি তোমাকে জানতে পারি এবং তোমার অনুগ্রহ সর্বদা লাভ করতে পারি। দয়া করে বিবেচনা করে দেখ, এই জাতি তোমারই প্রজা।
{33:14} প্রভু পরমেশ্বর তাঁকে বললেন, বেশ, আমি নিজেই তোমার সঙ্গে যাব এবং তোমাকে স্বস্তি দেব।
{33:15} মোশি প্রভু পরমেশ্বরকে বললেন, তুমি যদি আমাদের সঙ্গে না যাও তাহলে এখান থেকে আমাদের যেতে বলো না।
{33:16} কারণ তুমি সঙ্গে না গেলে কি করে লোকে জানবে যে আমি ও তোমার এই প্রজারা তোমার অনুগ্রহ লাভ করেছি এবং পৃথিবীর সকল জাতির মধ্যে আমরাই তোমার বিশেষ প্রজারূপে মনোনীত হয়েছি?
{33:17} প্রভু পরমেশ্বর মোশিকে বললেন, তুমি যা বললে আমি তা-ই করব, কারণ তুমি আমার অনুগ্রহভাজন, তোমাকে আমি অন্তরঙ্গভাবে জানি।
{33:18} মোশি তখন প্রভুকে বললেন, দয়া করে আমার কাছে তোমার মহিমা প্রকাশ কর।
{33:19} প্রভু পরমেশ্বর বললেন, আমার পূর্ণ ঐশ্বর্যের মহিমা তোমাকে প্রদর্শন করব এবং আমিই যে প্রভু পরমেশ্বর — তোমার কাছে তার পরিচয় দেব। আমার যাকে ইচ্ছা তাকে অনুগ্রহ করব, যাকে ইচ্ছা তাকে করব স্নেহ।
{33:20} তিনি আরও বললেন, তুমি আমার মুখ দেখতে পাবে না, কারণ কোন মানুষ আমার মুখ দেখলে জীবিত থাকতে পারবে না।
{33:21} প্রভু পরমেশ্বর মোশিকে বললেন, আমার কাছে এই পাহাড়ে এসে তুমি দাঁড়াও।
{33:22} আমার মহিমা যখন প্রদর্শিত হবে তখন তোমাকে আমি এই পাহাড়ের ফাটলে রাখব এবং আমি এই স্থান অতিক্রম করে না যাওয়া পর্যন্ত হাত দিয়ে তোমাকে আড়াল করে রাখব।
{33:23} তারপর হাত সরিয়ে নিলে তুমি আমার পৃষ্ঠদেশ দেখতে পাবে, কিন্তু আমার মুখ দেখতে পাবে না।
{i34:1} দশ অনুশাসন সংবলিত নতুন প্রস্তরফলক ( দ্বি.বি. 10:1-5 )
{34:1} প্রভু পরমেশ্বর মোশিকে বললেন, তুমি প্রথম প্রস্তর ফলক দুটির মত আবার দুটি প্রস্তর ফলক কেটে আন। প্রথম যে প্রস্তর ফলক দুটি তুমি ভেঙ্গে ফেলেছ তাতে যে অনুশাসনগুলি লেখা ছিল, সেগুলি আমি এই দুটিতে লিপিবদ্ধ করব।
{34:2} আগামীকাল ভোরে তুমি প্রস্তুত হয়ে সিনাই পাহাড়ের চূড়ায় উঠে আমার সঙ্গে সাক্ষাৎ করবে।
{34:3} তোমার সঙ্গে কেউ আসবে না। পাহাড়ের কোথাও যেন কেউ না থাকে এবং পাহাড়গুলিতে যেন গরু ভেড়ার পালও দেখা না যায়।
{34:4} মোশি প্রথম ফলক দুটির মত দুটি প্রস্তর ফলক কেটে পরের দিন ভোরে প্রভু পরমেশ্বরের নির্দেশ অনুযায়ী সে দুটি সঙ্গে নিয়ে তিনি সিনাই পাহাড়ে উঠে গেলেন।
{34:5} প্রভু পরমেশ্বর মেঘের আড়ালে সেখানে অবতীর্ণ হয়ে মোশির পাশে এসে দাঁড়ালেন এবং তিনিই যে ‘ইয়াহ্ওয়েহ্, সেই নিত্যসত্তা চিরায়ত প্রভু পরমেশ্বর’, তাঁর এই পরিচয় তাঁকে জানালেন ।
{34:6} মোশির সামনে দিয়ে যাবার সময় তিনি বললেন, ‘আমিই প্রভু পরমেশ্বর। আমি স্নেহশীল ও করুণাময়, সহজে আমি ক্রুদ্ধ হই না, অসীম আমার প্রেম, অবিচল আমার সত্যনিষ্ঠা।
{34:7} সর্বমানবের জন্যই আছে আমার অনন্ত করুণা। পুরুষ পরম্পরায় আমি আমার প্রতিশ্রুতি রক্ষা করি, ক্ষমা করি পাপ অপরাধ। কিন্তু অধর্মাচারীর পাপের প্রতিফল তৃতীয় ও চতুর্থ পুরুষ পর্যন্ত বর্তাই।
{34:8} মোশি তৎক্ষণাৎ আভূমি প্রণত হয়ে প্রভুর আরাধনা করলেন।
{34:9} তিনি বললেন, হে প্রভু পরমেশ্বর, আমি যদি সত্যিই তোমার অনুগ্রহ লাভ করে থাকি তাহলে তুমি আমাদের সঙ্গে চল। এই জাতি অবাধ্য হলেও তুমি আমাদের অধর্ম ও পাপ ক্ষমা কর, তোমার নিজস্ব প্রজা করে নাও আমাদের।
{34:10} প্রভু পরমেশ্বর বললেন, আমি তোমাদের সঙ্গে এক সম্বন্ধ স্থাপন করব। তোমার জাতির দৃষ্টিগোচরে আমি এমন সব অলৌকিক কাজ করব, যা সারা পৃথিবীতে কিম্বা কোন জাতির সাক্ষাতে কখনও সাধিত হয় নি। তোমাদের চতুর্দিকে যে সব জাতি রয়েছে তারা আমার এই কীর্তি দেখবে। তোমাদের পক্ষ হয়ে আমি ভয়াবহ সব কার্য সম্পাদন করব।
{34:11} আমি আজ তোমাকে যে নির্দেশ দেব তা তুমি অবশ্যই পালন করবে। আমি তোমাদের সম্মুখ থেকে ইমোরী, কনানী, হিত্তীয়, পরিষী, হিব্বিয় ও যিরুষীয় প্রভৃতি জাতিসমূহকে বিতাড়িত করব।
{34:12} সাবধান, তোমরা যে দেশে যাচ্ছ সেখানকার অধিবাসীদের সঙ্গে কোন সম্পর্ক স্থাপন করবে না কারণ তারা তোমাদের অধঃপতন ঘটাবে।
{34:13} তোমরা তাদের বেদী ও শিলাস্তম্ভগুলি ভেঙ্গে গুঁড়িয়ে ফেলবে। তাদের কাঠের তৈরী আশেরা মূর্তিগুলি উচ্ছেদ করবে।
{34:14} তোমরা অন্য কোন দেবতার পূজা করবে না, কারণ আমিই তোমাদের প্রভু পরমেশ্বর, আমি চাই তোমাদের পূর্ণ আনুগত্য।
{34:15} সাবধান, তোমরা সে দেশের অধিবাসীদের সঙ্গে কোন সম্পর্ক স্থাপন করবে না। কারণ তারা যখন তাদের দেবতাদের পূজা করবে ও তাদের উদ্দেশে বলি উৎসর্গ করবে। তখন তাদের কেউ হয়তো তোমাদের এই অনাচার ও প্রসাদ গ্রহণে বাধ্য করবে।
{34:16} তোমরা তাদের কন্যাদের সঙ্গে তোমাদের পুত্রদের বিবাহ দেবে, আর সেই কন্যারা তাদের দেবতার পূজার নামে ব্যভিচার করে তোমাদের সন্তানদের ভ্রষ্ট করবে।
{34:17} তোমরা ধাতু গলিয়ে কোন দেবমূর্তি নির্মাণ করবে না।
{34:18} তোমরা খামিরবিহীন রুটির পর্ব পালন করবে। আমার নির্দেশমত তোমরা আবিব মাসের নির্দিষ্ট সময়ে সাতদিন খামিরবিহীন রুটি খাবে, কারণ আবিব মাসেই তোমরা মিশর ছেড়ে বেরিয়ে এসেছিলে।
{34:19} প্রথম গর্ভজাত সমস্ত সন্তান আমার হবে। তোমাদের গো মেষাদির প্রথম গর্ভজাত প্রত্যেকটি পুংশাবক আমার।
{34:20} তবে তোমরা প্রথম গর্ভজাত গর্দভশাবককে মেষ শাবকের বিনিময়ে মুক্ত করতে পারবে। যদি তোমরা সেটি মুক্ত না কর তাহলে সেটির ঘাড় ভেঙ্গে ফেলবে। প্রথম গর্ভজাত পুত্রসন্তানদের তোমরা অবশ্যই মুক্ত করবে। তোমরা কেউ শূন্যহস্তে আমার কাছে আসবে না।
{34:21} সপ্তাহে ছয় দিন তোমরা কাজ করবে, কিন্তু সপ্তম দিনে বিশ্রাম করবে, এমন কি চাষ এবং ফসল কাটার মরশুমেও তোমরা সপ্তম দিনে কাজ করবে না
{34:22} তোমরা সাত সপ্তাহের উৎসব অর্থাৎ গমের ফসল পাকার সময় শস্যোৎসব এবং বছরের শেষে ফসল কাটার উৎসব পালন করবে।
{34:23} তোমাদের মধ্যে যারা পুরুষ তাদের সকলকেই বছরে তিনবার তোমাদের অধিপতি ইসরায়েলীদের আরাধ্য ঈশ্বর প্রভু পরমেশ্বরের উপাসনার জন্য মন্দিরে উপস্থিত হতে হবে।
{34:24} তোমাদের সামনে থেকে সমস্ত জাতিকে আমি বিতাড়িত করব এবং তোমাদের দেশের সীমা প্রসারিত করব। ফলে তোমরা যখন বছরে তিনবার আমার উপাসনার জন্য মন্দিরে যাবে, তখন কেউ তোমাদের দেশ গ্রাস করতে পারবে না।
{34:25} আমার উদ্দেশে প্রদত্ত বলির রক্তের সঙ্গে তোমরা খামির মিশ্রিত কোন ভোগ নিবেদন করবে না। তারণোৎসবের বলির মাংস তোমরা পরের দিন সকাল পর্যন্ত অবশিষ্ট রাখবে না।
{34:26} তোমাদের ক্ষেতের প্রথম ফসলের সেরা অংশ তোমাদের ঈশ্বর প্রভু পরমেশ্বরের মন্দিরে নিয়ে আসবে। তোমরা ছাগশিশুর মাংস তার মায়ের দুধে পাক করবে না।
{34:27} প্রভু পরমেশ্বর মোশিকে বললেন, তুমি এই নির্দেশগুলি লিপিবদ্ধ করে রাখ কারণ এই সব নির্দেশের ভিত্তিতেই আমি ইসরায়েলীদের সঙ্গে সম্বন্ধ স্থাপন করলাম।
{34:28} মোশি চল্লিশ দিন ও চল্লিশ রাত সেখানে প্রভু পরমেশ্বরের কাছে থাকলেন। এই সময়ে তিনি কোন খাদ্য বা পানীয় গ্রহণ করেন নি। তিনি ঈশ্বরের সঙ্গে সম্বন্ধ স্থাপনের শর্ত স্বরূপ তাঁর নির্দেশ সমূহ অর্থাৎ দশ অনুশাসন সেই প্রস্তর ফলক দুটিতে লিপিবদ্ধ করলেন।
{34:29} অবশেষে মোশি দশ অনুশাসন সম্বলিত ফলক দুটি হাতে নিয়ে সিনাই পাহাড় থেকে নেমে এলেন। প্রভু পরমেশ্বরের সঙ্গে কথা বলার ফলে মোশির মুখশ্রী প্রদীপ্ত হয়ে উঠেছিল। কিন্তু তিনি সেকথা জানতে পারেন নি।
{34:30} হারোণ ও ইসরায়েলীরা মোশির প্রদীপ্ত মুখশ্রী দেখে তাঁর কাছে যেতে ভয় পেল।
{34:31} কিন্তু মোশি তাদের ডাকলেন, তখন হৈরোণ ও ইসরায়েলী সমাজের প্রবীণ নেতারা তাঁর কাছে গেলেন।
{34:32} মোশি তাঁদের সঙ্গে কথাবার্তা বলার পর ইসরায়েলীরা তাঁর কাছে গেল। সিনাই পাহাড়ে প্রভু পরমেশ্বর তাঁকে যে সব নির্দেশ দিয়েছিলেন, তিনি তাদের আদ্যোপান্ত সব জানালেন।
{34:33} তাদের সঙ্গে কথাবার্তা শেষ করে মোশি একটি ওড়না দিয়ে নিজের মুখ ঢাকলেন।
{34:34} প্রভু পরমেশ্বরের সঙ্গে কথা বলার জন্য মোশি যখন সম্মিলন শিবিরে যেতেন তখন তিনি ওড়নাটি খুলে ফেলতেন। শিবির থেকে বেরিয়ে না আসা পর্যন্ত তাঁর মুখ অনাবৃত থাকত। তাঁকে যে সব নির্দেশ দেওয়া হত, সেখান থেকে বেরিয়ে এসে সব কিছু তিনি ইসরায়েলীদের জানিয়ে দিতেন।
{34:35} ইসরায়েলীরা তখন মোশির উজ্জ্বল মুখশ্রী দর্শন করত। তারপর থেকে আবার প্রভু পরমেশ্বরের সঙ্গে বাক্যালাপ করতে না যাওয়া পর্যন্ত মোশি ওড়নায় মুখ ঢেকে রাখতেন।
{i35:1} বিশ্রাম দিবস সংক্রান্ত বিধি
{35:1} মোশি ইসরায়েলী সমাজের সকলকে ডেকে একত্র করে তাদের বললেন, প্রভু পরমেশ্বর তোমাদের এই নির্দেশ পালন করতে বলেছেনঃ
{35:2} সপ্তাহে ছয়দিন তোমরা কাজ করবে কিন্তু সপ্তমদিন হবে পবিত্র বিশ্রাম দিবস। প্রভু পরমেশ্বরের সম্মানে সেই দিন বিশ্রাম দিবসরূপে গণ্য হবে। এই দিনে যে কাজ করবে তার প্রাণদণ্ড হবে।
{35:3} বিশ্রাম দিবসে তোমাদের বাড়িতে আগুণ পর্যন্ত জ্বালাবে না।
{i35:4} পবিত্র সম্মিলন শিবিরের উপহার সামগ্রী ( যাত্রা 25:1-9 )
{35:4} মোশি সমগ্র ইসরায়েলী সমাজকে বললেন, প্রভু পরমেশ্বর এই নির্দেশ দিয়েছেন
{35:5} তোমরা প্রত্যেকে প্রভুর উদ্দেশে অর্ঘ্য নিবেদন করবে। প্রভু পরমেশ্বরের উদ্দেশে যারা স্বেচ্ছায় অর্ঘ্য নিবেদন করবে তারা অর্ঘ্যস্বরূপ সোনা, রূপো, পিতল
{35:6} নীল, বেগুনী ও লাল সুতো, সূক্ষ্ম রেশমী বস্ত্র, ছাগলের লোম,
{35:7} ভেড়ার পাকানো চামড়া, উৎকৃষ্ট চামড়া, শিটিম কাঠ,
{35:8} প্রদীপের তেল, অভিষেকের তেল ও সুগন্ধি ধূপের মশলা, প্রধান পুরোহিতের
{35:9} এফোদ ও বক্ষাবরণ খচিত করার জন্য গোমেদ এবং অন্যান্য মণি দান করবে।
{i35:10} সম্মিলন শিবিরের জন্য উপকরণ ( যাত্রা 39:32-43 )
{35:10} তোমাদের মধ্যে যারা কারিগর তারা সকলে মিলে প্রভু পরমেশ্বরের নির্দেশ অনুযায়ী সব কিছু তৈরী করবে।
{35:11} সম্মিলন শিবির ও তার আচ্ছাদন, আঙটা, তক্তা, খিল, খুঁটি ও সেগুলির খাপ,
{35:12} কাষ্ঠাধার ও সেটি বয়ে নিয়ে যাওয়ার দণ্ড, আচ্ছাদন, পর্দা,
{35:13} টেবিল, সেটি বয়ে নিয়ে যাওয়ার দণ্ড এবং অন্যান্য সরঞ্জাম, প্রভু পরমেশ্বরের সাক্ষাতে নিবেদনের রুটি,
{35:14} আলোর জন্য দীপাধার, প্রদীপ ও প্রদীপের তেল,
{35:15} সুগন্ধি ধূপদাহের বেদী ও তা বয়ে নিয়ে যাওয়ার দণ্ড, অভিষেকের তেল, সুগন্ধি ধূপ, সম্মিলন শিবিরের প্রবেশপথের পর্দা।
{35:16} পিতলে মোড়া হোমবেদী, সেটি বয়ে নিয়ে যাওয়ার দণ্ড এবং অন্যান্য আসবাবপত্র, প্রক্ষালন পাত্র ও তার পায়া।
{35:17} প্রাঙ্গণের চারিধারের পর্দা, সেগুলি টাঙ্গানোর খুঁটি ও খাপ, প্রবেশপথের পর্দা,
{35:18} সম্মিলন শিবির ও প্রাঙ্গনের খোঁটা ও দড়িদড়া,
{35:19} পবিত্র স্থানে যজনের জন্য প্রয়োজনীয় পুরোহিতদের শিল্পশোভিত পরিচ্ছদ, অর্থাৎ যজনকালে পুরোহিত হারোণ ও তাঁর পুত্রদের পরিধেয় পবিত্র পোষাক।
{i35:20} ইসরায়েলীদের নিবেদিত অর্ঘ্য
{35:20} সমগ্র ইসরায়েলী জনতা তখন মোশির কাছ থেকে বিদায় নিয়ে চলে গেল।
{35:21} তাদের প্রত্যেকেই স্বেচ্ছাপ্রণোদিত হয়ে সম্মিলন শিবির ও সেখানকার ক্রিয়াকর্মের জন্য প্রয়োজনীয় সব আসবাবপত্র ও পবিত্র পোষাক তৈরীর জন্য প্রভু পরমেশ্বরের উদ্দেশে উপহারসামগ্রী দান করল।
{35:22} নারীপুরুষ নির্বিশেষে সকলেই এসে স্বেচ্ছায় প্রভুর উদ্দেশে তাদের হাতের বালা, কানের দুল আংটি, হার ইত্যাদি সোনার অলঙ্কার উৎসর্গ করল।
{35:23} যাদের কাছে নীল, বেগুনী ও লাল রঙের ও সাদা মিহি সুতো, ছাগলের লোম, ভেড়ার পাকানো চামড়া ও দামী চামড়া ছিল, তারা সকলেই সেই সব জিনিস নিয়ে এল।
{35:24} প্রভু পরমেশ্বরের উদ্দেশে যারা রূপো ও পিতলের জিনিসপত্র পৃথক করে রেখেছিল, তারা সেগুলি এনে উপহার দিল। যাদের কাছে কাজের উপযোগী শিটিম কাঠ ছিল তারা তা নিয়ে এল।
{35:25} সুতো পাকানোর কাজে দক্ষ মেয়েরা নীল, বেগুনী, লাল ও সাদা মিহি সুতো তৈরী করে নিয়ে এল।
{35:26} পশম বোনার কাজে দক্ষ মেয়েরা ছাগলের লোমের সুতো তৈরী করল।
{35:27} নেতৃস্থানীয় ব্যক্তিরা এফোদ ও বক্ষাবরণ খচিত করার জন্য গোমেদ ও অন্যান্য মণি,
{35:28} প্রদীপের ও অভিষেকের তেল ও তার মশলা এবং সুগন্ধি দ্রব্য উপহার দিলেন।
{35:29} প্রভু পরমেশ্বর মোশিকে যে সব কাজ করার নির্দেশ দিয়েছিলেন, তা সম্পন্ন করার জন্য প্রত্যেকটি ইসরায়েলী নারী ও পুরুষ স্বেচ্ছায় তাদের উপহারসামগ্রী প্রভু পরমেশ্বরের উদ্দেশে দান করল।
{i35:30} সম্মিলন শিবির নির্মাণের কারিগরবৃন্দ ( যাত্রা 31:1-11 )
{35:30} মোশি ইসরায়েলীদের বললেন, যিহুদা বংশের হুরের পৌত্র এবং উরির পুত্র বৎসলেলকে প্রভু পরমেশ্বর এই কাজের জন্য মনোনীত করেছেন।
{35:31} তিনি তাকে ঐশ্বরিক আত্মার অবদানে বুদ্ধিমান, বিচক্ষণ ও সর্বপ্রকার শিল্পকর্মে পারদর্শী করেছেন।
{35:32} সে সোনা, রূপো ও পিতলের সব রকমের কাজের নকশা তৈরী,
{35:33} মণিকারের কাজ, কাঠ খোদাইয়ের কাজ ইত্যাদি সর্বপ্রকার শিল্পকর্মে দক্ষ।
{35:34} অন্যান্য সকলকে এই সব কাজ শিখানোর যোগ্যতা প্রভু তাকে এবং দান বংশের অহিষামকের পুত্র অহলিয়াবকে দিয়েছেন।
{35:35} খোদাইয়ের কাজ, নকশা তৈরী, নীল, বেগুনী, লাল ওসূক্ষ্ম সাদা সুতো ও পশম বোনার কাজ, তাঁতের কাজ ইত্যাদি সব রকমের শিল্পকর্মের নৈপুণ্য তিনি তাদের দান করেছেন। সর্ববিধ শিল্পকর্ম ও নকশা তৈরীর কাজে তারা দক্ষ।
{36:1} বৎসলেল, অহলিয়াব এবং অন্যান্য কারিগর যাদের প্রভু পরমেশ্বর নৈপুণ্য ও বিচক্ষণতা দান করেছেন, পবিত্র আবাস নির্মাণের জন্য প্রয়োজনীয় সব কাজের অভিজ্ঞতা যাদের আছে, তারা সকলে প্রভু পরমেশ্বরের নির্দেশ অনুযায়ী সব কাজ করবে।
{36:2} বৎসলেল, অহলিয়াব এবং এই কাজে আগ্রহী অন্যান্য কারিগর যাদের প্রভু পরমেশ্বর নৈপুণ্য ও বিচক্ষণতা দান করেছিলেন তাদের সকলকে ডেকে মোশি কাজ সুরু করতে বললেন।
{36:3} পবিত্র আবাস নির্মাণের জন্য ইসরায়েলীরা যে সব জিনিস দান করেছিল, মোশির কাছ থেকে সবই তারা পেল। লোকেরা তখনও প্রতিদিন সকালে স্বেচ্ছায় তাদের উপহারসামগ্রী দান করছিল।
{36:4} পবিত্র আবাস নির্মাণের কাজে নিযুক্ত কারিগরেরা তখন তাদের কাজ ছেড়ে মোশির কাছে এসে বলল,
{36:5} প্রভু পরমেশ্বর যে সব কাজ করার নির্দেশ দিয়েছেন, তার জন্য আমাদের যা প্রয়োজন তার চেয়ে অনেক বেশী জিনিস লোকে নিয়ে আসছে।
{36:6} মোশি তখন ছাউনির সর্বত্র এই নির্দেশ জানিয়ে দিলেন যে পবিত্র আবাস নির্মাণের জন্য নারী বা পুরুষ কেউ যেন আর কোন উপহার না আনে।
{36:7} লোকেরা তখন উপহার আনা বন্ধ করল। সমস্ত কাজের জন্য যা প্রয়োজন তার চেয়ে অনেক বেশী উপহারসামগ্রী তখন সংগৃহীত হয়ে গিয়েছিল।
{i36:8} সম্মিলন শিবির নির্মাণ। ( যাত্রা 26:1-37 )
{36:8} কাজে নিযুক্ত দক্ষ কারিগরেরা সকলে মিলে শিবিরটি তৈরী করল। নীল, বেগুনী ও লাল রং এর সূক্ষ্ম সুতোয় তৈরী দশটি পর্দা জুড়ে এটি তৈরী করা হল। এগুলির উপরে সূচীশিল্পের কাজ করা করূব মূর্তি আঁকা ছিল।
{36:9} সবগুলি পর্দা ছিল এক মাপের, আটাশ হাত লম্বা ও চার হাত চওড়া।
{36:10} তারা পাঁচটি করে পর্দা একসঙ্গে জোড়া দিয়েছিল।
{36:11} এবং প্রত্যেক প্রস্থ পর্দার ধারে নীল সুতো দিয়ে ফাঁস তৈরী করে দিয়েছিল।
{36:12} প্রত্যেক প্রস্থ পর্দার ধারে তারা পঞ্চাশটি ফাঁস তৈরী করেছিল। এই ফাঁসগুলি পরস্পর মুখোমুখিভাবে সাজানো হয়েছিল।
{36:13} পঞ্চাশটি সোনার আঙটা তৈরী করে তারা সেগুলির সাহায্যে ঐ দুই প্রস্থ পর্দা জোড়া দিয়ে পুরো একটি তাঁবু প্রস্তুত করল।
{36:14} তারপর তাঁবুর উপরে ছাউনির জন্য তারা ছাগলের লোমের এগারোটি পর্দা তৈরী করল।
{36:15} এগারোটি পর্দার সবগুলিই ছিল সমান মাপের, ত্রিশ হাত লম্বা ও চার হাত চওড়া।
{36:16} তারা এক প্রস্থে পাঁচটি পর্দা এবং অপর প্রস্থে বাকী ছয়টি পর্দা একসঙ্গে জুড়ে দিল।
{36:17} প্রথম প্রস্থের শেষ পর্দা এবং দ্বিতীয় প্রস্থের শেষ পর্দাটির ধারে পঞ্চাশটি করে ফাঁস তৈরী করা হল।
{36:18} পিতলের পঞ্চাশটি আঙটা দিয়ে সেগুলি জুড়ে গোটা একটা ছাউনি তৈরী করা হল।
{36:19} শিবিরের চূড়া ঢাকার জন্য তারা ভেড়ার পাকানো চামড়ার একটি এবং উৎকৃষ্ট চামড়ার একটি আচ্ছাদন তৈরী করল।
{36:20} তারপর তারা শিবিরের জন্য শিটিম কাঠের খাড়া তক্তা তৈরী করল।
{36:21} তক্তাগুলির প্রত্যেকটি ছিল দশহাত লম্বা ও দেড় হাত চওড়া।
{36:22} তক্তাগুলি পরস্পর জোড়া দেওয়ার জন্য প্রত্যেকটির সঙ্গে দুটো করে পায়া লাগানো ছিল। শিবিরের সবগুলি তক্তাই এই ভাবে তৈরী করা হল।
{36:23} তক্তাগুলি সাজানো হল এই ভাবে: দক্ষিণ দিকে কুড়িটি তক্তা।
{36:24} প্রত্যেকটি তক্তার নীচে তার পায়া দুটি বসানোর জন্য দুটি করে রূপোর খাপ। কুড়িটি তক্তার জন্য সবশুদ্ধ চল্লিশটির রূপোর খাপ।
{36:25} শিবিরের উত্তর দিকে কুড়িটি তক্তা।
{36:26} প্রত্যেকটি তক্তার নীচে দুটি করে মোট চল্লিশটি রূপোর খাপ।
{36:27} শিবিরের পিছনে পশ্চিম দিকে ছয়টি তক্তা।
{36:28} শিবিরের পিছনে দুই কোণে দুটি তক্তা।
{36:29} এই তক্তা দুটি ছিল দুভাঁজ করা, উপরে ও নীচে একটি আঙটা দিয়ে জোড়া দেওয়া।
{36:30} দুই কোণের দুটি তক্তা তারা একই ভাবে তৈরী করেছিল। সবশুদ্ধ ছিল আটটি তক্তা এবং এদের দুটি করে পায়ার জন্য মোট ষোলটি রূপোর খাপ।
{36:31} তারপর তারা শিটিম কাঠের খিল তৈরী করল। শিবিরের একদিকের জন্য পাঁচটি
{36:32} অন্যদিকের জন্য আর পাঁচটি এবং শিবিরের পিছনে পশ্চিম দিকের জন্য পাঁচটি খিল তৈরী করা হল।
{36:33} মাঝের খিলটি তক্তাগুলির মাঝ বরাবর এক প্রান্ত থেকে অপর প্রান্ত পর্যন্ত প্রসারিত ছিল।
{36:34} তক্তাগুলি সোনা দিয়ে মুড়ে দেওয়া হল। খিলগুলি লাগানোর জন্য সোনার আঙটা তৈরী করা হল এবং খিলগুলিও সোনা দিয়ে মুড়ে দেওয়া হল।
{36:35} নীল, বেগুনী, লাল ও সূক্ষ্ম সাদা সুতো দিয়ে তারা একটি পর্দা তৈরী করল। এটির উপরে সূচীশিল্পের কাজ করা করূবমূর্তি আঁকা ছিল।
{36:36} এটি টাঙ্গানোর জন্য তারা শিটিম কাঠের চারটি খুঁটি তৈরী করে সোনা দিয়ে মুড়ল। এগুলির আঙটাও ছিল সোনার। এগুলি বসানের জন্য চারটি রূপোর খাপ তৈরী করা হল।
{36:37} শিবিরের প্রবেশ দ্বারের জন্য তারা নীল, বেগুনী, লাল ও সূক্ষ্ম সাদা সুতো দিয়ে আর একটি পর্দা তৈরী করল। এটিও সূচীশিল্প শোভিত।
{36:38} এটি টাঙ্গানোর জন্য আঙটা সমেত পাঁচটি খুঁটি তৈরী করা হল। এগুলির মাথা ও কাণ্ড সোনা দিয়ে মুড়ে দেওয়া হল কিন্তু এগুলির খাপ পাঁচটি হল পিতলের।
{i37:1} চুক্তি সিন্দুক নির্মাণ ( যাত্রা 25:12-22 )
{37:1} বৎসলেল শিটিম কাঠের একটি সিন্দুক তৈরী করলেন। এটি ছিল আড়াই হাত লম্বা, দেড় হাত চওড়া এবং দেড় হাত উঁচু।
{37:2} এর ভিতরে ও বাইরে খাঁটি সোনা দিয়ে মুড়ে দেওয়া হল এবং চারিধারে সোনার বেড় গড়ে দেওয়া হল।
{37:3} তিনি এর চারটি পায়ার জন্য চারটি সোনার আঙটা ঢালাই করে তৈরী করলেন এবং দুটি করে আঙটা এর দুইপাশে লাগিয়ে দিলেন।
{37:4} সিন্দুকটি বয়ে নিয়ে যাওয়ার জন্য তিনি শিটিম কাঠের দুটি দণ্ড তৈরী করে সোনা দিয়ে মুড়লেন।
{37:5} সিন্দুকটি বয়ে নিয়ে যাওয়ার জন্য ঐ দণ্ড দুটি সিন্দুকের দুই পাশের আঙটার মধ্যে ঢুকিয়ে দেওয়া হল।
{37:6} তিনি খাঁটি সোনা দিয়ে সিন্দুকের জন্য আড়াই হাত লম্বা ও দেড় হাত চওড়া একটি ঢাকনা তৈরী করলেন।
{37:7} পেটাই করা সোনা দিয়ে ঢাকনাটি দুই প্রান্তে
{37:8} দুটি করূব মূর্তি সমেত তৈরী করা হল।
{37:9} করূব মূর্তি দুটি উপরের দিকে পাখা বিস্তার করে ঢাকনাটি আড়াল করে রেখেছিল। মূর্তি দুটি মুখোমুখিভাবে স্থাপিত ছিল এবং তাদের দৃষ্টি ঢাকনার উপরে নিবন্ধ ছিল।
{i37:10} ঈশ্বরের কাছে নৈবেদ্যের রুটি রাখার বেদী ( যাত্রা 25:23-30 )
{37:10} এর পরে বৎসলেল শিটিম কাঠের একটি বেদী তৈরী করলেন। এটি ছিল দুই হাত লম্বা, এক হাত চওড়া ও দেড় হাত উঁচু।
{37:11} তিনি নিখাদ সোনা দিয়ে বেদীটি মুড়ে দিলেন এবং তার চারি ধারে সোনার বেড় তৈরী করে দিলেন।
{37:12} টেবিলের চারিদিকে তিনি চার আঙ্গুল চওড়া কাঠের বেড় তৈরী করে দিলেন এবং সোনার পাত দিয়ে বেড়ের চারিধার মুড়ে দিলেন।
{37:13} তারপর সোনার চারটি আঙটা ঢালাই করে টেবিলের চার কোণে চারটি পায়ার সঙ্গে লাগিয়ে দিলেন।
{37:14} আঙটাগুলি বেড়ের কাছাকাছি লাগানো হল। বেদীটি বয়ে নিয়ে যাওয়ার দণ্ড দুটি ঢোকানোর জন্য এই আঙটাগুলি লাগানো হল।
{37:15} বেদীটি বয়ে নিয়ে যাওয়ার জন্য তিনি শিটিম কাঠের দুটি দণ্ড তৈরী করে সোনা দিয়ে মুড়ে দিলেন।
{37:16} এর পরে বেদীর উপরে যে পাত্রগুলি রাখা হবে সেগুলি তৈরী করলেন। খাঁটি সোনা দিয়ে তিনি থালা, বাটি, কলসী ও পানীয় নৈবেদ্য ঢালবার জন্য গামলা ইত্যাদি তৈরী করলেন।
{i37:17} দীপাধার ( যাত্রা 25:31-40 )
{37:17} তার পর তিনি পেটাই করা খাঁটি সোনা দিয়ে দীপাধার তৈরী করলেন। এর কাণ্ড, শাখা, কুঁড়ি ও ফুল এক সঙ্গে অখণ্ড ভাবে নির্মিত হল।
{37:18} দীপাধারের কাণ্ড থেকে দুই পাশে তিনটি করে মোট ছয়টি শাখা নির্গত ছিল।
{37:19} কাণ্ড থেকে নির্গত ছয়টি শাখার প্রত্যেকটিতে কুঁড়ি ও ফুল সমেত বাদাম ফুলের মত তিনটি পাত্র ছিল।
{37:20} দীপাধারের কাণ্ডে কুঁড়ি ও ফুল সমেত বাদাম ফুলের মত চারটি ফুল ছিল।
{37:21} দীপাধার থেকে নির্গত ছয়টি শাখার প্র্যতেক জোড়া শাখার নীচে একটি করে কুঁড়ি ছিল।
{37:22} শাখা ও কুঁড়িগুলি কাণ্ডের সঙ্গে অখণ্ডভাবে যুক্ত ছিল এবং সব কিছুই পেটাই করা খাঁটি সোনা দিয়ে তৈরী করা হয়েছিল।
{37:23} তিনি দীপাধারের জন্য খাঁটি সোনা দিয়ে সাতটি প্রদীপ, চিমটা ও অঙ্গারপাত্র তৈরী করলেন।
{37:24} এক তালন্ত পরিমাণ খাঁটি সোনা দিয়ে তিনি দীপাধার ও তার সরঞ্জামগুলি তৈরী করলেন।
{i37:25} ধূপবেদী নির্মাণ ( যাত্রা 30:1-5 )
{37:25} এর পরে তিনি শিটিম কাঠের ধূপবেদী নির্মাণ করলেন। এই বেদীটি ছিল চৌকো, এক হাত লম্বা, এক হাত চওড়া এবং দুই হাত উঁচু। এর শৃঙ্গগুলি অখণ্ডভাবে একই সঙ্গে নির্মিত হয়েছিল।
{37:26} বেদীর উপরিভাগ, চারিধার ও শৃঙ্গগুলি তিনি খাঁটি সোনা দিয়ে মুড়ে দিলেন এবং চারপাশে সোনার বেড় তৈরী করে দিলেন।
{37:27} বেদীটি বয়ে নিয়ে যাওয়ার দণ্ড ঢোকানোর জন্য তিনি বেড়ের নীচে দুই পাশে দুই কোণে দুটি করে সোনার আঙটা লাগিয়ে দিলেন
{37:28} এবং এটি বয়ে নিয়ে যাওয়ার জন্য শিটিম কাঠের দুটি দণ্ড তৈরী করে সোনা দিয়ে মুড়ে দিলেন।
{i37:29} অভিষেকের তেল ও ধূপ ( যাত্রা 30:22-38 )
{37:29} তারপর তিনি গন্ধদ্রব্য প্রস্তুতকারকদের পদ্ধতি অনুযায়ী অভিষেকের পবিত্র তেল ও সুগন্ধি ধূপ প্রস্তুত করলেন।
{i38:1} হোম বেদী নির্মাণ ( যাত্রা 27:1-8 )
{38:1} এর পরে তিনি হোমের জন্য শিটিম কাঠের বেদী নির্মাণ করলেন। এটি ছিল চৌকো, পাঁচ হাত লম্বা, পাঁচ হাত চওড়া এবং তিন হাত উঁচু।
{38:2} এর চার কোণের শৃঙ্গগুলি একই সঙ্গে অখণ্ডভাবে নির্মিত হল এবং তিনি বেদীটি পিতল দিয়ে মুড়ে দিলেন।
{38:3} তারপর তিনি বেদীর সমস্ত পাত্র অর্থাৎ হাঁড়ি, হাতা, গামলা, ত্রিশূল এবং অঙ্গার পাত্র ইত্যাদি সব কিছুই পিতল দিয়ে তৈরী করলেন।
{38:4} বেদীর বেড়ের নীচে তলা থেকে মাঝখান পর্যন্ত তিনি পিতলের ঝাঁঝরি তৈরী করলেন।
{38:5} বেদীটি বয়ে নিয়ে যাওয়ার দণ্ড ঢোকানোর জন্য তিনি পিতলের সেই ঝাঁঝরির চার কোণে চারটি আঙটা ঢালাই করে তৈরী করলেন।
{38:6} তারপর শিটিম কাঠের দণ্ড তৈরী করে সেগুলি পিতলে মুড়ে দিলেন।
{38:7} বেদীটি বয়ে নিয়ে যাওয়ার জন্য ঐ দণ্ডগুলি তিনি বেদীর গায়ে আঙটার মধ্যে ঢুকিয়ে দিলেন। বেদীর ভিতরটা ফাঁকা ছিল।
{i38:8} প্রক্ষালন পাত্র ( যাত্রা 30:18 )
{38:8} সম্মিলন শিবিরের দ্বারে যে মহিলারা পরিচর্যার কাজে নিযুক্ত হয়েছিলেন, তাঁদের পিতলের আয়নাগুলি দিয়ে তিনি প্রক্ষালন পাত্র ও তার পায়া তৈরী করলেন।
{i38:9} সম্মিলন শিবিরের প্রাঙ্গণ ( যাত্রা 27:9-19 )
{38:9} তারপর তিনি সম্মিলন শিবিরের প্রাঙ্গণ রচনা করলেন। প্রাঙ্গণের দক্ষিণ দিকে সূক্ষ্ম রেশমী সুতোয় বোনা একশো হাত লম্বা একটি পর্দা টাঙ্গানে হল।
{38:10} এর জন্য তিনি কুড়িটি খুঁটি এবং কুড়িটি পিতলের খাপ তৈরী করলেন। খুঁটির আঙটা ও বালাগুলি সবই ছিল রূপোর।
{38:11} প্রাঙ্গণের উত্তর দিকের পর্দাটি ছিল একশো হাত লম্বা। সেটির জন্যও ছিল কুড়িটি খুঁটি ও পিতলের কুড়িটি খাপ। খুঁটির আঙটা ও বালাগুলো সবই ছিল রূপোর।
{38:12} পশ্চিম দিকের পর্দাটি ছিল পঞ্চাশ হাত লম্বা এবং সেটির জন্য ছিল দশটি খুঁটি ও দশটি খাপ। খুঁটির আঙটা ও বালাগুলি ছিল রূপোর।
{38:13} প্রাঙ্গণের পূর্ব দিকের দৈর্ঘ্য ছিল পঞ্চাশ হাত।
{38:14} প্রাঙ্গণের প্রবেশ পথের দুপাশেই পর্দা ছিল। এক পাশের পর্দাটি ছিল পনেরো হাত লম্বা এবং তার জন্য ছিল তিনটি খুঁটি ও তিনটি খাপ।
{38:15} অন্য পাশের পর্দাটিও ছিল পনেরো হাত লম্বা এবং তার জন্যও ছিল তিনটি খুঁটি ও তিনটি খাপ।
{38:16} প্রাঙ্গণের চারপাশের পর্দাগুলি ছিল সূক্ষ্ম রেশমী সুতোয় তৈরী।
{38:17} খুঁটির খাপগুলি ছিল পিতলের আর আঙটা ও বালাগুলি ছিল রূপোর। খুঁটিগুলির মাথা রূপো দিয়ে মুড়ে দেওয়া হয়েছিল। প্রাঙ্গণের সবগুলি খুঁটিই রূপোর বালা দিয়ে জোড়া দেওয়া ছিল।
{38:18} প্রাঙ্গণের প্রবেশ পথের পর্দাটি ছিল নীল, বেগুনী, লাল ও সাদা রেশমী সুতোয় তৈরী এবং তার উপর সূচী শিল্পের কাজ। এটি ছিল কুড়ি হাত লম্বা এবং প্রাঙ্গণের অন্যান্য পর্দাগুলির মত এটিরও উচ্চতা ছিল পাঁচ হাত।
{38:19} এর জন্য ছিল চারটি খুঁটি ও চারটি পিতলের খাপ। খুঁটিগুলির আঙটা ও বালা ছিল রূপোর এবং সেগুলির মাথা রূপো দিয়ে মুড়ে দেওয়া হয়েছিল।
{38:20} শিবিরের ও প্রাঙ্গণের চারিদিকের খোঁটা গুলো সবই ছিল পিতলের।
{i38:21} সম্মিলন শিবির নির্মাণের উপাদান
{38:21} দশ অনুশাসন সংবলিত পাষাণ ফলক যেখানে রাখা হয়েছিল, সেই শিবিরের নির্মাণকার্যে ব্যবহৃত ধাতু দ্রব্যাদির পরিমাণ এই: মোশির নির্দেশে পুরোহিত হারোণের পুত্র ইথামরের তত্ত্বাবধানে লেবীয়েরা এই দ্রব্যসামগ্রীর পরিমাপ করেছিল।
{38:22} প্রভু পরমেশ্বর মোশিকে যে নির্দেশ দিয়েছিলেন সেই অনুযায়ী যিহুদা গোষ্ঠীর হুরের পৌত্র ও উরের পুত্র বৎসলেল সব কিছুই তৈরী করেছিলেন।
{38:23} দান গোষ্ঠীর অহিষামকের পুত্র অহলিয়াব ছিলেন তাঁর সহকারী। ইনি খোদাইয়ের কাজ, সূচীশিল্পের কাজ, নীল, বেগুনী, লাল ও সূক্ষ্ম রেশমী কাপড় বোনার কাজে পারদর্শী ছিলেন।
{38:24} পবিত্র শিবির নির্মাণের কাজে উপহার স্বরূপ যে সোনা প্রদত্ত হয়েছিল তা-ই শুধু ব্যবহার করা হয়েছিল। তার পরিমাণ ছিল পবিত্র পীঠস্থানের শেকেলের মাপে ঊনত্রিশ তালন্ত সাতশো ত্রিশ শেকেল।
{38:25} ইসরায়েলী সমাজের আদমসুমারীর সময় যে রূপো সংগৃহীত হয়েছিল পবিত্র পীঠস্থানের শেকেলের মাপে তার পরিমাণ ছিল একশো তালন্ত এক হাজার সাতশো পঁচাত্তর শেকেল।
{38:26} আদমসুমারীতে তালিকাভুক্ত অর্থাৎ যাদের বয়স কুড়ি এবং তার বেশী ছিল, সেই ছয় লক্ষ তিন হাজার পাঁচশো পঞ্চাশ জন লোকের প্রত্যেকের জন্য এক বেকা হিসাবে রূপো দিতে হয়েছিল। পবিত্র পীঠস্থানের শেকেলের মাপে এই পরিমাণ ছিল অর্ধ শেকেলের সমান।
{38:27} শিবির ও পর্দার জন্য প্রয়োজনীয় খাপগুলি তৈরীর জন্য একশো তালন্ত রূপো ঢালাই করা হয়েছিল। একশোটি খাপের জন্য একশো তালন্ত, অর্থাৎ এক একটি খাপের জন্য এক এক তালন্ত রূপো ব্যবহার করা হয়েছিল।
{38:28} এক হাজার সাতশো পঁচাত্তর শেকেল রূপো দিয়ে তিনি খুঁটিগুলির আঙটা ও বালা তৈরী করেছিলেন এবং সব খুঁটির মাথা রূপো দিয়ে মুড়ে দিয়েছিলেন।
{38:29} উপহারস্বরূপ প্রাপ্ত পরিমাণ ছিল সত্তর তালন্ত দুহাজার চারশো শেকেল।
{38:30} এর দ্বারা তিনি সম্মিলন শিবিরের দরজার খাপ, পিতলের বেদী ও তার পিতলের ঝাঁঝরি, বেদীর সমস্ত পাত্র,
{38:31} প্রাঙ্গণের চারিদিকের খাপ, প্রাঙ্গণের দরজার খাপ এবং শিবির ও প্রাঙ্গণের সমস্ত খোঁটা তৈরী করেছিলেন।
{i39:1} পুরোহিতদের পরিধেয় বসন ( যাত্রা 28:1-14 )
{39:1} নীল, বেগুনী ও লাল রং-এর মিহি সুতো দিয়ে তাঁরা প্রভু পরমেশ্বরের পীঠস্থানের যাজকদের এবং হারোণের জন্য পবিত্র পোষাক তৈরী করলেন। প্রভু পরমেশ্বর মোশিকে যেমন নির্দেশ দিয়েছিলেন সেই অনুযায়ী এগুলি করা হল।
{39:2} তাঁরা সোনা এবং নীল, বেগুনী, লাল ও সাদা মিহি রেশমী সুতো দিয়ে এফোদ তৈরী করলন।
{39:3} সেটিকে শিল্পকর্মশেভিত করার জন্য তাঁরা পেটাই করা সোনার পাত কেটে সরু তার তৈরী করলেন এবং নীল, বেগুনী, লাল ও সাদা রেশমী সুতোর সঙ্গে সেগুলি বোনা হল।
{39:4} এফোদটি জোড়া লাগানোর জন্য তাঁরা দুটি কাঁধের পটি তৈরী করে দুই কাঁধে সেই দুটি জুড়ে দিলেন।
{39:5} এফোদের উপরে বাঁধার জন্য কোমরবন্ধটিও এফোদের মতই একই উপাদানে তৈরী করা হল। প্রভু পরমেশ্বর মোশিকে যেমন নির্দেশ দিয়েছিলেন সেই মতই সোনা এবং নীল, বেগুনী, লাল ও সাদা মিহি রেশমী সুতো দিয়ে এটি তৈরী করা হল।
{39:6} 6 মোশিকে দেওয়া প্রভু পরমেশ্বরের নির্দেশ অনুযায়ী তাঁরা সোনার খাপে দুটি গোমেদ মণি বসিয়ে তার উপরে ইসরায়েলের পুত্রদের নাম উৎকীর্ণ করলেন।
{39:7} এফোদের দুই কাঁধের পটির উপরে ইসরায়েলের পুত্রদের স্মারক স্বরূপ সেই মণি দুটি বসিয়ে দেওয়া হল।
{39:8} এর পরে তাঁরা এফোদের মত সোনা এবং নীল, বেগুনী, লাল ও সাদা রেশমী সুতো দিয়ে কারুকার্যখচিত বক্ষসংলগ্ন থলিটি তৈরী করলেন।
{39:9} এটি ছিল চৌকো, এক বিঘত লম্বা ও এক বিঘত চওড়া। তাঁরা দুভাঁজ করে এটি তৈরী করলেন।
{39:10} এর চারটি সারিতে তাঁরা বিভিন্ন মণি বসিয়ে দিলেন। প্রথম সারিতে চুণী, পোখরাজ ও মরকত।
{39:11} দ্বিতীয় সারিতে পদ্মরাগ, নীলকান্ত ও হীরা।
{39:12} তৃতীয় সারিতে ফিরোজা, অকাক ও জামিরা,
{39:13} এবং চতুর্থ সারিতে বৈদূর্য গোমেদ ও সূর্যকান্ত মণি বসানো হল।
{39:14} ইসরায়েলের বারোজন পুত্রের জন্য এই বারোটি মণি বসানো হল। প্রত্যেকটি মণির উপরে দ্বাদশ গোষ্ঠীর প্রতীক স্বরূপ তাঁদের এক একজনের নাম উৎকীর্ণ করা হল।
{39:15} বক্ষসংলগ্ন থলিটির উপরে তাঁরা খাঁটি সোনা দিয়ে দড়ির মত পাকানো দুটি শিকল তৈরী করলেন।
{39:16} তাঁরা সোনার দুটি খাপ এবং দুটি আঙটা তৈরী করে বক্ষসংলগ্ন থলিটির দুধারে আঙটা দুটি লাগিয়ে দিলেন,
{39:17} আর দুধারের আঙটার সঙ্গে সোনার শিকল দুটি জুড়ে দিলেন।
{39:18} শিকলের দুই প্রান্ত খাপ দুটির সঙ্গে জুড়ে এফোদের সম্মুখে কাঁধের পটি দুটির উপরে রাখা হল।
{39:19} সোনার দুটি আঙটা তৈরী করে তাঁরা বক্ষসংলগ্ন থলিটির ভিতরের দিকের দুই প্রান্তে এফোদের নীচে জুড়ে দিলেন।
{39:20} সোনার আরও দুটি আঙটা তৈরী করে তাঁরা এফোদের সামনের দিকে কোমরবন্ধের উপরে কাঁধের পটি দুটির নীচে জোড়ের জায়গায় লাগিয়ে দিলেন।
{39:21} বক্ষসংলগ্ন থলিটি যাতে এফোদ থেকে খুলে না যায়, কোমরবন্ধের সঙ্গে আঁটা থাকে সে জন্য তাঁরা নীল সুতো দিয়ে এফোদ ও বক্ষসংলগ্ন থলিটির আঙটাগুলি বেঁধে দিলেন। প্রভু পরমেশ্বর মোশিকে এই রকমই নির্দেশ দিয়েছিলেন।
{39:22} এর পর তিনি এফোদের উপরে পরার গাত্রাবরণটি নীল সুতোয় বোনা একখণ্ড কাপড় দিয়ে তৈরী করলেন।
{39:23} গাত্রাবরণটির মাঝখানে বর্মের গলদেশের মত একটি ছিদ্র ছিল। সেটি যাতে ছিঁড়ে না যায় সেজন্য গলদেশের ছিদ্রের চারিদিকে পটি লাগানো ছিল।
{39:24} গাত্রাবরণটির প্রান্তদেশে নীল, বেগুনী, লাল ও মিহি সাদা সুতোয় ডালিম তৈরী করে জুড়ে দেওয়া হয়েছিল।
{39:25} তারপর তাঁরা খাঁটি সোনা দিযে ঘুন্টি তৈরী করে সেগুলি গাত্রাবরণের প্রান্তে ডালিমগুলির মাঝে মাঝে বসিয়ে দিলেন।
{39:26} যজন কর্মে পরিধেয় বসনের প্রান্তে চারিদিকে তাঁরা পর্যায়ক্রমে একটি ডালিম ও একটি ঘুন্টি সারি করে জুড়ে দিলেন। প্রভু পরমেশ্বর মোশিকে এই রকমই নির্দেশ দিয়েছিলেন।
{39:27} এর পরে তাঁরা হারোণ ও তাঁর পুত্রদের জন্য মিহি সুতোয় বোনা জামা তৈরী করলেন।
{39:28} সাদা মিহি রেশমী সুতো দিয়ে তাঁরা উষ্ণীষ, টুপি ও অর্ন্তবাস তৈরী করলেন।
{39:29} আর সাদা রেশমী সুতো এবং নীল, বেগুনী ও লাল সুতো দিয়ে সূচের কাজ করা কোমরবন্ধ তৈরী করলেন। প্রভু পরমেশ্বর মোশিকে এই রকমই নির্দেশ দিয়েছিলেন।
{39:30} তারপর তাঁরা উৎসর্গীকরণের পুণ্য প্রতীক স্বরূপ খাঁটি সোনার একটি পাত তৈরী করে তার উপরে ‘প্রভু পরমেশ্বরের উদ্দেশে উৎসর্গিত’ — এই কথাগুলি খোদাই করলেন
{39:31} এবং নীল সুতো দিয়ে সেটিকে পাগড়ির উপরে বেঁধে দিলেন। প্রভু পরমেশ্বর মোশিকে এই রকমই নির্দেশ দিয়েছিলেন।
{39:32} এই ভাবে সম্মিলন শিবির নির্মাণের সমস্ত কাজ সম্পন্ন হল। মোশিকে দেওয়া প্রভু পরমেশ্বরের নির্দেশে অনুযায়ী ইসরায়েলীরা সব কাজ করল।
{39:33} তারপর তারা ঐ শিবিরটি মোশির কাছে নিয়ে এল। শিবির এবং তার যাবতীয় সরঞ্জাম, ঘুন্টি, তক্তা, খিল, থাম ও খাপগুলি,
{39:34} ভেড়ার পাকানো চামড়ার তৈরী ছাদ ও উৎকৃষ্ট চামড়ার তৈরী ছাউনি, ব্যবধানসূচক পর্দা,
{39:35} চুক্তিসিন্দুক ও তার বহনদণ্ডগুলি, চুক্তিসিন্দুকের আচ্ছাদন,
{39:36} বেদী ও তার সমস্ত আসবাবপত্র, ঈশ্বরের উদ্দেশে নিবেদিত রুটি,
{39:37} নিখাদ সোনার তৈরী দীপাধার ও তার প্রদীপসমূহ, সারিবদ্ধভাবে জ্বালাবার প্রদীপমালা ও সেগুলির যাবতীয় সরঞ্জাম, প্রদীপের তেল,
{39:38} সোনার বেদী, অভিষেকের তেল, সুগন্ধি ধূপ, শিবিরদ্বারের পর্দা,
{39:39} পিতলের বেদী ও তার পিতলের ঝাঁঝরি ও তার বহনদণ্ডগুলি এবং সমস্ত আসবাবপত্র, প্রক্ষালনপাত্র ও তার পায়া,
{39:40} প্রাঙ্গণের পর্দা এ সেগুলির খুঁটি ও খাপ। প্রাঙ্গণদ্বারের পর্দা, তার দড়ি, খোঁটা ও সম্মিলন শিবিরের কাজকর্মের জন্য প্রয়োজনীয় সমস্ত পাত্র,
{39:41} পবিত্র স্থানে যজনের জন্য প্রয়োজনীয় শিল্পকর্মশোভিত পোষাক পরিচ্ছদ, পুরোহিত হারোণের পবিত্র পরিচ্ছদ ও যজনকর্মের সময় তাঁর পুত্রদের পরিধেয় পোষাক।
{39:42} মোশিকে দেওয়া প্রভু পরমেশ্বরের নির্দেশ অনুযায়ী ইসরায়েলীরা সব কিছু তৈরী করল।
{39:43} মোশি তাদের সমস্ত কাজকর্ম পর্যবেক্ষণ করে দেখলেন যে তারা প্রভুর নির্দেশ মতই সব কিছু করেছে। তিনি তখন তাদের আশীর্বাদ করলেন।
{i40:1} সম্মিলন শিবির প্রতিষ্ঠা
{40:1} প্রভু পরমেশ্বর মোশিকে বললেন,
{40:2} তুমি প্রথম মাসের প্রথম দিনে সম্মিলন শিবির স্থাপন করবে।
{40:3} এই শিবিরের মধ্যে তুমি চুক্তি সিন্দুকটি রাখবে। পর্দা টাঙ্গিয়ে সেটিকে আড়াল করে রাখবে।
{40:4} তারপর তুমি বেদীটি ভিতরে এনে যথাস্থানে স্থাপন করবে এবং দীপাধারটিও ভিতরে এনে প্রদীপগুলি জ্বেলে দেবে।
{40:5} ধূপ উৎসর্গের সোনার বেদীটি তুমি চুক্তিসিন্দুকের সামনে স্থাপন করবে এবং শিবিরদ্বারে পর্দা টাঙ্গিয়ে দেবে।
{40:6} সম্মিলন শিবিরের প্রবেশদ্বারের সম্মুখে তুমি হোম বেদী স্থাপন করবে,
{40:7} এবং সম্মিলন শিবির ও হোম বেদীর মাঝখানে প্রক্ষালনপাত্রটি স্থাপন করে সেটি জলে পূর্ণ করবে।
{40:8} এর চারিদিকে প্রাঙ্গণ রচনা করে তার প্রবেশ মুখে পর্দা টাঙ্গিয়ে দেবে।
{40:9} তারপর তুমি অভিষেকের তেল নিয়ে শিবির এবং তার ভিতরের যাবতীয় বস্তু অভিষিক্ত করে পবিত্র করবে। এর ফলে শিবিরের সব কিছুই হবে পবিত্র।
{40:10} তারপর তুমি হোম বেদী এবং তার সমস্ত আসবাবপত্র অভিষিক্ত করে হোম বেদীটি পবিত্র, করবে। এর ফলে সেই বেদী হবে মহাপবিত্র।
{40:11} তুমি প্রক্ষালনপাত্র ও তার পায়াগুলিও অভিষিক্ত করে পবিত্র করবে।
{40:12} তার পর তুমি হারোণ ও তার পুত্রদের সম্মিলন শিবিরের দ্বারে এনে তাদের স্নান করিয়ে শুচি করবে।
{40:13} তারপর হারোণকে পবিত্র বসনগুলি পরিয়ে দেবে এবং আমার পৌরোহিত্য করার জন্য তাকে অভিষিক্ত করে পবিত্র করবে।
{40:14} তার পুত্রদেরও এনে তুমি পোষাক পরাবে।
{40:15} এবং পিতার মত তাদেরও অভিষিক্ত করাবে। তাহলে তারা আমার পৌরোহিত্য করতে পারবে। এই অভিষেকের ফলে তারা পুরুষানুক্রমে আমার পৌরোহিত্যের কাজে নিযুক্ত হওয়ার অধিকার লাভ করবে।
{40:16} মোশি প্রভু পরমেশ্বরের নির্দেশ অনুযায়ী সব কাজ যথাযথভাবে করলেন।
{40:17} দ্বিতীয় বছরের প্রথম মাসের প্রথম দিনে সম্মিলন শিবির স্থাপিত হল।
{40:18} মোশি শিবির স্থাপন করে তার ভিত্তি ও তক্তাগুলি বসালেন এবং তার ভিতরে খিল ও শিবিরের খুঁটিগুলি লাগিয়ে দিলেন।
{40:19} তার পর শিবিরের উপরে ছাউনি বিছিয়ে দিলেন। প্রভু পরমেশ্বর মোশিকে এই নির্দেশই দিয়েছিলেন।
{40:20} তার পর যে পাষাণ ফলক দুটির উপরে দশ অনুশাসন উৎকীর্ণ করা হয়েছিল, তিনি সেই দুটি সিন্দুকের মধ্যে রাখলেন এবং সেটি বয়ে নিয়ে যাওয়ার দণ্ডগুলি সিন্দুকের সঙ্গে লাগিয়ে দিলেন ও সিন্দুকের উপরে পাপ আচ্ছাদক আবরণ স্থাপন করলেন।
{40:21} তারপর তিনি সিন্দুকটি শিবিরের মধ্যে নিয়ে গেলেন এবং পর্দা টাঙ্গিয়ে তার আড়ালে সেটি স্থাপন করলেন। প্রভু পরমেশ্বর মোশিকে এই নির্দেশই দিয়েছিলেন।
{40:22} তারপর তিনি শিবিরের উত্তর দিকে পর্দার সম্মুখে সম্মিলন শিবিরের মধ্যে বেদীটি স্থাপন করলেন
{40:23} এবং তার উপরে প্রভু পরমেশ্বরের উদ্দেশে নৈবেদ্য রুটি সাজিয়ে রাখলেন। প্রভু পরমেশ্বর মোশিকে এই নির্দেশ দিয়েছিলেন।
{40:24} তারপর তিনি শিবিরের মধ্যে বেদীর সম্মুখে দক্ষিণ দিকে দীপাধারটি স্থাপন করলেন
{40:25} এবং প্রভু পরমেশ্বরের উদ্দেশে দীপ জ্বেলে দিলেন। প্রভু পরমেশ্বর মোশিকে এই নির্দেশই দিয়েছিলেন।
{40:26} তারপর তিনি সম্মিলন শিবিরে পর্দার সামনে সোনার বেদীটি স্থাপন করলেন এবং
{40:27} তার উপরে সুগন্ধি ধূপ জ্বেলে দিলেন। প্রভু পরমেশ্বর মোশিকে এই রকমই নির্দেশ দিয়েছিলেন।
{40:28} তারপর তিনি শিবিরের দ্বারে পর্দা টাঙ্গিয়ে দিলেন।
{40:29} সম্মিলন শিবিরের দ্বারে হোম বেদী স্থাপন করে তার উপরে হোমবলি ও ভক্ষ্য নৈবেদ্য উৎসর্গ করলেন। প্রভু পরমেশ্বর মোশিকে এই নির্দেশ দিয়েছিলেন।
{40:30} এর পরে তিনি সম্মিলন শিবির ও বেদীর মাঝখানে প্রক্ষালন পাত্রটি স্থাপন করে তার মধ্যে প্রক্ষালনের জন্য জল রাখলেন।
{40:31} সেই জলে মোশি, হারোণ ও তাঁর পুত্রেরা হাত-পা ধুতেন।
{40:32} তাঁরা যখন সম্মিলন শিবিরে প্রবেশ করতেন কিম্বা বেদীর কাছে যেতেন তখন তাঁরা হাত-পা ধুতেন। প্রভু পরমেশ্বর মোশিকে এই নির্দেশই দিয়েছিলেন।
{40:33} এর পরে তিনি শিবির ও বেদীর চারিদিকে প্রাঙ্গণ রচনা করলেন এবং প্রাঙ্গণের দ্বারে পর্দা টাঙ্গিয়ে দিলেন। এইভাবে মোশি সমস্ত কাজ সম্পন্ন করলেন।
{i40:34} প্রভু পরমেশ্বরের মহিমা ( গণনা 9:15-23 )
{40:34} তখন একখণ্ড মেঘ এসে সম্মিলন শিবিরটিকে আবৃত করল এবং প্রভু পরমেশ্বরের মহিমায় সমগ্র শিবির পরিপূর্ণ হল।
{40:35} শিবিরটি মেঘাবৃত এবং প্রভু পরমেশ্বরের মহিমায় পূর্ণ থাকায় মোশি সম্মিলন শিবিরে প্রবেশ করতে পারলেন না।
{40:36} ইসরায়েলীদের সমগ্র যাত্রাপথে শিবিরের উপর থেকে মেঘের আচ্ছাদন অপসৃত হলে তারা যাত্রা করত।
{40:37} মেঘের আচ্ছাদন যতদিন না অপসৃত হত ততদিন তারা যাত্রা স্থগিত রাখত।
{40:38} ইসরায়েলীদের সমগ্র যাত্রাপথে তাদের সকলের দৃষ্টিগোচরে শিবিরের উপরে দিনে প্রভু পরমেশ্বরের উপস্থিতির প্রতীক মেঘপুঞ্জ বিরাজ করত এবং রাত্রে তার মধ্যে দেখা যেত অগ্নিশিখা।
