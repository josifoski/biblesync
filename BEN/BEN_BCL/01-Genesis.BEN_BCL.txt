{i1:1} সৃষ্টি কাহিনী
{1:1} ঈশ্বর আকাশ ও পৃথিবী সৃষ্টির কাজ আরম্ভ করলেন। সেইরকম পৃথিবী ছিল বিশৃঙ্খল। সেখানে প্রাণের চিহ্নমাত্র ছিল না।
{1:2} সুগভীর জলধি ছিল তমসাবৃত। জলধির উপরে বিরাজিত ছিল ঈশ্বরের সক্রিয় শক্তি ।
{1:3} ঈশ্বর বললেন, দীপ্তি হোক! দীপ্তির হল আবির্ভাব।
{1:4} ঈশ্বর দেখলেন, চমৎকার এই দীপ্তি। অন্ধকার থেকে তিনি দীপ্তিকে পৃথক করলেন
{1:5} এবং দীপ্তির নাম দিন ও অন্ধকারের নাম রাখলেন রাত্রি। রাত্রি ও দিনের অবসানে সমাপ্ত হল প্রথম দিবস ।
{1:6} ঈশ্বর বললেন, সৃষ্ট হোক নভোমণ্ডল, বিভক্ত করুক জলরাশিকে!
{1:7} ঈশ্বর এইভাবে নভোমণ্ডল সৃষ্টি করে তার ঊর্ধ্বস্থিত জলরাশি থেকে নিম্নস্থ জলরাশিকে পৃথক করলেন।
{1:8} ঈশ্বর সেই নভোমণ্ডলের নাম রাখলেন আকাশ। রাত্রি ও দিনের অবসান হল। সমাপ্ত হল দ্বিতীয় দিবস।
{1:9} ঈশ্বর বললেন, আকাশের নীচে সমস্ত জলরাশি এক স্থানে সংহত হোক, প্রকাশিত হোক শুষ্ক ভূমি! ঠিক তেমনি ঘটল ।
{1:10} ঈশ্বর শুষ্ক ভূমির নাম স্থল ও সংহত জলরাশির নাম রাখলেন সমুদ্র ।
{1:11} ঈশ্বর দেখলেন, সবই চমৎকার। তিনি বললেন স্থলভূমিতে উৎপন্ন হোক উদ্ভিদ । উৎপন্ন হোক বিভিন্ন শ্রেণীর শস্য এবং বিভিন্ন শ্রেণীর সবীজ ফলদায়ী বৃক্ষ ।
{1:12} ঠিক তেমনই ঘটল। পৃথিবী তৃণরাজি, বিভিন্ন শ্রেণীর ফলদায়ী বৃক্ষ উৎপন্ন করল ।
{1:13} ঈশ্বর দেখলেন, সবই চমৎকার । রাত্রি ও দিনের অবসান হল । সমাপ্ত হল তৃতীয় দিবস ।
{1:14} ঈশ্বর বললেন, রাত্রি থেকে দিনকে পৃথক করার জন্য আকাশ মন্ডলে সৃষ্ট হোক জ্যোতিষ্করাজি । সেগুলি দিন, ঋতু ও বর্ষের সূচনা করবে ।
{1:15} পৃথিবীতে আলোক বিতরণের জন্য সেগুলি আকাশে প্রতিষ্ঠিত হোক আলোকবর্তিকারূপে!
{1:16} ঠিক তেমনই ঘটল । ঈশ্বর দিনে আলো দেবার জন্য সূর্য এবং রাত্রে আলো দেবার জন্য চন্দ্র — এই দুই বৃহৎ জ্যোতিষ্ক এবং নক্ষত্ররাজিও সৃষ্টি করলেন।
{1:17} পৃথিবীতে আলোক বিতরণ, দিন ও রাত্রির নিয়ন্ত্রণ এবং অন্ধকার থেকে
{1:18} আলোককে পৃথক করার জন্য ঈশ্বর ঐ জ্যোতিষ্করাজিকে আকাশমন্ডলে স্থাপন করলেন।
{1:19} ঈশ্বর দেখলেন, সবই চমৎকার । রাত্রি ও দিনের অবসান হল । সমাপ্ত হল চতুর্থ দিবস ।
{1:20} ঈশ্বর বললেন, জলরাশি পূর্ণ হোক নানা জাতির জলচর প্রাণীতে এবং পৃথিবীর উপরে আকাশে উড়ে বেড়াক পক্ষীকুল ।
{1:21} ঈশ্বর সৃষ্টি করলেন বৃহদাকার সামুদ্রিক জীব এবং বিভিন্ন শ্রেণীর জলচর প্রাণী । তারা দলে দলে জলধিবক্ষে বিচরণ করতে লাগল । তিনি সৃষ্টি করলেন বিভিন্ন জাতির পক্ষীকুল ।
{1:22} ঈশ্বর দেখলেন, সবই চমৎকার । তিনি তাদের আশীর্বাদ করে বললেন, তোমরা বংশ বিস্তার কর ও সংখ্যায় বৃদ্ধিলাভ করে সমুদ্রের জলরাশি পূর্ণ কর এবং পৃথিবীতে পক্ষীকুলের সংখ্যাবৃদ্ধি হোক । রাত্রি ও দিনের অবসান হল ।
{1:23} সমাপ্ত হল পঞ্চম দিবস ।
{1:24} ঈশ্বর বললেন, পৃথিবী বিভিন্ন জাতির প্রাণী — বন্য ও গৃহপালিত পশু এবং সরীসৃপ উৎপন্ন করুক । তেমনই ঘটল ।
{1:25} ঈশ্বর এইভাবে বিভিন্ন জাতির বন্য ও গৃহপালিত পশু এবং বিভিন্ন জাতির ভূচর প্রাণী ও সরীসৃপ সৃষ্টি করলেন । ঈশ্বর দেখলেন, সবই চমৎকার ।
{1:26} তারপর ঈশ্বর বললেন, এস, আমরা মানুষ সৃষ্টি করি । তারা হোক আমাদের মত । তারা যাবতীয় পশু, সমুদ্রের মৎস্যকুল, আকাশের পাখী, ভূচর সরীসৃপ তথা সমস্ত পৃথিবীর তত্ত্বাবধান করবে।
{1:27} তখন ঈশ্বর আপন সাদৃশ্যে মানুষ সৃষ্টি করলেন । ঐশ্বরিক সাদৃশ্যে নর ও নারীরূপে তাদের তিনি গড়লেন।
{1:28} তারপর ঈশ্বর তাদের আশীর্বাদ করে বললেন, তোমাদের বংশবৃদ্ধি হোক! তোমরা পৃথিবীকে পরিপূর্ণ ও বশীভূত কর এবং সমুদ্রের মৎস্যকুল, আকাশের পক্ষীকুল এবং পৃথিবীতে বিচরণশীল সমস্ত প্রাণীকে প্রতিপালন কর ।
{1:29} ঈশ্বর আরও বললেন দেখ, পৃথিবীতে সর্বপ্রকার উদ্ভিদ, শস্য ও সমস্ত সবীজ ফলদায়ী বৃক্ষ — সবই আমি তোমাদের দিলাম।
{1:30} সবই হবে তোমাদের খাদ্য । সকল ভূচর পশু, আকাশের সমস্ত পাখি ও পৃথিবীতে সকল বিচরণশীল সরীসৃপ এবং সমস্ত প্রাণীর খাদ্যের জন্য হরিৎ উদ্ভিদসমূহ দিলাম । ঠিক তেমনই ঘটল ।
{1:31} ঈশ্বর তাঁর সমস্ত সৃষ্ট বস্তুর উপর দৃষ্টিপাত করলেন, দেখলেন, সকলই উত্তম । রাত্রি ও দিনের অবসান হল । সমাপ্ত হল ষষ্ঠ দিবস ।
{2:1} এইভাবে বিশ্বসৃষ্টির কাজ সম্পূর্ণ হল ।
{2:2} ঈশ্বর তাঁর আরব্ধ কর্ম সম্পূর্ণ করে সপ্তম দিবসে সকল কর্ম থেকে বিরত হয়ে বিশ্রাম নিলেন।
{2:3} সপ্তম দিবসকে ঈশ্বর বিশেষ দিনরূপে প্রতিষ্ঠা দান করলেন, কারণ ঐ দিন ঈশ্বর তাঁর সৃষ্টির সকল কর্ম থেকে বিরত হয়ে বিশ্রাম গ্রহণ করেছিলেন।
{2:4} এই হল আকাশমন্ডল ও পৃথিবীর সৃষ্টিকাহিনী ।
{i2:5} প্রথম নরনারীর বিবরণ
{2:5} প্রভু পরমেশ্বর যখন আকাশমন্ডল ও পৃথিবী সৃষ্টি করলেন তখন পৃথিবীতে কোন উদ্ভিদ ছিল না, প্রান্তরে তখনও উৎপন্ন হয়নি কোন তৃণলতা কারণ প্রভু পরমেশ্বর তখনও পৃথিবীতে বৃষ্টিপাত করেননি এবং
{2:6} কৃষিকর্ম করার জন্য কোন মানুষও তখন ছিল না । ভূগর্ভ থেকে উৎসারিত জলধারায় সিঞ্চিত হত সমগ্র ধরাতল।
{2:7} প্রভু পরমেশ্বর তখন মাটি দিয়ে মানুষ গড়লেন এবং তার নাসিকায় আপন প্রশ্বাসে প্রাণবায়ু সঞ্চারিত করলেন । তখন মানুষ পরিণত হল এক সজীব সত্তায়।
{2:8} তারপর প্রভু পরমেশ্বর পূর্বদিকে, এদনে এক উদ্যান রচনা করে সেখানে তাঁর সৃষ্ট মানুষকে রাখলেন ।
{2:9} প্রভু পরমেশ্বর ধরাপৃষ্ঠে সর্বপ্রকার সুখাদ্য উৎপাদক সুদৃশ্য বৃক্ষরাজি উৎপন্ন করলেন । সেই উদ্যানের মাঝখানে সৃষ্টি করলেন জীবন বৃক্ষ এবং সৎ ও অসৎ জ্ঞানদায়ী বৃক্ষ।
{2:10} উদ্যানে জলসেচের জন্য এদন থেকে প্রবাহিত হল একটি নদী সেখান থেকে বেরিয়ে সেই নদী চারটি ধারায় ভাগ হয়ে গেল ।
{2:11} প্রথম নদীটির নাম পীশোন, এটি সমগ্র হবীলা দেশ বেষ্টন করে প্রবাহিত । এখানে সোনা পাওয়া যায় ।
{2:12} এই দেশের সোনা উৎকৃষ্ট এবং এখানে গুগগুল ও গোমেদ মণি পাওয়া যায় ।
{2:13} দ্বিতীয় নদীর নাম গীহোন, এটি সমগ্র কুশ দেশ বেষ্টন করে প্রবাহিত।
{2:14} তৃতীয় নদীর নাম হিদ্দেকল, (টাইগ্রিস) এটি আসিরিয়া দেশের পূর্বদিক দিয়ে প্রবাহিত। চতুর্থ নদীটির নাম ফরাৎ (ইউফ্রেটিস)।
{2:15} প্রভু পরমেশ্বর মানুষকে এদন উদ্যানে কৃষিকর্ম ও রক্ষণাবেক্ষণের কাজে নিযুক্ত করলেন।
{2:16} প্রভু পরমেশ্বর মানুষকে নির্দেশ দিলেন, তুমি এই উদ্যানের যে কোন ফল খেতে পার কিন্তু সৎ এবং অসৎ জ্ঞানদায়ী যে বৃক্ষটি রয়েছে, তার ফল খেও না।
{2:17} যেদিন সেই বৃক্ষের ফল তুমি খাবে, নিশ্চিত জেন, সেই দিনই হবে তোমার মৃত্যু।
{2:18} তারপর প্রভু পরমেশ্বর বললেন, মানুষের একা থাকা ভাল নয়, আমি তাকে তার যোগ্য এক সঙ্গিনী দেব।
{2:19} প্রভু পরমেশ্বর মৃত্তিকা থেকে ভূচর সকল পশু ও খেচর সকল পাখি সৃষ্টি করলেন এবং সেই মানুষটি তাদের কি নাম রাখবেন, তা জানার জন্য তাদের তাঁর কাছে নিয়ে এলেন। তিনি যে প্রাণীর যে নাম রাখলেন, তার সেই নামই থাকল।
{2:20} তিনি প্রত্যেক গৃহপালিত পশু, পাখি ও বন্যপশুর নামকরণ করলেন কিন্তু মানুষের যোগ্য কোন সঙ্গিনী তাদের মধ্যে পাওয়া গেল না।
{2:21} তখন প্রভু পরমেশ্বর আদমকে ঘোর নিদ্রায় অভিভূত করলেন এবং নিদ্রিত অবস্থায় তাঁর পঞ্জর থেকে একখানি অস্থি খুলে নিয়ে মাংস দিয়ে সেই স্থান পূরণ করলেন।
{2:22} প্রভু পরমেশ্বর আদমের দেহ থেকে খুলে নেওয়া পঞ্জরাস্থি দ্বারা এক নারী সৃষ্টি করলেন এবং তাকে আদমের কাছে নিয়ে এলেন।
{2:23} আদম তখন বললেন, এবার আমি পেলাম তাকে যে আমার একান্ত আপন, আমারই অস্থি থেকে যার উদ্ভব! সম্ভূতা সে নরের সত্তা থেকে নারী হবে তার নাম।
{2:24} এই কারণেই মানুষ তার পিতামাতাকে পরিত্যাগ করে স্ত্রীর প্রতি আসক্ত হয় এবং তারা দুজনে হয় একাঙ্গ।
{2:25} আদম ও তাঁর স্ত্রী ছিলেন উলঙ্গ। কিন্তু তখন তাঁদের কোন লজ্জাবোধ ছিল না।
{i3:1} মানুষের অবাধ্যতা
{3:1} প্রভু পরমেশ্বরের সৃষ্ট ভূচর প্রাণীদের মধ্যে সর্প ছিল সবচেয়ে চতুর। সে নারীকে বলল, ঈশ্বর কি সত্যিই বলেছেন, ‘তোমরা এই উদ্যানের কোন ফল খেও না’?
{3:2} নারী সর্পকে বললেন, আমরা এই উদ্যানের সব গাছের ফল খেতে পারি,
{3:3} কিন্তু উদ্যানের মাঝখানে যে গাছ আছে, সেটি সম্পর্কে ঈশ্বর বলেছেন, ‘তোমরা তার ফল খাবে না, এমন কি ছোঁবেও না, তাহলে মরবে’।
{3:4} সর্প নারীকে বলল, কক্ষণো মরবে না।
{3:5} ঈশ্বর জানেন, যেদিন তোমরা ঐ ফল খাবে, সেই দিনই তোমাদের চোখ খুলে যাবে এবং তোমরা সৎ ও অসৎ সম্বন্ধে জ্ঞান লাভ করে ঈশ্বরের সমকক্ষ হবে!
{3:6} নারী দেখলেন, বৃক্ষটি সুন্দর, ফলগুলিও লোভনীয় এবং জ্ঞানলাভের জন্য বাঞ্ছনীয়ও বটে। তিনি তখন ঐ গাছের ফল পেড়ে খেলেন এবং তাঁর স্বামীকেও দিলেন, আর তিনিও সেই ফল খেলন।
{3:7} তখন তাঁদের জ্ঞানোদয় হল। তাঁরা বুঝতে পারলেন যে তাঁরা উলঙ্গ। তাঁরা তখন ডুমুর গাছের পাতা জুড়ে নিজেদের আচ্ছাদন তৈরী করলেন।
{3:8} সেদিন সন্ধ্যায় প্রভু পরমেশ্বর উদ্যানে ভ্রমণ করছিলেন। তাঁর সাড়া পেয়ে তাঁরা গাছপালার আড়ালে লুকিয়ে পড়লেন।
{3:9} প্রভু পরমেশ্বর আদমকে ডেকে বললেন, তুমি কোথায়?
{3:10} আদম উত্তর দিলেন, উদ্যানে তোমার সাড়া পেয়ে আমি ভয়ে লুকিয়ে রয়েছি কারণ আমি উলঙ্গ।
{3:11} প্রভু পরমেশ্বর বললেন, তুমি যে উলঙ্গ সে কথা তোমাকে কে বলল? যে গাছের ফল খেতে আমি তোমাকে নিষেধ করেছিলাম, তুমি কি তার ফল খেয়েছ?
{3:12} আদম বললেন, আমার সঙ্গিনীরূপে যে নারীকে তুমি দিয়েছ, সে-ই আমাকে ঐ গাছের ফল দিয়েছিল, তাই আমি খেয়েছি।
{3:13} তখন প্রভু পরমেশ্বর নারীকে বললেন, তুমি এ কি করেছ? নারী উত্তর দিলেন, সর্প আমাকে ভুলিয়েছিল, তাই আমি খেয়েছি।
{i3:14} অবাধ্যতার ফল
{3:14} প্রভু পরমেশ্বর সর্পকে বললেন, তোমার এই কাজের জন্য গৃহপালিত ও বন্য প্রাণীকুলে, তুমিই হবে সর্বাধিক শাপগ্রস্ত। বুকে হাঁটবে তুমি, আজীবন ধূলিই হবে তোমার খাদ্য।
{3:15} তোমার ও নারীর মাঝে, তোমার বংশে ও নারীর বংশে আমি সৃষ্টি করব বিরোধ। সে তোমার মস্তক চূর্ণ করবে, আর তুমি দংশন করবে তার পাদমূলে।
{3:16} নারীকে তিনি বললেন, আমি তোমার গর্ভযন্ত্রণা অতিশয় বৃদ্ধি করব, বেদনার্ত হয়ে তুমি সন্তান প্রসব করবে। স্বামীর প্রতি থাকবে তোমার আসক্তি এবং সে তোমার উপরে করবে কর্তৃত্ব।
{3:17} আর আদমকে প্রভু পরমেশ্বর বললেলন, ঐ গাছের ফল খেতে আমি তোমায় নিষেধ করেছিলাম, আমার নিষেধ না শুনে তুমি তোমার স্ত্রীর কথায সেই গাছের ফল খেয়েছ। সেইহেতু, তোমার পক্ষে ভূমি হল অভিশপ্ত, আজীবন কঠোর পরিশ্রমের বিনিময়ে তোমাকে ভোগ করতে হবে এর ফসল।
{3:18} ভূমিতে তোমার জন্য হবে আগাছা আর কাঁটাঝোপ, বুনো শাকসব্জী হবে তোমার খাদ্য।
{3:19} যতদিন না তুমি ফিরে যাবে মৃত্তিকা বক্ষে ততদিন ঘর্মাক্ত কলেবরে তোমাকে করতে হবে অন্নসংস্থান। মৃত্তিকা থেকে তোমার উৎপত্তি, ধূলিমাত্র তুমি, ধূলিতেই করবে প্রত্যাবর্তন। পরে আদম তাঁর স্ত্রীর নাম রাখলেন হবা
{3:20} কেননা তিনিই হলেন জীবিত সকল মানুষের মাতা।
{3:21} প্রভু পরমেশ্বর আদম ও তাঁর স্ত্রীর জন্য চামড়ার পোষাক তৈরী করে তাঁদের পরতে দিলেন।
{i3:22} এদন উদ্যান থেকে বহিষ্কার
{3:22} প্রভু পরমেশ্বর বললেন, মানুষ এখন শুভাশুভ জ্ঞান লাভ করে আমাদের মতই হয়েছে। এবার হয়তো কোনদিন সে জীবনবৃক্ষের দিকেও হাত বাড়াবে, তার ফল পেড়ে খাবে আর চিরজীবী হবে।
{3:23} তাই প্রভু পরমেশ্বর আদমকে এদনের উদ্যান থেকে বহিষ্কার করে দিলেন এবং যে মাটি থেকে তার উৎপত্তি সেই মাটিতেই তাকে কৃষি কাজে নিয়োগ করলেন।
{3:24} এই ভাবে ঈশ্বর মানুষকে বিতাড়িত করলেন এবং জীবনবৃক্ষের পথে পাহারা দেওয়ার জন্য এদন উদ্যানের পূর্বদিকে স্বর্গদূতদের নিযুক্ত করলেন ও চারিদিকে ঘূর্ণায়মান জ্বলন্ত এক খড়্গ স্থাপন করলেন।
{i4:1} কয়িন ও হেবলের কাহিনী
{4:1} আদম হবার সঙ্গে মিলিত হওয়ার পর হবা গর্ভবতী হয়ে কয়িনকে প্রসব করলেন। তিনি বললেন, প্রভু পরমেশ্বরের কৃপায় আমি সন্তান লাভ করেছি।
{4:2} এর পরে তিনি আবার কয়িনের ভাই হেবলের জন্ম দিলেন।
{4:3} হেবল মেষপালন করত আর কয়িন চাষবাস করত। যথাকালে কয়িন প্রভুর উদ্দেশ্যে নৈবেদ্য স্বরূপ জমির ফসল উৎসর্গ করল।
{4:4} হেবলও নিজর মেষপাল থেকে প্রথমজাত উৎকৃষ্ট একটি মেষ উৎসর্গ করল। প্রভু হেবলের প্রতি প্রসন্ন হলেন ও তার নৈবেদ্য গ্রহণ করলেন।
{4:5} কিন্তু কয়িনকে তার নৈবেদ্যসহ অগ্রাহ্য করলেন। এতে কয়িন অত্যন্ত ক্রুদ্ধ হল, তার মুখ ক্রোধে রক্তবর্ণ হয়ে গেল।
{4:6} প্রভু পরমেশ্বর কয়িনকে বললেন, তুমি কেন ক্রুদ্ধ হয়েছ?
{4:7} রক্তবর্ণ কেন তোমার মুখ? সদাচরণ কর, তাহলে তুমিও গ্রাহ্য হবে। যদি সদাচরণ না কর তাহলে পাপ তোমাকে গ্রাস করবে। তোমার দ্বারে সে ওৎ পেতে রয়েছে, কিন্তু তাকে তোমার বশে আনতে হবে।
{4:8} তখন কয়িন তার ভাই হেবলকে বলল, চল, আমরা মাঠে বেড়াতে যাই। তারা দুজনে মাঠে গেলে কয়িন তার ভাই হেবলকে আক্রমণ করে হত্যা করল।
{4:9} পরে প্রভু পরমেশ্বর জিজ্ঞাসা করলেন, তোমার ভাই হেবল কোথায়? কয়িন বলল, আমি জানি না। আমি কি আমার ভাইয়ের রক্ষী?
{4:10} প্রভু বললেন, তুমি এ কি করেছ? ভূমি থেকে তোমার ভাইয়ের রক্ত আমার কাছে আর্তনাদ করছে।
{4:11} যে ভূমি তোমার হাত থেকে তোমার ভাইয়ের রক্ত পান করেছিল, তুমি অভিশপ্ত হয়ে সেই ভূমি থেকে হবে নির্বাসিত। তুমি জমি চাষ করলেও তাতে কোন ফসল ফলবে না।
{4:12} তুমি পৃথিবীতে পলাতক ও যাযাবর হয়ে বিচরণ করবে।
{4:13} কয়িন প্রভুকে বলল, এই দণ্ড আমার পক্ষে বড় নির্মম।
{4:14} দেখ, আজ তুমি আমাকে ভূমি থেকে বিতাড়িত করলে, তোমার সম্মুখ থেকে আমি অপসারিত হব। পলাতক ও যাযাবর হয়ে এই পৃথিবীতে বিচরণ করব আমি, আর কেউ আমাকে দেখলেই হত্যা করবে। প্রভু পরমেশ্বর তাকে বললেন,
{4:15} না, তা হবে না। কয়িনকে যে হত্যা করবে, সাতগুণ প্রতিফল দেওয়া হবে তাকে প্রভু কয়িনের দেহে এক প্রতীক চিহ্ন এঁকে দিলেন যাতে এই চিহ্ন দেখলে কেউ তাকে হত্যা না করে।
{4:16} কয়িন প্রভু পরমেশ্বরের কাছ থেকে বিদায় নিয়ে এদনের পূর্ব দিকে নোদ দেশে বসবাস করতে লাগল।
{4:17} কয়িন তার স্ত্রীর সঙ্গে মিলিত হওয়ার পর সে গর্ভবতী হয়ে হনোকের জন্মদান করল। কয়িন তখন একটি নগর নির্মাণ করছিল। সে তার পুত্রের নামে সেই নগরের নাম রাখল হনোক। হনোকের পুত্র ইরাদ,
{4:18} ইরাদের পুত্র মেহুযায়েল, মেহুযায়েলের পুত্র মেথুশায়েল ও মেথুশায়েলের পুত্র লেমেক।
{4:19} লেমেক দুই স্ত্রী গ্রহণ করেছিল, তাদের একজনের নাম আদা অন্যজনের নাম সিল্লা। আদার গর্ভে জন্মগ্রহণ করেছিল যাবল।
{4:20} সে ছিল শিবির নিবাসী পশুপালকদের আদিপুরুষ।
{4:21} তার ভাইয়ের নাম যুবল,
{4:22} সে বীণা ও বংশীবাদকদের আদিপুরুষ। সিল্লার গর্ভে জন্মগ্রহণ করেছিল তুবল-কয়িন। সে পিতল ও লোহার কারিগরদের আদিপুরুষ। তুবল-কয়িনের বোনের নাম ছিল নয়মা।
{4:23} লেমেক তার পত্নীদের সম্বোধন করে বলল, আদা ও সিল্লা। আমার কথা শোন তোমরা, লেমেকের পত্নীরা! অবধান কর আমার বাক্য — আমাকে আঘাত করেছিল একটি লোক আমি বধ করেছি তাকে, একটি যুবক আমাকে করেছিল প্রহার তাই আমি তাকে করেছি হত্যা।
{4:24} কয়িনকে আঘাত করার প্রতিফল যদি হয় সাতগুণ তবে লেমেককে আঘাত করার প্রতিফল হবে সাতাত্তর গুণ।
{i4:25} শেথ ও ইনোশ
{4:25} আদম আবার তাঁর স্ত্রীর সঙ্গে মিলিত হলে তাঁর স্ত্রীর একটি পুত্র-সন্তান হল। তিনি তার নাম রাখলেন শেথ। তিনি বললেন, কয়িন হেবলকে হত্যা করেছিল বলে ঈশ্বর তার পরিবর্তে আমাকে আর একটি সন্তান দিলেন।
{4:26} পরে শেথ-এরও একটি পুত্র হল। তিই তার নাম রাখলেন ইনোশ। তখন থেকে লোকে সরাসরি প্রভু পরমেশ্বরের নামে আরাধনা করতে লাগল।
{i5:1} আদমের বংশতালিকা
{5:1} আদমের বংশতালিকা এইরূপঃ মানুষ সৃষ্টি করার সময় ঈশ্বর নিজের সাদৃশ্যেই তাকে গঠন করেছিলেন।
{5:2} তিনি তাদের সৃষ্টি করেছিলেন নর এবং নারীরূপে এবং সৃষ্টিকালে তাদের আশীর্বাদ করে মানবজাতি নামে অভিহিত করেন।
{5:3} আদম একশ ত্রিশ বছর বয়সে নিজের সাদৃশ্যে ও প্রতিকৃতিতে এক পুত্রের জন্মদান করে তার নাম রাখলেন শেথ।
{5:4} শেথ-এর জন্মের পর আদম আরও আটশ বছর জীবিত থেকে আরও পুত্রকন্যার জন্ম দেন।
{5:5} নয়শো ত্রিশ বছর বয়সে আদমের মৃত্যু হয়।
{5:6} শেথ-এর একশো পাঁচ বছর বয়সে ইনোশের জন্ম হল।
{5:7} ইনোশের জন্মের পর শেথ আরও আটশো সাত বছর জীবিত থেকে আরও পুত্র কন্যার জন্ম দেন।
{5:8} নয়শো বারো বছর বয়সে শেথ-এর মৃত্যু হয়।
{5:9} ইনোশের নব্বই বছর বয়সে কৈননের জন্ম হয়।
{5:10} কৈননের জন্মের পর ইনোশ আরও আটশো পনেরো বছর জীবিত থেকে আরও পুত্র কন্যার জন্ম দেন।
{5:11} নয়শো পাঁচ বছর বয়সে ইনোশের মৃত্যু হয়।
{5:12} কৈননের সত্তর বছর বয়সে মহলাল-এল-এর জন্ম হয়। মহলাল-এল-এর জন্মের পর
{5:13} কৈনন আটশো চল্লিশ বছর জীবিত থেকে আরও পুত্রকন্যার জন্ম দিলেন।
{5:14} কৈনন নয়শো দশ বছর বয়স পর্যন্ত জীবিত ছিলেন।
{5:15} মহলাল-এল-এর পঁয়ষট্টি বছর বয়সে যেরেদ-এর জন্ম হল।
{5:16} যেরেদ-এর জন্মের পর মহলাল-এল- আটশো ত্রিশ বছর জীবিত থেকে আরও পুত্র কন্যার জন্ম দেন।
{5:17} মহলাল-এল আটশো পঁচানব্বই বছর জীবিত ছিলেন।
{5:18} যেরেদ-এর একশো বাষট্টি বছর বয়সে হনোকের জন্ম হয়।
{5:19} হনোকের জন্মের পর যেরেদ আটশো বছর জীবিত থেকে আরও পুত্রকন্যার জন্ম দেন।
{5:20} যেরেদ নয়শো বাষট্টি বছর বয়স পর্যন্ত জীবিত ছিলেন।
{5:21} হনোকের পঁয়ষট্টি বছর বয়সে মেথুশেলার জন্ম হয়।
{5:22} মেথুশেলার জন্মের পর হনোক তিনশো বছর ঈশ্বরের নিবিড় সান্নিধ্যে জীবন যাপন করছিলেন।
{5:23} তাঁর আরও পুত্রকন্যা জন্মগ্রহণ করে।
{5:24} হনোক তাঁর জীবনের তিনশো পঁয়ষট্টি বছর পরে লোকচক্ষুর অন্তরালে চলে যান। কারণ ঈশ্বর তাঁকে আপন আশ্রয়ে নিয়ে গিয়েছিলেন।
{5:25} মেথুশেলা একশো সাতাশী বছর বয়সে লেমেকের জনক হলেন।
{5:26} লেমেকের জন্মের পর মেথুশেলা সাতশো বিরাশী বছর জীবিত থেকে আরও পুত্রকন্যার জন্ম দেন।
{5:27} মৃত্যুকালে মেথুশেলার বয়স নয়শো ঊনসত্তর বছর হয়েছিল।
{5:28} একশো বিরাশী বছর বয়সে লেমেকের একটি পুত্র হয়।
{5:29} তিনি তার নাম রাখলেন নোহ। তিনি বললেন, প্রভু পরমেশ্বর যে ভূমিকে অভিশপ্ত করেছেন সেই ভূমিতে আমাদের প্রচেষ্টা ও কঠোর শ্রমের ক্লেশ থেকে এই শিশু আমাদের সান্ত্বনা জোগাবে।
{5:30} নোহের জন্মের পর লেমেক পাঁচশো পঁচানব্বই বছর জীবিত থেকে আরও পুত্রকন্যার জন্ম দিলেন।
{5:31} লেমেক সাতশো সাতাত্তর বছর পর্যন্ত জীবিত ছিলেন।
{5:32} পরে নোহের পাঁচশো বছর বয়সে শেম, হাম ও যাফত-এর জন্ম হয়।
{i6:1} মহাপ্লাবন
{6:1} পৃথিবীতে মানুষের সংখ্যা বৃদ্ধি পেতে লাগল। তাদের অনেক কন্যাসন্তানও জন্মগ্রহণ করল।
{6:2} দিব্যপুরুষেরা মানব-কন্যাদের সুন্দরী দেখে পছন্দমত তাদের বিবাহ করতে লাগল।
{6:3} প্রভু পরমেশ্বর তখন বললেন, আমার দেওয়া প্রাণবায়ু মানুষের মধ্যে চিরকাল থাকবে না, কারণ মানুষ মাংসপিণ্ড মাত্র। তার আয়ু হবে একশো কুড়ি বছর।
{6:4} তখনকার দিনে পৃথিবীতে বিশালাকায় মানবগোষ্ঠীর বাস ছিল। দিব্যপুরুষেরা মানবকন্যাদের সঙ্গে সহবাস করলে তাদের গর্ভেও অনেক সন্তান জন্মগ্রহণ করল। তারাই ছিল সেইকালের বিখ্যাত বীরপুরুষ।
{6:5} প্রভু পরমেশ্বর দেখলেন, পৃথিবীতে মানুষের দুষ্কর্ম অত্যধিক বেড়ে গিয়েছে। তাদের অন্তর সারাক্ষণ কেবল মন্দ চিন্তা ও কল্পনায় ব্যাপৃত।
{6:6} পৃথিবীতে মানুষ সৃষ্টি করার জন্য প্রভু পরমেশ্বর দুঃখিত হলেন এবং অন্তরে গভীর ব্যথা অনুভব করলেন।
{6:7} তাই প্রভু পরমেশ্বর বললেন, আমি উচ্ছিন্ন করব এই পৃথিবী থেকে আমার সৃষ্ট মানুষকে আর সেই সঙ্গে পশু, সরীসৃপ ও আকাশের পাখীদেরও। এদের সৃষ্টি করার জন্য আমি দুঃখিত।
{6:8} কিন্তু নোহ প্রভু পরমেশ্বরের অনুগ্রহভাজন ছিলেন।
{i6:9} মহাপ্লাবনের পূর্বাভাস
{6:9} নোহের কাহিনীঃ নোহ তখনকার লোকদের মধ্যে ধার্মিক ও সিদ্ধপুরুষ ছিলেন। তিনি ঈশ্বরের সান্নিধ্যে জীবন যাপন করতেন।
{6:10} নোহের তিন পুত্র ছিল, শেম, হাম ও যাফত।
{6:11} সেই সময় পৃথিবী ঈশ্বরের দৃষ্টিতে ভ্রষ্ট ও দৌরাত্মে পরিপূর্ণ ছিল।
{6:12} ঈশ্বর পৃথিবীর প্রতি দৃষ্টিপাত করে দেখলেন, পৃথিবী ভ্রষ্ট হয়েছে, কারণ পৃথিবীর সমস্ত মানুষই তখন বিপথগামী হয়েছিল।
{6:13} ঈশ্বর নোহকে বললেন, আমি দেখছি পৃথিবীর সকল প্রাণীর অন্তিম কাল ঘনিয়ে এসেছে, তাদের দৌরাত্ম্যে পৃথিবী আজ পরিপূর্ণ। দেখ, আমি পৃথিবীর সঙ্গে সঙ্গে তাদেরও ধ্বংস করব।
{6:14} তুমি গোফর কাঠের একটি জাহাজ তৈরী কর। কাঠের লম্বা ফালি দিয়ে সেটি তৈরী করবে এবং তার ভিতরে ও বাইরে আলকাতরার প্রলেপ দেবে।
{6:15} জাহাজটি এইভাবে তৈরী করবেঃ সেটি হবে তিনশো হাত লম্বা, পঞ্চাশ হাত চওড়া এবং ত্রিশ হাত উঁচু।
{6:16} তুমি এক হাত ঢাল রেখে জাহাজের ছাদ তৈরী করবে এবং জাহাজের পাশে দরজা রাখবে।
{6:17} জাহাজের প্রথম, দ্বিতীয় ও তৃতীয় তল নির্মাণ করবে। দেখ, আকাশের নীচে জীবিত যত প্রাণী আছে তাদের সকলকে ধ্বংস করার জন্য পৃথিবীতে আমি জলপ্লাবন আনব আর তার ফলে পৃথিবীর সকল প্রাণী মৃত্যুমুখে পতিত হবে।
{6:18} কিন্তু তোমার সঙ্গে আমি এক সম্বন্ধ স্থাপন করব। তুমি নিজের স্ত্রী, পুত্র ও পুত্রবধূদের সঙ্গে নিয়ে জাহাজে প্রবেশ করবে।
{6:19} আর সমস্ত জাতের জীবজন্তুর মধ্য থেকে স্ত্রী ও পুরুষ এক এক জোড়া সংগ্রহ করে তাদের প্রাণ রক্ষার জন্য নিজের সঙ্গে জাহাজে নেবে।
{6:20} সকল জাতের পাখী, পশু ও ভূচর সরীসৃপ প্রাণ রক্ষার জন্য তোমার সঙ্গে জাহাজে প্রবেশ করবে।
{6:21} তোমার ও তাদের খাওয়ার জন্য সব রকমের খাদ্যবস্তু সংগ্রহ করে মজুত করে রাখবে।
{6:22} নোহ ঈশ্বরের নির্দেশ অনুযায়ী সব কাজই করলেন।
{7:1} প্রভু পরমেশ্বর নোহকে বললেন, তুমি সপরিবারে জাহাজে প্রবেশ কর। এই কালের লোকদের মধ্যে আমার দৃষ্টিতে তুমিই একমাত্র ধর্মপরায়ণ।
{7:2} তুমি প্রত্যেক জাতের শুচি পশুর স্ত্রী-পুরুষে মিলিয়ে সাতজোড়া এবং প্রত্যেক জাতের অশুচি পশু স্ত্রী পুরুষে মিলিয়ে একজোড়া সঙ্গে নাও।
{7:3} পাখিদেরও স্ত্রী পুরুষে মিলিয়ে সাতজোড়া সঙ্গে নেবে যাতে পৃথিবীতে তাদেরও বংশরক্ষা হয়।
{7:4} সাতদিন পরে আমি পৃথিবীতে চল্লিশ দিন ও চল্লিশ রাত বৃষ্টিপাত করব এবং আমার সৃষ্ট যাবতীয় প্রাণীকে ধরাপৃষ্ঠ থেকে উচ্ছিন্ন করব।
{7:5} নোহ প্রভু পরমেশ্বরের নির্দেশ অনুযায়ী সব কাজ করলেন।
{7:6} নোহের ছয়শো বছর বয়সে পৃথিবী বন্যায় প্লাবিত হল।
{7:7} বন্যা থেকে বাঁচার জন্য নোহ তাঁর স্ত্রী পুত্র ও পুত্রবধূদের নিয়ে জাহাজে প্রবেশ করলেন।
{7:8} ঈশ্বর নোহকে যেমন নির্দেশ দিয়েছিলেন সেই মত প্রত্যেক জাতের শুচি ও অশুচি পশু,
{7:9} পাখি এবং ভূচর যাবতীয় প্রাণীর স্ত্রী-পুরুষ সহ জোড়া জোড়া নোহের সঙ্গে জাহাজে প্রবেশ করল।
{7:10} আর সাতদিন পরে সারা পৃথিবী বন্যার জলে প্লাবিত হল।
{7:11} নোহের ছয়শো বছর বয়সে দ্বিতীয় চান্দ্র মাসের সতেরো দিনের দিন মহাজলধির সমস্ত উৎস খুলে গেল এবং আকাশের বাতায়নগুলি উন্মুক্ত হল।
{7:12} আর চল্লিশ দিন ও চল্লিশ রাত ধর পৃথিবীতে অবিরত বৃষ্টিপাত হতে লাগল।
{7:13} সেই দিনই নোহ এবং তাঁর পুত্রেরা, শেম, হাম ও যাফত, নোহের স্ত্রী এবং তাঁর তিন পুত্রবধূ জাহাজে প্রবেশ করলেন।
{7:14} তাঁদের সঙ্গে সকল জাতের বন্য পশু, গৃহপালিত পশু, ভূচর সরীসৃপ, পাখি ও সকল জাতের খেচর প্রাণী,
{7:15} ও সকল জাতের জীবজন্তু জোড়ায় জোড়ায় নোহের সঙ্গে জাহাজে প্রবেশ করল।
{7:16} নোহকে ঈশ্বর যে নির্দেশ দিয়েছিলেন সেই অনুযায়ী সকল জাতের প্রাণীর স্ত্রী ও পুরুষ জাহাজে প্রবেশ করল। তারপর ঈশ্বর জাহাজের দরজা বন্ধ করে দিলেন।
{7:17} চল্লিশ দিন অবিরত বর্ষণে পৃথিবী প্লাবিত হল। জল বেড়ে যাওয়ার ফলে জাহাজটি মাটি ছেড়ে অনেক উপরে ভেসে উঠল।
{7:18} বন্যা প্রবল হওয়ায় পৃথিবীর উপরে জলের পরিমাণ অত্যন্ত বৃদ্ধি পেল এবং জাহাজটি জলের উপর ভাসতে লাগল।
{7:19} পৃথিবীতে বন্যার জলোচ্ছ্বাস এত প্রচণ্ড হল যে আকাশের নীচে সুউচ্চ পর্বতগুলি জলমগ্ন হল।
{7:20} পর্বতগুলির উপর দিয়ে বন্যার জল ছাপিয়ে গেল এবং জলস্তর বাড়তে বাড়তে পর্বত চূড়ার উপরে পনেরো হাত উঁচু হয়ে গেল।
{7:21} ফলে ভূচর সমস্ত প্রাণী, পাখি, গৃহপালিত ও বন্য পশু, সরীসৃপ ও সমস্ত মানুষ মারা গেল।
{7:22} প্রাণবয়ুবিশিষ্ট স্থলচর সকল জীবই মৃত্যুমুখে পতিত হল।
{7:23} এইভাবে ঈশ্বর পৃথিবী নিবাসী সমস্ত প্রাণী, মানুষ, পশু, সরীসৃপ ও খেচর পাখি ধরাপৃষ্ঠ থেকে উচ্ছিন্ন করলেন। পৃথিবী থেকে তারা সকলেই লুপ্ত হল, কেবল নোহ এবং জাহাজে তাঁর সঙ্গে যারা ছিল তারাই প্রাণে বাঁচল।
{7:24} সারা পৃথিবী বন্যার জলে একশো পঞ্চাশ দিন প্লাবিত হয়ে রইল।
{8:1} ঈশ্বর নোহকে এবং তাঁর সঙ্গে জাহাজে যে সব প্রাণী ছিল তাদের কাউকে ভোলেননি। তিনি পৃথিবীতে বায়ু প্রবাহিত করলেন। তার ফলে জল কমতে লাগল।
{8:2} মহাজলধির উৎস সমূহ এবং আকাশের বাতায়নগুলি বন্ধ হল। আকাশ থেকে বারিবর্ষণ ক্ষান্ত হল।
{8:3} ধরাপৃষ্ঠ থেকে জল ক্রমশঃ সরে যেতে লাগল এবং একশো পঞ্চাশ দিন পরে জলরাশি অপসৃত হল।
{8:4} সপ্তম চান্দ্র মাসের সতেরো দিনের দিন জাহাজটি এসে আরারট পর্বতের উপরে থামল।
{8:5} দশম মাস পর্যন্ত জল ক্রমশঃ হ্রাস পেতে লাগল। দশম মাসের প্রথমদিনে পর্বত সমূহের চূড়াগুলি দেখা গেল।
{8:6} চল্লিশ দিন পরে নোহ তাঁর তৈরী জাহাজের জানালা খুলে একটি দাঁড়কাক ছেড়ে দিলেন।
{8:7} সেটি মাটির উপরে জল শুকিয়ে না যাওয়া পর্যন্ত এদিক ওদিক উড়ে বেড়াতে লাগল।
{8:8} পরে ডাঙ্গার উপরে জল সরেছে কিনা জানার জন্য নোহ একটি কপোত ছেড়ে দিলেন।
{8:9} কিন্তু সারা পৃথিবী জলমগ্ন থাকায় কপোতটি দাঁড়াবার কোন জায়গা না পেয়ে তাঁর কাছে ফিরে এল। তিনি হাত বাড়িয়ে সেটিকে ধরে নিলেন এবং জাহাজের মধ্যেই তাকে রাখলেন।
{8:10} সাতদিন অপেক্ষা করে নোহ আবার সেই কপোতটিকে জাহাজ থেকে ছেড়ে দিলেন।
{8:11} সন্ধ্যা বেলায় সেটি তাঁর কাছে ফিরে এল, দেখা গেল তার ঠোঁটে জলপাই গাছের একটি কচি পাতা রয়েছে। সেই পাতা দেখে নোহ বুঝলেন যে মাটির উপর থেকে জল সরে গেছে।
{8:12} তিনি আরও সাতদিন অপেক্ষা করে আবার কপোতটিকে ছেড়ে দিলেন। কিন্তু এবার সেটি আর তাঁর কাছে ফিরে এল না।
{8:13} নোহের ছয়শো এক বছর বয়সে প্রথম মাসের প্রথম দিনে পৃথিবীর উপরের জল শুকিয়ে গেল। তখন নোহ জাহাজের ছাদ খুলে বাইর চেয়ে দেখলেন ধরাতল শুষ্ক হয়েছে।
{8:14} দ্বিতীয় মাসের সাতাশ দিনের দিন পৃথিবী সম্পূর্ণ শুষ্ক হল।
{i8:15} নোহের সঙ্গে ঈশ্বরের সম্বন্ধ স্থাপন
{8:15} ঈশ্বর নোহকে বললেন, তুমি তোমার স্ত্রী, পুত্র
{8:16} ও পুত্রবধূদের নিয়ে জাহাজ থেকে বেরিয়ে এস।
{8:17} আর তোমার সঙ্গে সকল জাতের পশু, পাখী এবং ভূচর সরীসৃপ প্রাণী যত আছে তাদেরও বাইরে নিয়ে এস। পৃথিবীর বুকে তারা ছড়িয়ে পড়ুক এবং বংশবৃদ্ধি করুক।
{8:18} তখন নোহ নিজ পুত্রদের, স্ত্রী ও পুত্রবধূদের সঙ্গে নিয়ে বেরিয়ে এলেন।
{8:19} আর প্রত্যেক জাতের পশু, সরীসৃপ, পাখি ও যাবতীয় ভূচর প্রাণীও জাহাজ থেকে বেরিয়ে এল।
{8:20} পরে নোহ প্রভু পরমেশ্বরের উদ্দেশে একটি বেদী নির্মাণ করলেন এবং প্রত্যেক জাতের শুচি পশু ও পাখিদের মধ্যে থেকে কতকগুলিকে বেছে নিয়ে সেই বেদীর উপরে হোমাগ্নিতে উৎসর্গ করলেন। প্রভু পরমেশ্বর সেই হোমের সুরভি আঘ্রাণ করে মনে মনে বললেন,
{8:21} শিশুকাল থেকেই মানুষের চিন্তা ভাবনা যত মন্দই হোক না কেন, আমি তাদের অপরাধে ভূমিকে আর অভিশপ্ত করব না, শৈশব থেকেই তো মানুষের অন্তরের ভাবনা-কল্পনা মন্দ। যেভাবে সকল প্রাণীকে আমি সংহার করেছি সেভাবে আর কখনও করব না।
{8:22} পৃথিবীর অস্তিত্ব যতদিন থাকবে ততদিন বীজ বপন ও শস্যছেদনের সময়, শৈত্য ও উত্তাপ, গ্রীষ্ম ও শীত ঋতু, দিন ও রাত্রির ব্যতিক্রম হবে না।
{9:1} ঈশ্বর নোহ এবং তাঁর পুত্রদের আশীর্বাদ করে বললেন, তোমরা প্রজাবন্ত হও এবং বৃদ্ধিলাভ করে পৃথিবী পরিপূর্ণ কর।
{9:2} পৃথিবীর সকল পশু, আকাশের সকল পাখী, ভূচর যাবতীয় সরীসৃপ ও সমুদ্রের মৎস্যকুল তেমাদের ভয়ে ভীত ও সন্ত্রস্ত হবে। তোমাদের হাতেই তাদের সকলকে সমর্পণ করা হয়েছে।
{9:3} সঞ্চরণশীল সমস্ত প্রাণীই হবে তোমাদের ভক্ষ্য। হরিৎ উদ্ভিদ্রাজির মত সেগুলিও আমি তোমাদের দিলাম।
{9:4} কেবল তোমরা কাঁচা মাংস অর্থাৎ রক্তসমেত মাংস ভক্ষণ করো না।
{9:5} কারণ রক্তই জীবন। তোমাদের রক্তপাত ও জীবনহানির প্রতিশোধ আমি অবশ্যই নেব। কোন পশু যদি মানুষের রক্তপাত ঘটায়, আমি তার প্রতিশোধ নেব এবং মানুষের ক্ষেত্রে কেউ যদি অন্যের জীবনহানি করে তবে আমি তারও প্রতিশোধ নেব।
{9:6} মানুষের রক্তপাত যে করবে তারও রক্তপাত হবে মানুষের হাতে কারণ ঈশ্বরের সাদৃশ্যে সৃষ্ট হয়েছে মানুষ।
{9:7} তোমরা প্রজাবন্ত হও, বৃদ্ধিলাভ কর, প্রচুর সন্তান লাভ করে পৃথিবীতে আধিপত্য কর।
{9:8} ঈশ্বর নোহ ও তাঁর পুত্রদের আরও বললেন, দেখ,
{9:9} তোমাদের ও তোমাদের ভাবী বংশধরদের সঙ্গে এবং যাবতীয়
{9:10} প্রাণী, পাখি, গৃহপালিত ও বন্যপশু — পৃথিবীর যত প্রাণী তোমাদের সঙ্গে জাহাজ থেকে বেরিয়ে এসেছে, তাদের সঙ্গে আমি এক সন্ধি চুক্তি স্থাপন করব।
{9:11} তার শর্ত হবে এই যে, আর কখনো জলপ্লাবনে সমস্ত প্রাণী বিনষ্ট হবে না এবং আর কখনো পৃথিবীবিধ্বংসী প্লাবন হবে না।
{9:12} ঈশ্বর আরও বললেন, তোমাদের ও তোমাদের সঙ্গে যত প্রাণী আছে তাদের সঙ্গে পুরুষানুক্রমে স্থায়ী যে সন্ধি চুক্তি আমি স্থাপন করলাম, তার নিদর্শন হবে এইঃ
{9:13} আকাশের গায়ে আমি আমার ধনু স্থাপন করব, আর তা-ই হব পৃথিবীর সঙ্গে স্থাপিত আমার সন্ধি চুক্তির প্রতীক।
{9:14} যখন আমি পৃথিবীর উপরে মেঘসঞ্চার করব তখন মেঘের গায়ে সেই ধনু দেখা যাবে।
{9:15} আর তখনই আমি তোমাদের এবং সকল জাতের জীবজন্তুর সঙ্গে স্থাপিত সন্ধিচুক্তির কথা স্মরণ করব এবং সর্বজীব বিধ্বংসী প্লাবন আর হবে না।
{9:16} মেঘের গায়ে সেই ধনু দেখা দিলে আমি তার দিকে দৃষ্টিপাত করব আর পৃথিবীতে সকল জাতের প্রাণীর সঙ্গে ঈশ্বরের চিরস্থায়ী যে সন্ধিচুক্তি স্থাপিত হয়েছে, তার কথা স্মরণ করব।
{9:17} ঈশ্বর নোহকে বললেন, পৃথিবীর সমস্ত প্রাণীর সঙ্গে স্থাপিত আমার সন্ধি চুক্তির এইটিই হবে নিদর্শন।
{i9:18} নোহের তিন পুত্রের কাহিনী
{9:18} জাহাজ থেকে নোহের যে পুত্রেরা বেরিয়ে এসেছিল তাদের নাম শেম, হাম ও যাফত। হাম ছিল কনানের পিতা।
{9:19} নোহের এই তিনটিই পুত্র ছিল, এঁদের বংশধরদের দ্বারাই পৃথিবী প্রজাবন্ত হয়েছিল।
{9:20} নোহ ছিলেন কৃষিজীবী। তিনিই সর্বপ্রথম দ্রাক্ষা উদ্যান রচনা করেছিলেন।
{9:21} একদিন তিনি দ্রাক্ষারস পান করে মত্ত হয়ে নগ্ন অবস্থায় তাঁবুর মধ্যে পড়েছিলেন।
{9:22} কনানের পিতা হাম তাঁর পিতাকে বিবস্ত্র অবস্থায় দেখে বাইরে গিয়ে তার দুই ভাইকে সে কথা জানাল।
{9:23} শেম ও যাফত তখন নিজেদের কাধে বস্ত্র নিয়ে পিছনে হেঁটে পিতার কাছে গিয়ে তাঁর দেহ ঢেকে দিল। বিপরীত দিকে মুখ করে থাকায় তারা পিতার বিবস্ত্র অবস্থা দেখল না।
{9:24} সুরার নেশা কেটে যাওয়ার পর নোহ তাঁর কনিষ্ঠ পুত্রের আচরণের কথা জানতে পারলেন।
{9:25} তখন তিনি বললেন, ‘অভিশপ্ত হোক কনান, সে হবে তার ভ্রাতাদের দাসানুদাস।’
{9:26} তিনি আরও বললেন, ধন্য প্রভু, শেম-এর আরাধ্য ঈশ্বর, কনান হোক তার দাস।
{9:27} যাফতকে ঈশ্বর করুন বর্ধিষ্ণু শেম-এর শিবিরে সে করুক বসতি আর কনান হোক তার দাস।’
{9:28} প্লাবনের পরে নোহ তিনশো পঞ্চাশ বছর জীবিত ছিলেন।
{9:29} মৃত্যুকালে নোহের বয়স হয়েছিল নয়শো পঞ্চাশ বছর।
{i10:1} নোহের বংশতালিকা
{10:1} নোহের পুত্র শেম, হাম ও যাফত-এর বংশ বৃত্তান্ত নিম্নরূপ। প্লাবনের পরে তাদের সন্তানেরা জন্মগ্রহণ করেছিল।
{10:2} যাফতের সন্তান - গোমের, মাগোগ, মাদাই, যবন, তুবল, মেশেক ও তীরাস।
{10:3} গোমের-এর সন্তান - আশকিনাজ, রীফাত ও তোগারমা।
{10:4} যবনের সন্তান - এলিশা তারশীশ, কিত্তিম ও দোদানীম ।
{10:5} এদের থেকেই উপকূল ও দ্বীপ নিবাসী জাতিসমূহ বিভিন্ন দেশে বিভিন্ন ভাষা ও গোষ্ঠী অনুযায়ী বিভক্ত হয়ে বিস্তৃতি লাভ করল।
{10:6} হাম-এর সন্তান - কুশ, মিশর, পুট ও কনান।
{10:7} কুশের সন্তান - শেবা, হবীলা, সাবতা, রয়মা ও সাবতকা।
{10:8} রয়মার সন্তান - শেবা ও দদান। কুশের পুত্র নিমরোদ, তিনিই পৃথিবীর প্রথম পরাক্রান্ত পুরুষ।
{10:9} প্রভুর সাক্ষাতে তিনি ছিলেন মহাশক্তিধর ব্যাধ। এই কারণেই বলা হয়, ‘প্রভুর সাক্ষাতে মহাশক্তিধর ব্যাধ নিমরোদের তুল্য’ -
{10:10} শিনিয়র দেশের বাবেল, এরেক ও আক্কাদ - এই অঞ্চলগুলি নিয়েই প্রথমে তাঁর রাজ্য প্রতিষ্ঠিত হয়।
{10:11} এই দেশ থেকে তিনি আসিরিয়ায় যান এবং সেখানে নীনবী, রহোবোত-ঈর,
{10:12} কালাহ্ এবং নীনবী ও কালাহ্-এর মধ্যবর্তী রেশেন মহানগরীর পত্তন করেন।
{10:13} মিশরের সন্তান - লুদি, অনামি, লেহাবি, নাফতুহি, পাথরুশি, কসলুহি ও কাফতোরি
{10:14} (যাদের থেক ফিলিস্তিনীদের উৎপত্তি)।
{10:15} কনানের সন্তান - জ্যেষ্ঠপুত্র সিদোন, হেৎ, যেবুষী, আমোরী, গির্গাশী, হিব্বতী, আরকিতি,
{10:16} সিনী, আরভাদী, জেমরাতী
{10:17} ও হামাতী জাতিসমূহ।
{10:18} পরে কনানের গোষ্ঠীবর্গ আরও বিস্তৃতি লাভ করেছিল।
{10:19} কনানী জাতির আঞ্চলিক সীমা সীদোন থেকে গেরার-এর দিকে গাজা নগরী পর্যন্ত এবং সদোম, ঘমোরা, আদমা ও জেবোয়িম-এর দিকে লাশা পর্যন্ত বিস্তৃত ছিল।
{10:20} নিজ নিজ গোষ্ঠী, ভাষা, দেশ ও জাতি অনুসারে এরাই হাম-এর বংশধর।
{10:21} এবের-এর সন্তানদের আদিপুরুষ, যাফত-এর জ্যেষ্ঠভ্রাতা শেম-এরও সন্তান-সন্ততি ছিল।
{10:22} শেম-এর সন্তান - এলাম, আশুর, আরফাকষাদ, লুদ ও অরাম।
{10:23} অরামের সন্তান - উজ্, হুল, গেথের ও মশ।
{10:24} আরফাক্-ষাদের পুত্র কোলাহ্ ও শেলাহ্-এর পুত্র এবের।
{10:25} এবেরের দুই পুত্র, একজনের নাম পেলেগ (বিভাগ) কারণ তার আমলেই পৃথিবী বিভক্ত হয়েছিল। তার ভাইয়ের নাম যোক্তান।
{10:26} যোক্তানের সন্তান আল্মোদাদ, শেলেফ, হাজারমাবেৎ, যেরাহ্,
{10:27} হাদোরাম, উজাল, দিকলা,
{10:28} ওবাল অবিময়েল, শেবা, ওফির, হাবিলা এবং যোবাব।
{10:29} এরা সকলেই যোক্তানের সন্তান।
{10:30} তাঁদের বসতি পূর্বদিকের পার্বত্য অঞ্চল মেশা থেকে সফার পর্যন্ত বিস্তৃত।
{10:31} নিজ নিজ গোষ্ঠী, ভাষা, দেশ ও জাতি অনুসারে এরাই শেমের বংশধর।
{10:32} নিজ নিজ বংশ ও জাতি অনুসারে এরা সকলে নোহের সন্তানদের বংশধর। প্লাবনের পর এদের বংশজাত বিভিন্ন জাতি পৃথিবীর চারিদিকে ছড়িয়ে পড়ল।
{i11:1} বাবেল-এ ভাষাভেদের কাহিনী
{11:1} সারা পৃথিবীতে তখন এক ভাষা প্রচলিত ছিল ও শব্দসংখ্যা ছিল সীমিত।
{11:2} মানব গোষ্ঠী পূর্বদিকে পরিভ্রমণ করতে করতে অবশেষে শিনিয়র দেশে সমতলভূমি দেখতে পেয়ে সেখানেই বসতি স্থাপন করল।
{11:3} পরে তারা নিজেদের মধ্যে আলোচনা করে বলল, এস আমরা ইঁট তৈরী করে ভাল করে পোড়াই। এইভাবে তারা পাথরের বদলে ইঁট ও চূণ-সুরকির বদলে আলকাতরা সংগ্রহ করল।
{11:4} তারপর তারা বলল, এস এবার আমরা নিজেদের জন্য একটি নগর এবং আকাশ ছোঁয়া একটি মিনার তৈরী করে নিজেদের নাম প্রতিষ্ঠা করি, তা না হলে সারা পৃথিবীতে আমরা বিক্ষিপ্ত হয়ে পড়ব।
{11:5} পরে প্রভু পরমেশ্বর মানব সন্তানদের দ্বারা নির্মিত নগর ও মিনার দেখার জন্য স্বর্গ থেকে নেমে এলেন।
{11:6} তিনি বললেন, দেখ, এরা সকলেই এক জাতি ও এক ভাষাভাষী। এটি তাদের কীর্তির সূচনা, এর পরে তারা যা কিছু করার সঙ্কল্প করবে তা থেকে তাদের নিবৃত্ত করা যাবে না।
{11:7} চল, আমরা নীচে গিয়ে ওদের ভাষার মধ্যে বিভেদ সৃষ্টি করি যাতে ওরা একে অন্যের কথা বুঝতে না পারে।
{11:8} তখন প্রভু পরমেশ্বর তাদের সেখান থেকে সারা পৃথিবীতে বিক্ষিপ্ত করে দিলেন, ফলে তাদের নগর নির্মাণ স্থগিত হয়ে গেল।
{11:9} এইজন্যই সেই নগরের নাম হল বাবেল (বিভেদ)। কেননা সেখানে প্রভু পরমেশ্বর সারা পৃথিবীর ভাষায় বিভেদ সৃষ্টি করেছিলেন এবং সেখান থেকেই তিনি মানব-সন্তানদের সারা পৃথিবীতে বিক্ষিপ্ত করে দিয়েছিলেন।
{i11:10} শেম বংশের বিবরণ
{11:10} শেম-এর বংশ বৃত্তান্ত নিম্নরূপঃ শেম-এর একশো বছর বয়সে, প্লাবনের দুই বছর পরে আরফাকষাদের জন্ম হল।
{11:11} আরফাকষাদের জন্মের পরে শেম আরও পাঁচশো বছর জীবিত থেকে আরও পুত্রকন্যার জন্ম দিলেন।
{11:12} আরফাকষাদের পঁয়ত্রিশ বছর বয়সে শেলাহ্-এর জন্ম হল।
{11:13} শেলাহ্-এর জন্মের পর আরফাকষাদ চারশো তিন বছর জীবিত থেকে আরও পুত্র কন্যার জন্ম দিলেন।
{11:14} শেলাহ্-এর ত্রিশ বছর বয়সে এবেরের জন্ম হল।
{11:15} এবেরের জন্মের পর শেলাহ্ চারশো তিন বছর জীবিত থেকে আরও পুত্র কন্যার জন্ম দিলেন।
{11:16} এবেরের চৌত্রিশ বছর বয়সে পেলেগের জন্ম হল।
{11:17} পেলেগের জন্মের পর এবের চারশো ত্রিশ বছর জীবিত থেকে আরও পুত্র কন্যার জন্ম দিলেন।
{11:18} পেলেগের ত্রিশ বছর বয়সে রেয়ুর জন্ম হল।
{11:19} রেয়ুর জন্মের পর পেলেগ দুশো নয় বছর জীবিত থেকে আরও পুত্র কন্যার জন্ম দিলেন।
{11:20} রেয়ুর বত্রিশ বছর বয়সে সেরুগের জন্ম হল।
{11:21} সেরুগের জন্মের পর রেয়ূ দুশো সাত বছর জীবিত থেকে আরও পুত্র কন্যার জন্ম দিলেন।
{11:22} সেরুগের ত্রিশ বছর বয়সে নাহোরের জন্ম হল।
{11:23} নাহোরের জন্মের পর সেরুগ দুশো বছর জীবিত থেকে আরও পুত্র কন্যার জন্ম দিলেন।
{11:24} নাহোরের উনত্রিশ বছর বয়সে তেরাহ্-এর জন্ম হল।
{11:25} তেরাহের জন্মের পর নাহোর একশো উনিশ বছর জীবিত থেকে আরও পুত্র কন্যার জন্ম দিলেন।
{11:26} তেরাহ্ সত্তর বছর বয়সে অব্রাম, নাহোর ও হারোণের জনক হলেন।
{11:27} তেরাহের বংশবৃত্তান্ত নিম্নরূপঃ তেরাহ্ ছিলেন অব্রাম, নাহোর ও হারোণের পিতা।
{11:28} হারোণ লোটের পিতা। কিন্তু হারোণ তাঁর পিতা তেরাহ্ জীবিত থাকতেই নিজ জন্মস্থান কলদীয়দের দেশে উর নামক স্থানে প্রাণত্যাগ করেন।
{11:29} অব্রাম ও নাহোর উভয়েই বিবাহিত ছিলেন। অব্রামের স্ত্রীর নাম সারী ও নাহোরের স্ত্রীর নাম ছিল মিলকা। এই স্ত্রী ছিলেন হারোণের কন্যা।
{11:30} হারোণ ছিলেন মিল্কা ও ইসকার পিতা। সারী ছিলেন বন্ধ্যা, তাঁর কোন সন্তান ছিল না।
{11:31} তেরাহ্ তাঁর পুত্র অব্রাম ও হারোণের পুত্র ও তাঁর পৌত্র লোট এবং পুত্রবধূ অব্রামের স্ত্রীকে সঙ্গে নিয়ে কনান দেশে যাওয়ার জন্য কলদীয়দের দেশের উর নামক স্থান থেকে যাত্রা করলেন। কিন্তু তাঁরা হারাণ পর্যন্ত এসে সেখানেই বসতি স্থাপন করলেন।
{11:32} পরে দুশো পাঁচ বছর বয়সে হারাণেই তেরাহ্-র মৃত্যু হল।
{i12:1} অব্রামের কাছে ঈশ্বরের আহ্বান
{12:1} প্রভু পরমেশ্বর অব্রামকে বললেন, তুমি নিজের দেশ, আত্মীয় স্বজন ও পৈতৃক নিবাস পরিত্যাগ করে আমি যে দেশ তোমাকে দেখাব সেই দেশে চল।
{12:2} আমি তোমাকে মহান এক জাতির জনক করব এবং তোমাকে আশীর্বাদ করে তোমার নাম গৌরবান্বিত করব।
{12:3} আশীর্বাণী রূপে ব্যবহৃত হবে তোমার নাম। যারা তোমাকে আশীর্বাদ করবে তাদের আমি আশীর্বাদ করব, আর যারা তোমাকে অভিশাপ দেবে আমি তাকে করব শাপগ্রস্ত। আমি তোমাকে যেভাবে আশীর্বাদ করেছি, অনুরূপ আশীর্বাদ লাভের জন্য পৃথিবীর সকল জাতি বিনতি জানাবে।
{12:4} প্রভু পরমেশ্বরের কথা অনুযায়ী অব্রাম যাত্রা করলেন। লোটও তাঁর সঙ্গে গেলেন। হারাণ থেকে যাত্রা করার সময় অব্রামের বয়স হয়েছিল পঁচাত্তর বছর।
{12:5} অব্রাম তাঁর স্ত্রী সারী, ভ্রাতুষ্পুত্র লোট ও হারাণে তাঁদের অর্জিত ধনসম্পদ এবং সংগৃহীত ক্রীতদাসদের সকলকে নিয়ে কনান দেশের দিকে যাত্রা করলেন এবং সেখানে গিয়ে পৌঁছালেন।
{12:6} সেই দেশে অব্রাম শেখেম নগরের তীর্থস্থান মোরের ওক বৃক্ষের কাছে উপস্থিত হলেন। সেই সময়ে কনানী জাতির লোকেরা সেই দেশে বাস করত।
{12:7} প্রভু পরমেশ্বর অব্রামের কাছে আবির্ভূত হয়ে বললেন, তোমার বংশধরদের আমি এই দেশ দান করব। প্রভু পরমেশ্বরের আবির্ভাব সেখানে ঘটেছিল বলে অব্রাম সেখানে তাঁর উদ্দেশে একটি বেদী নির্মাণ করলেন।
{12:8} পরে তিনি সেখান থেকে বেথেলের পূর্ব দিকে পার্বত্য অঞ্চলে গিয়ে পশ্চিমে বেথেল ও পূর্ব দিকে অয় নগরের মধ্যবর্তীস্থানে শিবির স্থাপন করলেন। তিনি সেখানেও প্রভু পরমেশ্বরের উদ্দেশে একটি বেদী প্রতিষ্ঠা করে তাঁর আরাধনা করলেন।
{12:9} পরে অব্রাম সেখান থেকে ক্রমশঃ কনানের দক্ষিণাংশ নেগেবের দিকে অগ্রসর হতে লাগলেন।
{12:10} কিছু দিন পরে সেই দেশে প্রবল দুর্ভিক্ষ দেখা দিলে অব্রাম মিশর দেশে প্রবাসে চলে গেলেন।
{i12:11} মিশরে অব্রাম
{12:11} মিশরে প্রবেশ করার আগে অব্রাম তাঁর স্ত্রী সারীকে বললেন, নিঃসন্দেহে তুমি পরমা সুন্দরী।
{12:12} মিশরবাসীরা তোমাকে দেখলে তুমি আমার স্ত্রী বলেই আমাকে হত্যা করবে, কিন্তু তোমাকে তারা জীবিত রাখবে।
{12:13} তাই তুমি বলো যে তুমি আমার বোন, তাহলে তারা আমার সঙ্গে সদ্ব্যবহার করবে ও তোমার খাতিরে আমার প্রাণ রক্ষা হবে।
{12:14} অব্রাম মিশরে প্রবেশ করলে মিশরবাসীরা দেখল সারী পরমাসুন্দরী।
{12:15} ফারাও-এর অমাত্যবৃন্দ তাঁকে দেখে ফারাও-এর কাছে তাঁর প্রশংসা করলেন তখন সারীকে ফারাও-এর প্রাসাদে নিয়ে যাওয়া হল এবং
{12:16} তাঁর খাতিরে ফারাও অব্রামকে আদর আপ্যায়ন করলেন। অব্রাম তাঁর কাছ থেকে পেলেন ভেড়া, বলদ, গর্দভ-গর্দভী, দাসদাসী এবং উটের পাল।
{12:17} কিন্তু অব্রামের স্ত্রী সারীকে স্ত্রীরূপে গ্রহণ করার অপরাধে প্রভু পরমেশ্বর ফারাও এবং তাঁর পরিজনদের কঠিন ব্যধিতে আক্রান্ত করলেন।
{12:18} ফারাও তখন অব্রামকে ডেকে এনে বললেন, আপনি আমার সঙ্গে এরকম ব্যবহার করলেন কেন? উনি যে আপনার স্ত্রী সে কথা কেন বলেন নি?
{12:19} আপনার বোন বলে ওঁর পরিচয় কেন দিলেন? সেই জন্যই তো আমি ওঁকে পত্নীরূপে গ্রহণ করেছিলাম। আপনি এখনই আপনার স্ত্রীকে নিয়ে চলে যান।
{12:20} ফারাও তাঁর লোকজনকে অব্রাম সম্পর্কে নির্দেশ দিলেন এবং তারা অব্রামকে তাঁর স্ত্রী ও সমস্ত ধনসম্পদসহ বিদায় দিল।
{i13:1} অব্রাম ও লোটের কাহিনী
{13:1} অব্রাম তাঁর স্ত্রী, সমস্ত ধনসম্পদ ও লোটকে সঙ্গে নিয়ে মিশর থেকে নেগেব অঞ্চলে ফিরে এলেন।
{13:2} পশুপাল ও সোনা-রূপোর সম্পদে অব্রাম অতিশয় ধনী ছিলেন।
{13:3} তিনি নেগেব অঞ্চল থেকে ক্রমে বেথেলের দিকে যেতে লাগলেন। বেথেল ও অয়ের মর্ধবর্তী স্থানে যেখানে আগে তাঁর শিবির ছিল,
{13:4} এবং যেখানে তিনি এর আগে বেদী প্রতিষ্ঠা করেছিলেন, সেখানে এসে উপস্থিত হলেন। অব্রাম সেখানে প্রভু পরমেশ্বরের আরাধনা করলেন।
{13:5} অব্রামের সঙ্গী লোটেরও অনেক ভেড়া, বলদ ও তাঁবু ছিল।
{13:6} তাই সে দেশে তাঁদের দুজনের একত্রে বাস করা সম্ভব হল না, তাঁদের সম্পদ অত্যধিক হওয়ার জন্যই একত্রে বাস করা সম্ভব হয়নি।
{13:7} অব্রামের পশুপালক ও লোটের পশুপালকদের মধ্যে বিরোধ ঘটল। সেই সময়ে কনানী ও পেরিষাতী জাতির লোকেরা ছিল ঐ দেশের অধিবাসী।
{13:8} অব্রাম তখন লোটকে বললেন, তোমার ও আমার মধ্যে এবং তোমার পশুপালক এবং আমার পশুপালকদের মধ্যে কোন বিরোধ যেন না ঘটে, কারণ আমরা পরস্পর আত্মীয়।
{13:9} আমাদের সম্মুখে সারা দেশ রয়েছে, অতএব এস, আমরা পরস্পরের কাছ থেকে পৃথক হয়ে যাই। তুমি যদি বাম দিকে যাও তবে আমি দক্ষিণে যাব, আর তুমি যদি দক্ষিণে যাও তাহলে আমি যাব বাম দিকে।
{13:10} লোট দেখলেন সোয়ারের দিকে জর্ডন উপত্যকার সমগ্র অঞ্চল সুজলা, প্রভু পরমেশ্বরের রচিত উদ্যান ও মিশর দেশের মত। কারণ প্রভু পরমেশ্বর তখনও সদোম ও ঘমোরা নগর ধ্বংস করেননি।
{13:11} লোট তাই নিজের জন্য জর্ডন উপত্যকার সমগ্র অঞ্চল মনোনীত করে পূর্বদিকে চলে গেলেন। এইভাবে তাঁরা পরস্পরের কাছ থেকে পৃথক হয়ে গেলেন।
{13:12} অব্রাম কনান দেশেই রইলেন এবং লোট উপত্যকা অঞ্চলের নগর এলাকায় বাস করতে লাগলেন ও সদোমের কাছে তাঁর শিবির স্থানান্তরিত করলেন।
{13:13} সদোমের অধিবাসীরা অসৎ ছিল, প্রভু পরমেশ্বরের বিরুদ্ধে তারা মহাপাপ করেছিল।
{13:14} অব্রামের কাছ থেকে লোট পৃথক হয়ে যাওয়ার পর প্রভু পরমেশ্বর অব্রামকে বললেন, তুমি যেখানে আছ সেখান থেকে উত্তর, দক্ষিণ, পর্ব ও পশ্চিম দিকে তাকাও।
{13:15} যে দেশ তুমি দেখছ সেই সমগ্র দেশ আমি তোমাকে ও তোমার বংশধরদের চিরকালের জন্য দান করব।
{13:16} পৃথিবীর ধূলিকণার মত আমি তোমার বংশের বৃদ্ধি ঘটাব। কেউ যদি পৃথিবীর সব ধূলিকণা গণনা করতে পারে, তবে তোমার বংশধরদের সংখ্যাও নির্ধারিত করা যাবে।
{13:17} এখন তুমি দৈর্ঘ্যে ও প্রস্থে সমগ্র দেশ পর্যটন কর, কারণ এ দেশ আমি তোমাকেই দেব। অব্রাম তখন
{13:18} তাঁর শিবির তুলে নিয়ে হিব্রোণে মাম্রের ওক বনের কাছে গিয়ে বসবাস করতে লাগলেন। সেখানে তিনি প্রভু পরমেশ্বরের উদ্দেশে একটি বেদী প্রতিষ্ঠা করলেন।
{i14:1} লোটের বন্দিদশা ও উদ্ধার
{14:1} শিনার দেশের রাজা অম্রাফেল, এল্লাসয়ের রাজা অরিয়োক, এলামের রাজা কেদার-লায়েমের এবং গোয়িমের রাজা তিদিয়লের আমলে উক্ত নৃপতিবৃন্দ সদোমের রাজা বিরা,
{14:2} ঘমোরার রাজা বির্শা, আদমার রাজা শিনাব্, জেবোয়িমের রাজা শেমেবার এবং বলার অর্থাৎ জোয়ার-এর রাজার বিরুদ্ধে যুদ্ধে অবতীর্ণ হলেন।
{14:3} এঁরা সকলেই সিদ্দিম উপত্যকায় (বর্তমান লবণসাগর) একত্র হলেন।
{14:4} বারো বছর এঁরা কেদার-লায়োমের-এর অধীন ছিলেন। তের বছরের সময় এঁরা বিদ্রোহ করেন। পরে চৌদ্দ বছরের সময় কেদার-লায়োমের ও
{14:5} তাঁর সহযোগী রাজারা এসে অস্তারোৎ-কর্ণায়িমে রেফায়িমকে হাম-এ জুজিমকে,
{14:6} শাবিকিরিয়াথায়িমে এমিমকে এবং প্রান্তরের সীমান্তে এলপারাণ পর্যন্ত সেয়ীর পর্বতনিবাসী হোরী উপজাতির লোকদের আক্রমণ করে পরাস্ত করলেন।
{14:7} পরে সেখান থেকে ঘুরে গিয়ে তাঁরা এনমিশপট অর্থাৎ কাদেশ-এ গিয়ে অমালেকী উপজাতিদের সমগ্র অঞ্চল বিধ্বস্ত করলেন এবং হাজাজোনতামার নিবাসী ইমোরী উপজাতির লোকদের আক্রমণ করলেন।
{14:8} তখন সদোম, ঘমোরা, আদমা, জেবোয়িম এবং বেলা অর্থাৎ জোয়ার-এর নৃপতিবৃন্দ বেরিয়ে এসে সিদ্দিম উপত্যকায় এলামের রাজা কেদেরলায়োমের,
{14:9} গোয়িমের রাজা তিদিয়ল, শিনারের রাজা অম্রাফেল এবং এল্লাসরের রাজা অরিয়োকের বিরুদ্ধে সৈন্য সমাবেশ করলেন। পাঁচজন রাজার বিরুদ্ধে চারজন রাজা যুদ্ধ ঘোষণা করলেন। সিদ্দিম উপত্যকায় খনিজ তেলের অনেক কূপ ছিল
{14:10} সদোম ও ঘমোরার রাজারা পালাবার সময় অনেকেই কূপের মধ্যে পড়ে গেলেন, বাকী লোকজন পাহাড় অঞ্চলে পালিয়ে গেল।
{14:11} শত্রুপক্ষ তখন সদোম ও ঘমোরার সমস্ত ধনসম্পদ ও খাদ্যসম্ভার লুঠ করে নিয়ে গেল।
{14:12} তারা অব্রামের ভ্রাতুষ্পুত্র লোট, যিনি সদোমে বাস করছিলেন, তাঁকে এবং তাঁর সমস্ত সম্পদ সঙ্গে নিয়ে চলে গেল।
{14:13} ইব্রীয় অব্রামের কাছে একজন পলাতক এসে সেই সংবাদ জানাল। অব্রাম তখম ইমােরীয় মাম্রের ওক বনের কাছে বাস করছিলেন। মাম্রে ছিলেন এশকোল ও আনের-এর ভাই। এঁরা সকলেই ছিলেন অব্রামের মিত্রপক্ষ।
{14:14} অব্রাম তাঁর আত্মীয় বন্দী হয়েছেন শুনে তাঁর পরিবারে জাত তিনশো আঠার জন রণনিপুণ দাসকে সঙ্গে নিয়ে দান পর্যন্ত তাড়া করে গেলেন।
{14:15} রাত্রিকালে তিনি তাঁর লোকজনসহ শত্রুদের ঘেরাও করে হঠাৎ আক্রমণ করলেন এবং দামাস্কাসের উত্তরে হোবা পর্যন্ত তাদের তাড়া করে নিয়ে গেলেন।
{14:16} তিনি সমস্ত দ্রব্যসম্ভার, ধনসম্পদ, নারীপুরুষ লোকজনসহ তাঁর আত্মীয় লোটকে উদ্ধার করে ফিরিয়ে আনলেন।
{14:17} অব্রাম কেদারলায়োমের ও তাঁর সহযোগী রাজাদের পরাস্ত করে ফিরে আসার পর সদোমের রাজা শাবী উপত্যকায় অর্থাৎ রাজ উপত্যকায় তাঁর সঙ্গে সাক্ষাৎ করতে এলেন।
{14:18} শালেমের রাজা মেলকিসেদেকও রুটি এবং আঙুরের নির্যাস নিয়ে এলেন। তিনি ছিলেন পরাৎপর ঈশ্বরের পুরোহিত।
{14:19} মেল্কিসেদেক অব্রামকে আশীর্বাদ করে বললেন, স্বর্গ ও মর্ত্যের স্রষ্টা পরাৎপর ঈশ্বর অব্রামকে করুন আশীর্বাদ,
{14:20} ধন্য পরাৎপর ঈশ্বর, যিনি তোমার বিপক্ষদের তোমার হাতে করেছেন সমর্পণ। অব্রাম সমস্ত দ্রব্যসম্ভারের এক দশমাংশ তাঁকে দিলেন। সদোমের রাজা অব্রামকে বললেন,
{14:21} আমার লোকজন শুধু আমাকে ফিরিয়ে দিন, দ্রব্যসামগ্রী যা কিছু আছে, সব আপনিই গ্রহণ করুন।
{14:22} কিন্তু অব্রাম সদোমরাজকে বললেন, স্বর্গ ও মর্ত্যের স্রষ্টা পরাৎপর ঈশ্বর প্রভুর কাছে আমি এই শপথ করেছি যে আমি আপনার কিছুই নেব না,
{14:23} এমনকি একগাছি সূতো বা জুতোর ফিতেও নয়, পরে যেন আপনি বলতে না পারেন, ‘আমিই অব্রামকে ধনবান করেছি’।
{14:24} কেবল আমার লোকজন যা খেয়েছে এবং আমার সঙ্গে যারা এসেছে তাদের প্রাপ্য অংশ ছাড়া আর কিছুই আমি নেব না। আনের, এশ্কোল ও মাম্রে তাঁদের প্রাপ্য অংশ গ্রহণ করুন।
{i15:1} অব্রামের সঙ্গে ঈশ্বরের সম্বন্ধ স্থাপন
{15:1} এই সব ঘটনার পরে দিব্যদর্শনের মাধ্যমে প্রভু পরমেশ্বরের এই অভয় বাণী এই অব্রামের কাছে উপস্থিত হলঃ অব্রাম তুমি ভয় করো না, আমিই তোমার ঢালস্বরূপ। মহৎ পুরস্কারে পুরস্কৃত হবে তুমি।
{15:2} অব্রাম বললেন, হে প্রভু পরমেশ্বর, তুমি আমাকে কি আর দান করবে? আমি নিঃসন্তান অবস্থায় দিন যাপন করছি। দামাস্কাসের এলিয়েষর আমার পরিবারের উত্তরাধিকারী।
{15:3} প্রভু, তুমি আমাকে কোন সন্তান দাও নি, আমার পরিবারে জাত একজন ক্রীতদাসই হবে আমার উত্তরাধিকারী।
{15:4} তখন প্রভু পরমেশ্বরের এই বাণী তাঁর কাছে উপস্থিত হলঃ ঐ ব্যক্তি তোমার উত্তরাধিকারী হবে না, তোমার ঔরসজাত সন্তানই হবে তোমার উত্তরাধিকারী।
{15:5} প্রভু পরমেশ্বর তাঁকে বাইরে নিয়ে এসে বললেন, আকাশের দিকে তাকাও আর যদি পার তো নক্ষত্ররাজির সংখ্যা গণনা কর। তোমার বংশধরেরাও হবে এই নক্ষত্ররাজির মত অগণিত।
{15:6} অব্রাম প্রভু পরমেশ্বরের উপর আস্থা স্থাপন করলেন। প্রভুর কাছে এই আস্থাই তাঁর সৎকর্ম বলে গণ্য হল।
{15:7} প্রভু পরমেশ্বর অব্রামকে বললেন, আমিই সেই প্রভু পরমেশ্বর, যিনি তোমাকে এই দেশের অধিকার দেওয়ার জন্য কলদীয়দের উর নগর থেকে তোমাকে বের করে এনেছেন।
{15:8} অব্রাম বললেন, হে প্রভু পরমেশ্বর, আমি যে এই দেশের অধিকারী হব, তা কি করে জানব?
{15:9} প্রভু পরমেশ্বর তাঁকে বললেন, তিন বছর বয়সের একটি গাভী, একটি ছাগ ও একটি মেষ এবং তার সঙ্গে একটি ঘুঘু ও একটি কপোত শাবক আমার কাছে নিয়ে এস।
{15:10} অব্রাম সেগুলি তাঁর কাছে আনলেন এবং কেটে দুখণ্ড করে পাশাপাশি রাখলেন। কিন্তু পাখিগুলিকে তিনি কেটে দুখণ্ড করলেন না।
{15:11} মাংসাশী পাখির দল সেই মৃতদেহগুলির উপর নেমে এলে অব্রাম তাদের তাড়িয়ে দিতে লাগলেন।
{15:12} সূর্যাস্তের সময় অব্রাম গভীর নিদ্রায় মগ্ন হলেন। মহাত্রাস আচ্ছন্ন করল তাঁকে।
{15:13} প্রভু পরমেশ্বর অব্রামকে বললেন, তুমি নিশ্চিত জেন যে তোমার বংশধরেরা পরদেশে প্রবাসী হয়ে থাকবে। তারা হবে ক্রীতদাস, চারশো বছর ধরে তারা হবে নির্যাতিত।
{15:14} কিন্তু যে জাতির দাসত্ব তারা করবে, তাদের বিচার আমি করব এবং পরবর্তীকালে তারা বিপুল ধনসম্পদসহ সেই দেশ থেকে বেরিয়ে আসবে।
{15:15} আর তুমি পরম শান্তিতে তোমার পিতৃপুরুষের কাছে প্রয়াণ করবে, পরিণত বার্ধক্যে তুমি সমাধিপ্রাপ্ত হবে।
{15:16} চতুর্থ পুরুষে তোমার বংশধরেরা আবার এ দেশে ফিরে আসবে। কারণ ইমোরীদের অধর্মাচরণ এখনও সম্পূর্ণ হয় নি।
{15:17} সূর্যাস্তের পর অন্ধকার নেমে এলে একটি ধূমায়মান অগ্নিভাণ্ড এবং একটি জ্বলন্ত মশাল দ্বিখণ্ডিত দেহগুলির মাঝখান দিয়ে চলে গেল।
{15:18} সেদিন প্রভু পরমেশ্বর অব্রামের সঙ্গে সন্ধিচুক্তি স্থাপন করে বললেন, মিশরের নদী থেকে মহানদ ফরাৎ (ইউফ্রেটিস) পর্যন্ত বিস্তৃত এই দেশ আমি তোমার বংশধরদের দিলাম।
{15:19} কেনী, কেনিষী, কদমোনী এবং হিত্তীয়, পেরিষীয়, রেফায়িম, ইমোরী, কনানী,
{15:20} গিরগাশী ও যিবুষী উপজাতি
{15:21} সমূহের দেশ আমি তাদের দিলাম।
{i16:1} ইশ্মায়েলের জন্ম
{16:1} অব্রামের স্ত্রী সারী ছিলেন নিঃসন্তান। হাগার নামে তাঁর একটি মিশরী দাসী ছিল।
{16:2} অব্রামকে বললেন, দেখ, প্রভু পরমেশ্বর আমাকে সন্তান ধারণ করতে দেন নি, তাই দয়া করে তুমি আমার এই দাসীকে গ্রহণ কর, হয়তো তার দ্বারাই আমি সন্তান লাভ করতে পারবো। অব্রাম সারীর কথায় সম্মত হলেন।
{16:3} কনান দেশে দশ বছর বাস করার পর অব্রামের স্ত্রী সারী তাঁর মিশরী দাসী হাগারের সঙ্গে তাঁর স্বামী অব্রামের বিবাহ দিলেন।
{16:4} অব্রামের সঙ্গে হাগারের বিবাহের পর সে গর্ভবতী হল। কিন্তু গর্ভধারণ করার পর সে তার কর্ত্রীকে অবজ্ঞা করতে লাগল।
{16:5} তখন সারী অব্রামকে বললেন, আমার প্রতি যে অন্যায় করা হয়েছে তার জন্য তুমিই দায়ী। আমি আমার দাসীকে তোমার অঙ্কশায়িনী হতে দিয়েছিলাম, কিন্ত গর্ভবতী হয়েছে বলে সে এখন আমাকে অবজ্ঞা করছে। প্রভু পরমেশ্বরই এখন তোমার ও আমার বিচার করুন।
{16:6} অব্রাম সারীকে বললেন, তোমার দাসী তোমারই অধীন, তোমার যা ভাল মনে হয় তার প্রতি তা-ই কর। সারী তখন হাগারকে এমন পীড়ন করতে লাগলেন যে সে তাঁর কাছ থেকে পালিয়ে গেল।
{16:7} প্রভু পরমেশ্বরের দূত প্রান্তরের মাঝে শূরের পথে জলের যে প্রস্রবণ আছে, তার কাছে হাগারকে দেখতে পেয়ে বললেন,
{16:8} ওগো সারীর দাসী হাগার, তুমি কোথা থেকে আসছ, আর যাবেই বা কোথায়? সে বলল, আমি আমার কর্ত্রী সারীর কাছ থেকে পালিয়ে এসেছি।
{16:9} প্রভু পরমেশ্বরের দূত তাকে বললেন, তুমি তোমার কর্ত্রীর কাছে ফিরে যাও আর তাঁর বশ্যতা স্বীকার কর।
{16:10} প্রভুর দূত তাকে বললেন, আমি তোমার বংশধরদের অতিশয় বর্ধিষ্ণু করব, তাদের সংখ্যা হবে অগণিত।
{16:11} দেখ, তুমি গর্ভবতী, একটি পুত্রের জননী হবে তুমি, তার নাম রেখ ইশ্মায়েল, কারণ প্রভু তোমার আর্তনাদ শুনেছেন।
{16:12} সে হবে বন্য গর্দভের মত দুর্দান্ত। সকলকে সে আক্রমণ করবে এবং সেও সকলের দ্বারা আক্রান্ত হবে। সে তার আত্মীয়-স্বজনদের সঙ্গেও শত্রুতা করবে। প্রভু পরমেশ্বর, যিনি তার সঙ্গে কথা বলেছিলেন, হাগার তাঁর নাম রাখল, ‘এল-রোয়ী’, অর্থাৎ ঈশ্বর, যিনি আমাকে দর্শন দিয়েছেন।
{16:13} সে বলল, আমি কি সত্যিই ঈশ্বরকে দেখেছি? এবং তাঁকে দর্শন করার পরও জীবিত রয়েছি? এই জন্য সেই কূপের নাম হল, ‘বের-লাহয়রোয়ী’, অর্থাৎ সেই সদাজাগ্রত ঈশ্বরের কূপ, যিনি আমাকে দর্শন দিয়েছেন।
{16:14} কাদেশ ও বেরেদ-এর মাঝামাঝি স্থানে সেই কূপটি অবস্থিত।
{16:15} তারপর যথাসময়ে হাগারের একটি পুত্রসন্তান জন্মগ্রহণ করল, অব্রাম হাগারের গর্ভজাত সেই পুত্রের নাম রাখলেন ইশ্মায়েল।
{16:16} অব্রামের ছিয়াশী বছর বয়সে হাগারের গর্ভে ইশ্মায়েলের জন্ম হল।
{i17:1} সুন্নত সংস্কারের প্রবর্তন
{17:1} অব্রামের নিরানব্বই বছর বয়সে প্রভু পরমেশ্বর তাঁকে দর্শন দিয়ে বললেন, আমি সর্বশক্তিমান ঈশ্বর, তুমি আমার প্রতি বিশ্বস্ত থেকে জীবন যাপন কর এবং পূর্ণতা লাভ কর।
{17:2} আমি তোমার সঙ্গে এক সন্ধির চুক্তিতে আবদ্ধ হব এবং তোমার বংশকে বহুগুণে বর্ধিত করব। অব্রাম তখন উপুড় হয়ে প্রণিপাত করলেন।
{17:3} ঈশ্বর তাঁকে বললেন,
{17:4} দেখ, তোমার সঙ্গে আমি সন্ধির চুক্তিতে আবদ্ধ হয়েছি, সেই অনুযায়ী তুমি হবে বহুজাতির আদি পিতা।
{17:5} তোমার নাম আর অব্রাম (মহান পিতা) থাকবে না, তোমার নাম হবে অব্রাহাম। কারণ আমি তোমাকে বহু জাতির আদি পিতা করব।
{17:6} আমি তোমাকে প্রজাবন্ত করব, তোমা থেকে উৎপন্ন করব বহু জাতি। নৃপতিরা জন্মাবে তোমার বংশে।
{17:7} তোমার সঙ্গে এবং পুরুষানুক্রমে তোমার বংশধরদের সঙ্গে আমি যে সন্ধির চুক্তিতে আবদ্ধ হব, তা হবে চিরস্থায়ী। আমি তোমার ঈশ্বর এবং তোমার বংশধরদেরও ঈশ্বর হব।
{17:8} তুমি যে দেশে প্রবাস করছ, সেই সমগ্র কনান দেশের সত্ত্বাধিকার তোমাকে এবং তোমার বংশধরদের চিরকালের জন্য দান করব, আর আমিই হব তোমার ঈশ্বর।
{17:9} ঈশ্বর অব্রাহামকে আরও বললেন, তুমি আমার সঙ্গে স্থাপিত সন্ধি চুক্তি পালন করবে, তোমার উত্তরপুরুষেরা পুরুষানুক্রমে তা পালন করবে।
{17:10} তোমার সঙ্গে এবং তোমার উত্তরপুরুষদের সঙ্গে আমার সন্ধিচুক্তির শর্ত হল এই: তোমাদের মধ্যে যারা পুরুষ তাদের প্রত্যেকের লিঙ্গাগ্রচর্ম ছেদন করতে হবে।
{17:11} তোমরা নিজেদের লিঙ্গাগ্রচর্ম ছেদন করবে, তা-ই হবে তোমাদের সঙ্গে আমার স্থাপিত সন্ধি চুক্তির নিদর্শন।
{17:12} পুরুষানুক্রমে তোমরা প্রত্যেক পুরুষ সন্তানের বয়স আটদিন হলে তার লিঙ্গাগ্রচর্ম ছেদন করবে। তোমাদের বংশের নয় এমন বিজাতীয় কেউ যদি তোমাদের পরিবারে জন্মগ্রহণ করে বা কাউকে যদি অর্থমূল্যে ক্রয় করা হয় তাহলে তাদেরও লিঙ্গাগ্রচর্ম ছেদন করবে।
{17:13} তোমাদের পরিবারে জাত অথবা মূল্যদ্বারা ক্রীত উভয়েরই লিঙ্গাগ্রচর্ম অবশ্যই ছেদন করবে। তোমাদের দেহে আমার সঙ্গে সন্ধি চুক্তির এই চিহ্ন চিরস্থায়ী সম্বন্ধের চিহ্ন হয়ে থাকবে।
{17:14} লিঙ্গাগ্রচর্ম ছেদন করা হয়নি এমন কোন পুরুষ স্বজাতিচ্যুত হবে, কারণ সে আমার সন্ধিচুক্তির শর্ত লঙ্ঘন করেছে।
{17:15} ঈশ্বর অব্রাহামকে আরও বললেন, তুমি তোমার স্ত্রী সারীকে আর সারী বলে ডাকবে না। তার নাম হবে সারা । আমি তাকে আশীর্বাদ করব, সে হবে বহুজাতির আদিমাতা এবং তার থেকে উৎপন্ন হবে প্রজাকুলের নৃপতিবৃন্দ।
{17:16} অব্রাহাম তখন উপুড় হয়ে প্রণিপাত করলেন ও হাসলেন।
{17:17} তিনি মনে মনে বললেন, একশো বছর বয়স যার, সেই বৃদ্ধের কি সন্তান হবে? নব্বই বছরের বৃদ্ধা সারা কি সন্তান প্রসব করবে?
{17:18} অব্রাহাম ঈশ্বরকে বললেন, তোমার অনুগ্রহে ইশ্মায়েলই বেঁচে থাকুক।
{17:19} ঈশ্বর বললেন, কিন্তু তোমার স্ত্রী সারা অবশ্যই পুত্রের জননী হবে, তুমি তার নাম রেখ ইসহাক । আমি তার সঙ্গে সম্বন্ধ স্থাপন করব এবং তার ভাবী বংশধরদের সঙ্গে তা হবে চিরস্থায়ী সম্বন্ধ।
{17:20} ইশ্মায়েল সম্পর্কে তোমার নিবেদনও আমি গ্রাহ্য করলাম। আমি তাকেও আশীর্বাদ করব। তাকে আমি প্রজাবন্ত করব, তার বংশকে করব বহুগুণে বর্ধিত। তার বংশে বারোজন গোষ্ঠীপতি উৎপন্ন হবে এবং আমি তাকে এক বিরাট জাতিতে পরিণত করব।
{17:21} কিন্তু আগামী বছর এই সময়ে সারার যে পুত্র জন্মগ্রহণ করবে, সেই ইস্হাকের সঙ্গেই আমি আবদ্ধ হব এই সন্ধি চুক্তিতে।
{17:22} কথা শেষ করে ঈশ্বর অব্রাহামের কাছ থেকে অন্তর্হিত হলেন। অব্রাহাম ঈশ্বরের
{17:23} নির্দেশ অনুযায়ী সেই দিনই তাঁর পুত্র ইশ্মায়েল এবং তার সঙ্গে পরিবারে জাত এবং অর্থমূল্যে ক্রীত অব্রাহামের পরিবারে যত পুরুষ ছিল তাদের সকলেরই লিঙ্গাগ্রচর্ম ছেদন করলেন।
{17:24} লিঙ্গাগ্রচর্ম ছেদনের সময়ে অব্রাহামের বয়স হয়েছিল নিরানব্বই বছর,
{17:25} আর তাঁর পুত্র ইশ্মায়েলের বয়স ছিল তের বছর।
{17:26} একই দিনে অব্রাহাম ও তাঁর পুত্র ইশ্মায়েল উভয়ের লিঙ্গাগ্রচর্ম ছেদন করা হল।
{17:27} সেই সঙ্গে তাঁর পরিবারে জাত এবং বিজাতীয় লোকদের কাছ থেকে অর্থমূল্যে ক্রীত সমস্ত পুরুষেরও লিঙ্গাগ্রচর্ম ছেদন করা হল।
{i18:1} তিনজন পুরুষের আবির্ভাব
{18:1} মাম্রের ওক বনে প্রভু পরমেশ্বর অব্রাহামকে আবার দর্শন দিলেন। দিনের বেলা গরম থাকায় অব্রাহাম তাঁবুর দরজায় বসেছিলেন।
{18:2} এক সময় তিনি চোখ তুলে তাকিয়ে দেখলেন, তিনজন পুরুষ সামনে দাঁড়িয়ে রয়েছেন। তাঁদের দেখামাত্র অব্রাহাম তাঁদের অভ্যর্থনা করার জন্য তাঁবুর দরজা ছেড়ে ছুটে গেলেন এবং মাটিতে প্রণিপাত করে বললেন,
{18:3} হে প্রভু পরমেশ্বর, আপনাদের প্রসন্ন দৃষ্টি যদি আমার উপরে থাকে তাহলে দয়া করে আপনাদের এ দাসকে ছেড়ে চলে যাবেন না।
{18:4} আমি জল আনিয়ে দিচ্ছি, আপনারা পা ধুয়ে এই গাছতলায় বিশ্রাম করুন। আর আপনারা যখন আপনাদের এ দাসের কাছে এসেছেন, তখন আমি কিছু খাবার আনি, ভোজন করে আপনারা পরিতৃপ্তি লাভ করুন, তারপর যাত্রা করবেন।
{18:5} তাঁরা বললেন, বেশ, তুমি যেমন বললে তেমনই কর।
{18:6} অব্রাহাম তখন তাড়াতাড়ি তাঁবুর ভিতরে গিয়ে সারাকে বললেন, শিগ্গির তিন সেয়াহ্ ময়দা মেখে পিঠে তৈরী কর।
{18:7} তারপর অব্রাহাম দৌড়ে বাগানে গিয়ে একটা হৃষ্টপুষ্ট বাছুর নিয়ে তাঁর দাসের কাছে দিলেন এবং সেও তাড়াতাড়ি তার মাংস রান্না করল।
{18:8} তখন তিনি দই, দুধ এবং রান্না করা মাংস এনে তাঁদের পরিবেশন করলেন এবং তাঁদের ভোজন শেষ না হওয়া পর্যন্ত তিনি তাঁদের কাছে একটি গাছের তলায় দাঁড়িয়ে রইলেন।
{18:9} তাঁরা অব্রাহামকে জিজ্ঞাসা করলেন, তোমার স্ত্রী সারা কোথায়? তিনি বললেন, সে তাঁবুর ভিতরে আছে।
{18:10} তাঁদের মধ্যে একজন বললেন, আজ থেকে নয় মাস পরে তোমার কাছে আবার আসব, আর তখন তোমার স্ত্রীর একটি পুত্র সন্তান হবে। তাঁবুর দরজার পিছনে দাঁড়িয়ে সারা এ কথা শুনলেন। সেই সময়ে অব্রাহাম ও সারা দুজনেই বৃদ্ধ হয়েছিলেন।
{18:11} তাঁদের অনেক বয়স হয়েছিল এবং সারার সন্তান ধারণের ক্ষমতা নিবৃত্ত হয়েছিল। তাই সারা মনে মনে হেসে বললেন,
{18:12} আমি ও আমার স্বামী বৃদ্ধ হওয়ার পরেও কি এই আনন্দ উপভোগ করব?
{18:13} তিনি অব্রাহামকে বললেন, সারা কেন হাসল আর মনে মনে বলল, আমি কি সত্যিই সন্তানের মা হব?
{18:14} আমি তো বৃদ্ধা। প্রভু পরমেশ্বরের অসাধ্য কোন কাজ আছে কি? আগামী এই ঋতুতে নির্দিষ্ট সময়ে আমি আবার তোমার কাছে আসব,
{18:15} আর তখন সারার একটি পুত্রসন্তান হবে। সারা ভয় পেয়ে মিথ্যা কথা বললেন, আমি তো হাসি নি। প্রভু বললেন, হ্যাঁ তুমি হেসেছিলে।
{18:16} এরপরে সেই দুই ব্যক্তি সেখান থেকে রওনা হলেন। অব্রাহাম তাঁদের সঙ্গে গেলেন, কিছু দূর যাওয়ার পর সদোম নগর তাঁদের দৃষ্টিপথে এল।
{18:17} প্রভু পরমেশ্বর ভাবলেন, আমি যা করতে চলেছি তা অব্রাহামের কাছে তা গোপন করব না।
{18:18} অব্রাহাম হবে বিরাট ও শক্তিশালী এক জাতির জনক, তার মাধ্যমেই পৃথিবীর সকল জাতি আশীর্বাদ লাভ করবে।
{18:19} আমি তাকে এই উদ্দেশ্যে মনোনীত করেছি যেন সে তার পরিবার ও ভাবী বংশধরদের ধর্মসঙ্গত ও নায্য আচরণ করার ও প্রভুর পথে চলার নির্দেশ দেয়, যাতে অব্রাহামের কাছে প্রদত্ত প্রতিশ্রুতি প্রভু পরমেশ্বর পূর্ণ করতে পারেন।
{18:20} তাই প্রভু পরমেশ্বর বললেন, সদোম ও ঘমোরা নগরের বিরুদ্ধে বিক্ষোভ প্রবল হয়ে উঠেছে এবং সেখানে পাপও বেড়ে গেছে অতিমাত্রায়।
{18:21} আমি সেখানে গিয়ে দেখতে চাই, আমার কাছে যে বিক্ষোভ পৌঁছেছে সেই অনুযায়ী সত্যিই তারা পাপাচরণ করেছে কিনা।
{18:22} তখন সেই দুই ব্যক্তি সেখান থেকে সদোমের দিকে রওনা হলেন। কিন্তু অব্রাহাম তখনও প্রভু পরমেশ্বরের সামনে দাঁড়িয়ে রইলেন।
{18:23} অব্রাহাম তাঁকে বললেন, আপনি কি সত্যিই দুর্জনদের সঙ্গে ধার্মিকদেরও সংহার করবেন?
{18:24} যদি সেই নগরে পঞ্চাশজন ধর্মপরায়ণ লোক থাকে তবে সেই পঞ্চাশজন ধর্মপরায়ণ লোকের জন্য সেই নগরকে অব্যাহতি না দিয়ে তাকে ধ্বংস করবেন?
{18:25} দোহাই আপনার। দুর্জনদের সঙ্গে ধামির্কদেরও বিনাশ করবেন না। ধার্মিক ও দুর্জনকে এক পর্যায়ে ফেলবেন না। সারা পৃথিবীর বিচারপতি কি ন্যায় বিচার করবেন না?
{18:26} প্রভু পরমেশ্বর বললেন, আমি যদি সদোমে পঞ্চাশজন ধামির্ক ব্যক্তির সন্ধান পাই তাহলে তাদের মুখ চেয়ে আমি সেই জনপদকে অব্যাহতি দেব।
{18:27} অব্রাহাম বললেন, দেখুন আমি তো ধূলিকণা ও ভস্ম মাত্র, কিন্তু তবুও প্রভু পরমেশ্বরের সঙ্গে কথা বলার সাহস করছি,
{18:28} ধরুন যদি সেই পঞ্চাশজন ধার্মিক ব্যক্তির পাঁচজন কম হয় তাহলে পাঁচজন কম হওয়ার জন্য আপনি কি নগরটি ধ্বংস করবেম? প্রভু বললেন, সেখানে যদি পঁয়তাল্লিশ জন ধার্মিক ব্যক্তি পাওয়া যায় তাহলে আমি সেই স্থান ধ্বংস করব না।
{18:29} অব্রাহাম তাঁকে আবার বললেন, যদি সেখানে চল্লিশ জন পাওয়া যায় তাহলে? প্রভু বললেন, তাহলে সেই চল্লিশ জনের জন্য আমি সেই নগর ধ্বংস করব না।
{18:30} অব্রাহাম আবার বললেন, হে প্রভু পরমেশ্বর, আমার কথায় ক্রুদ্ধ হবেন না, ধরুন যদি সেখানে ত্রিশ জন পাওয়া যায়? প্রভু বললেন, যদি সেখানে ত্রিশ জন খুঁজে পাই তাহলেও আমি এ কাজ করব না।
{18:31} অব্রাহাম বললেন, আমি আবার প্রভুর কাছে নিবেদন করার সাহস করছি, ধরুন যদি সেখানে কুড়িজন পাওয়া যায়? প্রভু পরমেশ্বর বললেন, তাহলে সেই কুড়ি জনের জন্য আমি সেই নগর ধ্বংস করব না।
{18:32} অব্রাহাম আবার বললেন, ক্রুদ্ধ হবেন না প্রভু, আমি আর একবার মাত্র বলব, ধরুন যদি সেখানে মাত্র দশজন পাওয়া যায়? প্রভু পরমেশ্বর বললেন, তাহলে আমি সেই দশজনের জন্যই সেই নগর ধ্বংস করব না।
{18:33} প্রভু পরমেশ্বর তখন অব্রাহামের সঙ্গে কথা শেষ করে চলে গেলেন। আর অব্রাহামও নিজের শিবিরে ফিরে এলেন।
{i19:1} সদোম ও ঘমোরা নগরের বিনাশ
{19:1} সেদিনই সন্ধ্যাবেলায় সেই দুইজন স্বর্গদূত সদোমে এসে পৌঁছালেন। লোট সেই সময়ে নগরদ্বারে বসে ছিলেন। তাঁদের দেখে লোট উঠে এগিয়ে গেলেন ও মাটিতে প্রণিপাত করে বললেন,
{19:2} প্রভু, অনুগ্রহ করে আপনাদের এই দাসের গৃহে পদার্পণ করে রাত্রি যাপন করুন ও পদপ্রক্ষালন করুন, আগামীকাল ভোরে উঠে আপনাদের গন্তব্য পথে যাত্রা করবেন। তাঁরা বললেন, না, আমরা নগরচত্বরে রাত্রি যাপন করব।
{19:3} কিন্তু লোট খুব অনুনয় বিনয় করায় তাঁরা তাঁর সঙ্গে গেলেন ও তাঁর বাড়িতে আতিথ্য গ্রহণ করলেন। লোট খামির ছাড়াই রুটি তৈরী করে তাঁদের জন্য ভোজের আয়োজন করলেন এবং তাঁরা সেই খাদ্য গ্রহণ করলেন।
{19:4} কিন্তু তাঁরা শয্যাগ্রহণ করার আগেই সদোম নগরের আবালবৃদ্ধ জনতা এসে লোটের বাড়ি ঘেরাও করল।
{19:5} তারা লোটকে ডেকে বলল, তোমার বাড়িতে আজ রাতে যে দুজন লোক এসেছে তারা কোথায়? তাদের বের করে আমাদের কাছে নিয়ে এস, আমরা তাদের সম্ভোগ করব।
{19:6} লোট দরজার বাইরে এসে জনতার সামনে দাঁড়ালেন এবং তাঁর পিছনে দরজা বন্ধ করে দিয়ে তাদের বললেন,
{19:7} ভাইসব, আমার অনুরোধ তোমরা এই দুষ্কর্ম করো না।
{19:8} দেখ, আমার দুটি মেয়ে আছে, তারা কোনদিন পুরুষ সংসর্গ করে নি, তাদের নিয়ে তোমরা যা খুশী কর, কিন্তু এই দুই ব্যক্তির প্রতি তোমরা কিছু করো না, কারণ তাঁরা আমার বাড়িতে আতিথ্য গ্রহণ করেছেন।
{19:9} কিন্তু তারা বলল সরে দাঁড়া। এ লোকটা এখানে প্রবাসী হয়েও আমাদের উপর মোড়লী করতে চায়! দাঁড়া, ওদের চেয়ে তোর দুদর্শা আমরা আর‍ও বেশী করব। এই বলে তারা লোটের উপর চড়াও হয়ে দরজা ভেঙ্গে ফেলার উপক্রম করল।
{19:10} তখন সেই দুই ব্যক্তি হাত বাড়িয়ে লোটকে বাড়ির ভিতরে টেনে এনে দরজা বন্ধ করে দিলেন।
{19:11} আর দরজার বাইরে ছোট বড় যত লোক ছিল তাদের সকলের দৃষ্টিশক্তি তাঁরা লোপ করে দিলেন। ফলে সেই লোকগুলি দরজা খুঁজে খুঁজে হয়রান হয়ে পড়ল।
{19:12} তখন সেই দুই ব্যক্তি লোটকে বললেন, এখানে তোমার আর কেউ আছে কি? তোমার জামাতা, পুত্র, কন্যা বা আর কোন আত্মীয় যদি এই নগরে থাকে তবে তাদের সবাইকে এখান থেকে বার করে নিয়ে যাও।
{19:13} কেননা আমরা এই নগর ধ্বংস করব। প্রভু পরমেশ্বরের কাছে এই লোকদের বিরুদ্ধে বিক্ষোভ অত্যন্ত প্রবল হয়ে উঠেছে, তাই প্রভু পরমেশ্বর এই নগর ধ্বংস করার জন্য আমাদের পাঠিয়েছেন।
{19:14} লোট তখন বাইরে গিয়ে যাদের সঙ্গে তাঁর মেয়েদের বিবাহ স্থির হয়েছিল, সেই ভাবী জামাতাদের বললেন, তোমরা এই জায়গা ছেড়ে পালিয়ে যাও কারণ প্রভু পরমেশ্বর এই নগর ধ্বংস করতে উদ্যত হয়েছেন। কিন্তু তাঁর জামাতারা তাঁর কথা ঠাট্টা বলে মনে করল।
{19:15} পরে ভোর হলে, স্বর্গদূতেরা লোটকে তাড়া দিয়ে বললেন, ওঠ, তোমার স্ত্রী ও যে কন্যা দুটি এখানে আছে তাদের নিয়ে চলে যাও, তা না হলে এই নগরের অপরাধের দরুণ তোমরাও বিনষ্ট হবে। কিন্তু লোট ইতস্ততঃ করতে লাগলেন।
{19:16} প্রভু পরমেশ্বর তাঁর প্রতি দয়াপরবশ হওয়ার জন্য সেই ব্যক্তিরা তখন তাঁর এবং তাঁর স্ত্রী ও কন্যা দুটির হাত ধরে নগরের বাইরে নিয়ে গেলেন।
{19:17} তাঁদের বাইরে নিয়ে এসে স্বর্গদূতদের একজন লোটকে বললেন, প্রাণ বাঁচাতে চাও তো পালাও, পিছনে তাকিও না কিম্বা এই উপত্যকার কোথাও দাঁড়িও না। পাহাড় অঞ্চলে পালিয়ে যাও, তা না হলে ধ্বংস হয়ে যাবে।
{19:18} লোট বললেন, হে প্রভু এমন যেন না হয়।
{19:19} দেখুন, আপনাদের এ দাসের প্রতি আপনারা অনুগ্রহ করেছেন, আমার প্রাণ রক্ষা করে আপনারা আমার প্রতি মহা অনুগ্রহ প্রকাশ করেছেন। কিন্তু আমি পাহাড় অঞ্চলে পালিয়ে যেতে পারব না, কারণ তার আগেই হয়তো বিপদ এসে পড়বে আর আমি মারা পড়ব।
{19:20} তার চেয়ে কাছের ঐ ছোট নগরটি দেখুন, ওখানে পালিয়ে যাওয়া সহজ। আপনারা আমাকে ওখানে যাওয়ার অনুমতি দিন, তাহলে আমি প্রাণে বাঁচব।
{19:21} এই নগরটি সত্যিই ছোট। তিনি বললেন, দেখ, এই বিষয়েও তোমার প্রতি আমরা অনুগ্রহ প্রদর্শন করলাম, যে নগরের কথা তুমি বললে, সেটি ধ্বংস করব না।
{19:22} তুমি সেখানে তাড়াতাড়ি পালিয়ে যাও, কারণ তুমি সেখানে না পৌঁছানো পর্যন্ত কিছু করতে পারছি না। এই জন্য সেই নগরের নাম হল সোয়ার (ছোট)।
{19:23} সূযোর্দয়ের পর লোট সোয়ারে প্রবেশ করলেন, আর প্রভু পরমেশ্বর তখনই আকাশ থেকে
{19:24} সদোম ও ঘমোরার উপর গন্ধক ও অগ্নি বর্ষণ করে সেই নগর দুটি,
{19:25} সমগ্র উপত্যকা ও নগরের অধিবাসী সমস্ত লোক এবং ভূমিজাত সমস্ত বস্তু ধ্বংস করলেন।
{19:26} লোটের পিছনে যেতে যেতে তাঁর স্ত্রী পিছন দিকে ফিরে তাকাল আর সঙ্গে সঙ্গে সে লবণের স্তূপে পরিণত হয়ে গেল।
{19:27} অব্রাহাম ভোরে উঠে আগের দিন যেখানে তিনি প্রভু পরমেশ্বরের পরিচর্যা করেছিলেন সেখানে গেলেন এবং সদোম,
{19:28} ঘমোরা ও সেই উপত্যকার চারিদিকে তাকিয়ে দেখলেন সেই অঞ্চল থেকে চুল্লীর ধোঁয়ার মত ধোঁয়া উঠছে।
{19:29} সেই উপত্যকার সমস্ত নগর ধ্বংস করার সময়, বিশেষ করে লোট যে নগরগুলিতে বাস করেছিলেন সেগুলি ধ্বংস করার সময় ঈশ্বর অব্রাহামের কথা স্মরণ করে লোটকে ধ্বংসের কবল থেকে নিষ্কৃতি দিলেন।
{i19:30} মোয়াবী ও আম্মোনী উপজাতির সৃষ্টি
{19:30} লোট তাঁর কন্যা দুটিকে সঙ্গে নিয়ে সোয়ার থেকে পাহাড়ী অঞ্চলে গিয়ে বাস করতে লাগলেন। সোয়ারে বসবাস করতে লোট ভয় পেলেন, তাই তিনি তাঁর দুই কন্যাকে নিয়ে পাহাড়ের গুহায় গিয়ে আশ্রয় নিলেন।
{19:31} একদিন তাঁর কন্যাদের মধ্যে বড়টি কনিষ্ঠকে বলল, আমাদের পিতা বৃদ্ধ হয়ে পড়েছেন, আর সংসারের রীতি অনুযায়ী আমাদের সঙ্গে সংসর্গ করার মত কোন পুরুষও এ দেশে নেই।
{19:32} সুতরাং এস, আমরা পিতাকে দ্রাক্ষারসের সুরা খাওয়াই ও তাঁর সঙ্গে সহবাস করি, তা হলে আমরা আমাদের পৈতৃক বংশ রক্ষা করতে পারব।
{19:33} সেই দিন রাতে তারা তাদের পিতাকে দ্রাক্ষারসের সুরা পান করাল এবং লোটের জ্যৈষ্ঠা কন্যা তাঁর সঙ্গে শয়ন করল। কিন্তু কখন সে শুয়েছিল এবং কখনই বা উঠে গেল তা লোট জানতে পারলেন না।
{19:34} পরের দিন সে তার কনিষ্ঠাকে বলল, দেখ কাল রাতে আমি পিতার সঙ্গে শয়ন করেছিলাম। এস, আজ রাতেও আমরা তাঁকে সুরা পান করাই আর তুমি গিয়ে তাঁর সঙ্গে শয়ন কর, তাহলে আমরা পৈতৃক বংশ রক্ষা করতে পারব।
{19:35} সেই দিন রাতেও তারা তাদের পিতাকে সুরা পান করাল এবং ছোট মেয়েটি লোটের সঙ্গে শয়ন করতে গেল। কিন্তু কখন সে শুয়েছিল আর কখনই বা উঠে গেল তা লোট জানতে পারলেন না।
{19:36} এইভাবে লোটের দুই কন্যাই তাদের পিতার দ্বারা গর্ভবতী হল।
{19:37} জ্যৈষ্ঠা কন্যা একটি পুত্র সন্তান প্রসব করে তার নাম রাখল মোয়াব। সে-ই হল বর্তমান মোয়াবী উপজাতির আদিপুরুষ।
{19:38} কনিষ্ঠাও একটি পুত্র সন্তান প্রসব করল। সে তার নাম রাখল বেন-আম্মি। সে হল বর্তমান আম্মোনী উপজাতির আদিপুরুষ।
{i20:1} অব্রাহামের বিদেশ যাত্রা
{20:1} পরে অব্রাহাম মাম্রে থেকে দক্ষিণে নেগেব অঞ্চলে রওনা হলেন। তিনি কাদেশ ও শূর-এর মাঝামাঝি অঞ্চলে এসে বাস করতে লাগলেন।
{20:2} গেরার অঞ্চলে প্রবাসকালে অব্রাহাম তাঁর স্ত্রী সারার পরিচয় দিলেন নিজের বোন বলে। তাই গেরারের রাজা অবিমেলক লোক পাঠিয়ে সারাকে নিজের কাছে নিয়ে গেলেন।
{20:3} কিন্তু রাত্রে ঈশ্বর স্বপ্নে অবিমেলককে দর্শন দিয়ে বললেন, ঐ নারীকে গ্রহণ করার জন্য তোমার মৃত্যদনণ্ড হবে, কারণ সে অন্য লোকের স্ত্রী।
{20:4} অবিমেলক তখনও সারার কাছে যান নি, তাই তিনি বললেন, হে প্রভু পরমেশ্বর নির্দোষকেও কি আপনি সংহার করবেন?
{20:5} ঐ ব্যক্তি নিজেই আমাকে বলেছে, এ আমার বোন, আর সেই নারীও বলেছে, ইনি আমার ভাই। আমি সরল মনে নিষ্কলঙ্কভাবেই এ কাজ করেছি।
{20:6} ঈশ্বর তাঁকে স্বপ্নে বললেন, তুমি যে সরল মনে এ কাজ করেছ তা আমি জানি। তাই আমিই তোমাকে আমার বিরুদ্ধে পাপাচরণ থেকে নিবৃত্ত করেছি। আমি তোমাকে সেই নারীর অঙ্গ স্পর্শ করতে দিই নি।
{20:7} তুমি এখন সেই ব্যক্তির কাছে তার স্ত্রীকে ফিরিয়ে দাও। সে একজন নবী, সে তোমার জন্য বিনতি করলে তোমার প্রাণ রক্ষা হবে, কিন্তু যদি তাকে ফিরিয়ে না দাও, তাহলে নিশ্চিত জেন, তুমি ও তোমার লোকজন সকলেই মরবে।
{20:8} অবিমেলক খুব ভোরে উঠে তাঁর সব অমাত্যদের ডেকে পাঠালেন এবং তাদের কাছে এ সব কথা বললেন। তাতে তাঁর লোকেরা খুব ভীত হয়ে পড়ল। অবিমেলক তখন অব্রাহামকে ডেকে এনে বললেন,
{20:9} আপনি আমাদের সঙ্গে এ কি রকম ব্যবহার করলেন? আমি আপনার কাছে কি দোষ করেছি যে আপনি আমাকে এবং আমার রাজ্যকে এই মহাপাতকে লিপ্ত করলেন? আপনি আমার সঙ্গে অত্যন্ত অসঙ্গত আচরণ করেছেন। অবিমেলক অব্রাহামকে আরও বললেন, আপনি কি ভেবে এমন কাজ করলেন?
{20:10} অব্রাহাম বললেন,
{20:11} আমি ভেবেছিলাম যে এখানে কেউ ঈশ্বরকে সম্ভ্রম করে না, তাই হয়তো এখানকার লোকেরা আমার স্ত্রীর লোভে আমাকে হত্যা করবে।
{20:12} আর তাছাড়া সে আমার বোন একথাও সত্য, কারণ সে আমার পিতার কন্যা, কিন্তু মাতার গর্ভজাত নয়। পরে সে আমার স্ত্রী হয়েছে। ঈশ্বর যখন আমাকে
{20:13} পৈতৃক বাসভূমি থেকে বার করে আনলেন তখন আমি তাকে বলেছিলাম, আমার প্রতি এই অনুগ্রহটুকু করবে, যে আমরা যেখানেই যাই না কেন, সেখানে তুমি আমাকে তোমার ভাই বলে পরিচয় দেবে।
{20:14} অবিমেলক তখন অব্রাহামকে গরু, ভেড়া ও দাসদাসী দান করলেন এবং তাঁর স্ত্রী সারাকেও ফিরিয়ে দিলেন। অবিমেলক বললেন,
{20:15} দেখুন, আপনার সামনেই আমার দেশ রয়েছে, আপনি যেখানে খুশী সেখানে বসবাস করুন। আর সারাকে তিনি বললেন, আপনার ভাইকে আমি এক হাজার রৌপ্য মুদ্রা দিচ্ছি,
{20:16} আপনার আত্মীয় স্বজন সকলের কাছে প্রমাণিত হোক যে আপনি নির্দোষ! আপনি যে কোন অপরাধ করেন নি, একথা সকলে জানুক।
{20:17} তখন অব্রাহাম ঈশ্বরের কাছে বিনতি জানালেন আর ঈশ্বর অবিমেলক, তাঁর স্ত্রী ও দাসীদের সুস্থ করে দিলেন এবং তাঁরা সন্তান ধারণের ক্ষমতা লাভ করল।
{20:18} কারণ অব্রাহামের স্ত্রী সারার জন্যই প্রভু অবিমেলকের পরিবারের সকল নারীর গর্ভরোধ করেছিলেন।
{21:1} প্রভু পরমেশ্বর তাঁর প্রতিশ্রুতি অনুযায়ী সারার প্রতি অনুগ্রহ প্রদর্শন করলেন। তিনি সারাকে যে কথা দিয়েছিলেন, সে কথা সফল করলেন।
{21:2} সারা গর্ভধারণ করে ঈশ্বর কর্তৃক নির্দিষ্ট সময়ে বৃদ্ধ অব্রাহামের জন্য একটি পুত্র সন্তান প্রসব করলেন।
{21:3} অব্রাহাম সারার গর্ভজাত পুত্রের নাম রাখলেন ইস্হাক (হাস্যময়)।
{21:4} অব্রাহাম ঈশ্বরের নির্দেশ অনুযায়ী তাঁর পুত্র ইস্হাকের আটদিন বয়সে তার লিঙ্গাগ্রচর্ম ছেদন করলেন।
{21:5} অব্রাহামের একশো বছর বয়সে পুত্র ইস্হাকের জন্ম হল।
{21:6} সারা বললেন, ঈশ্বর আমার জীবনে হাসি ও আনন্দ দিয়েছেন, যে একথা শুনবে, সেও আমার সঙ্গে আনন্দ করবে।
{21:7} সারা আরও বললেন, অব্রাহামকে এমন কথা কি কেউ বলতে পারত যে সারা শিশুকে স্তন্যদান করবে? কিন্তু তা সত্ত্বেও তাঁর বৃদ্ধবয়সে আমি তাঁর পুত্রের জননী হয়েছি।
{i21:8} হাগার ও ইশ্মায়েলের বিদায়
{21:8} ইশ্মায়েল ক্রমে বড় হয়ে স্তন্য ত্যাগ করল। ইস্হাকের স্তন্য ত্যাগ উপলক্ষে অব্রাহাম বিরাট ভোজের আয়োজন করলেন।
{21:9} সেই সময়, সারা দেখতে পেলেন মিশরী ক্রীতদাসী হাগারের গর্ভজাত অব্রাহামের পুত্রটি ইস্হাককে বিদ্রূপ করছে।
{21:10} তিনি তখন অব্রাহামকে বললেন, তুমি ঐ দাসী ও তার পুত্রকে বিদায় কর। আমার পুত্র ইস্হাকের সঙ্গে ঐ দাসীর পুত্র তোমার উত্তরাধিকারী হতে পারবে না।
{21:11} অব্রাহাম তাঁর পুত্র ইশ্মায়েল সম্পর্কে এই কথা শুনে খুব অসন্তুষ্ট হলেন।
{21:12} কিন্তু ঈশ্বর তাঁকে বললেন, ঐ বালক এবং ঐ দাসীটির ব্যাপারে তুমি ক্ষুব্ধ হয়ো না, সারা তোমাকে যা বলছে, তা-ই কর, কারণ ইস্হাকের দ্বারাই তোমার বংশধারা রক্ষিত হবে।
{21:13} তবে ঐ দাসীপুত্রের দ্বারাও আমি এক জাতি উৎপন্ন করব, কারণ সেও তোমার সন্তান।
{21:14} অব্রাহাম খুব ভোরে উঠে কিছু খাদ্য ও জলের একটি পাত্র এবং বালকটিকে হাগারের কাঁধে চাপিয়ে দিয়ে তাকে বিদায় করে দিলেন। সে সেখান থেকে বেরিয়ে গিয়ে বের-শেবার প্রান্তরে ঘুরে বেড়াতে লাগল।
{21:15} পরে সেই পাত্রের জল ফুরিয়ে গেলে সে বালকটিকে একটি ঝোপের মধ্যে ফেলে রাখল।
{21:16} পুত্রের মৃত্যু দেখবে না বলে সে তার কাছ থেকে একটা তীর ছুঁড়লে যতদূর যায় ততদূরে গিয়ে বসে রইল। তার পুত্র চীৎকার করে কাঁদতে লাগল।
{21:17} ঈশ্বর বালকটির আর্তনাদ শুনলেন, আর ঈশ্বরের দূত অন্তরীক্ষ থেকে হাগারকে ডেকে বললেন, হাগার, তোমার কি হয়েছে? ভয় করো না, পরিত্যক্ত বালকটির আর্তনাদ ঈশ্বর শুনেছেন।
{21:18} তুমি উঠে গিয়ে তাকে কোলে তুলে নাও। আমি তার দ্বারা এক মহান জাতি উৎপন্ন করব।
{21:19} ঈশ্বর তার দৃষ্টি উন্মুক্ত করে দিলেন, আর সে একটি জলের কূপ দেখতে পেল। তখন সে কূপের কাছে গিয়ে তার পাত্রে জল ভরে এনে বালকটিকে পান করাল।
{21:20} ঈশ্বরের সাহচর্যে বালকটি ক্রমে বড় হয়ে উঠল। সে ছিল প্রান্তরবাসী ও নিপুণ তীরন্দাজ।
{21:21} পারাণ- এর প্রান্তরে সে বাস করত। তার মা মিশর থেকে তার জন্য একটি বধূ সংগ্রহ করে আনল।
{i21:22} অব্রাহামের সঙ্গে অবিমেলকের মিত্রতা স্থাপন
{21:22} এই সময়ে অবিমেলক ও তাঁর সেনাপতি ফিখোল এসে অব্রাহামকে বললেন, আপনার সকল কাজেই ঈশ্বর সহায়তা করেন।
{21:23} আপনি এখন ঈশ্বরের দিব্য দিয়ে আমার কাছে শপথ করুন যে আপনি কখনও আমার সঙ্গে, কিংবা আমার সন্তান ও বংশধরদের সঙ্গে বিশ্বাস ভঙ্গ করবেন না। আমি যেমন আপনার সঙ্গে মিত্রতার সম্পর্ক রক্ষা করেছি, আপনিও তেমনি আমার সঙ্গে এবং যে দেশে আপনি প্রবাস করছেন সেই দেশের সঙ্গে মিত্রতার সম্পর্ক রক্ষা করবেন।
{21:24} অব্রাহাম বললেন, আমি এই শপথ করছি।
{21:25} পরে অবিমেলকের কাছে অব্রাহাম অভিযোগ করলেন যে তাঁর দাসেরা একটি জলের কূপ জোর করে দখল করেছে। অবিমেলক বললেন, এ কাজ কারা করেছে আমি জানি না,
{21:26} আপনিও আমাকে বলেন নি। আমি আজই এ কথা শুনলাম। অব্রাহাম তখন
{21:27} অবিমেলককে এক পাল গরু ও ভেড়া উপহার দিলেন এবং তাঁরা দুজনে মিলে সন্ধি স্থাপন করলেন।
{21:28} অব্রাহাম তাঁর পাল থেকে সাতটি মেষশাবক পৃথক করে রাখলেন।
{21:29} অবিমেলক তাঁকে জিজ্ঞাসা করলেন, আপনি কি উদ্দেশ্যে এই সাতটি মেষশাবক পৃথক করে রাখলেন?
{21:30} অব্রাহাম বললেন, আমি যে এই কূপ খনন করেছি তার সাক্ষীস্বরূপ আপনাকে আমার কাছ থেকে এই সাতটি মেষশাবক গ্রহণ করতে হবে।
{21:31} এই কারণেই তিনি সেই জায়গায় নাম রাখলেন বের-শেবা (শপথের কূপ) কেননা সেই জায়গায় তাঁরা দুজনেই শপথ গ্রহণ করেছিলেন। এইভাবে তাঁরা বের-শেবাতে সন্ধি স্থাপন করলেন।
{21:32} পরে অবিমেলক ও তাঁর সেনাপতি ফিলিস্তীয়া দেশে ফিরে গেলেন।
{21:33} অব্রাহাম বের-শেবাতে একটি ঝাউগাছ রোপণ করলেন এবং সেখানে শাশ্বত ঈশ্বর ‘প্রভু’ পরমেশ্বরের আরাধনা করলেন।
{21:34} অব্রাহাম ফিলিস্তিনীদের দেশে অনেক দিন প্রবাসী ছিলেন।
{i22:1} অব্রাহামের পরীক্ষা
{22:1} এই সব ঘটনার পরে ঈশ্বর অব্রাহামকে পরীক্ষা করার জন্য ডাকলেন, অব্রাহাম। অব্রাহাম উত্তর দিলেন, আজ্ঞে, বলুন প্রভু।
{22:2} ঈশ্বর বললেন, তোমার একমাত্র পুত্র ইস্হাক, যাকে তুমি ভালবাস, তাকে নিয়ে তুমি মোরিয়া দেশে যাও এবং সেখানে যে পর্বতের কথা আমি বলব, সেই পর্বতের উপর তাকে বলিদান করে হোমানলে উৎসর্গ কর।
{22:3} অব্রাহাম ভোরে উঠে হোমের জন্য কাঠ কেটে গাধার পিঠে চাপালেন, দুই জন দাস এবং পুত্র ইস্হাককে সঙ্গে নিলেন এবং হোমের জন্য কাঠ চেরাই করলেন। তারপর ঈশ্বর যে স্থানের কথা তাঁকে বলেছিলেন সেই স্থান অভিমুখে যাত্রা করলেন।
{22:4} তৃতীয় দিনে অব্রাহাম দূর থেকে সেই জায়গাটি দেখতে পেলেন। তখন তিনি তাঁর দাসদের বললেন,
{22:5} তোমরা গাধাটিকে এখানে থাক, আমি আমার পুত্রকে নিয়ে কিছু দূরে গিয়ে উপাসনা করব। পরে আবার তোমাদের কাছে ফিরে আসব।
{22:6} অব্রাহাম তাঁর পুত্র ইস্হাকের কাঁধে হোমের কাঠ চাপিয়ে দিলেন এবং নিজের হাতে আগুন ও খড়্গ নিয়ে দুজনে একসঙ্গে এগিয়ে চললেন।
{22:7} ইস্হাক তার পিতা অব্রাহামকে বলল, পিতা! অব্রাহাম বললেন, বল বৎস! ইস্হাক বলল, দেখুন, আগুন আর কাঠ তো রয়েছে, কিন্তু হোমের জন্য মেষশাবক কোথায়?
{22:8} অব্রাহাম বললেন, বৎস, ঈশ্বর নিজেই বলির জন্য মেষশাবকের ব্যবস্থা করে দেবেন। তাঁরা দুজনে এগিয়ে চললেন।
{22:9} ঈশ্বর কর্তৃক নির্দিষ্ট স্থানে উপস্থিত হয়ে অব্রাহাম সেখানে একটি বেদী নির্মাণ করে তার উপরে কাঠ সাজালেন, তারপর তাঁর পুত্র ইস্হাককে বেঁধে বেদীর কাঠের উপর শুইয়ে দিলেন।
{22:10} তারপর তিনি তাকে বলি দেওয়ার উদ্দেশ্যে হাতে খড়্গ তুলে নিলেন।
{22:11} প্রভু পরমেশ্বরের দূত তখন অন্তরীক্ষ থেকে চীৎকার করে তাঁকে ডাকলেন, অব্রাহাম! অব্রাহাম! অব্রাহাম উত্তর দিলেন, আদেশ করুন প্রভু!
{22:12} দূত বললেন, বালকটির অঙ্গে তুমি হস্তক্ষেপ করো না, তার কোন ক্ষতি করো না, কারণ এবার আমি জানলাম যে তুমি ঈশ্বরকে সত্যিই সম্ভ্রম কর, আমার উদ্দেশে তুমি তোমার পুত্র — একমাত্র পুত্রকেও উৎসর্গ করতে দ্বিধা করো নি।
{22:13} অব্রাহাম তখন তাকিয়ে দেখলেন তাঁর পিছনে একটি মেষ রয়েছে, সেটির শিং ঝোপে আটকানো। অব্রাহাম সেই মেষটি নিয়ে এসে তাঁর পুত্রের পরিবর্তে বলিদান করে হোমানলে উৎসর্গ করলেন।
{22:14} অব্রাহাম সেই স্থানের নাম রাখলেন যিহোবাযিরে । এই জন্য আজও লোকে বলে থাকে, প্রভু পরমেশ্বরের পর্বতে সংস্থান করা হবে।
{22:15} প্রভুর দূত দ্বিতীয়বার অন্তরীক্ষ থেকে অব্রাহামকে ডেকে বললেন,
{22:16} তুমি যেহেতু এই কাজ করলে, তোমার একমাত্র পুত্রকে উৎসর্গ করতে দ্বিধা করলে না, সেই হেতু প্রভু পরমেশ্বর বলছেন, আমি আমারই নামে শপথ করে বলছি,
{22:17} আমি নিশ্চয়ই তোমাকে প্রচুর বর দান করব। আকাশের নক্ষত্ররাজি ও সমূদ্রতটের বালুকারাশির মত আমি তোমার বংশবৃদ্ধি করব। তোমার বংশধরেরা শত্রুদের পুরী অধিকার করবে।
{22:18} তোমার বংশের মত আশীর্বাদ লাভের জন্য পৃথিবীর সকল জাতি বিনতি জানাবে। কারণ তুমি আমার আদেশ পালন করেছ।
{22:19} অব্রাহাম তখন তাঁর দাসদের কাছে ফিরে গেলেন এবং সকলে মিলে বের-শেবায় ফিরে এলেন। তিনি সেখানেই বাস করতে লাগলেন।
{22:20} এই সমস্ত ঘটনার পরে অব্রাহাম সংবাদ পেলেন যে তাঁর ভাই নাহোরের স্ত্রী মিল্কারও সন্তানাদি হয়েছে।
{22:21} তাঁর জ্যৈষ্ঠ পুত্র ঊষ, তার ভ্রাতা বুষ ও অরামের পিতা কমুয়েল,
{22:22} কেষদ, হাজো, পিল্দাস, ইদ্লাফ, ও বথুয়েল।
{22:23} বথুয়েলের কন্যা রেবেকা। অব্রাহামের ভ্রাতা নাহোরের স্ত্রী মিল্কার গর্ভে উক্ত আটটি সন্তানের জন্ম হয়।
{22:24} এ ছাড়াও তাঁর উপপত্নী রুমার গর্ভে টেবহ্, গহম, তহশ ও মাখাহ্, জন্মগ্রহণ করে।
{i23:1} সারার মৃত্যু ও সমাধি
{23:1} সারা একশো সাতাশ বছর বেঁচে ছিলেন।
{23:2} পরে কনান দেশের কিরিয়াত-অরাবায় অর্থাৎ হিব্রোণে তিনি মারা যান। অব্রাহাম সারার শিবিরে গিয়ে তার জন্য শোক প্রকাশ ও অশ্রুপাত করলেন।
{23:3} পরে তিনি মৃত সারার কাছ থেকে উঠে গিয়ে হিত্তীয় লোকদের বললেন,
{23:4} আপনাদের মধ্যে আমি বিদেশী ও প্রবাসী। আপনাদের দেশে কবর দেওয়ার জন্য আমাকে কিছু জায়গা দিন যেন সেখানে আমি আমার স্ত্রীকে কবর দিতে পারি।
{23:5} হিত্তীয় লোকেরা অব্রাহামকে বলল, মহাশয়, আমাদের কথা শুনুন, আপনি আমাদের মধ্যে একজন প্রভাবশালী নেতা। আপনি আমাদের সমাধিক্ষেত্রের সেরা কবরটিতে আপনার
{23:6} স্ত্রীকে কবর দিন। আপনার স্ত্রীকে কবর দেওয়ার জন্য আমাদের কেউ তার কবর ছেড়ে দিতে অস্বীকার করবে না বা বাধা দেবে না।
{23:7} অব্রাহাম তখন স্থানীয় হিত্তীয় লোকদের নতমস্তকে অভিবাদন করে বললেন,
{23:8} আপনারা যদি এখানে আমার স্ত্রীকে কবর দেওয়ার অনুমতি দেন, তাহলে আমার কথা শুনুন। আপনারা আমার পক্ষ হয়ে সোহরের পুত্র এফ্রোণের কাছে আবেদন করুন,
{23:9} যেন তাঁর জমির সীমানায় মক্পেলায় যে গুহাটি আছে, সেটি যেন তিনি আপনাদের সাক্ষাতে পূর্ণ মূল্যের বিনিময়ে কবরস্থান হিসাবে আমাকে হস্তান্তর করেন।
{23:10} হিত্তীয় লোকদের মধ্যে এফ্রোণও উপস্থিত ছিলেন। নগরদ্বারে যত হিত্তীয় লোক উপস্থিত ছিল তাদের সকলকে শুনিয়ে তিনি অব্রাহামকে বললেন, না তা হয় না।
{23:11} আপনি বরং আমার কথা শুনুন, আমি স্বজাতির লোকজনের সাক্ষাতে সেই জমি ও গুহাটি আপনাকে দান করলাম। আপনি সেখানে আপনার স্ত্রীকে কবর দিন।
{23:12} অব্রাহাম আবার তাদের নতমস্তকে অভিবাদন করে
{23:13} সকলকে শুনিয়ে এফ্রোণকে বললেন, আপনি যদি আমার নিবেদন শোনেন তাহলে বলি, আমি ঐ জমির দাম দিতে চাই। আপনি যদি আমার কাছ থেকে দাম নেন তবেই আমি আমার স্ত্রীকে সেখানে কবর দেব।
{23:14} এ কথার উত্তরে এফ্রোণ অব্রাহামকে বললেন, আপনি আমার কথা শুনুন,
{23:15} ঐ জমির দাম চারশো শেকেল রূপো মাত্র। এতে আপনার বা আমার কি আসে যায়? আপনি সেখানে আপনার স্ত্রীকে কবর দিন।
{23:16} অব্রাহাম তখন এফ্রোণের কথায় সম্মত হয়ে হিত্তীয় লোকদের সাক্ষাতে এফ্রোণ যে পরিমাণ রূপোর কথা বলেছিলেন, সেই চারশো শেকেল রূপো বণিকদের মধ্যে প্রচলিত ওজন অনুযায়ী মেপে এফ্রোণকে দিলেন।
{23:17} এইভাবে মাম্রের পূর্বদিকে মক্পেলায় এফ্রোণের যে জমি ছিল, সেই জমি, গুহা ও জমির সীমানার মধ্যে সমস্ত গাছ পালার উপরে,
{23:18} নগরদ্বারে উপস্থিত সমস্ত হিত্তীয় লোকজনের সাক্ষাতে অব্রাহামকে স্বত্ব দান করা হল।
{23:19} তার পর অব্রাহাম কনান দেশের মাম্রের (অর্থাৎ হিব্রোণের) পূর্ব দিকে অবস্থিত মক্পেলায় গুহায় তাঁর স্ত্রী সারাকে সমাহিত করলেন।
{23:20} এই ভাবে কবরস্থানের জন্য সেই জমি ও গুহার স্বত্ব হিত্তীয় লোকদের কাছ থেকে অব্রাহামের কাছে হস্তান্তরিত হল।
{i24:1} ইসহাক ও রেবেকার পরিণয়
{24:1} অব্রাহাম তখন খুব বৃদ্ধ হয়ে পড়েছিলেন, আর প্রভু পরমেশ্বর সব ব্যাপারেই তাঁকে আশীর্বাদ করেছিলেন।
{24:2} অব্রাহাম তাঁর পরিবারের সবচেয়ে প্রবীণ কর্মচারী, যাঁর উপর সমস্ত বিষয় আশয় দেখাশোনার ভার ছিল, তাঁকে বললেন, তুমি আমার ঊরুর নীচে হাত দাও,
{24:3} আর যিনি স্বর্গ মর্ত্যের ঈশ্বর, সেই প্রভু পরমেশ্বরের নামে শপথ করে আমাকে বল যে তুমি আমার পুত্রের সঙ্গে বিবাহ দেওয়ার জন্য আমার প্রতিবেশী কনানী জাতির কোন কন্যাকে গ্রহণ করবে না।
{24:4} তুমি আমার দেশে গিয়ে আমার আত্মীয় স্বজনদের কাছ থেকে আমার পুত্র ইস্হাকের জন্য একটি পাত্রী নিয়ে আসবে।
{24:5} তিনি তাঁকে বললেন, যদি কোন পাত্রী আমার সঙ্গে এই দেশে আসতে রাজী না হয় তাহলে যে দেশ আপনি ছেড়ে এসেছেন সেই দেশে আপনার পুত্রকে কি আবার নিয়ে যাব?
{24:6} অব্রাহাম তাঁকে বললেন, সাবধান, তুমি কখনও তাকে সেই দেশে নিয়ে যাবে না।
{24:7} যিনি স্বর্গের ঈশ্বর, সেই প্রভু পরমেশ্বর আমাকে পৈতৃক ভদ্রাসন ও জন্মভুমি থেকে বার করে এনেছেন, আমাকে প্রতিশ্রুতি দিয়েছেন এবং শপথ করেছেন যে আমার বংশধরদের তিনি এই দেশের অধিকার দেবেন। তিনিই তোমার আগে তাঁর দূতকে পাঠিয়ে দেবেন, আর তুমি সেখান থেকে আমার পুত্রের জন্য একটি পাত্রী আনতে পারবে।
{24:8} যদি কোন পাত্রী তোমার সঙ্গে আসতে রাজী না হয় তা হলে আমার কাছে এই শপথ থেকে তুমি মুক্ত হবে, কিন্তু কোনক্রমেই তুমি তাকে সেই দেশে ফিরিয়ে নিয়ে যাবে না।
{24:9} সেই প্রবীণ কর্মচারী তখন তাঁর মনিব অব্রাহামের ঊরুর নীচে হাত রেখে শপথ করলেন।
{24:10} তারপর সেই কমর্চারী তাঁর মনিবের উটের পাল থেকে দশটি উট এবং মনিবের দেওয়া বাছাই করা সব রকমের উপহার সামগ্রী সঙ্গে নিয়ে অরাম-নহরয়িম প্রদেশের নাহোর নগরের দিকে যাত্রা করলেন।
{24:11} বিকেল বেলায় মেয়েদের জল তুলতে আসার সময় তিনি সেই নগরের কাছে এসে পৌঁছালেন। নগরের বাইরে একটি জলের কূপের ধারে উটগুলোকে বসিয়ে তিনি প্রভু পরমেশ্বরের কাছে নিবেদন করলেন,
{24:12} হে প্রভু পরমেশ্বর! আমার মনিব অব্রাহামের আরাধ্য ঈশ্বর, বিনতি করি, আমার উদ্দেশ্য আজ সফল কর। আমার মনিব অব্রাহামের প্রতি দয়া কর।
{24:13} দেখ, আমি এই জলের কূপের কাছে দাঁড়িয়ে আছি আর এই নগরবাসীদের কন্যারা জল তুলতে আসছে,
{24:14} এদের মধ্যে একটি কন্যাকে আমি বলব, দয়া করে আপনার কলসী থেকে আমাকে জল পান করান। সে যদি বলে, নাও পান কর, তোমার উটগুলোকেও আমি জল পান করাব, তাহলে সেই কন্যাটিই যেন হয় তোমার দাস ইস্হাকের জন্য তোমার নিরূপিত পাত্রী। এর দ্বারাই আমি বুঝব যে তুমি আমার মনিব অব্রাহামকে অনুগ্রহ করেছ।
{24:15} তাঁর কথা শেষ না হতেই রেবেকা কলসী কাঁখে নগর থেকে বেরিয়ে এলেন। তিনি ছিলেন বথুয়েলের কন্যা। বথুয়েল অব্রাহামের ভাই নাহোরের স্ত্রী মিলকার গর্ভজাত।
{24:16} মেয়েটি ছিল পরমাসুন্দরী ও কুমারী।
{24:17} মেয়েটি কূপ থেকে কলসী ভরে যখন উঠে আসছিল, তখন সেই কমর্চারী দৌড়ে তার সামনে গিয়ে বললেন, দয়া করে আপনার কলসী থেকে আমাকে জল পান করান।
{24:18} রেবেকা বললেন, এই নিন, পান করুন। তিনি তাড়াতাড়ি হাতের উপর কলসী নামিয়ে তাঁকে জল পান করালেন।
{24:19} তাঁকে পান করাবার পর রেবেকা বললেন, আপনার উটগুলোর জন্যও আমি জল তুলে দেব, যতক্ষণ না ওদের জল পান করা শেষ হয়।
{24:20} তিনি পশুদের জল পানের চৌবাচ্চায় কলসীর জল ঢেলে দিয়ে আবার দৌড়ে কূপ থেকে জল তুলতে গেলেন।
{24:21} তাঁর সব উটগুলোর জন্য তিনি জল তুলে দিলেন। সেই কর্মচারী নীরবে তাঁর দিকে চেয়ে ভাবতে লাগলেন, সত্যিই কি প্রভু পরমেশ্বর এবার তাঁর যাত্রা সফল করলেন।
{24:22} উটগুলোর জল পান করা হয়ে গেলে তিনি রেবেকার নাকে বহুমূল্য একটি সোনার নথ এবং দশ শেকেল ওজনের দুটি সোনার বালা হাতে পরিয়ে দিয়ে তাঁকে বললেন,
{24:23} দয়া করে বলুন আপনি কার কন্যা? আপনার পিতার বাড়িতে রাত্রি যাপনের জন্য আমাদের স্থান হবে কি?
{24:24} তিনি তাঁকে বললেন, মিল্কার গর্ভে নাহোরের যে পুত্র জন্মেছিল, আমি সেই বথুয়েলের কন্যা।
{24:25} আমাদের থাকার জায়গার অভাব নেই আর পশুখাদ্য খড় ও কলাই আমাদের যথেষ্ট রয়েছে।
{24:26} তখন সেই কমর্চারী মাথা নত করে প্রভু পরমেশ্বরের উদ্দেশে প্রণতি জানিয়ে বললেন, আমার মনিব অব্রাহামের আরাধ্য ঈশ্বর প্রভু পরমেশ্বর ধন্য!
{24:27} তিনি আমার মনিবের প্রতি তাঁর অবিচল প্রেম ও বিশ্বস্ততা আনুযায়ী আচরণ করতে বিরত হন নি। সেই প্রভু পরমেশ্বরই আমাকে পথ দেখিয়ে আমার মনিবের স্বজনদের বাড়ীতে এনে উপস্থিত করেছেন।
{24:28} তখন রেবেকা দৌড়ে তাঁর মায়ের কাছে গিয়ে সকলকে এ সব কথা বললেন।
{24:29} রেবেকার এক ভাই ছিল, তাঁর নাম লাবণ। বোনের হাতে বালা ও নাকে নথ দেখে এবং সেই কর্মচারী যে সব কথা বলেছিলেন, রেবেকার
{24:30} মুখে সেই কথা শুনে তিনি তাঁর সঙ্গে দেখা করতে দৌড়ে কূপের কাছে গেলেন। অব্রাহামের সেই কর্মচারী তখনও কূপের ধারে উটগুলি নিয়ে দাঁড়িয়ে ছিলেন।
{24:31} লাবণ তাঁকে বললেন, প্রভু পরমেশ্বরের আশিস্ বর্ষিত হোক্ আপনার উপর। আসুন, বাইরে কেন দাঁড়িয়ে আছেন? আমি আপনার জন্য একটি কক্ষ এবং উটগুলির জন্যও জায়গা ঠিক করে এসেছি।
{24:32} তখন সেই ব্যক্তি বাড়িতে প্রবেশ করে উটগুলির সাজ খুলে ফেললেন, আর লাবণ উটগুলিকে খড় ও কলাই দিলেন। তারপর সেই কর্মচারী ও তাঁর সঙ্গের লোকজনকে পা ধোয়ার জল দিলেন।
{24:33} তাঁদের খাদ্য পরিবেশন করা হলে সেই কর্মচারী বললেন, আমার বক্তব্য বিষয় না বলে আমি অন্নগ্রহণ করতে পারব না। লাবণ বললেন, বেশ, বলুন আপনার কথা।
{24:34} তিনি তখন বললেন, আমি অব্রাহামের দাস। প্রভু পরমেশ্বর আমার মনিবকে প্রচুর পরিমাণে আশীর্বাদ করেছেন, তিনি ধনে-ঐশ্বর্যে সমৃদ্ধি লাভ
{24:35} করেছেন। প্রভু পরমেশ্বর তাঁকে অসংখ্য পশুপাল (গরু, ভেড়া, উট ও গাধা) এবং সোনা রূপো ও দাস-দাসী দিয়ে পূর্ণ করেছেন।
{24:36} আমার মনিবের গৃহিণী সারা বৃদ্ধ বয়সে তাঁর একটি পুত্রের জননী হয়েছেন, সেই পুত্রকেই আমার মনিব সর্বস্ব দান করেছেন।
{24:37} আমার মনিব আমাকে শপথ করিয়ে বলেছেন, আমি যাদের মধ্যে বাস করছি, সেই কনানী জাতির কোন মেয়েকে আমার পুত্রবধূরূপে গ্রহণ করো না।
{24:38} তুমি আমার পৈতৃক বাসভূমিতে গিয়ে আমার জ্ঞাতিবর্গের কাছ থেকে কোন একটি কন্যাকে আমার পুত্রের জন্য নিয়ে আসবে।
{24:39} তখন আমি আমার মনিবকে বললাম, হয়-তো কোন মেয়ে আমার সঙ্গে আসতে চাইবে না।
{24:40} তিনি বললেন, যাঁর অনুগত হয়ে আমি জীবন যাপন করছি সেই প্রভু পরমেশ্বরই তোমার সঙ্গে তাঁর দূত পাঠিয়ে তোমার যাত্রা সফল করবেন। তুমি আমার গোষ্ঠী ও পিতৃকূল থেকে আমার পুত্রের জন্য একটি বধূ সংগ্রহ করে আনতে পারবে।
{24:41} তখন তুমি শপথ থেকে মুক্ত হবে। আমার জ্ঞাতিবর্গের কাছে গেলে তারা যদি তোমাকে কন্যা না দেয় তা হলেও তুমি এই শপথ থেকে মুক্ত হবে।
{24:42} আজ আমি ঐ কূপের কাছে উপস্থিত প্রভু পরমেশ্বরের কাছে এই প্রার্থনা নিবেদন করলাম, হে প্রভু পরমেশ্বর আমার মনিব অব্রাহামের আরাধ্য ঈশ্বর, আমার এই যাত্রা তুমি সফল কর।
{24:43} দেখ, আমি এই কূপের কাছে দাঁড়িয়ে আছি, যে কন্যাটি এখানে জল তুলতে আসবে তাকে আমি বলব, আপনার কলসী থেকে আমাকে একটু জল পান করান।
{24:44} তিনি যদি বলেন, পান কর, তোমার উটগুলোকেও পান করাবার জন্য আমি জল তুলে দেব, তাহলে তিনিই যেন হন আমার মনিবের ঈশ্বর নির্দিষ্ট পুত্রবধূ।
{24:45} মনে মনে আমার কথা বলা শেষ না হতেই রেবেকা কলসী কাঁখে করে এলেন এবং কূপ থেকে জল তুলতে লাগলেন। আমি তাঁকে বললাম, দয়া করে আমাকে জল পান করান।
{24:46} তিনি তাড়াতাড়ি কাঁখ থেকে কলসী নামিয়ে বললেন, পান করুন, আমি আপনার উটগুলিকেও জল পান করাব। আমি তখন জল পান করলাম, তারপর তিনি উটগুলিকেও জল পান করালেন।
{24:47} আমি তাঁকে জিজ্ঞাসা করলাম, আপনি কার কন্যা! তিনি বললেন, আমি নাহোর ও মিলকার পুত্র, বথুয়েলের কন্যা। তখন আমি তাঁর নাকে নথ ও হাতে বালা পরিয়ে দিলাম।
{24:48} তারপর মাথা নত করে প্রভু পরমেশ্বরের উদ্দেশে প্রণতি জানালাম, যিনি আমার মনিবের পুত্রের জন্য তাঁর জ্ঞাতি কন্যাকে গ্রহণ করার উদ্দেশ্যে আমাকে সঠিক পথে পরিচালনা করেছেন, আমার মনিব অব্রাহামের আরাধ্য ঈশ্বর সেই প্রভু পরমেশ্বরকে কৃতজ্ঞতা জানালাম
{24:49} এখন আপনারা যদি আমার মনিবের প্রতি দায়িত্ব পালন করতে চান তাহলে বলুন। আর যদি না চান তবে তাও বলুন, তাহলে আমি অন্যত্র চেষ্টা করব।
{24:50} তখন লাবণ ও বথুয়েল বললেন, প্রভু পরমেশ্বরই এই বিষয় নিরূপণ করেছেন, এ সম্পর্কে আমাদের কিছুই বলার নেই।
{24:51} রেবেকাকে আপনি নিয়ে যেতে পারেন। প্রভু পরমেশ্বরের নির্দেশ অনুযায়ী সে আপনার মনিবের পুত্রবধূ হোক।
{24:52} তাঁদের কথা শুনে অব্রাহামের কর্মচারী ভূমিতে প্রণত হয়ে প্রভু পরমেশ্বরের উদ্দেশে প্রণিপাত করলেন।
{24:53} তারপর সোনা ও রূপোর অলঙ্কাকারাদি ও পোষাক পরিচ্ছদ এনে রেবেকাকে দিলেন। তাঁর ভাই ও মাকেও তিনি বহুমূল্য উপহার সামগ্রী দান করলেন।
{24:54} তারপর তিনি ও তাঁর সঙ্গের লোকজন খাওয়াদাওয়া করে সেখানে রাত্রি যাপন করলেন। ভোর বেলায় তাঁরা সকলে উঠলে তিনি বললেন, এবার আমার মনিবের কাছে আমাকে ফিরে যাওয়ার অনুমতি দিন।
{24:55} রেবেকার ভাই ও মা বললেন, মেয়েটি আমাদের কাছে আর কিছুদিন থাকুক, অন্ততঃ দশ দিন থাকুক, তারপরে যাবে।
{24:56} কিন্তু তিনি তাঁদের বললেন, আমাকে দেরী করাবেন না, প্রভু পরমেশ্বর আমার যাত্রা সফল করেছেন, অতএব অমাকে এখন আমার মনিবের কাছে ফিরে যেতে দিন।
{24:57} তাঁরা বললেন, আমরা তাহলে মেয়েকে ডেকে জিজ্ঞাসা করি।
{24:58} তাঁরা রেবেকাকে ডেকে জিজ্ঞাসা করলেন, তুমি কি এঁর সঙ্গে যাবে? রেবেকা বললেন, হ্যাঁ যাব।
{24:59} তখন তাঁরা তাঁদের বোন রেবেকা, তাঁর ধাত্রী, অব্রাহামের কর্মচারী এবং তাঁর সঙ্গের লোকজনকে বিদায় দিলেন,
{24:60} আর রেবেকাকে আশীর্বাদ করে বললেন, বোন, তুমি সহস্র সন্তানের মাতা হও, তোমার বংশধরেরা তাদের শত্রুদের নগর অধিকার করুক।
{24:61} তারপর রেবেকা ও তাঁর দাসীরা উটের পিঠে উঠে অব্রাহামের কর্মচারীর সঙ্গে রওনা হলেন। এই ভাবেই সেই কর্মচারী রেবেকাকে নিয়ে এলেন।
{24:62} ইস্হাক তখন বের-লাহয়-রোয়ী থেকে চলে এসে দক্ষিণে নেগের অঞ্চলে বাস করছিলেন।
{24:63} সন্ধ্যাবেলায় ইস্হাক প্রান্তরে ভ্রমণ করছিলেন, এমন সময়ে দেখলেন একপাল উট আসছে।
{24:64} রেবেকাও চারিদিকে তাকিয়ে দেখছিলেন, ইস্হাককে দেখতে পেয়ে তিনি উটের পিঠ থেকে নেমে এলেন,
{24:65} আর সেই কর্মচারীকে জিজ্ঞাসা করলেন, মাঠ পেরিয়ে আমাদের দিকে যে ব্যক্তি এগিয়ে আসছেন, তিনি কে? সেই কর্মচারী বলল, উনিই আমার মনিব।
{24:66} রেবেকা তখন ওড়না দিয়ে মুখ ঢাকলেন। সেই কর্মচারী ইস্হাকের কাছে তাঁর সমস্ত কাজের বিবরণ দিলেন।
{24:67} তখন ইস্হাক রেবেকাকে তাঁর শিবিরে নিয়ে গেলেন এবং তাঁকে পত্নীরূপে গ্রহণ করলেন। তাঁকে ভালবেসে তিনি মাতৃবিয়োগের ব্যথা ভুললেন।
{i25:1} অব্রাহামের অন্যান্য বংশধরেরা ( ১ বংশা 1:32-33 )
{25:1} অব্রাহাম কেটুরা নামে আর একজন নারীকে পত্নীরূপে গ্রহণ করলেন।
{25:2} তাঁর গর্ভে জিমরান, যক্ষন, মদান, মিদিয়ন, যিশবাক ও গুহা নামে অব্রাহামের অন্যান্য সন্তানেরা জন্মগ্রহণ করল।
{25:3} যক্ষনের পুত্র শেবা ও দদান। আশুরী, লাটুশী ও লিয়ুম্মি উপজাতির লোকেরা দদানের বংশধর।
{25:4} এফা, এফের, হানোক, অবিদা ও এল্দায়া — এরা হল মিদিয়নের সন্তান।
{25:5} এদের, সকলেরই আদি মাতা ছিলেন কেটুরা। অব্রাহাম তাঁর সমস্ত সম্পত্তি ইস্হাককে দান করলেন।
{25:6} অব্রাহাম তাঁর জীবদ্দশাতেই তাঁর উপপত্নীদের সন্তানদের বিভিন্ন দানসামগ্রী দিয়ে ইস্হাকের কাছ থেকে পৃথক করে পূর্বাঞ্চলের দিকে পাঠিয়ে দিয়েছিলেন।
{i25:7} অব্রাহামের মৃত্যু ও সমাধি
{25:7} অব্রাহাম একশো পঁচাত্তর বছর জীবিত ছিলেন।
{25:8} বৃদ্ধ অবস্থায় পূর্ণ পরিণত বয়সে অব্রাহাম ইহলোক ত্যাগ করে তাঁর পূর্বপুরুষদের সঙ্গে মিলিত হলেন।
{25:9} তাঁর পুত্র ইস্হাক ও ইশ্মায়েল মাম্রের পূর্ব দিকে হিত্তীয় উপজাতির লোক সোহরের পুত্র এফ্রোণের জমিতে, মক্পেলা গুহায় অব্রাহামকে সমাধিস্থ করলেন।
{25:10} অব্রাহাম হিত্তীয় উপজাতির লোকদের কাছ থেকে ঐ জমি কিনে নিয়েছিলেন। এখানেই অব্রাহাম ও তাঁর স্ত্রী সারার কবর দেওয়া হয়।
{25:11} অব্রাহামের মৃত্যুর পর ঈশ্বর তাঁর পুত্র ইস্হাককে আশীর্বাদ করলেন আর ইসহাক বের-লাহয়-রোয়ীর কাছে বসবাস করতে লাগলেন।
{i25:12} ইশ্মায়েলের বংশতালিকা ( ১ বংশা 1:28-31 )
{25:12} অব্রাহামের পুত্র ইশ্মায়েলের বংশ তালিকা নিম্নরূপ: সারার মিশরী দাসী হাগারের গর্ভে অব্রাহামের এই সন্তানের জন্ম হয়।
{25:13} জন্মের ক্রম অনুসারে ইশ্মায়েলের সন্তানদের নাম-ইশ্মায়েলের জ্যেষ্ঠ পুত্র প্রবায়োৎ, তারপর কেদার, আদ্বেল, মিব্সাম, মিস্মা, দুমা, মাসা, হাদাদ,
{25:14} তেমা,
{25:15} যেতুর, নাফিশ ও কেদেমা।
{25:16} এরা সকলেই ইশ্মায়েলের সন্তান, এদের বারোজন কুলপতি পল্লীনিবাস ও শিবির সংস্থান অনুযায়ী এদের পরিচয় উক্তরূপ।
{25:17} ইশ্মায়েল একশো সাঁইত্রিশ বছর বয়সে শেষ নিঃশ্বাস ত্যাগ করেন এবং পূর্বপুরুষের সঙ্গে মিলিত হন।
{25:18} তাঁর বংশধরগণ হবীলা থেকে আরম্ভ করে আসিরিয়ার দিকে মিশরের পূর্বে শূর পর্যন্ত এলাকায় বসতি স্থাপন করল। তারা জ্ঞাতিভাইদের কাছ থেকে দূরে বসবাস করত।
{i25:19} এষৌও যাকোবের জন্ম
{25:19} অব্রাহামের পুত্র ইস্হাকের বংশতালিকা নিম্নরূপ: ইস্হাকের পিতা অব্রাহাম।
{25:20} চল্লিশ বছর বয়সে ইসহাক অরামনিবাসী বথুয়েলের কন্যা ও লাবণের ভগিনী রেবেকাকে পদ্দন-অরাম থেকে আনিয়ে বিবাহ করেছিলেন। বথুয়েল ও লাবণ ছিলেন অরামী জাতির লোক।
{25:21} ইস্হাকের স্ত্রী বন্ধ্যা হওয়ায় তিনি তাঁর জন্য প্রভু পরমেশ্বরের কাছে বিনতি করলেন। প্রভু পরমেশ্বর তাঁর বিনতি গ্রাহ্য করলেন, তাঁর স্ত্রী রেবেকা গর্ভবতী হলেন।
{25:22} তাঁর গর্ভে যমজ সন্তান এল। কিন্তু গর্ভমধ্যেই তাদের বিরোধ শুরু হয়ে গেল। রেবেকা বললেন, এই যদি অবস্থা হয় তবে আমার বেঁচে থেকে কি লাভ? তিনি প্রভু পরমেশ্বরের কাছে এই ব্যাপারে জানতে চাইলেন।
{25:23} প্রভু তাঁকে বললেন, তোমার গর্ভে রয়েছে দুটি জাতি, তোমার গর্ভজাত এই দুই জাতি পরস্পর থেকে বিচ্ছিন্ন হবে, একজাতি হবে অন্যের চেয়ে শক্তিমান, আর জ্যৈষ্ঠ হবে কনিষ্ঠের দাস।
{25:24} পরে তাঁর গর্ভকাল সম্পূর্ণ হলে দেখা গেল, তাঁর গর্ভে যমজ সন্তান রয়েছে।
{25:25} প্রথমে যে সন্তান ভূমিষ্ঠ হল সে রক্তবর্ণ।
{25:26} তার সর্বাঙ্গ পশমের জামার মত লোমে আবৃত ছিল। তার নাম রাখা হল এষৌ। পরে তার ভাই ভূমিষ্ঠ হল, তার হাত এষৌর পায়ের গোড়ালি ধরে ছিল, তাই তার নাম রাখা হল যাকোব (চরণধারী) । ইস্হাকের ষাট বছর বয়সে এই দুই পুত্রের জন্ম হয়।
{i25:27} এষৌর জ্যেষ্ঠাধিকার বিক্রয়
{25:27} শিশু দুটি বড় হলে, এষৌ হলেন নিপুণ শিকারী ও প্রান্তরবাসী। কিন্তু যাকোব ছিলেন শান্তশিষ্ট, তিনি তাঁবুতেই থাকতেন।
{25:28} ইস্হাক এষৌকে বেশি ভালবাসতেন কারণ তাঁর শিকার করে আনা পশুর মাংস তিনি খেতেন।
{25:29} কিন্তু রেবেকা ভালবাসতেন যাকোবকে। একদিন যাকোব ডাল রান্না করছিলেন, এমন সময়ে এষৌ প্রান্তর থেকে ক্ষুধা তৃষ্ণায় ক্লান্ত হয়ে ফিরলেন।
{25:30} তিনি যাকোবকে বললেন ঐ লাল রঙের সুপ আমাকে খেতে দাও, আমি বড় ক্ষুধিত। এই কারণেই তাঁর নাম হল ইদোম (লাল)।
{25:31} যাকোব তাঁকে বললেন, আগে তুমি আমার আছে তোমার জ্যেষ্ঠ পুত্রের অধিকার বিক্রি কর।
{25:32} এষৌ বললেন, দেখ আমি মরতে চলেছি, জন্মগত অধিকার নিয়ে আমি কি করব?
{25:33} যাকোব বললেন, তাহলে আজ তুমি আমার কাছে শপথ কর। এষৌ তাঁর কাছে শপথ করে নিজের জন্মস্বত্ব যাকোবের কাছে বিক্রি করে দিলেন।
{25:34} যাকোব তখন এষৌকে রুটি ও মসুর ডাল খেতে দিলেন। খাওয়াদাওয়া সেরে এষৌ চলে গেলেন। এইভাবেই এষৌ তাঁর উত্তরাধিকার অবহেলা করলেন।
{i26:1} ইস্হাকের সমৃদ্ধি
{26:1} অতীতে অব্রাহামের সময়ে দেশে যে রকম দুর্ভিক্ষ হয়েছিল আবার তেমনি এক দুর্ভিক্ষ দেখা দিল। ইস্হাক তখন ফিলিস্তিনী নৃপতি অবিমেলকের কাছে,
{26:2} গরারে চলে গেলেন। প্রভু পরমেশ্বর তাঁকে দর্শন দিয়ে বললেন, তুমি মিশরে যেও না, আমি তোমাকে যে দেশের কথা বলব, তুমি সেখানে বাস কর।
{26:3} এই দেশে তুমি প্রবাসী হয়ে থাক, আমি তোমার সঙ্গে থাকব, তোমাকে আশীর্বাদ করব। আমি তোমাকে ও তোমার বংশধরদের এই সমগ্র দেশটিই দান করব। তোমার পিতা অব্রাহামের কাছে আমি যে শপথ করেছিলাম,
{26:4} পূর্ণ করব সেই শপথ। আকাশের নক্ষত্ররাজির মত আমি তোমার বংশবৃদ্ধি করব, তোমার বংশধরদের এই সমস্ত দেশ দেব এবং তোমার বংশের মাধ্যমেই পৃথিবীর সকল জাতি আশীর্বাদ লাভ করবে।
{26:5} কারণ অব্রাহাম আমার কথা শুনেছে এবং আমার সমস্ত আদেশ-নির্দেশ, অনুজ্ঞা, অনুশাসন ও বিধি সবই পালন করেছে।
{26:6} ইস্হাক গরারে বাস করতে লাগলেন। সেখানকার লোকেরা তাঁকে স্ত্রীর বিষয়ে জিজ্ঞাসাবাদ করলে তিনি তাঁকে নিজের বোন বলে পরিচয় দিলেন। তাঁর
{26:7} আসল পরিচয় দিতে ভয় পেলেন, কারণ তিনি মনে করলেন সেখানকার লোকেরা রেবেকার জন্য তাঁকে হত্যা করবে কারণ রেবেকা ছিলেন রূপসী।
{26:8} এইভাবে সেখানে অনেকদিন কাটলো। ফিলিস্তিনীদের রাজা অবিমেলক একদিন বাতায়নপথে ইস্হাক ও তাঁর স্ত্রী রেবেকার দাম্পত্যক্রীড়া দেখতে পেলেন।
{26:9} অবিমেলক তখন ইস্হাককে ডেকে এনে বললেন, ঐ মহিলা নিশ্চয়ই আপনার স্ত্রী। তবে কেন আপনি আপনার বোন বলে তাঁর পরিচয় দিলেন? ইস্হাক বললেন, আমি ভেবেছিলাম হয়তো তাঁর জন্য আমাকে হত্যা করা হবে।
{26:10} অবিমেলক বললেন, আপনি আমাদের সঙ্গে এরকম ব্যবহার করলেন কেন? যে কোন লোক অনায়াসে আপনার স্ত্রীকে শয্যাসঙ্গিনী করতে পারত আর তার ফলে আপনার জন্যই আমাদের উপর অপরাধের বোঝা চাপত।
{26:11} অবিমেলক তখন সকলকে এই নির্দেশ দিলেন, এই ব্যক্তি বা তাঁর স্ত্রীকে যে স্পর্শ করবে তার প্রাণদণ্ড হবে।
{26:12} ইস্হাক সেই দেশে চাষবাস করলেন এবং সে বছর শতগুণ বেশী ফসল পেলেন, আর প্রভু পরমেশ্বর তাঁকে আশীর্বাদ করলেন।
{26:13} তিনি উত্তরোত্তর সমৃদ্ধি লাভ করে অতিশয় ধনবান হলেন।
{26:14} তিনি গরু ও ভেড়ার পাল এবং অনেক দাসদাসীর মালিক হলেন, ফলে ফিলিস্তিনীরা তাঁকে ঈর্ষা করতে লাগল।
{26:15} তাঁর পিতা অব্রাহামের সময়ে তাঁর দাসেরা যে সব কূপ খনন করেছিল, ফিলিস্তিনীরা সেগুলি মাটি ফেলে বুঁজিয়ে দিয়েছিল।
{26:16} অবিমেলক তখন ইস্হাককে বললেন, আপনি আমাদের চেয়ে অনেক বেশী ক্ষমতাশালী হয়েছেন। এবার আপনি আমাদের কাছ থেকে চলে যান।
{26:17} ইস্হাক সেখান থেকে বিদায় নিয়ে গরারের উপত্যকায় গিয়ে শিবির স্থাপন করে বাস করতে লাগলেন।
{26:18} তাঁর পিতা অব্রাহামের আমলে যে সব কূপ খনন করা হয়েছিল তিনি সেগুলি আবার খনন করালেন, কারণ ফিলিস্তিনীরা অব্রাহামের মৃত্যুর পর সেগুলি বুঁজিয়ে ফেলেছিল। তাঁর পিতা বিভিন্ন কূপের যে সব নাম রেখেছিলেন তিনিও সেই সব নামই রাখলেন।
{26:19} ইস্হাকের দাসেরা সেই উপত্যকায় খনন কালে একটি জলের উৎসের সন্ধান পেল।
{26:20} তখন গরারের পশু পালকেরা ইস্হাকের পশু পালকদের সঙ্গে ঝগড়া শুরু করল, বলল, এই জল আমাদের। তাদের সঙ্গে বিবাদ হয়েছিল বলে — তিনি ঐ কূপের নাম রাখলেন এষেক (বিবাদ)।
{26:21} এর পরে তাঁর দাসেরা আর একটি কূপ খনন করল। সেই লোকগুলি এটির জন্যও ঝগড়া বাধাল, সেই জন্য তিনি সেটির নাম রাখলেন সিট্না (শত্রুতা)।
{26:22} পরে তিনি সেখান থেকে সরে গিয়ে আর একটি কূপ খনন করালেন, এটির জন্য তারা আর বিবাদ করল না, তাই তিনি সেটির নাম রাখলেন রহবোৎ (প্রশস্ত স্থান)। তিনি বললেন, এবারে প্রভু পরমেশ্বর আমাদের প্রশস্ত স্থান দিয়েছেন, এখানে আমরা প্রজাবন্ত হব।
{26:23} সেখান থেকে তিনি আবার বের-শেবায় চলে গেলেন।
{26:24} সেই রাতে প্রভু পরমেশ্বর তাঁকে দর্শন দিয়ে বললেন, আমি তোমার পিতা অব্রাহামের আরাধ্য ঈশ্বর, তুমি ভয় করো না, আমি তোমার সঙ্গে আছি। আমার দাস অব্রাহামের মুখ চেয়ে আমি তোমাকে আশীর্বাদ করব ও তোমার বংশবৃদ্ধি করব।
{26:25} ইস্হাক তখন সেখানে একটি বেদী নিমার্ণ করে প্রভু পরমেশ্বরের আরাধনা করলেন এবং সেখানেই শিবির স্থাপন করলেন। ইস্হাকের দাসেরা সেখানে আর একটি কূপ খনন করল।
{i26:26} ইস্হাকের সঙ্গে অবিমেলকের সন্ধিস্থাপন
{26:26} পরে এক সময়ে অবিমেলক তাঁর মন্ত্রী আহুষৎ ও সেনাপতি ফিকোলকে সঙ্গে নিয়ে গরার থেকে ইস্হাকের কাছে গেলেন।
{26:27} ইস্হাক তাঁদের বললেন, আপনারা কেন আমার কাছে এসেছেন? আপনারা তো হিংসা করে আপনাদের দেশ থেকে আমাকে তাড়িয়ে দিয়েছিলেন।
{26:28} তাঁরা বললেন, আমরা স্পষ্টই বুঝতে পেরেছি যে প্রভু পরমেশ্বর আপনার সঙ্গে আছেন। তাই আমরা আপনার কাছে সন্ধির প্রস্তাব নিয়ে এসেছি।
{26:29} আমরা যেমন আপনাকে স্পর্শ করি নি, আপনার মঙ্গল ছাড়া কোন অমঙ্গল করি নি এবং আপনাকে শান্তিতেই বিদায় দিয়েছি, তেমনি আপনিও আমাদের কোন ক্ষতি করবেন না।
{26:30} আপনি প্রভু পরমেশ্বররের আশীর্বাদ লাভ করুন। ইস্হাক তাঁদের জন্য ভোজের আয়োজন করলেন আর তাঁরাও খাওয়া দাওয়া করলেন।
{26:31} ভোরে উঠে তাঁরা পরস্পর শপথ গ্রহণ করলেন। তারপর ইস্হাক তাঁদের বিদায় সম্ভাষণ জানালেন, তাঁরা তাঁদের কাছ থেকে বিদায় নিয়ে শান্তিতে চলে গেলেন।
{26:32} সেই দিনই ইস্হাকের দাসেরা এসে তারা যে কূপ খনন করেছিল তার সংবাদ তাঁকে জানিয়ে বলল, আমরা জলের সন্ধান পেয়েছি।
{26:33} ইস্হাক তখন সেই কূপের নাম রাখলেন শেবাহ্ (শপথ) । এই জন্যই আজ পর্যন্ত সেই নগর বেরশেবা (শপথের কূপ) নামে অভিহিত।
{26:34} এষৌ চল্লিশ বছর বয়সে হিত্তীয় উপজাতির লোক বেরির কন্যা যিহুদিৎ ও এলোনের কন্যা বাসেমাৎকে বিবাহ করলেন।
{26:35} এই দুজন হিত্তীয় নারী ইস্হাক ও রেবেকার জীবন তিক্ত-বিরক্ত করে তুলেছিল।
{i27:1} যাকোবকে ইস্হাকের আশীর্বাদ
{27:1} বৃদ্ধ বয়সে ইস্হাকের চোখ নিস্তেজ হয়ে যাওয়ায় তিনি আর দেখতে পেতেন না। একদিন তিনি তাঁর জ্যেষ্ঠপুত্র এষৌকে ডেকে বললেন, বৎস এষৌ!
{27:2} এষৌ উত্তর দিলেন, আদেশ করুন। ইস্হাক বললেন, দেখ আমি বৃদ্ধ হয়ে পড়েছি, কবে মারা যাব জানি না।
{27:3} তোমার অস্ত্রশস্ত্র, তীর-ধনুক নিয়ে প্রান্তরে যাও, আমার জন্য পশু শিকার করে আন।
{27:4} আর আমি যেমন ভালবাসি তেমনি সুস্বাদু মাংস রান্না করে আমাকে খাওয়াও, যেন মরবার আগে আমি তোমাকে আশীর্বাদ করে যেতে পারি।
{27:5} ইস্হাক তাঁর প্রিয় পুত্র এষৌকে এই সব কথা যখন বলছিলেন, রেবেকা সব শুনলেন। এষৌ শিকার করার জন্য প্রান্তরে চলে গেলে
{27:6} রেবেকা তাঁর প্রিয় পুত্র যাকোবকে ডেকে বললেন, দেখ, আমি শুনলাম, তোমার বাবা তোমার ভাই এষৌকে বলেছেন,
{27:7} তুমি আমার জন্য পশু শিকার করে এনে সুস্বাদু খাবার তৈরী কর, আমি তা খেয়ে মৃত্যুর আগে প্রভু পরমেশ্বরের সাক্ষাতে তোমাকে আশীর্বাদ করব।
{27:8} শোন পুত্র, এখন আমি যা বলি তা-ই কর। তুমি বাথানে গিয়ে ভাল দেখে দুটি মেষ শাবক
{27:9} নিয়ে এস। তোমার পিতা যেমনটি ভালবাসেন তেমনই সু্স্বাদু করে ঐ ভেড়ার মাংস আমি রান্না করে দিচ্ছি।
{27:10} তুমি সেই মাংস নিয়ে গিয়ে তোমার পিতাকে খাওয়াও। তাহলে মৃত্যুর আগে তিনি তোমাকে আশীর্বাদ করবেন।
{27:11} যাকোব তাঁর মা রেবেকাকে বললেন, দেখ, আমার ভাই এষৌ লোমশ, আর আমি নির্লোম।
{27:12} পিতা যদি আমার গায়ে হাত বুলান, তাহলেই আমার প্রতারণা ধরে ফেলবেন আর তখন আমাকে প্রতারক বুঝতে পেরে আশীর্বাদের বদলে আমাকে অভিশাপ দেবেন।
{27:13} তাঁর মা বললেন, পুত্র, সে অভিশাপ আমার উপরেই পড়ুক। তুমি আমার কথা শোন, যাও মেষ শাবক নিয়ে এস।
{27:14} যাকোব তখন গিয়ে মেষ শাবক এনে তাঁর মাকে দিলেন। তাঁর মা তখন তাঁর বাবার পছন্দমত সুস্বাদু খাবার তৈরী করলেন।
{27:15} তাঁর কাছে বড় ছেলে এষৌর যে ভাল পোষাকটি ছিল, রেবেকা সেইটি তাঁর ছোট ছেলে যাকোবকে পরিয়ে দিলেন।
{27:16} আর ভেড়ার বাচ্চা দুটির চামড়া নিয়ে যাকোবের হাত ও গলার লোমহীন জায়গায় জড়িয়ে দিলেন।
{27:17} তারপর তাঁর তৈরী করা সুস্বাদু ব্যঞ্জন ও রুটি যাকোবের হাতে দিলেন।
{27:18} যাকোব তাঁর বাবার কাছে গিয়ে ডাকলেন, বাবা! তিনি উত্তর দিলেন, এই যে বাবা, কে তুমি? যাকোব তাঁর বাবাকে বললেন, আমি আপনার বড় ছেলে এষৌ।
{27:19} আমি আপনার আদেশ পালন করেছি। দয়া করে আপনি উঠে বসুন, আর আমার শিকার করে আনা মাংস ভোজন করুন, তারপর আমাকে আশীর্বাদ করবেন।
{27:20} কিন্তু ইস্হাক তাঁকে বললেন, বৎস, এত তাড়াতাড়ি তুমি কেমন করে শিকার করলে? যাকোব বললেন, প্রভু পরমেশ্বর, যিনি আপনার আরাধ্য ঈশ্বর, তিনিই আমাকে এই শিকার দিয়েছেন।
{27:21} ইস্হাক তখন যাকোবকে বললেন, বৎস, কাছে এস, আমি তোমার গায়ে হাত বুলিয়ে দেখি, তুমি সত্যই আমার পুত্র এষৌ কিনা! যাকোব তখন ইস্হাকের কাছে গেলেন।
{27:22} আর তিনি তাঁকে স্পর্শ করে বললেন, কন্ঠস্বর যাকোবের মত, কিন্তু হাত তো এষৌর। ইস্হাক তাঁকে চিনতে পারলেন না,
{27:23} কারণ তাঁর ভাই এষৌর হাতের মত তাঁর হাতও লোমশ ছিল। তাই তিনি তাঁকে আশীর্বাদ করলেন। তবুও তিনি জিজ্ঞেস করলেন,
{27:24} তুমি কি সত্যিই আমার পুত্র এষৌ? যাকোব বললেন, আজ্ঞে হ্যাঁ।
{27:25} ইস্হাক তখন বললেন, তবে নিয়ে এস, আমি আমার পুত্রের শিকার করা মাংস ভোজন করব আর তাকে আশীর্বাদ করব। যাকোব তখন মাংস এনে ইস্হাককে দিলেন এবং তিনি ভোজন করলেন। তারপর সুরা এনে দিলে তিনি সুরা পান করলেন। তারপর ইস্হাক তাঁকে বললেন, কাছে এস পুত্র, আমাকে চুম্বন কর।
{27:26} যাকোব তাঁর কাছে গিয়ে তাঁকে চুম্বন করলেন। ইস্হাক তাঁর পোশাকের গন্ধ আঘ্রাণ করে
{27:27} তাঁকে এই বলে আশীর্বাদ করে বললেনঃ দেখ, আমার পুত্রের সৌরভ প্রভু পরমেশ্বরের আশিস্ধন্য ভূমির সৌরভের মত।
{27:28} ঈশ্বর তোমাকে আকাশের শিশির দান করে তোমার ভূমির উর্বরতা বৃদ্ধি করুন, দান করুন প্রচুর শস্য ও দ্রাক্ষারস।
{27:29} জাতিবৃন্দ তোমার দাস্যবৃত্তি করবে, জাতিবৃন্দ করবে প্রণিপাত তোমার কাছে। জাতিবর্গের উপর তুমি কর্তৃত্ব করবে, তোমার সহোদরগণ হবে তোমার অধীন, তোমাকে যে শাপ দেবে সে হবে অভিশপ্ত, আর যে তোমাকে করবে আশীর্বাদ সে হবে আশিস্ধন্য।
{27:30} ইস্হাকের আশীর্বাদ দান শেষ হলে যাকোব চলে গেলেন আর ঠিক সেই সময়েই তাঁর ভাই এষৌ শিকার করে ফিরে এলেন। তিনিও সুস্বাদু খাবার তৈরী করে পিতার কাছে এলে বললেন,
{27:31} পিতা, আপনি এবার উঠে বসে আমার শিকার করা মাংস ভোজন করুন আর আমাকে আশীর্বাদ করুন। ইস্হাক বললেন, তুমি কে?
{27:32} তিনি উত্তর দিলেন, আমি আপনার জ্যেষ্ঠপুত্র এষৌ। ইস্হাক তখন অত্যন্ত বিচলিত হয়ে কাঁপতে কাঁপতে বললেন,
{27:33} তবে শিকার করা মাংস আমার কাছে যে এনেছিল সে কে? তোমার আসার আগেই আমি তা ভোজন করে তাকে আশীর্বাদ করেছি, আর তাই-ই হবে চূড়ান্ত। পিতার মুখে এ কথা শুনে এষৌ তীব্র তিক্ত কন্ঠে চীৎকার করে বললেন, বাবা,
{27:34} তাহলে আমার কি হবে?
{27:35} আমাকেও আশীর্বাদ করুন। ইস্হাক বললেন, তোমার ভাই এসে ছলনা করে তোমার আশীর্বাদ হরণ করে নিয়ে গেছে।
{27:36} এষৌ বললেন, সে প্রতারক, যাকোব-ই তার উপযুক্ত নাম। সে দুবার আমাকে প্রতারণা করল। এর আগে আমার জ্যেষ্ঠাধিকার সে হরণ করেছে, আর এখন সে আমার আশীর্বাদও ঠকিয়ে নিল। তিনি আরও বললেন, আপনি কি আমার জন্য কোন আশীর্বাদ রাখেন নি? ইস্হাক তাঁকে বললেন, দেখ,
{27:37} আমি তাকে তোমার উপরে আধিপত্য করতে দিয়েছি, তোমার আত্মীয়স্বজন সকলকেই তার দাস করেছি, আমি তার জন্য শস্য ও দ্রাক্ষারসের সংস্থান করেছি। বৎস, তোমার জন্য এখন আমি আর কি করতে পারি? এষৌ আবার তাঁর পিতাকে বললেন, বাবা,
{27:38} আপনার কি কেবল ঐ একটি আশীর্বাদই ছিল। বাবা, আমাকেও আশীর্বাদ করুন, এই বলে এষৌ তীব্র মনোবেদনায় কাঁদতে লাগলেন।
{27:39} তখন ইস্হাক তাঁকে বললেন, দেখ, ঊষর বন্ধ্যা ভূমিতে হবে তোমার বসতি, ঊর্ধ্বাকাশ থেকে শিশিরপাত হবে না সেখানে। তুমি হবে অসিজীবি,
{27:40} আপন ভ্রাতার দাস, কিন্তু যখন তুমি হবে দুর্দম তখন তোমার কাঁধ থেকে ভেঙ্গে পড়বে তার জোয়াল।
{i27:41} যাকোবের হারাণে পলায়ন
{27:41} যাকোব পিতার আশীর্বাদ লাভ করেছিলেন বলে তাঁর প্রতি এষৌর মনে আক্রোশ জন্মাল। তিনি নিজের মনে বললেন, পিতার মৃত্যুর দিন ঘনিয়ে এসেছে। তাঁর মৃত্যু হলেই আমি যাকোবকে হত্যা করব।
{27:42} জ্যেষ্ঠপুত্র এষৌর এই সঙ্কল্পের কথা জানতে পেরে রেবেকা লোক পাঠিয়ে কনিষ্ঠ পুত্র যাকোবকে ডেকে এনে বললেন, দেখ, তোমার ভাই এষৌ তোমাকে হত্যা করে প্রতিশোধ নেওয়ার সঙ্কল্প করেছে।
{27:43} এখন তুমি আমার কথা শোন, হারাণে আমার ভাই লাবণের কাছে তুমি পালিয়ে যাও।
{27:44} যতদিন তোমার ভাইয়ের রাগ না পড়ে, ততদিন তার কাছে থাক।
{27:45} তুমি তার সঙ্গে যে ব্যবহার করেছ সেই কথা সে ভুলে গেলে, আমি লোক পাঠিয়ে তোমাকে সেখান থেকে ফিরিয়ে আনব। আমি একই সঙ্গে তোমাদের দুজনকে হারাতে চাই না।
{27:46} রেবেকা তখন ইস্হাককে বললেন, এই হিত্তীয় মেয়েরা আমার জীবন অতিষ্ঠ করে তুলেছে। যাকোবও যদি এদের মত কোন হিত্তীয় মেয়েকে কিম্বা এখানকার কোন মেয়েকে বিয়ে করে, তা হলে আমার আর বেঁচে থেকে কি লাভ?
{28:1} তখন ইস্হাক যাকোবকে ডেকে আশীর্বাদ করলেন এবং তাঁকে নির্দেশ দিলেন, তুমি কনান দেশের কোন মেয়েকে বিবাহ করো না।
{28:2} পদ্দন-অরামে তোমার মাতামহ বথুয়েলের বাড়িতে যাও। সেখানে গিয়ে তোমার মামা লাবণের কোন মেয়েকে বিবাহ কর।
{28:3} সর্বশক্তিমান ঈশ্বর তোমাকে আশীর্বাদ করুন, তোমাকে তিনি বহুগুণে প্রজাবন্ত করুন, বহু জাতির জনক হও তুমি।
{28:4} অব্রাহামের প্রতি তাঁর যে আশীর্বাদ তা তিনি তোমাকে ও তোমার বংশধরদের দান করুন, যেন তোমার প্রবাসভূমি এই দেশ, যা ঈশ্বর অব্রাহামকে দিয়েছেন, সেই দেশে তোমার অধিকার প্রতিষ্ঠিত হয়।
{28:5} ইস্হাক যাকোবকে বিদায় দিলে তিনি পদ্দন-অরামে অরামী বথুয়েলের পুত্র লাবণের কাছে চলে গেলেন। ইনি ছিলেন যাকোব ও এষৌর মা রেবেকার ভাই।
{28:6} এষৌ দেখলেন, ইস্হাক যাকোবকে আশীর্বাদ করে পত্নীগ্রহণের জন্য তাঁকে পদ্দন-অরামে পাঠিয়ে দিলেন এবং আশীর্বাদ করার সময় তাঁকে কনান দেশের কোন মেয়েকে বিবাহ করতে নিষেধ করলেন।
{28:7} আর যাকোবও পিতামাতার নির্দেশ পালন করে পদ্দন-অরামে চলে গেলেন।
{28:8} এ সব দেখে এষৌ বুঝতে পারলেন যে তাঁর পিতা ইস্হাক কনান দেশের মেয়েদের উপর সন্তুষ্ট নন।
{28:9} তাই দুই স্ত্রী থাকা সত্ত্বেও তিনি অব্রাহামের পুত্র ইশ্মায়েলের কাছে গিয়ে তাঁর কন্যা, মহালোৎকে বিবাহ করলেন। ইনি ছিলেন নবায়োতের বোন।
{i28:10} যাকোবের স্বপ্ন দর্শন
{28:10} যাকোব বের-শেবা ছেড়ে হারাণ-এর দিকে যাত্রা করলেন। পথে যেতে যেতে সূর্য অস্ত যাওয়ায় তিনি সেখানেই রাত্রি যাপন করলেন।
{28:11} সেখানকার একটি প্রস্তরখণ্ডে মাথা রেখে তিনি ঘুমিয়ে পড়লেন।
{28:12} তিনি স্বপ্ন দেখলেন, মাটির উপরে একটি মই সোজা দাঁড় করানো আছে, সেটির মাথা আকাশ স্পর্শ করেছে, আর সেই মই বেয়ে ঈশ্বরের দূতেরা উঠছেন ও নামছেন।
{28:13} তিনি আরও দেখলেন, প্রভু পরমেশ্বর তাঁর পাশে দাঁড়িয়ে আছেন, তিনি বলছেন, আমি প্রভু পরমেশ্বর তোমার পিতা অব্রাহামের ও ইস্হাকের আরাধ্য ঈশ্বর। যে ভূমিতে তুমি শুয়ে আছ, সেই ভূমি আমি তোমাকে ও তোমার বংশধরদের দেব।
{28:14} তোমার বংশ হবে পৃথিবীর ধূলিরাশির মত, আর তুমি পূর্ব-পশ্চিম, উত্তর-দক্ষিণ চারিদিকে বিস্তৃতি লাভ করবে। তোমার ও তোমার বংশের মাধ্যমেই পৃথিবীর সকল জাতি আশীর্বাদ লাভ করবে।
{28:15} আর দেখ, আমি তোমার সঙ্গে আছি, তুমি যেখানেই যাও আমি তোমাকে রক্ষা করব এবং তোমাকে আবার এই দেশে ফিরিয়ে আনব। আমি তোমাকে যে কথা দিয়েছি তা সম্পূর্ণ সফল না করা পর্যন্ত তোমাকে পরিত্যাগ করব না।
{28:16} ঘুম ভাঙ্গার পর যাকোব বললেন, প্রভু পরমেশ্বর নিশ্চয়ই এখানে থাকেন, একথা যে আমার জানা ছিল না।
{28:17} তিনি সন্ত্রস্ত হয়ে বললেন, কী ভয়াবহ ভয়ঙ্কর এই স্থান! এখানেই ঈশ্বরের আবাস, স্বর্গের দ্বারও এখানেই।
{28:18} ভোরে উঠে যাকোব যে পাথরটিতে মাথা রেখে শুয়েছিলেন, সেটিকে নিয়ে বেদী স্তম্ভরূপে স্থাপন করলেন, আর তার উপরে তেল ঢেলে দিলেন।
{28:19} তিনি সেই জায়গাটির নাম রাখলেন বেথেল। (ঈশ্বরের নিবাস)। আগে এই জায়গার নাম ছিল লুস।
{28:20} যাকোব শপথ করে মানত করলেন, যদি ঈশ্বর আমার সঙ্গে থাকেন যাত্রাপথে আমাকে রক্ষা করেন, ক্ষুধায় অন্ন ও পরণের বস্ত্র জোগান,
{28:21} আর যদি আমি ভালোয় ভালোয় পিতৃভূমিতে ফিরে আসতে পারি, তবে প্রভু পরমেশ্বরই হবেন আমার আরাধ্য ঈশ্বর।
{28:22} এই যে প্রস্তরটি আমি স্তম্ভরূপে স্থাপন করলাম, তা হবে ঈশ্বরের আবাস। তিনি আমাকে যা দেবেন তার দশ ভাগের এক ভাগ আমি অবশ্যই তাঁর উদ্দেশ্যে নিবেদন করব।
{i29:1} যাকোবের লাবণের গৃহে আগমন
{29:1} যাকোব সেখান থেকে পূর্বদিকে যাত্রা করলেন।
{29:2} সেখানে তিনি প্রান্তরের মধ্যে একটি কূপ দেখতে পেলেন, কূপের ধারে তিনটি ভেড়ার পাল শুয়েছিল, কারণ সেই কূপ থেকেই ভেড়াগুলিকে জল খাওয়ানো হত।
{29:3} কূপটির মুখে মস্ত বড় একটা পাথর চাপা দেওয়া ছিল। সেখানে সব ভেড়ার পাল একত্র করা হলে মেষপালকেরা কূপের মুখ থেকে সেই পাথরখানা সরিয়ে ভেড়াদের জল খাওয়াতো, তার পর আবার সেই পাথরটি কূপের মুখে যথাস্থানে রেখে দিত।
{29:4} যাকোব সেই লোকদের জিজ্ঞাসা করলেন, ভাইসব তোমরা কোথাকার লোক? তারা বলল, আমরা হারাণ থেকে আসছি।
{29:5} তিনি বললেন, তোমরা কি নাহোরের পৌত্র লাবণকে চেন? তারা বলল, হ্যাঁ চিনি।
{29:6} তিনি তাঁদের বললেন, তাঁর খবর সব ভাল তো? তারা বলল হ্যাঁ, ভালই, ঐ দেখুন তাঁর মেয়ে রাহেল ভেড়ার পাল নিয়ে আসছে। যাকোব বললেন,
{29:7} এখনও অনেক বেলা আছে। পালগুলোকে একত্র করার সময় এখনো হয়নি। তোমরা ভেড়াগুলোকে জল খাইয়ে আবার চরাতে নিয়ে যাও।
{29:8} তারা বলল, সবগুলো ভেড়ার পাল একত্র করে কুয়োর মুখ থেকে পাথরখানা সরানো না হলে আমরা তা করতে পারি না। তার পরেই আমরা
{29:9} ভেড়াগুলোকে জল খাওয়াই। যাকোব তাদের সঙ্গে এই সব কথা বলছেন, এমন সময়ে রাহেল তাঁর বাবার ভেড়ার পাল নিয়ে উপস্থিত হলেন। তিনি সেই পাল চরাতেন।
{29:10} যাকোব তাঁর মামা লাবণের মেয়ে রাহেলকে ও তাঁর ভেড়ার পাল দেখে কাছে গিয়ে কূপের মুখ থেকে পাথরখানা সরিয়ে দিলেন ও তাঁর মামা লাবণের ভেড়াগুলোকে জল খাওয়ালেন।
{29:11} তারপর যাকোব রাহেলকে চুম্বন করে আবেগে আকুল হয়ে কাঁদতে লাগলেন।
{29:12} পরে যাকোব রাহেলকে বললেন যে তিনি তাঁর পিতার আত্মীয় এবং রেবেকার পুত্র। রাহেল দৌড়ে গিয়ে তাঁর বাবাকে এই সংবাদ জানালেন।
{29:13} লাবণ তাঁর ভাগনে যাকোবের খবর শুনে দৌড়ে তাঁর সঙ্গে দেখা করতে এলেন, আর তাঁকে জড়িয়ে ধরে চুম্বন করলেন। তারপর তিনি তাঁকে নিজের বাড়ীতে নিয়ে গেলেন। বাড়ীতে গিয়ে যাকোব তাঁকে সব বৃত্তান্ত জানালেন।
{29:14} তখন লাবণ তাঁকে অভ্যর্থনা করে বললেন, তুমি আমার পরমাত্মীয়। যাকোব তাঁর কাছে মাসখানেক বাস করলেন।
{i29:15} রাহেল ও লেয়ার জন্য যাকোবের শ্রমদান
{29:15} পরে লাবণ যাকোবকে বললেন, তুমি আমার আত্মীয় বলেই কি বিনা মজুরীতে আমার কাজ করবে? বল, তুমি কি বেতন চাও?
{29:16} লাবণের দুটি মেয়ে ছিল, বড়টির নাম লেয়া আর ছোটটির নাম রাহেল।
{29:17} লেয়ার চোখ দুটি ছিল সুন্দর কিন্তু রাহেল ছিলেন সুন্দরী, লাবণ্যময়ী।
{29:18} যাকোব রাহেলকে ভালবেসে ছিলেন, তাই তিনি বললেন, আপনার ছোট মেয়ে রাহেলের জন্য আমি সাত বছর আপনার কাজ করব।
{29:19} লাবণ বললেন, অন্য কোন পাত্রের চেয়ে তোমার হাতেই ওকে দেওয়া ভাল। তাহলে তুমি আমার কাছেই থাক।
{29:20} এ কথার পর যাকোব রাহেলের জন্য সাত বছর কাজ করে দিলেন। কিন্তু রাহেলের প্রতি অনুরাগের জন্য সেই বছরগুলি তাঁর কাছে সামান্য কয়েকদিন বলে মনে হল।
{29:21} পরে যাকোব লাবণকে বললেন, আমার কাজের মেয়াদ শেষ হয়েছে, এবার আমার ভাবী বধূর সঙ্গে আমার বিবাহের আয়োজন করুন।
{29:22} লাবণ তখন স্থানীয় লোকজনকে সমবেত করে একটি ভোজের আয়োজন করলেন।
{29:23} সন্ধ্যা হলে তিনি তাঁর কন্যা লেয়াকে এনে যাকোবের হাতে সম্প্রদান করলেন। যাকোব তাঁকে বধূরূপে গ্রহণ করলেন।
{29:24} লাবণ সিল্পা নামে তাঁর এক দাসীকে লেয়ার দাসীরূপে যৌতুক দিলেন,
{29:25} সকাল হলে যাকোব লেয়াকে দেখতে পেলেন। তখন তিনি লাবণকে বললেন, আপনি আমার সঙ্গে এ কি রকম ব্যবহার করলেন? আমি রাহেলের জন্যই তো আপনার দাস্যবৃত্তি করেছি। তবে কেন আপনি আমাকে বঞ্চনা করলেন?
{29:26} লাবণ বললেন, আমাদের দেশে বড় মেয়ের আগে ছোট মেয়ের বিবাহ দেওয়ার প্রথা নেই।
{29:27} তুমি সপ্তাহকাল এর সঙ্গে বসবাস কর, তাহলে আরও সাতবছর আমার কাজ করার শর্তে আমার ঐ মেয়েটিকেও তোমার হাতে সঁপে দেব।
{29:28} যাকোব সেই কথামতই কাজ করলেন। তিনি সপ্তাহকাল লেয়ার সঙ্গে বসবাস করলেন, তখন লাবণ তাঁর সঙ্গে রাহেলের বিয়ে দিলেন।
{29:29} তিনি বিল্হা নামে তাঁর এক দাসীকে রাহেলের দাসীরূপে যৌতুক দিলেন।
{29:30} যাকোব রাহেলের সঙ্গে মিলিত হলেন এবং লেয়ার চেয়ে রাহেলের প্রতিই বেশি অনুরক্ত হলেন। তিনি আরও সাতবছর লাবণের দাস্যবৃত্তি করলেন।
{i29:31} যাকোবের বংশধর
{29:31} প্রভু পরমেশ্বর লেয়াকে উপেক্ষিতা দেখে তাঁকে সন্তানবতী করলেন কিন্তু রাহেল বন্ধ্যা হয়ে থাকলেন।
{29:32} কিছুদিন পরে লেয়া একটি পুত্রসন্তানের জননী হলেন। তার নাম রাখলেন রূবেণ (পুত্র দর্শন কর)। তিনি বললেন, প্রভু পরমেশ্বর আমার দুর্দশা দূর করেছেন, এবার আমি আমার স্বামীর ভালবাসা পাব।
{29:33} তিনি আবার আর একটি পুত্রসন্থানের জন্ম দিলেন এবং বললেন, প্রভু পরমেশ্বর শুনেছেন যে আমি অবজ্ঞার পাত্রী, তাই তিনি আমাকে এই পুত্রটিও দিলেন। তিনি তার নাম রাখলেন শিমিয়োন (শ্রবণ)।
{29:34} এরপর তৃতীয় বার তিনি আর একটি পুত্রের জন্ম দিলেন এবং বললেন, এবার আমার স্বামী আমার প্রতি আসক্ত হবেন, কারণ আমি তাঁর তিনটি পুত্রের জননী হয়েছি। তাই তার নাম রাখা হল লেবি (আসক্ত)।
{29:35} পরে তিনি চতুর্থবার আর একটি পুত্রসন্তানের জননী হলেন। তিনি বললেন, এখন আমি প্রভু পরমেশ্বরের স্তব করব। এই জন্য তিনি তার নাম রাখলেন যিহূদা (প্রভু পরমেশ্বরের স্তুতি)। এর পরে তাঁর আর সন্তান হল না।
{30:1} যাকোবের কোন সন্তানের জননী হতে পারলেন না বলে রাহেল তাঁর বোনকে ঈর্ষা করতে লাগলেন। তিনি যাকোবকে বললেন, আমাকে সন্তান দাও, নইলে আমি মরব।
{30:2} এ কথা শুনে যাকোব রাহেলের উপর খুব রেগে গেলেন। বললেন, আমি কি ঈশ্বরের আসন গ্রহণ করতে পারি? তিনিই তোমাকে সন্তান ধারণে বঞ্চিত করেছেন।
{30:3} রাহেল তখন বললেন, তুমি আমার দাসী বিল্হার কাছে যাও, তার সন্তান হলে আমি কোলে তুলে নেব, তার দ্বারাই আমি সন্তান লাভ করব।
{30:4} এই কথা বলে তিনি তার দাসী বিল্হার সঙ্গে যাকোবের বিবাহ দিলেন।
{30:5} তার সঙ্গে যাকোবের বিবাহের পর বিল্হা একটি পুত্র সন্তানের জননী হল।
{30:6} রাহেল তখন বললেন, ঈশ্বর আমার প্রতি সুবিচার করেছেন। তিনি আমার কাতরোক্তি শুনে আমাকে একটি পুত্র সন্তান দিয়েছেন। এই জন্য তিনি ছেলেটির নাম রাখলেন দান (বিচার)।
{30:7} এরপর রাহেলের দাসী বিল্হা আবার গর্ভধারণ করে যাকোবের দ্বিতীয় পুত্র সন্তানের জন্ম দিল।
{30:8} রাহেল তখন বললেন, আমি আমার বোনের সঙ্গে প্রচণ্ড প্রতিদ্বন্দিতা করে জয়লাভ করেছি। তাই তিনি ছেলেটির নাম রাখলেন নপ্তালি (প্রতিদ্বন্দিতা)।
{30:9} এদিকে লেয়া যখন দেখলেন তার আর কোন সন্তান হল না তখন তিনি তাঁর দাসী সিলপার সঙ্গে যাকোবের বিবাহ দিলেন।
{30:10} লেয়ার দাসী সিল্পারও একটি পুত্র হল। লেয়া তখন বললেন, আমার
{30:11} সৌভাগ্যের উদয় হল। তিনি তাই ছেলেটির নাম রাখলেন গাদ (সৌভাগ্য)।
{30:12} এর পর লেয়ার দাসী সিল্পার দ্বিতীয় পুত্র জন্মগ্রহণ করল।
{30:13} তখন লেয়া বললেন, আমি সুখী, নারী মাত্রেই আমাকে সুখী বলবে। সেই জন্য তিনি ছেলেটির নাম রাখলেন আশের (সুখী)।
{30:14} গম কাটার মরশুমে রূবেণ মাঠে গিয়ে এক জাতীয় কন্দ দেখতে পেল। সে সেগুলি তুলে এনে তার মা লেয়াকে দিল। এই দেখে রাহেল লেয়াকে বললেন, তোমার ছেলে যে কন্দ এনেছে তার কিছুটা আমাকে দাও।
{30:15} লেয়া বললেন, তুমি আমার স্বামী কেড়ে নিয়েছ, সেটা কি সামান্য ব্যাপার? এখন আমার ছেলের আনা কন্দও কেড়ে নিতে চাও নাকি? রাহেল বললেন, বেশ তোমার ছেলের কন্দের বদলে তিনি আজ রাতে তোমার কাছে থাকবেন। সন্ধ্যা বেলায় যাকোব মাঠ থেকে ফিরে এলে লেয়া বাইরে গিয়ে তাঁকে বললেন,
{30:16} তোমাকে আজ আমার কাছে আসতে হবে, কারণ আমি আজ আমার ছেলের আনা কন্দের বিনিময়ে তোমাকে অধিকার করেছি। যাকোব সেই রাত তাঁর সঙ্গে কাটালেন।
{30:17} ঈশ্বর লেয়ার বিনতি গ্রাহ্য করায় তিনি যাকোবের পঞ্চম পুত্রের জন্মদান করলেন।
{30:18} লেয়া বললেন, আমি আমার স্বামীর কাছে আমার দাসীকে দিয়েছিলাম, তার পুরস্কার ঈশ্বর আমাকে দিলেন। তিনি তাই ছেলেটির নাম রাখলেন ইষাখর (পুরস্কার)।
{30:19} এর পর লেয়া আবার যাকোবের ষষ্ঠ পুত্রের জননী হলেন।
{30:20} তিনি বললেন, ঈশ্বর আমাকে উৎকৃষ্ট উপহার দিয়েছেন। এবার থেকে আমার স্বামী আমাকে আদর ও সম্মান করবেন কারণ আমি তাঁর ছয়টি পুত্রের জননী হয়েছি। এই জন্য তিনি ছেলেটির নাম রাখলেন সবুলুন ।
{30:21} এরপরে তাঁর একটি কন্যা হল, আর তিনি তার নাম রাখলেন দীনা। ঈশ্বর তখন রাহেলের প্রতি কৃপাপরবশ হলেন।
{30:22} তাঁর বিনতি গ্রাহ্য করে তিনি তাঁকে সন্তানবতী করলেন।
{30:23} রাহেল তখন একটি পুত্রের জন্ম দান করলেন। আর তিনি বললেন, ঈশ্বর আমার লজ্জা হরণ করেছেন।
{30:24} তিনি তাঁর পুত্রের নাম রাখলেন যোষেফ । তিনি বললেন, প্রভু পরমেশ্বর আমাকে আরও একটি সন্তান দান করুন।
{i30:25} লাবণের সঙ্গে যাকোবের বিরোধ
{30:25} রাহেলের গর্ভে যোষেফের জন্ম হওয়ার পর যাকোব লাবণকে বললেন, আমাকে এবার বিদায় দিন। আমি স্বদেশে, নিজের বাড়িতে ফিরে যাব।
{30:26} আমি যাদের জন্য আপনার সেবা করেছি, সেই স্ত্রী ও সন্তানদেরও আমার সঙ্গে যেতে দিন। তাদের জন্য আমি যে কি ভাবে আপনার সেবা করেছি তা আপনি জানেন।
{30:27} লাবণ তাঁকে সবিনয়ে অনুরোধ করে বললেন, আমার প্রতি অনুগ্রহ কর, কেননা আমি বিচার-বিবেচনা করে বুঝতে পেরেছি যে তোমার জন্যই প্রভু পরমেশ্বর আমাকে আশীর্বাদ করেছেন।
{30:28} তিনি আরও বললেন, তোমার একটা বেতন স্থির করে আমাকে বল, আমি তোমাকে তাই দেব।
{30:29} যাকোব তাঁকে বললেন, আমি কি ভাবে আপনার কাজকর্ম করেছি, আমার হাতে আপনার পশুধনের সমৃদ্ধি কেমন হয়েছে সে কথা আপনি জানেন।
{30:30} আমি আসার আগে আপনার সম্পদ ছিল সামান্য, কিন্তু তা বৃদ্ধি পেয়ে প্রচুর হয়েছে। আমার সব কাজেই প্রভু পরমেশ্বর আপনাকে আশীর্বাদ করেছেন। কিন্তু এখন আমাকে নিজের পরিবারের জন্য উপার্জন করতে হবে।
{30:31} লাবণ বললেন, তোমাকে কত মজুরী দিতে হবে? যাকোব বললেন, আমাকে আপনার কিছুই দিতে হবে না। আপনি শুধু আমার জন্য একটি কাজ করুন, তাহলে আমি আবার আপনার পশুপাল চরাব এবং তদারক করব।
{30:32} আজ আমি আপনার বাথানে যাব, আর ভেড়ার পালের মধ্যে যেগুলি কালো এবং ছাগলের পালের মধ্যে যেগুলির গায়ে ফুটকি ও রঙবেরঙের দাগ আছে সেগুলিকে পৃথক করব।
{30:33} সেগুলিই হবে আমার মজুরী। এর পর আপনি যখন আমার মজুরী যাচাই করতে আসবেন তখন আমার কোন অসাধুতা থাকলে তা ধরা পড়বে। আমার ছাগপালের মধ্যে যেগুলির গায়ে ফুটকি বা রঙবেরঙের দাগ থাকবে না এবং মেষ পালের মধ্যে যেগুলি কালো হবে না সেগুলি চুরি করা সম্পত্তি বলে গণ্য হবে।
{30:34} লাবণ বললেন, বেশ, তুমি যা বললে তা-ই হবে।
{30:35} কিন্তু লাবণ সেইদিনই তাঁর মেষ ও ছাগপালের মধ্যে যেগুলির গায়ে ফুটকি ও রঙবেরঙের দাগ ছিল এবং যেগুলির গায়ে সাদা ছোপ ছিল সেই ছাগী ও কালো রঙের সব মেষগুলিকে পৃথক করে তাঁর পুত্রদের হাতে দিলেন
{30:36} এবং তিনদিনে যতদূর যাওয়া যায়, যাকোবের কাছ থেকে তিনি ততদূরে চলে গেলেন। যাকোব লাবণের অবশিষ্ট পশুপাল চরাতে লাগলেন।
{30:37} যাকোব দেবদারু, বাদাম ও আরমোন গাছের কচি ডাল কেটে ছাল ছাড়িয়ে ভিতরের সাদা ডাঁটাগুলো বের করলেন।
{30:38} তার পর পশুপাল যেখানে জল খেতে যায় সেখানে জলের চৌবাচ্চার মধ্যে সেই সাদা ডাঁটাগুলি পুঁতে রাখলেন। জল খাওয়ার সময় পশুগুলি পাল নিত।
{30:39} সেই ডালগুলির সামনে পাল নেওয়ার জন্য তাদের ফুটকি-দেওয়া ও রঙবেরঙের ছোপওয়ালা বাচ্চা হত।
{30:40} যাকোব সেই বাচ্চাগুলিকে পৃথক করে রাখতেন এবং লাবণের ছাগী ও কালো রঙের মেষ ও মেষগুলির দিকে লক্ষ্য রাখতেন। তিনি নিজের পশুপালকে লাবণের পালের সঙ্গে না রেখে পৃথক করে রাখতেন।
{30:41} যখন হৃষ্টপুষ্ট পশুগুলি পাল নিত তখন যাকোব জলের চৌব্বাচার মধ্যে পশুগুলির সামনে ঐ ডাল গুলি রাখতেন, যাতে ঐ ডালের সামনেই তাদের গর্ভাধান হতে পারে।
{30:42} রোগা পশুগুলির সামনে তিনি ঐ ডাল রাখতেন না, তার ফলে রোগা পশুগুলি লাবণের অংশে এবং হৃষ্টপুষ্ট পশুগুলি যাকোবের অংশে পড়ত।
{30:43} যাকোব এই ভাবে অত্যন্ত বর্ধিষ্ণু হয়ে উঠলেন। তাঁর পশুপাল, দাসদাসী এবং উট ও গাধার সংখ্যা অত্যন্ত বেড়ে গেল।
{i31:1} হারাণ থেকে যাকোবের পলায়ন
{31:1} যাকোব শুনতে পেলেন লাবণের ছেলেরা বলাবলি করছে, যাকোব আমাদের পৈতৃক সম্পত্তি সব হরণ করে নিয়েছে, আমাদের পৈতৃক সম্পত্তি থেকেই সে এই সব ধনসম্পদ লাভ করেছে।
{31:2} যাকোব লাবণের হাবভাব দেখেও বুঝলেন যে তাঁর প্রতি লাবণের মনোভাব আর আগের মত নেই।
{31:3} প্রভু পরমেশ্বর যাকোবকে বললেন, তুমি তোমার পিতৃভূমিতে আত্মীয়-স্বজনের কাছে ফিরে যাও, আমি তোমার সঙ্গে থাকব।
{31:4} যাকোব তখন লোক পাঠিয়ে প্রান্তরে যেখানে তাঁর পশুপাল ছিল সেখানে রাহেল ও লেয়াকে ডেকে আনলেন।
{31:5} তিনি তাঁদের বললেন, আমি তোমাদের পিতার মুখ দেখে বুঝতে পারছি আমার প্রতি তাঁর মনোভাব আর আগের মত নেই। কিন্তু আমার পিতার আরাধ্য ঈশ্বর আমার সঙ্গেই আছেন।
{31:6} তোমরা জান যে আমার সাধ্যমত আমি তোমাদের পিতার সেবা করেছি।
{31:7} কিন্তু তা সত্ত্বেও তিনি আমাকে ঠকিয়েছেন। দশবার তিনি আমার বেতন পরিবর্তন করেছেন,
{31:8} কিন্তু ঈশ্বর তাঁর দ্বারা আমার কোন ক্ষতি হতে দেন নি। যখন তিনি বলতেন, গায়ে ফুটকিওয়ালা পশুগুলি হবে তোমার বেতন, তখন পালের সব পশুরই ফুটকিওয়ালা বাচ্চা হত। আর যখন তিনি বলতেন, ডোরাকাটা পশুগুলি তোমার বেতন হবে তখন পালের সবগুলি পশুর ডোরাকাটা বাচ্চা হত।
{31:9} আর এ ভাবেই ঈশ্বর তোমাদের পিতার পশুপাল আমাকে দিয়েছেন।
{31:10} পশুগুলির পাল নেওয়ার মরশুমে আমি স্বপ্নে দেখলাম পালের স্ত্রী পশুগুলির সঙ্গে যে পুরুষ পশুগুলি মিলিত হচ্ছে, সেগুলি সবই ডোরাকাটা ফুটকিওয়ালা এবং রঙবেরঙের।
{31:11} তখন ঈশ্বরের দূত স্বপ্নে আমাকে বললেন, শোন যাকোব। আমি উত্তর দিলাম, আদেশ করুন প্রভু!
{31:12} তিনি বললেন, তুমি চোখ মেলে দেখ, স্ত্রী পশুগুলির সঙ্গে যে পুরুষ পশুগুলি মিলিত হচ্ছে, সেগুলি সব ডোরাকাটা, ফুটকিওয়ালা ও রঙবেরঙের। লাবণ তোমার সঙ্গে যে ব্যবহার করেছে, সবই আমি দেখেছি।
{31:13} আমি বেথেলের ঈশ্বর, যেখানে তুমি একটি স্তম্ভ প্রতিষ্ঠা করে আমার উদ্দেশে মানত করেছ। এবার তুমি ওঠ, এদেশ ছেড়ে নিজের জন্মভূমিতে ফিরে যাও।
{31:14} রাহেল ও লেয়া তাঁকে বললেন, পিতৃগৃহে আমাদের কোন অংশ বা অধিকার নেই।
{31:15} তিনি আমাদের পরদেশীর মতই দেখেন। তিনি তো আমাদের বিক্রি করেই দিয়েছেন এবং আমাদের বিনিময়ে যে টাকাকড়ি পেয়েছেন তা সবই ভোগ করেছেন।
{31:16} আমাদের পৈতৃক সম্পত্তি যা কিছু ঈশ্বর আমাদের পিতার কাছ থেকে নিয়ে নিয়েছেন সে সবই আমাদের ও আমাদের সন্তান-সন্ততিদের। সুতরাং ঈশ্বর তোমাকে যা করতে বলেছেন, তুমি তা-ই কর।
{31:17} তখন যাকোব তাঁর পুত্রকন্যা ও স্ত্রীদের উটের পিঠে চড়ালেন এবং নিজের অর্জিত পশুধন, অর্থাৎ পদ্দন-অরামে তিনি যে
{31:18} পশুপাল ও ধনসম্পত্তি অর্জন করেছিলেন, সব সঙ্গে নিয়ে কনান দেশে তাঁর পিতা ইস্হাকের কাছে যাওয়ার জন্য রওনা হলেন।
{31:19} লাবণ তখন ভেড়ার লোম ছাঁটাই করার জন্য বাড়ী চলে গিয়েছিলেন। এই সুযোগে রাহেল তাঁর পিতার পারিবারিক বিগ্রহগুলি চুরি করে নিলেন।
{31:20} যাকোব অরাম নিবাসী লাবণকে তাঁর পালিয়ে যাওয়ার কোন সংবাদ না দিয়ে তাঁকে বুদ্ধিকৌশলে পরাস্ত করলেন।
{31:21} তিনি তাঁর সমস্ত ধনসম্পদসহ ফরাৎ নীদ পার হয়ে গিলিয়দ প্রদেশের পার্বত্য অঞ্চলের দিকে যেতে লাগলেন।
{31:22} তিনদিন পরে লাবণ যাকোবের পলায়নের সংবাদ পেলেন।
{31:23} তিনি তখন তাঁর আত্মীয় স্বজনদের সঙ্গে নিয়ে সাতদিন যাকোবের পিছনে তাড়া করে গেলেন। গিলিয়দ পর্বতে গিয়ে তিনি তাঁর সংবাদ পেলেন।
{31:24} কিন্তু ঈশ্বর রাত্রে অরাম নিবাসী লাবণকে স্বপ্নে দেখা দিয়ে বললেন, সাবধান, যাকোবকে ভালমন্দ কোন কথাই বলবে না।
{31:25} পরে লাবণ যাকোবের দেখা পেলেন। যাকোব তখন পার্বত্য অঞ্চলে তাঁবু ফেলেছিলেন। লাবণও তাঁর আত্মীয় স্বজনদের নিয়ে গিলিয়দের পার্বত্য অঞ্চলে তাঁবু ফেললেন। লাবণ যাকোবকে বললেন, তুমি কেন এমন কাজ করলে?
{31:26} তুমি আমার সঙ্গে প্রবঞ্চনা করে কেন আমার মেয়েদের লুঠ করে বন্দীর মত ধরে নিয়ে এল?
{31:27} তুমি কেন আমাকে ঠকিয়ে গোপনে পালিয়ে এলে? কেন আমাকে সংবাদ দিলে না? তাহলে তো আমি আমোদ আহ্লাদ করে, গান গেয়ে তবল ও বীণা বাজিয়ে তোমাকে বিদায় দিতাম।
{31:28} তুমি আমার কন্যা ও তাদের সন্তানদের বিদায় দেওয়ার আগে চুম্বন করতেও দিলে না, তুমি নির্বোধের মত এ কাজ করেছ? তোমার অনিষ্ট করার ক্ষমতা আমার আছে,
{31:29} কিন্তু গত রাত্রে তোমার পিতার আরাধ্য ঈশ্বর আমাকে বলেছেন, সাবধান, যাকোবকে ভালমন্দ কিছুই বলো না।
{31:30} তোমার পৈতৃক নিবাসে ফিরে যাওয়ার জন্য ব্যাকুল হয়ে তুমি চলে এসেছ, কিন্তু আমার বিগ্রহগুলি তুমি চুরি করে আনলে কেন?
{31:31} যাকোব লাবণকে বললেন, আমি ভয় পেয়েছিলাম, ভেবেছিলাম আপনি হয়তো জোর করে আপনার কন্যাদের আমার কাছ থেকে কেড়ে নেবেন। কিন্তু আপনি আমাদের মধ্যে যার কাছে আপনার বিগ্রহগুলি পাবেন তার প্রাণদণ্ড হবে।
{31:32} আমার কাছে আপনার কি আছে তা আমাদের জ্ঞাতিবর্গের সাক্ষাতে খুঁজে বার করুন এবং নিয়ে নিন। যাকোব জানতেন না যে রাহেল বিগ্রহগুলি চুরি করেছিলেন।
{31:33} লাবণ তখন যাকোব ও লেয়ার তাঁবুতে ঢুকলেন, পরে দুই দাসীর তাঁবুতেও ঢুকলেন কিন্তু সেগুলি কোথাও খুঁজে পেলেন না। তিনি লেয়ার তাঁবু থেকে বেরিয়ে রাহেলের তাঁবুতে ঢুকলেন। রাহেল সেই বিগ্রহগুলি উটের পিঠে গদীতে লাগানো খুলির মধ্যে লুকিয়ে রেখেছিলেন এবং সেই খুলির উপর বসেছিলেন।
{31:34} সেই জন্য লাবণ তাঁর তাঁবুর সব জায়গা হাতড়েও সেগুলি পেলেন না।
{31:35} রাহেল তাঁর পিতাকে বললেন, বাবা, আপনার সামনে উঠে দাঁড়াতে পারছি না বলে আমার উপর রাগ করবেন না, কারণ আমার এখন ঋতু কাল চলছে। লাবণ অনেক খোজাখুঁজি করেও পারিবারিক বিগ্রহগুলি পেলেন না।
{31:36} যাকোব তখন রেগে গিয়ে লাবণকে বকাবকি করতে লাগলেন। লাবণকে তিনি বললেন, কি আমার অপরাধ? আমি কি পাপ করেছি যে আপনি উন্মাদের মত আমার পিছনে ছুটে এসেছেন?
{31:37} আপনি আমার সমস্ত জিনিসপত্র অনুসন্ধান করে দেখেছেন, আপনার বাড়ীর কোন জিনিসপত্র যদি তার মধ্যে পেয়ে থাকেন তাহলে সেগুলি আমার ও আপনার জ্ঞাতিবর্গের সামনে রাখুন, তাঁরাই উভয়পক্ষের বিচার করুন।
{31:38} আমি বিশ বছর আপনার কাছে আছি, কিন্তু এর মধ্যে আপনার কোন ছাগী বা মেষীর গর্ভপাত হয় নি এবং আমি আপনার পালের কোন মেষ খাইনি।
{31:39} বনের পশুদের দ্বারা ছিন্নভিন্ন করা কোন মেষ আমি আপনার কাছে নিয়ে যাই নি, সে ক্ষতি আমি নিজেই স্বীকার করেছি। দিনে বা রাতে যা কিছু চুরি হয়ে যেত তার বদলে আপনি আমার কাছ থেকে ক্ষতিপূরণ নিয়েছেন।
{31:40} দিনে গরম ও রাতে ঠাণ্ডা সহ্য করেছি আমি, আমার কাছ থেকে ঘুম পালিয়ে গিয়েছিল, এই ছিল আমার অবস্থা।
{31:41} বিশ বছর আমি আপনার পরিবারে থেকেছি। আপনার দুই কন্যার জন্য চৌদ্দ বছর আর পশুপালের জন্য ছয় বছর আপনার দাসত্ব করেছি, আর এর মধ্যে আপনি দশ বার আমার বেতন পরিবর্তন করেছেন।
{31:42} আমার পিতার আরাধ্য ঈশ্বর, অব্রাহামের আরাধ্য ঈশ্বর, যিনি ইস্হাকের ত্রাসস্বরূপ, তিনি যদি আমার পক্ষে না থাকতেন, তা হলে আপনি আমাকে শূন্য হাতেই বিদায় দিতেন। কিন্তু ঈশ্বর আমার দুঃখকষ্ট ও পরিশ্রম দেখেছেন, তাই তিনি গতরাত্রে আপনাকে তিরস্কার করেছেন।
{31:43} লাবণ তখন যাকোবকে বললেন, এরা আমারই কন্যা, এদের সন্তানেরা আমারই সন্ততি। আর এই পশুপালও আমার। যা কিছু দেখছো সবই আমার, কিন্তু এখন আমি আমার কন্যাদের ও তাদের সন্তানদের নিয়ে কি করব? বরং এস, তুমি ও আমি উভয়ে মিলে একটা চুক্তি করি,
{31:44} আর তাই হোক তোমার ও আমার সাক্ষী। তখন যাকোব একখণ্ড পাথর নিয়ে স্তম্ভ রূপে স্থাপন করলেন।
{31:45} তিনি তাঁর জ্ঞাতিদের বললেন, আপনারাও পাথর নিয়ে আসুন।
{31:46} তাঁরা সকলে পাথর এনে এক জায়গায় জড়ো করে একটা স্তূপ তৈরী করলেন এবং সেই স্তূপের কাছে বসে তাঁরা খাওয়াদাওয়া করলেন।
{31:47} লাবণ সেই স্তূপের নাম রাখলেন যিগর-সাহদুথা (সাক্ষ্যস্তূপ) অরামীয় ভাষা কিন্তু যাকোব তার নাম দিলেন গাল-এদ্ (সাক্ষ্যস্তূপ)।
{31:48} লাবণ বললেন, এই স্তূপ হল তোমার ও আমার সাক্ষী।
{31:49} এই কারণে তিনি সেই জায়গার নাম দিলেন গাল-এদ্ এবং মিসপা । তিনি বললেন, আমরা যখন পরস্পরের কাছে থাকব না তখন প্রভু পরমেশ্বরই তোমার ও আমার উপর লক্ষ্য রাখবেন।
{31:50} তুমি যদি আমার কন্যাদের কষ্ট দাও এবং আমার কন্যাদের ছাড়া অন্য কাউকে বিবাহ কর তাহলে কোন মানুষ আমাদের কাছে না থাকলেও, জেন, ঈশ্বর তোমার ও আমার কাজের সাক্ষী থাকবেন।
{31:51} লাবণ যাকোবকে আরও বললেন, এই যে স্তূপ ও স্তম্ভ দেখছ, এগুলি আমি তোমার ও আমার মাঝখানে স্থাপন করলাম।
{31:52} এই স্তূপ ও স্তম্ভ এ কথার সাক্ষী থাকল যে আমি তোমার ক্ষতি করার জন্য এই স্তূপ পেরিয়ে তোমার এলাকায় যাব না এবং তুমিও এই স্তম্ভ পেরিয়ে আমার এলাকায় আসবে না।
{31:53} অব্রাহামের আরাধ্য ঈশ্বর, নাহোরের আরাধ্য ঈশ্বর ও তাঁদের পিতৃপুরুষের আরাধ্য ঈশ্বরই আমাদের বিচার করবেন। তখন যিনি ইস্হাকের ত্রাসস্বরূপ তাঁর নামে যাকোব শপথ করলেন।
{31:54} পরে যাকোব পাহাড়ের উপরে বলি উৎসর্গ করে তাঁর জ্ঞাতিকুটুম্বদের ভোজে আপ্যায়িত করলেন। তাঁরা খাওয়াদাওয়া করে পাহাড়ের উপরেই রাত্রিযাপন করলেন।
{31:55} পরদিন ভোরে লাবণ তাঁর মেয়েদের ও নাতিনাতনীদের চুম্বন করে আশীর্বাদ করলেন, তারপর তাদের কাছ থেকে বিদায় নিয়ে নিজের বাড়িতে ফিরে গেলেন।
{32:1} যাকোবও রওনা হলেন এবং পথে ঈশ্বরের এক দূতবাহিনীর সঙ্গে তাঁর সাক্ষাৎ হল।
{32:2} তাঁদের দেখে যাকোব বললেন, এঁরা ঈশ্বরের বাহিনী। তাই তিনি সেই স্থানের নাম রাকলেন মহনায়িম (দুই বাহিনী)।
{i32:3} যাকোব ও এষৌর পুনর্মিলন
{32:3} যাকোব আগেই ইদোম প্রদেশের সেয়ীর অঞ্চলে তাঁর বড় ভাই এষৌর কাছে দূত পাঠিয়ে দিলেন। তিনি তাদের নির্দেশ দিলেন,
{32:4} তোমরা গিয়ে আমার অগ্রজ এষৌকে বলবে, হুজুর, আপনার দাস যাকোব এই কথা বলে পাঠিয়েছেন: আমি এতদিন লাবণের কাছেই ছিলাম।
{32:5} আমার বলদ, গাধা, ভেড়ার পাল ও দাসদাসী সবই আছে। আপনার কৃপাদৃষ্টি লাভ করার জন্য আমি একথা আপনাকে জানালাম।
{32:6} দূতেরা ফিরে এসে যাকোবকে বলল, আমরা আপনার জ্যেষ্ঠ ভ্রাতা এষৌর কাছে গিয়েছিলাম। তিনি চারশো লোক নিয়ে আপনার সঙ্গে সাক্ষাৎ করতে আসছেন।
{32:7} এ কথা শুনে যাকোব অত্যন্ত ভীত ও উদ্বিগ্ন হয়ে পড়লেন। তাঁর সঙ্গে যে সব লোকজন, গরুভেড়া ও উটের পাল ছিল, তাদের তিনি দুই দলে ভাগ করলেন।
{32:8} তিনি ভাবলেন, এষৌ যদি এক দলকে আক্রমণ করে ধ্বংস করেন তা হলেও অন্য দলটি রক্ষা পাবে।
{32:9} যাকোব প্রভু পরমেশ্বরের কাছে নিবেদন করলেন, হে আমার পিতৃপুরুষ অব্রাহাম ও ইস্হাকের আরাধ্য ঈশ্বর। হে প্রভু! তুমিই আমাকে বলেছিলে, স্বদেশে আত্মীয়স্বজনের কাছে তুমি ফিরে যাও, আমি তোমার মঙ্গল করব।
{32:10} তুমি তোমার ও দাসের প্রতি যে করুণা প্রদর্শন ও বিশ্বস্ত আচরণ করেছ, তার কিছুরই যোগ্য আমি নই। আমি কেবলমাত্র নিজের লাঠিখানা সঙ্গে নিয়ে জর্ডন নদী পার হয়েছিলাম, কিন্তু এখন আমার দুটি দল হয়েছে।
{32:11} হে প্রভু, বিনতি করি, আমার ভাই এষৌর হাত থেকে এখন আমাকে রক্ষা কর। আমি তাকে ভয় করি, সে এসে হয়তো আমাকে হত্যা করবে এবং স্ত্রীলোকদের ও সন্তানদেরও রেহাই দেবে না, হে প্রভু, তুমি বলেছিলে,
{32:12} আমি তোমার কল্যাণ করব এবং সমুদ্রতটের অগণ্য বালুকারাশির মত তোমার বংশবৃদ্ধি করব।
{32:13} যাকোব সেখানেই রাত্রিযাপন করলেন। তাঁর যে পশুধন ছিল তা থেকে কিছু অংশ তিনি তাঁর ভাই এষৌকে উপহার দেওয়ার ব্যবস্থা করলেন।
{32:14} এর মধ্যে ছিল দুশো ছাগী, বিশটি ছাগ, দুশো মেষী, বিশটি মেষ।
{32:15} ত্রিশটি সবৎসা দুগ্ধবতী উট, চল্লিশটি গাভী, দশটি ষাঁড়, বিশটি গর্দভী এবং দশটি গর্দভ।
{32:16} তিনি প্রত্যেকটি পাল আলাদা করে এক একজন দাসের জিম্মায় দিয়ে তাদের বললেন, তোমরা আমার আগে পার হয়ে যাও এবং মাঝখানে ফাঁক রেখে পালগুলিকে পৃথক কর।
{32:17} সকলের আগে যে দাস ছিল তাকে তিনি বললেন, আমার ভাই এষৌর সঙ্গে তোমার দেখা হলে তিনি যদি জিজ্ঞাসা করেন, তুমি কার দাস? কোথায় যাচ্ছ? তোমার সঙ্গে এই পশুপালই বা কার?
{32:18} তখন তুমি বলবে, এ সবই আপনার দাস যাকোবের সম্পত্তি। তিনি এগুলি কর্তার কাছে উপহার পাঠিয়েছেন। আর তিনি আমাদের পিছনেই আসছেন।
{32:19} দ্বিতীয়, তৃতীয় এবং অন্যান্য পশুপাল নিয়ে যারা যাচ্ছিল যাকোব তাদেরও বললেন, এষৌর সঙ্গে দেখা হলে তোমরাও ঐ কথা বলবে।
{32:20} তোমরা তাঁকে আরও বলো যে আপনার দাস যাকোব পিছনে আসছেন। যাকোব ভাবলেন, আমি আগে উপহার পাঠিয়ে তাঁকে সন্তুষ্ট করব, তারপর গিয়ে তাঁর সঙ্গে সাক্ষাৎ করব, তাহলে হয়তো তিনি আমার প্রতি সদয় হবেন।
{32:21} তাই তাঁর আগে উপহারসামগ্রী পার হয়ে গেল কিন্তু তিনি নিজে সেইখানে শিবিরে রাত্রিযাপন করলেন।
{i32:22} ঈশ্বরের সঙ্গে যাকোবের মল্লযুদ্ধ
{32:22} রাত্রে উঠে যাকোব তাঁর দুই স্ত্রী, দুই দাসী এবং এগারোটি ছেলেকে নিয়ে নদী পারাপারের জায়গায় গিয়ে যাব্বোকের নদী পার হলেন।
{32:23} তিনি তাদের ও তাঁর সমস্ত সম্পত্তি নদী পার করে পাঠিয়ে দিলেন।
{32:24} তিনি সেখানে একাই রইলেন আর এক ব্যক্তি তাঁর সঙ্গে সকাল পর্যন্ত মল্লযুদ্ধ করলেন। যাকোবকে পরাস্ত করতে না পেরে সেই ব্যক্তি তাঁর ঊরুদেশে আঘাত করলেন,
{32:25} ফলে যাকোবের ঊরুফলক স্থানচ্যুত হল। তখন তিনি বললেন, রাত শেষ হয়ে এল, এবার আমাকে ছেড়ে দাও।
{32:26} কিন্তু যাকোব বললেন, আমাকে যতক্ষণ না আশীর্বাদ করছেন ততক্ষণ আপনাকে ছাড়ছি না।
{32:27} সেই ব্যক্তি তাঁকে জিজ্ঞাসা করলেন, তোমার নাম কি? তিনি বললেন, যাকোব। সেই ব্যক্তি বললেন, তোমার নাম আর যাকোব থাকবে না,
{32:28} তোমার নাম হবে ইসরায়েল (ঈশ্বরের সঙ্গে যে যুদ্ধ করে)। কারণ তুমি ঈশ্বর ও মানুষের সঙ্গে যুদ্ধ করে জয়ী হয়েছ। যাকোব তখন তাঁকে বললেন, দয়া করে আপনার নাম বলুন।
{32:29} তিনি বললেন, তুমি আমার নাম জানতে চাইছ কেন? — তিনি যাকোবকে আশীর্বাদ করলেন।
{32:30} তখন যাকোব সেই জায়গার নাম রাখলেন পনুয়েল (অর্থাৎ ঈশ্বরের মুখ)। তিনি বললেন, আমি ঈশ্বরকে মুখোমুখি দেখেও প্রাণে বেঁচে গেছি।
{32:31} যাকোব পনুয়েল ছড়ে চলে যাওয়ার পর সূর্যোদয় হল। আহত উরুর জন্য তিনি খুঁড়িয়ে চলতে লাগলেন।
{32:32} এই কারণে ইসরায়েলীরা আজও ঊরুসন্ধির স্নায়ুমন্ডলের উপরে যে মাংসপেশী থাকে তা খায় না। কারণ সেই ব্যক্তি যাকোবের ঊরুদেশে আঘাত করেছিলেন।
{i33:1} এষৌর সঙ্গে যাকোবের সাক্ষাৎকার
{33:1} যাকোব দেখলেন এষৌ চারশো লোক সঙ্গে নিয়ে এগিয়ে আসছেন। তিনি তখন তাঁর ছেলেদের লেয়া, রাহেল ও দুই দাসীর মধ্যে ভাগ করে দিলেন।
{33:2} ঐ দুই দাসী ও তাদের ছেলেদের তিনি সামনের সারিতে, তার পরে লেয়া ও তাঁর ছেলেদের এবং সকলের পিছনে রাহেল ও যোষেফকে দাঁড় করিয়ে দিলেন।
{33:3} তারপর তিনি তাদের ছেড়ে এগিয়ে গেলেন এবং মাটিতে সাতবার প্রণিপাত করতে করতে তাঁর ভাইয়ের কাছে গিয়ে উপস্থিত হলেন।
{33:4} এষৌ তাঁর সঙ্গে সাক্ষাৎ করার জন্য দৌড়ে এলেন এবং যাকোবকে সাদরে আলিঙ্গন ও চুম্বন করলেন। তাঁরা দুজনেই কাঁদতে লাগলেন। পরে এষৌ যাকোবের স্ত্রী ও সন্তানদের দেখে জিজ্ঞাসা করলেন,
{33:5} তোমার সঙ্গে এরা কারা? যাকোব বললেন, ঈশ্বর অনুগ্রহ করে আপনার দাসকে এই সন্তান সন্ততি দিয়েছেন।
{33:6} তখন দাসীরা তাদের সন্তানদের নিয়ে কাছে এসে এষৌকে প্রণাম করল। তারপর লেয়া ও তাঁর ছেলেরাও কাছে এসে প্রণাম করলেন।
{33:7} সবার শেষে রাহেল ও যোষেফ এসে প্রণাম করলেন। এষৌ তখন জিজ্ঞাসা করলেন,
{33:8} তোমরা যে দলবলের সঙ্গে আমার দেখা হল তাদের কেন পাঠিয়েছ? যাকোব বললেন, আপনার কৃপাদৃষ্টি লাভের আশাতেই এই ব্যবস্থা করা হয়েছে।
{33:9} এষৌ বললেন,
{33:10} আমার যথেষ্ট আছে ভাই, তোমার যা কিছু সব তোমারই থাকুক। যাকোব বললেন, আমি যদি আপনার অনুগ্রহ লাভ করে থাকি তা হলে দয়া করে আমার এই সামান্য উপহার গ্রহণ করুন। কারণ আমি ঈশ্বরের মুখ দর্শন করার মতই আপনার শ্রীমুখ দর্শন করলাম, আর আপনিও আমার প্রতি প্রসন্ন হয়েছেন।
{33:11} অতএব আপনার জন্য যে উপহার এনেছি দয়া করে গ্রহণ করুন। ঈশ্বরের অনুগ্রহে আমার সব কিছুই আছে। যাকোবের অনুরোধে এষৌ শেষপর্যন্ত সেই উপহার গ্রহণ করলেন। তারপর এষৌ বললেন, চল, এবার আমরা রওনা হই।
{33:12} আমি তোমার আগে আগে যাব। যাকোব তাঁকে বললেন, হুজুর, আপনি তো জানেন,
{33:13} এই ছেলেমেয়েরা দুর্বল, তাছাড়া আমার সঙ্গে দুগ্ধবতী গাভী ও ভেড়ার পাল রয়েছে। একদিনও যদি এদের জোরে হাঁটানো হয় তাহলে পালের সবগুলি পশুই মারা পড়বে।
{33:14} হুজুর, আমার অনুরোধ, আপনি এ দাসের আগেই বরং চলে যান। আমি ছেলেমেয়েদের ও পশুপালের চলার ক্ষমতা অনুযায়ী তাদের নিয়ে ধীরে ধীরে সেয়ীরে আপনার কাছে গিয়ে পৌঁছাব।
{33:15} এষৌ বললেন, তা হলে আমার সঙ্গী লোকজনের কয়েকজনকে তোমার কাছে রেখে যাই। যাকোব বললেন, তারই বা দরকার কি? আপনার কৃপাদৃষ্টি আমার উপর থাকলেই যথেষ্ট।
{33:16} এষৌ সেই দিনই সেয়ীরের পথে ফিরে গেলেন।
{33:17} আর যাকোব সুক্কোতের দিকে রওনা হলেন এবং সেখানে পৌঁছে নিজের থাকার জন্য ঘর এবং পশুপালের জন্য কয়েকটি চালা তৈরী করলেন। এই জন্যই সেই জায়গার নাম হলো সুক্কোত (চালাঘর)।
{i33:18} যাকোবের শেখেমে বসতি
{33:18} যাকোব পদ্দন-অরাম থেকে যাত্রা করে নিরাপদে কনান দেশের শেখেম নগরে এসে উপস্থিত হলেন এবং নগরের উপকন্ঠে শিবির স্থাপন করলেন।
{33:19} তিনি যেখানে শিবির স্থাপন করেছিলেন সেই জায়গাটুকু তিনি শেখেমের পিতা হামোরের বংশধরদের কাছ থেকে একশো রৌপ্যমুদ্রার বিনিময়ে কিনে নিলেন।
{33:20} সেখানে তিনি একটি বেদী প্রতিষ্ঠা করে তার নাম রাখলেন ‘এল্-এলোহে-ইসরায়েল’,(ঈশ্বর ইসরায়েলের ঈশ্বর)।
{i34:1} শেখেমের অপকর্ম ও তার প্রতিফল
{34:1} লেয়ার গর্ভে যাকোবের এক কন্যা জন্মেছিল, তার নাম দীনা। সে একদিন ঐ দেশের মেয়েদের সঙ্গে দেখাসাক্ষাৎ করার জন্য বাইরে গেল।
{34:2} হিব্বীয় উপজাতির আঞ্চলিক অধিপতি হামোরের পুত্র শেখেম তাকে দেখতে পেয়ে হরণ করে নিয়ে গেল এবং তাকে শয্যাসঙ্গিনী করে তার মর্যাদাহানি করল।
{34:3} দীনার প্রতি আসক্ত হয়ে সে তাকে ভালবেসে তার মন জয় করার চেষ্টা করল।
{34:4} শেখেম পিতা হামোরকে বলল, তুমি এই মেয়েটির সঙ্গে আমার বিবাহ দাও। এদিকে যাকোব শুনতে পেলেন যে শেখেম তার কন্যা দীনার মর্যাদা হানি করেছে।
{34:5} তাঁর পুত্রেরা তখন মাঠে পশুপাল চরাচ্ছিল, তাই তারা ফিরে না আসা পর্যন্ত তিনি চুপ করে থাকলেন।
{34:6} শেখেমের পিতা হামোর যাকোবের সঙ্গে এ সম্পর্কে কথাবার্তা বলতে এলেন। যাকোবের পুত্রেরা এই সংবাদ পেয়ে মাঠ থেকে ফিরে এল।
{34:7} তারা অত্যন্ত ক্ষুব্ধ ও ক্রুদ্ধ হয়েছিল কারণ যাকোবের কন্যার মর্যাদা হানি করে শেখেম ইসরায়েলী সমাজের দৃষ্টিতে গর্হিত ও নিষিদ্ধ আচরণ করেছিল।
{34:8} হামোর তাদের সঙ্গে আলাপ করে বললেন, আমার পুত্র শেখেম আপনাদের কন্যাটির প্রতি অনুরক্ত। আপনারা আমার পুত্রের সঙ্গে তার বিবাহ দিয়ে আমাদের সঙ্গে বৈবাহিক সম্পর্ক স্থাপন করুন।
{34:9} আপনাদের কন্যাদের আমাদের দিন এবং আমাদের কন্যাদের আপনারা গ্রহণ করুন। আর আপনারা আমাদের সঙ্গেই বসবাস করুন।
{34:10} আপনাদের জন্য এই দেশ অবারিত, এখানে আপনারা স্বাধীন ভাবে বসবাস করুন, ব্যবসাবাণিজ্য করুন এবং ভূ-সম্পত্তিও অর্জন করুন।
{34:11} শেখেম দীনার বাবা ও ভাইদের বলল, আমার প্রতি আপনারা অনুগ্রহ করুন, আপনারা যা চাইবেন আমি তা-ই দেব।
{34:12} কন্যাপণ ও যৌতুক আপনারা যত বেশীই ধার্য করুন না কেন, আপনারা যা চাইবেন আমি তাই দেব। আমার সঙ্গে ঐ কন্যার বিবাহ দিতেই হবে।
{34:13} কিন্তু সে তাদের বোন দীনার মর্যাদাহানি করেছিল বলে যাকোবের পুত্রেরা ছলনা করে শেখেম ও তার বাবা হামোরকে বলল, আমরা এ কাজ করতে পারি না।
{34:14} বেসুন্নত কোন লোকের সঙ্গে আমাদের বোনের বিবাহ দেওয়া সম্ভব নয়, কারণ এ কাজ আমাদের পক্ষে কলঙ্কজনক।
{34:15} কেবল এক শর্তে আমরা রাজি হতে পারি, আপনাদের মধ্যে যারা পুরুষ তারা সকলেই যদি আমাদের মত সুন্নতের সংস্কার পালন করে তাহলেই আমাদের মেয়েদের
{34:16} আপনাদের হাতে দিতে পারি এবং আপনাদের মেয়েদের আমরা গ্রহণ করতে পারি। আমরা তাহলে আপনাদের সঙ্গে বসবাস করতে পারব এবং আমরা সকলেই তখন এক জাতি হয়ে যাব।
{34:17} কিন্তু আপনারা যদি সুন্নতের প্রস্তাবে সম্মত না হন তাহলে আমরা আমাদের মেয়েকে নিয়ে চলে যাব।
{34:18} তাদের এই প্রস্তাব হামোর ও তাঁর পুত্র শেখেমের বিবেচনায় ভাল বলেই বোধ হল।
{34:19} যুবকটি আর দেরী না করে তাদের কথা মতই কাজ করল, কারণ যাকোবের কন্যা তার হৃদয় হরণ করেছিল। শেখেম ছিল তার পিতৃকূলে সবচেয়ে সম্মানিত ব্যক্তি।
{34:20} হামোর এবং তাঁর পুত্র শেখেম নগর দ্বারে এসে নগরের অন্যান্য অধিবাসীদের বললেন, এই ব্যক্তিরা আমাদের প্রতি বন্ধুভাবাপন্ন।
{34:21} ওরা এদেশেই বাস করুক ও স্বাধীনভাবে চলাফেরা করুক। ওদের জন্য এদেশে যথেষ্ট জায়গা আছে। এস, আমরা ওদের মেয়েদের বিবাহ করি এবং আমাদের মেয়েদের সঙ্গে ওদের বিবাহ দিই।
{34:22} তবে ওদের একটা শর্ত আছে, আমাদের পুরুষেরা সকলেই যদি ওদের মত সুন্নত সংস্কার পালন করে, তাহলেই ওরা আমাদের সঙ্গে বাস করতে এবং এক জাতি হয়ে যেতে রাজী হবে।
{34:23} আর তাহলে তো ওদের ধনসম্পত্তি, পশুপাল সব কিছুই আমাদের দখলে আসবে। আমরা ওদের শর্তে রাজী হলে তবেই ওরা আমাদের সঙ্গে বাস করবে।
{34:24} হামোর আর তাঁর পুত্র শেখেমের কথায় সেই নগরের অধিবাসীরা সকলেই সম্মত হল এবং নগরের সমস্ত শক্ত সমর্থ পুরুষের সুন্নত করা হল।
{34:25} তৃতীয় দিনে তারা সকলে যন্ত্রণায় কাতর হয়ে পড়লে যাকোবের দুই পুত্র দীনার সহোদর শিমিয়োন ও লেবি তরবারি হাতে নির্ভয়ে নগরে প্রবেশ করে প্রত্যেকটি লোককে হত্যা করল।
{34:26} হামোর ও তাঁর পুত্র শেখেমকে হত্যা করে তারা শেখেমের বাড়ি থেকে দীনাকে উদ্ধার করে নিয়ে এল।
{34:27} যাকোবের অন্যান্য পুত্রেরা তখন তাদের বোনের মর্যাদাহানির প্রতিশোধ নেওয়ার জন্য নিহতদের মাড়িয়ে গিয়ে নগর লুঠ করল।
{34:28} তারা তাদের গরু, ভেড়া ও গাধার পাল এবং নগরের মধ্যে ও বাইরে মাঠে যা কিছু ছিল সব লুঠ করল।
{34:29} তাদের সমস্ত ধনসম্পদ, পোষ্যবর্গ ও নারীদের তারা হরণ করে নিয়ে গেল, তাদের ঘরবাড়ি ইত্যাদি যা কিছু ছিল সবই লুঠ করল।
{34:30} যাকোব তখন শিমিয়োন ও লেবিকে বললেন, তোমরা এই দেশের অধিবাসী কনানী ও পরিষী জাতির লোকের কাছে আমাকে ঘৃণ্য করে তুলেছ এবং আমাকে বিপদে ফেলেছ। আমার লোকজন অল্প, এরা যদি জোট বেঁধে আমাকে আক্রমণ করে তাহলে আমি সপরিবারে ধ্বংস হয়ে যাব।
{34:31} তারা বলল, ওরা আমাদের বোনের সঙ্গে বারবণিতার মত ব্যবহার করল কেন?
{i35:1} বেথেল-এ যাকোব
{35:1} ঈশ্বর যাকোবকে বললেন, তুমি বেথেলে গিয়ে বসতি কর। আর সেখানে তোমার ভাই এষৌর কাছ থেকে পালিয়ে যাওয়ার সময় যে ঈশ্বর তোমায় দর্শন দিয়েছিলেন, তাঁর উদ্দেশে একটি বেদী প্রতিষ্ঠা কর।
{35:2} যাকোব তখন তাঁর পরিবারের সকলকে এবং তাঁর সঙ্গে লোকজন যারা ছিল তাদের বললেন, তোমাদের কাছে যে সব বিজাতীয় দেববিগ্রহ রয়েছে সেগুলি ফেলে দিয়ে তোমরা শুচি হও এবং তোমাদের পোষাক-পরিচ্ছদ বদলাও।
{35:3} আমরা এখন বেথেল গিয়ে যে ঈশ্বর দুঃখের দিনে আমার ডাকে সাড়া দিয়েছিলেন এবং যাত্রাপথে এতাবৎ যিনি আমার সঙ্গে রয়েছেন তাঁর উদ্দেশে একটি বেদী প্রতিষ্ঠা করব।
{35:4} তারা তখন তাদের কাছে যেসব বিজাতীয় দেববিগ্রহ ছিল সেগুলি এবং তাদের কানের কুণ্ডলগুলি যাকোবের হাতে দিয়ে দিল। তিনি সেগুলি শেখেমের নিকটবর্তী এক ওক গাছের নীচে পুঁতে রাখলেন।
{35:5} তারপর তাঁরা রওনা হলেন, তাঁদের আশেপাশে যে সব নগর ছিল সেগুলিতে ঈশ্বর মহাত্রাসের সঞ্চার করলেন, ফলে সেখানকার অধিবাসীরা যাকোবের পুত্রদের পিছনে তাড়া করতে সাহস করল না।
{35:6} যাকোব তাঁর সঙ্গের লোকজন নিয়ে কনান দেশের জনপদ লুস-এ অর্থাৎ বেথেলে গিয়ে উপস্থিত হলেন।
{35:7} সেখানে তিনি একটি বেদী প্রতিষ্ঠা করলেন এবং সেই জায়গার নাম রাখলেন এল-বেথেল, অর্থাৎ বেথেলের ঈশ্বর কারণ তাঁর ভাইয়ের কাছ থেকে পালিয়ে যাওয়ার সময় সেখানে ঈশ্বর তাঁকে দর্শন দিয়েছিলেন।
{35:8} রেবেকার ধাত্রী দেবোরা মারা গেলে বেথেলের কাছাকাছি এক ওকগাছের তলায় তাকে কবর দেওয়া হল এবং সেই জায়গার নাম দেওয়া হল আলোন-বাকুৎ (রোদন-তরু)।
{35:9} পদ্দন-অরাম থেকে যাকোব ফিরে আসার পর ঈশ্বর আবার তাঁকে দর্শন দিলেন এবং আশীর্বাদ করলেন।
{35:10} ঈশ্বর তাঁকে বললেন, তোমার নাম যাকোব, কিন্তু তুমি আর যাকোব নামে অভিহিত হবে না। তোমার নাম হবে ইসরায়েল।
{35:11} ঈশ্বর তাঁর নাম রাখলেন ইসরায়েল। বললেন, আমি সর্বশক্তিমান ঈশ্বর, তুমি প্রজাবন্ত হও, বৃদ্ধিলাভ করে পরিণত হও মহান এক জাতিতে। তোমা থেকে উৎপন্ন হবে বহু জাতি, জন্মগ্রহণ করবে নৃপতিবৃন্দ তোমার বংশে।
{35:12} আমি যে দেশ দিয়েছিলাম অব্রাহাম ও ইস্হাককে, সেই দেশ দেব আমি তোমাকে, দেব তোমার উত্তর পুরুষদের।
{35:13} আশীর্বচনের পর ঈশ্বর অন্তর্হিত হলেন এবং যে স্থানে ঈশ্বর তাঁর সঙ্গে
{35:14} বাক্যালাপ করেছিলেন, যাকোব সে স্থানে একটি পাথরের স্মৃতিস্তম্ভ প্রতিষ্ঠা করে পেয়
{35:15} নৈবেদ্য উৎসর্গ ও তৈলনিষেক করলেন এবং সেই স্থানের নাম রাখলেন বেথেল।
{i35:16} রাহেলের মৃত্যু
{35:16} পরে তাঁরা বেথেল ছেড়ে চলে গেলেন এবং এফ্রাথা থেকে কিছু দূরে পথের মধ্যে রাহেলের প্রসব বেদনা সুরু হল। তিনি অত্যন্ত কাতর হয়ে পড়লেন।
{35:17} তাঁর নিদারুণ প্রসব বেদনা দেখে ধাত্রী তাঁকে বলল, ভয় পেয়ো না, এবারেও তোমার পুত্র হবে।
{35:18} প্রসবকালে রাহেলের মৃত্যু হল, আর শেষ নিঃশ্বাস ত্যাগ করার সময়ে তিনি তাঁর পুত্রের নাম রাখলেন বেন-ওনী (আমার দুভার্গ্যের সন্তান)। কিন্তু তার বাবা তার নাম রাখলেন বিন্যামীন (দক্ষিণ হস্তের বা সৌভাগ্যের সন্তান)।
{35:19} এই ভাবে রাহেলের মৃত্যু হল। এফ্রাথা অর্থাৎ বেথেলেহেমের পথের পাশে তাঁকে কবর দেওয়া হল।
{35:20} যাকোব তাঁর কবরের উপরে একটি পাথরের স্মৃতিস্তম্ভ স্থাপন করলেন। রাহেলের সমাধির উপরে সেই স্মৃতিস্তম্ভ আজও আছে।
{i35:21} যাকোবের বংশধরেরা ( ১ বংশা 2:1-2 )
{35:21} পরে যাকোব সেখান থেকে মিগ্দলের ওপারে গিয়ে শিবির স্থাপন করলেন।
{35:22} সেই অঞ্চলে ইসরায়েল যখন বাস করছিলেন, তখন রূবেণ তার পিতার উপপত্নী বিল্হার শয্যাসঙ্গী হল। ইসরায়েল এ কথা জানতে পারলেন।
{35:23} যাকোবের বারোটি পুত্র ছিল। লেয়ার সন্তানঃ যাকোবের জ্যেষ্ঠ পুত্র রূবেণ, শিমিয়োন, লেবি, যিহুদা ইষাখর ও সবুলুন।
{35:24} রাহেলের সন্তানঃ যোষেফ ও বিন্যামীন।
{35:25} রাহেলের দাসী বিল্হার সন্তানঃ দান ও নপ্তালি।
{35:26} লেয়ার দাসী সিল্পার সন্তানঃ গাদ ও আশের। যাকোবের এই পুত্রেরা পদ্দন-অরামে জন্মগ্রহণ করেছিল।
{i35:27} ইস্হাকের মৃত্যু
{35:27} যাকোব কিরিয়াৎ-অরাবা অর্থাৎ হিব্রোণের নিকটবর্তী মাম্রে-তে তাঁর পিতা ইস্হাকের কাছে গেলেন। এখানেই অব্রাহাম ও ইস্হাক বসতি স্থাপন করেছিলেন।
{35:28} ইস্হাকের বয়স তখন হয়েছিল একশো আশী বছরয
{35:29} ইস্হাক বৃদ্ধ ও পরিণত বয়সে দেহরক্ষা করে তাঁর পিতৃপুরুষদের সঙ্গে সম্মিলিত হলেন। তাঁর পুত্র এষৌও যাকোব তাঁকে সমাহিত করলেন।
{i36:1} এষৌর বংশ তালিকা ( ১ বংশা 1:34-37 )
{36:1} এষৌ ওরফে ইদোমের বংশতালিকা নিম্নরূপ:
{36:2} এষৌ কনানী রমণীদের পত্নীরূপে গ্রহণ করেছিলেন। হিত্তীয় এলোনের কন্যা আদা, হিব্বীয় সিবিয়োনের নাতনী ও আনার কন্যা অহলিবামা, এবং
{36:3} ইশ্মায়েলের কন্যা ও নবায়োতের ভগিনী বাসেমাৎকে তিনি বিবাহ করেছিলেন।
{36:4} এষৌর স্ত্রী আদার পুত্র ছিল এলিফাস ও বাসেমাতের পুত্র ছিল রুয়েল।
{36:5} অহলিবামার পুত্র যিয়ুশ, যালম এবং কোরহ। এষৌর এই পুত্রেরা কনান দেশে ভূমিষ্ঠ হয়েছিল।
{36:6} পরে এষৌ তাঁর স্ত্রীদের ও পুত্র-কন্যা, পরিবারের সকল লোক, পশুপাল এবং কনানদেশে অর্জিত সমস্ত ধনসম্পদ নিয়ে তাঁর ভাই যাকোবের কাছ থেকে দূরে অন্যদেশে চলে গেলেন।
{36:7} সম্পদ প্রচুর হওয়াতে তাঁদের উভয়ের একত্রে বসবাস করা সম্ভব হল না। যে দেশে তাঁরা বাস করছিলেন সেখানে তাঁদের পশুপাল চরানোর জন্য যথেষ্ট জায়গা ছিল না।
{36:8} সেই জন্যই এষৌ সেয়ীরের পার্বত্য অঞ্চলে গিয়ে বসতি স্থাপন করলেন। এষৌ-ই হলেন ইদোম।
{36:9} সেয়ীরের পার্বত্য অঞ্চলনিবাসী ইদোমীদের আদিপুরুষ এষৌর বংশ তালিকা নিম্নরূপ:
{36:10} এষৌর পুত্রদের নাম-এষৌর স্ত্রী আদার পুত্র এলিফাস, এষৌর অপর স্ত্রী বাসেমাতের পুত্র রুয়েল।
{36:11} এলিফাসের পুত্র: তেমান, ওমর, সফো, গয়িতাম ও কেনাস্।
{36:12} এষৌর পুত্র এলিফাসের তিম্না নামে এক উপপত্নী ছিল। তার গর্ভে এলিফাসের পুত্র অমালেকের জন্ম হয়। এরা সকলেই এষৌর স্ত্রী আদার পুত্র এবং পৌত্রাদি।
{36:13} রুয়েলের পুত্র নাহাৎ, সেবাহ, শাম্মা ও মিস্যা। এরা সকলেই এষৌর স্ত্রী বাসেমাতের পৌত্রাদি।
{36:14} এষৌর অন্য স্ত্রী সিরিয়োনের নাতনী, আনার কন্যা অহলিবামার সন্তানদের নাম যিয়ুশ যালম ও কোরহ।
{36:15} এষৌর বংশ সম্ভূত কুলপতিদের তালিকা: এষৌর জ্যেষ্ঠপুত্র এলিফাসের পুত্র তেমান, ওমর, সফো ও কেনাস্: কোরাহ, গয়িতাম, ও অমালেক।
{36:16} এলিফাসের বংশধর ইদোম দেশের এই কুলপতিরা আদার পুত্র পৌত্রাদি। এষৌর পুত্র রুয়েলের সন্তান, নাহাৎ, সেরাহ্,
{36:17} শাম্মা ও মিস্যা। ইদোম দেশে রুয়েলের বংশধর এই কুলপতিরা এষৌর স্ত্রী বাসেমাতের পৌত্রাদি।
{36:18} এষৌর স্ত্রী অহলিবামার সন্তানঃ যিয়ুশ, যালম ও কোরহ। আনার কন্যা ও এষৌর স্ত্রী অহলিবামা উক্ত কুলপতিদের জননী।
{36:19} এঁরা সকলেই এষৌ ওরফে ইদোমের বংশধর ও কুলপতি।
{i36:20} সেয়ীরের বংশধর ( ১ বংশা 1:38-42 )
{36:20} ঐ দেশের আদিবাসী হোরী উপজাতির লোক সেয়ীরের সন্তানঃ লোটন, শোবল, শিরিয়োন, আনা, দিশোন, এৎসের এবং দীশান।
{36:21} সেয়ীরের এই পুত্রেরা ইদোম দেশের হোরী উপজাতির কুলপতি ছিলেন।
{36:22} লোটনের পুত্র: হোরী ও হেমাম।
{36:23} তিম্না ছিল লোটনের ভগিনী। শোবলের পুত্র: আল্বান্, মানাহাৎ, এবাল, শেফো এবং ওনাম।
{36:24} শিরিয়োনের পুত্র আয়া এবং আনা। এই আনাই প্রান্তরে তার পিতার গাধার পাল চরানোর সময় উষ্ণ প্রস্রবণ আবিষ্কার করেছিল।
{36:25} আনার পুত্র দিশোন এবং কন্যা অহলিবামা।
{36:26} দিশোনের পুত্র হেমদান, এষবান যিত্রান ও কেরাণ।
{36:27} এৎসের পুত্র বিলহান, সাবন ও আকন।
{36:28} দীশানের পুত্র ঊষ ও অরান।
{36:29} হোরী উপজাতির কুলপতিদের তালিকা নিম্নরূপ: লোটন, শোবল, সিবিয়োন, আনা, দিশোন, এৎসের, দীশান।
{36:30} এঁরা হলেন সেয়ীর দেশের হোরী উপজাতির বিভিন্ন কুলের কুলপতি।
{i36:31} ইদোমের নৃপতিবৃন্দ ( ১ বংশা 1:43-44 )
{36:31} ইসরায়েলীদের মধ্যে রাজতন্ত্র প্রতিষ্ঠিত হওয়ার আগে নিম্নবর্ণিত নৃপতিরা ইদোম দেশে রাজত্ব করতেনঃ
{36:32} বিয়োরের পুত্র বেলা ছিলেন ইদােমের নৃপতি।
{36:33} বেলার মৃত্যুর পরে বস্রানিবাসী সেরহের পুত্র যোবর রাজা হলেন।
{36:34} যোবরের মৃত্যুর পরে তেমান দেশের হুশাম রাজা হন।
{36:35} হুশামের মৃত্যুর পরে বেদাদের পুত্র হাদাদ রাজা হন। ইনি মোয়াবের প্রান্তরে মিদিয়নকে পরাস্ত করেছিলেন। তাঁর রাজধানীর নাম ছিল আবিৎ।
{36:36} হাদাদ গত হলে মাস্রেকা নিবাসী সামলা রাজা হন।
{36:37} সামলার পরে ইউফ্রেটিস নদীর নিকটবর্তী রহবোৎ নিবাসী শৌল রাজা হন।
{36:38} শৌলের পর আকবোরের পুত্র বালহানন রাজা হন।
{36:39} আকবোরের পুত্র বালহাননের পর হাদার রাজা হন। তাঁর রাজধানীর নাম পাউ। তাঁর রাণীর নাম মহেটাবেল। ইনি মাট্রেদের কন্যা এবং মেজাহাব দেশের কন্যা ছিলেন।
{36:40} এষৌর বংশধর যাঁরা বিভিন্ন গোষ্ঠী ও এলাকার কুলপতি ছিলেন তাঁদের নাম:
{36:41} তিম্না, আল্বা, যিথেৎ, অহলিবামা, এলা, পীনোন,
{36:42} কেনাস, তেমান, মিবসার, মগদিয়েল ও ঈরাম।
{36:43} এঁরা সকলেই ইদোম দেশের অধিকৃত অঞ্চলে নিজেদের এলাকায় কুলপতি ছিলেন। ইদোমীদের আদি পুরুষ হলেন এষৌ।
{i37:1} যোষেফের কাহিনী
{37:1} যাকোবের পিতা ইস্হাক যে দেশে প্রবাসী ছিলেন সেই কনান দেশেই বসতি স্থাপন করলেন। যাকোবের বংশধরদের কাহিনী নিম্নরূপ:
{37:2} সতেরো বছরের তরুণ যোষেফ তার ভাইদের সঙ্গে পশুপাল চরাত। তার বিমাতা বিল্হা ও সিল্পার পুত্রদের সঙ্গী ছিল সে। যোষেফ তাদের অপকর্মের কথা বাবার কাছে এসে জানাত। যোষেফ ছিল ইসরায়েলের বৃদ্ধবয়সের সন্তান তাই তিনি অন্যান্য পুত্রদের চেয়ে
{37:3} যোষেফকে বেশী ভালবাসতেন। তিনি তাকে একটি দামী পোষাক তৈরী করিয়ে দিয়েছিলেন।
{37:4} অন্যান্য ভাইদের চেয়ে তার বাবা তাকে বেশী ভালবাসতেন বলে ভাইয়েরা তাকে হিংসা করত। তার সঙ্গে ভালোভাবে কথাবার্তা বলত না।
{37:5} যোষেফ একদিন এক স্বপ্ন দেখে তার কথা ভাইদের কাছে বলল, কিন্তু তার ফলে ভাইয়েরা তাকে আরও বেশী হিংসা করতে লাগল।
{37:6} সে তাদের বলল, আমি একটা স্বপ্ন দেখেছি। কি দেখেছি শোন,
{37:7} আমি দেখলাম, আমরা সকলে মিলে ক্ষেতে আঁটি বাঁধছি, এমন সময়ে আমার আঁটিখানা উঠে দাঁড়াল আর তোমাদের গুলো তার চারিদিকে ঘিরে দাঁড়াল এবং সেটিকে প্রণাম করল।
{37:8} তার ভাইয়েরা তাকে বলল, তুই কি মনে করিস্, তুই রাজা হয়ে আমাদের সকলের উপর কতৃত্ব করবি? তার স্বপ্ন বৃত্তান্ত ও কথাবার্তা শুনে তার প্রতি ভাইদের মনে দারুণ বিদ্বেষ জন্মাল।
{37:9} এর পর যোষেফ আবার একটি স্বপ্ন দেখে তার কথাও ভাইদের কাছে বলল। সে বলল, আমি আবার একটা স্বপ্ন দেখেছি। আমি দেখলাম, সূর্য, চন্দ্র এবং এগারোটি নক্ষত্র এসে আমাকে প্রণাম করল।
{37:10} যোষেফ তার বাবা ও ভাইদের কাছে এই স্বপ্নের কথা বলার পর তার বাবা তাকে তিরস্কার করে বললেন, তুমি এ কি রকম স্বপ্ন দেখলে? আমি, তোমার মা ও তোমার ভাইয়েরা আমাদের সকলকেই কি সত্যি সত্যি তোমার সম্মুখে ভূমিষ্ঠ হয়ে প্রণিপাত করতে হবে? এর জন্য তার ভাইয়েরা তাকে বিদ্বেষ করতে লাগল,
{37:11} কিন্তু তার বাবা এ কথা মনে গেঁথে রাখলেন।
{37:12} যোষেফের ভাইয়েরা তাদের বাবার ভেড়ার পাল চরাতে শেখেমে চলে গেল।
{37:13} একদিন ইসরায়েল যোষেফকে বললেন, তোমার ভাইয়েরা শেখেমে ভেড়ার পাল চরাচ্ছে, আমি তোমাকে তাদের কাছে পাঠাতে চাই। যোষেফ বলল, ঠিক আছে আমি যাব।
{37:14} তিনি তাকে বললেন, তুমি দেখে এস তোমার ভাইয়েরা ভাল আছে কি না, আর ভেড়ার পালও ঠিক আছে কি না। ফিরে এসে আমাকে সব খবর জানাবে। তিনি যোষেফকে হিব্রোণ উপত্যকা থেকে পাঠিয়ে দিলেন।
{37:15} যোষেফ শেখেমের পথে রওনা হল। প্রান্তরে ঘুরতে ঘুরতে একটি লোকের সঙ্গে যোষেফের দেখা হল। সেই লোকটি তাকে জিজ্ঞাসা করল, তুমি কাকে খুঁজছ?
{37:16} যোষেফ বলল, আমার ভাইদের খুঁজছি। আপনি কি বলতে পারেন, তারা এখন কোথায় ভেড়া চরাচ্ছে?
{37:17} সেই লোকটি বলল, তারা এখান থেকে চলে গেছে। আমি শুনেছি তারা দোথনের দিকে যাওয়ার কথা বলছিল। যোষেফ তখন তার ভাইদের খোঁজে দোথনে গেল এবং সেখানে গিয়ে তাদের দেখা পেল।
{37:18} তারা দূর থেকে যোষেফকে পেল এবং সে তাদের কাছে গিয়ে পৌঁছাবার আগেই তাকে হত্যা করার ষড়যন্ত্র করল।
{37:19} তারা পরামর্শ করে বলল, ঐ দেখ, স্বপ্নদর্শক মশাই আসছেন।
{37:20} এস, আমরা ওকে মেরে একটা কুয়োর মধ্যে ফেলে দিই। আমরা বলব, কোন হিংস্র জন্তু ওকে খেয়ে ফেলেছে। ওর স্বপ্ন কি করে সফল হয় তা আমরা দেখে নেব। কিন্তু রূবেণ এ কথা শুনে তাদের কবল থেকে যোষেফকে রক্ষা করার চেষ্টা করল।
{37:21} সে বলল, ওকে আমরা প্রাণে মারব না।
{37:22} তোমরা ওর রক্তপাত করো না। ওকে তোমরা বরং প্রান্তরে এই কুয়োর মধ্যে ফেলে দাও, কিন্তু ওর গায়ে হাত তুলো না। এইভাবে রূবেণ যোষেফকে তাদের হাত থেকে উদ্ধার করে তার বাবার কাছে ফিরে পাঠাবার চেষ্টা করল।
{37:23} যোষেফ ভাইদের কাছে এসে পৌঁছালে তারা তার পরণের পোষাকটি খুলে নিল, আর তাকে ধরে একটা কুয়োর মধ্যে ফেলে দিল।
{37:24} কুয়োটি ছিল শুকনো, তাতে জল ছিল না। তারপর তারা খাওয়াদাওয়া করতে বসল।
{37:25} এমন সময় তারা দেখতে পেল গিলিয়দ থেকে একদল ইশ্মায়েলী ব্যবসায়ী আসছে। তারা উটের পিঠে নানারকম সুগন্ধি দ্রব্য, গুগ্গুল, আতর, ধূপ ইত্যাদি সওদা চাপিয়ে মিশরের দিকে যাচ্ছিল।
{37:26} তখন যিহুদা তার ভাইদের বলল, যোষেফকে হত্যা করে ও তার রক্তপাত গোপন করে রেখে আমাদের কি লাভ? তার চেয়ে বরং ওকে ইশ্মায়েলী ব্যবসায়ীদের কাছে বিক্রি করে দাও।
{37:27} ওর জীবনহানি করা আমাদের পক্ষে উচিত হবে না, কারণ ও আমাদের ভাই, আমাদেরই রক্ত-মাংস। তার ভাইয়েরা এ কথায় রাজী হল।
{37:28} মিদিয়ন দেশের ইশ্মায়েলী বণিকেরা ওই কুয়োর কাছ দিয়ে যাওয়ার সময় ভাইয়েরা যোষেফকে কুয়ো থেকে টেনে তুলল এবং বিশটি রূপোর মুদ্রার বদলে তাকে ইশ্মায়েলী বণিকদের কাছে বিক্রি করে দিল। ইশ্মায়েলী বণিকেরা যোষেফকে নিয়ে মিশরে চলে গেল। পরে রূবেণ কুয়োর কাছে গিয়ে দেখল যোষেফ সেখানে নেই।
{37:29} তখন সে পরণের কাপড় ছিঁড়ে ফেলল, আর ভাইদের কাছে গিয়ে বলল,
{37:30} ছেলেটি সেখানে নেই, হায়, এবার আমি কী করি, কোথায় যাই? যোষেফের ভাইয়েরা তখন তার
{37:31} আলখাল্লাটি নিয়ে একটি ছাগল মেরে তার রক্তে সেটিকে রাঙ্গাল।
{37:32} তারপর সেই পোষাকটি তাদের বাবার কাছে নিয়ে এসে বলল, আমরা এটি পেয়েছি, ভাল করে দেখে বলুন, এটা আপনার ছেলের পোষাক কি না। তিনি সেটা চিনতে পেরে বললেন, হ্যাঁ, এটা তারই পোষাক।
{37:33} কোন হিংস্র পশু নিশ্চয়ই যোষেফকে ছিঁড়ে খুঁড়ে খেয়ে ফেলেছে।
{37:34} যাকোব তখন পরণের কাপড় ছিঁড়ে ফেলে চট পরলেন এবং অনেক দিন পুত্র শোকে কাতর হয়ে রইলেন। তাঁর পুত্র কন্যারা সকলেই তাঁকে সান্ত্বনা দেওয়ার চেষ্টা করল,
{37:35} কিন্তু কোনমতেই তাঁকে শান্ত করা গেল না। তিনি বললেন, আমি কেঁদে কেঁদে আমার পুত্রের কাছে পরলোকে চলে যাব। এ ভাবেই যোষেফের বাবা তার জন্য শোকে অভিভূত হয়ে রইলেন।
{37:36} এদিকে মিদিয়ন দেশের ঐ বণিকেরা যোষেফকে মিশরে নিয়ে গিয়ে ফারাও-এর দেহরক্ষীদলের নায়ক পোটিফারের কাছে বিক্রি করে দিল।
{i38:1} তামরের কাহিনী
{38:1} এই সময়ে যিহুদা তাঁর ভাইদের ছেড়ে হীরা নামে আদুল্লামনিবাসী এক ব্যক্তির কাছে গিয়ে বাস করতে লাগলেন।
{38:2} সেখানে তিনি শুয়া নামে একজন কনানরী কন্যাকে দেখে তাকে বিবাহ করলেন।
{38:3} সেই কন্যার একটি পুত্র জন্ম গ্রহণ করল, তার নাম রাখল য়ের।
{38:4} তার আবার একটি পুত্রসন্তান হল এবং সে তার নাম রাখল ওনান।
{38:5} তার তৃতীয় পুত্র জন্মগ্রহণ করল, তার নাম সে রাখল শেলা। এই ছেলেটির জন্মের সময় যিহুদা ছিলেন কষীবে।
{38:6} যিহুদা তামর নামে একটি মেয়ের সঙ্গে তাঁর জ্যেষ্ঠ পুত্রের বিবাহ দিলেন।
{38:7} কিন্তু প্রভু পরমেশ্বরের দৃষ্টিতে যিহুদার জ্যেষ্ঠ পুত্র য়ের ছিল অসৎ প্রকৃতির, তাই প্রভু তার প্রাণনাশ করলেন।
{38:8} যিহুদা তখন ওনানকে তার ভ্রাতৃবধূর সঙ্গে সহবাস করতে বললেন, দেবর হিসাবে তার ভাইয়ের বংশরক্ষার জন্য ভ্রাতৃবধূর প্রতি এই ছিল তার কর্তব্য।
{38:9} কিন্তু ওনান জানত যে সেই সন্তান তার হবে না, তার ভাইয়ের জন্য যাতে তাকে সন্তান উৎপাদন করতে না হয় সেই জন্য সে তার ভ্রাতৃবধূর সঙ্গে সহবাসের সময় ভূমিতে রেতঃপাত করত।
{38:10} প্রভু পরমেশ্বরের দৃষ্টিতে তার এই কাজ মন্দ বলে বিবেচিত হল, তাই তিনি তারও প্রাণনাশ করলেন।
{38:11} যিহুদা তখন তাঁর পুত্রবধূ তামরকে বললেন, যতদিন আমার পুত্র শেলা বড় না হয় ততদিন তুমি তোমার পিতৃগৃহে বৈধব্য পালন কর। যিহুদা ভেবেছিলেন তাঁর এই পুত্রটিও হয়তো তার ভাইদের মতই মারা যাবে। তামর তাই তার পিতৃগৃহে গিয়ে বাস করতে লাগল।
{38:12} এর পর অনেক দিন কেটে গেল এবং ইতিমধ্যে শূয়ার কন্যা যিহুদার স্ত্রীর মৃত্যু হল। যিহুদা তার জন্য কিছুদিন শোকপ্রকাশ করলেন, তারপর তিনি তাঁর আদুল্লামনিবাসী বন্ধু হীরার সঙ্গে ভেড়ার লোম ছাঁটাই করতে তিম্নাতে চলে গেলেন। তামর শুনতে পেল যে তার
{38:13} শ্বশুর ভেড়ার লোম ছাঁটাই করতে তিম্নাতে আসছেন।
{38:14} সে তখন বিধবার বেশ পরিত্যাগ করে প্রসাধন করল এবং ওড়নায় মুখ ঢেকে তিমনার অভিমুখে এনায়িমের প্রবেশ পথের ধারে বসে রইল। সে দেখেছিল যে শেলা বড় হওয়া সত্ত্বেও তার সঙ্গে তার বিবাহ দেওয়া হল না। যিহুদা তাকে দেখে বারবণিতা বলে মনে করলেন,
{38:15} কারণ তার মুখ ওড়নায় ঢাকা ছিল।
{38:16} তিনি তামরের কাছে গিয়ে বললেন, আমি তোমার ঘরে যাব। তিনি তাঁর পুত্রবধূকে চিনতে পারলেন না। তামর বলল, আমার ঘরে যাওয়ার জন্য আমাকে কি দেবেন?
{38:17} যিহুদা বললেন, আমি পাল থেকে একটা ছাগ শিশু তোমার জন্য পাঠিয়ে দেব। তামর বলল, কিন্তু সেটা পাঠানো পর্যন্ত একটা কিছু জমা রাখতে হবে।
{38:18} যিহুদা বললেন, কি জমা রাখতে চাও তুমি? তামর বলল, আপনার সীলমোহর, ফিতা ও হাতের লাঠিটা চাই। যিহুদা তাকে সেগুলি দিলেন এবং তারপর তার সঙ্গে সহবাস করলেন। এর ফলে তামরের গর্ভ সঞ্চার হল।
{38:19} তামর বাড়ি ফিরে গেল এবং ওড়না খুলে ফেলে আবার বিধবার বেশ পরল।
{38:20} এদিকে যিহুদা তাঁর গচ্ছিত জিনিসগুলি ফেরত নেওয়ার জন্য তাঁর আদুল্লামনিবাসী বন্ধুর হাতে একটি ছাগশিশু সেই মেয়েটির কাছে পাঠিয়ে দিলেন। কিন্তু সে তাকে খুঁজে পেল না।
{38:21} সে তখন স্থানীয় লোকদের জিজ্ঞাসা করল, এখানে তেমাথায় পথের ধারে যে বারবণিতাটি বসে থাকত সে কোথায়? তারা বলল, এখানে সেই রকম কেউ নেই।
{38:22} সে তখন যিহুদার কাছে ফিরে গিয়ে বলল, আমি তাকে খুঁজে পেলাম না, আর সেখানকার লোকেরা বলল, সেখানে কোন বারাঙ্গনা নেই।
{38:23} যিহুদা তখন বললনে, গচ্ছিত জিনিসগুলো তাহলে মেয়েটির কাছেই থাকুক, তা না হলে আমরা লজ্জায় পড়ব। আমি তো ছাগ শিশুটি তার কাছে পাঠিয়েছিলাম, কিন্তু তুমি তাকে খুঁজে পেলে না।
{38:24} তিন মাস পরে যিহুদা খবর পেলেন যে তাঁর পুত্রবধূ তামর ভ্রষ্টা হয়েছে এবং তার ফলে সে গর্ভবতী হয়েছে। যিহুদা তখন তামরকে বাড়ি থেকে বের করে এনে পুড়িয়ে মারার নির্দেশ দিলেন।
{38:25} কিন্তু তামরকে বাড়ি থেকে বের করে তার শ্বশুরের কাছে আনা হলে সে বলল, এই জিনিসগুলো যার তার দ্বারাই আমি গর্ভবতী হয়েছি। দেখুন, এই সীলমোহর, ফিতে আর লাঠিখানা চিনতে পারেন কি না?
{38:26} যিহুদা সেগুলি চিনতে পেরে বললেন, এ আমার চেয়ে সৎ। আমি আমার পুত্র শেলার সঙ্গে এর বিবাহ না দিয়ে অন্যায় করেছি। এর পরে তিনি আর তার সঙ্গে সহবাস করলেন না।
{38:27} তামরের গর্ভধারণের কাল সম্পূর্ণ হলে দেখা গেল তার জঠরে যমজ সন্তান রয়েছে।
{38:28} জন্মের সময় তাদের একজন হাত বের করল। ধাত্রী তখন এক টুকরো লাল সূতো তার হাতে বেঁধে দিয়ে বলল, এইটি আগে হল।
{38:29} কিন্তু সে হাত ভিতরে টেনে নিতেই তার ভাই ভূমিষ্ঠ হল। তা দেখে ধাত্রী বলল, আরে, তুমি কি করে আগেই ভেদ করে বেরিয়ে এলে? এই জন্যই তার নাম দেওয়া হল পেরেস (ভেদী)
{38:30} কিছুক্ষণ পরে তার ভাই ভূমিষ্ঠ হল, তার হাতে বাঁধা ছিল লাল সুতো সেই জন্য তার নাম রাখা হল জেরাহ (রাঙ্গা)।
{i39:1} মিশরে যোষেফ
{39:1} ইশ্মায়েলী বণিকেরা যোষেফকে মিশরে নিয়ে গেলে পোটিফার নামে ফারাও-এর এক মিশরী রাজকর্মচারী তাদের কাছ থেকে যোষেফকে কিনে নিলেন। এই ব্যক্তি ছিলেন ফারাও-এর দেহরক্ষীদলের অধ্যক্ষ।
{39:2} প্রভু পরমেশ্বর যোষেফের সঙ্গে ছিলেন তাই তিনি উন্নতি লাভ করলেন। তিনি তাঁর মিশরী মনিবের বাড়িতেই বাস করতে লাগলেন।
{39:3} তাঁর মনিব দেখলেন প্রভু পরমেশ্বর যোষেফের সঙ্গে আছেন এবং যে কাজেই তিনি হাত দেন প্রভু পরমেশ্বর তাতেই তাঁকে সাফল্য দান করেন।
{39:4} এই কারণে যোষেফ তাঁর মনিবেরও প্রিয়পাত্র হয়ে উঠলেন এবং তিনি তাঁকে খাস কর্মচারীর পদে বহাল করে তাঁর উপর ঘরসংসার ও বিষয় সম্পত্তি দেখাশুনার ভার ন্যস্ত করলেন।
{39:5} যোষেফের উপর ঘরসংসার ও বিষয়সম্পত্তির ভার অর্পণ করার পর প্রভু পরমেশ্বর যোষেফের জন্যই ঐ মিশরীয় সংসারে আশিস্ বর্ষণ করলেন। তাঁর বাড়ি ও ক্ষেতের সমস্ত সম্পদ প্রভু পরমেশ্বরের আশিস্মণ্ডিত হল।
{39:6} তিনি তাঁর যাবতীয় বিষয়সম্পত্তি যোষেফের হাতে সঁপে দিলেন, একমাত্র খাওয়াদাওয়া ছাড়া আর কোন বিষয়ের খোঁজখবর রাখতেন না।
{39:7} যোষেফ ছিলেন সুদর্শন ও রূপবান তরুণ। এই সমস্ত ঘটনা ঘটে যাওয়ার পর তাঁর প্রভু পত্নীর দৃষ্টি তাঁর দিকে আকৃষ্ট হল।
{39:8} তিনি একদিন তাঁকে বললেন, এস, আমার শয্যাসঙ্গী হও। কিন্তু যোষেফ প্রভু পত্নীর প্রস্তাব অগ্রাহ্য করে বললেন, আমার মনিবের কথা ভাবুন। তাঁর সংসারে আমি কি করছি না করছি তার কিছুই তিনি জানেন না। তিনি তাঁর সর্বস্ব আমার হাতে সঁপে দিয়েছেন।
{39:9} এ বাড়িতে আমার চেয়ে পদমর্যাদার বড় আর কেউ নেই। বাড়ির সব কিছুই এবং সকলকেই তিনি আমার অধীনে সমর্পণ করেছেন একমাত্র আপনি ছাড়া, কারণ আপনি তাঁর স্ত্রী। এ অবস্থায় আমি কি করে এই মহা দুষ্কর্মে লিপ্ত হয়ে ঈশ্বরের বিরুদ্ধে পাপ করি?
{39:10} কিন্তু ঐ মহিলা দিনের পর দিন যোষেফকে ঐ কথাই বলতে লাগলেন! যোষেফ তাঁর শয্যাসঙ্গী হতে বা তাঁর সান্নিধ্যে যেতে রাজী হলেন না।
{39:11} একদিন যোষেফ কাজের জন্য বাড়ির ভিতরে গেলেন। বাড়ির লোকজন তখন কেউ সেখানে ছিল না।
{39:12} প্রভু পত্নী তখন তাঁর জামা টেনে ধরে বললেন, আমাকে তোমার সঙ্গ দিতেই হবে। যোষেফ তাঁর হাতে জামাটি ফেলে রেখে দৌড়ে বাড়ি থেকে বেরিয়ে গেলেন।
{39:13} জামা ফেলে রেখে যোষেফকে বাড়ি থেকে পালিয়ে যেতে দেখে
{39:14} প্রভু পত্নী চীৎকার করে বাড়ির লোকজনকে ডেকে বললেন, দেখ তোমরা! আমার স্বামী আমাদের সকলকে অপমান করার জন্য এই হিব্রু লোকটিকে এনেছেন। আমাকে মানভ্রষ্ট করার মতলবে এই লোকটি এখানে এসেছিল, কিন্তু আমি চীৎকার করে উঠলাম।
{39:15} সে আমার চীৎকার ও হাঁকডাক শুনে আমার কাছে তার জামাটি ফেলে রেখেই পালিয়ে গেছে।
{39:16} স্বামী বাড়ি ফিরে না আসা পর্যন্ত তিনি সেই জামাটি নিজের কাছেই রাখলেন।
{39:17} পরে তিনি স্বামীর কাছে ঐ কথারই পুনরাবৃত্তি করে বললেন, আমাকে অপমান করার জন্য যে হিব্রু ক্রীতদাসকে তুমি এনেছ, সে আজ আমার কাছে এসেছিল।
{39:18} কিন্তু আমি যখন চিৎকার করে লোক ডাকলাম তখন সে আমার কাছে জামাটি ফেলে পালিয়ে গেল।
{39:19} ‘তোমার ক্রীতদাস আমার সঙ্গে এই রকম ব্যবহার করেছে’ — স্ত্রীর মুখে এই অভিযোগ শুনে যোষেফের মনিব রাগে জ্বলে উঠলেন।
{39:20} তিনি যোষেফকে রাজবন্দীদের জন্য নির্দিষ্ট কারাগারে বন্দী করে রাখলেন।
{39:21} যোষেফ সেখানে বন্দী হয়ে রইলেন। কিন্তু প্রভু পরমেশ্বর যোষেফের সহায় ছিলেন এবং তিনি তাঁর প্রতি করুণা প্রদর্শন করলেন।
{39:22} ফলে তিনি কারাধ্যক্ষের প্রিয়পাত্র হয়ে উঠলেন। তিনি কারাগারে সমস্ত বন্দী ও তাদের কাজকর্ম দেখাশুনা করার ভার যোষেফের উপর ন্যস্ত করলেন।
{39:23} যে সমস্ত কাজের দায়িত্ব তিনি যোষেফের উপর দিয়েছিলেন সেগুলির দিকে তাঁকে আর লক্ষ্য রাখতে হত না, কারণ প্রভু পরমেশ্বর যোষেফের সঙ্গে থেকে সব কাজেই তাঁকে সাফল্য দান করতেন।
{i40:1} কারাগারে যোষেফ
{40:1} এই ঘটনার কিছুদিন পরে মিশররাজের প্রধান খানসামা ও প্রধান পাচক তাদের মনিব
{40:2} মিশররাজের বিরুদ্ধে অপরাধ করল। ফারাও তাঁর এই দুইজন কর্মচারী প্রধান খানসামা ও প্রধান পাচকের উপর অত্যন্ত ক্রুদ্ধ হয়ে,
{40:3} দেহরক্ষী সেনাদলের অধ্যক্ষের প্রাসাদে তাদের বন্দী করে রাখলেন। যোষেফও সেখানে বন্দী হয়ে ছিলেন।
{40:4} দেহরক্ষীদলের অধ্যক্ষ তাদের দেখাশুনার জন্য যোষেফকে নিযুক্ত করলেন এবং তাদের সঙ্গেই তাঁকে রাখলেন। এইভাবে কারাগারে তাদের কিছুদিন কেটে গেল।
{40:5} কারাগারে বন্দী মিশররাজের প্রধান খানসামা ও প্রধান পাচক দুজনেই একরাত্রে পৃথক্ পৃথক্ স্বপ্ন দেখল। দুটির অর্থও ছিল ভিন্ন।
{40:6} সকালে যোষেফ তাদের কাছে এসে দেখলেন দুজনেই খুব উদ্বিগ্ন।
{40:7} তিনি তাদের জিজ্ঞাসা করলেন, আজ আপনাদের মুখ এত বিষণ্ণ কেন?
{40:8} তারা বলল, আমরা দুজনেই আজ স্বপ্ন দেখেছি, কিন্তু এখানে তার অর্থ বলে দেওয়ার মত কেউ নেই। যোষেফ তাদের বললেন, একমাত্র ঈশ্বরই সব কিছুর ব্যাখ্যা করতে পারেন, কিন্তু তাহলেও আপনারা আমাকে স্বপ্নের কথা বলুন।
{40:9} তখন প্রধান খানসামা যোষেফকে তার স্বপ্নের কথা বলল: আমি দেখলাম, আমার সামনে একটি আঙুর লতা রয়েছে।
{40:10} তার একটি শাখা, তাতে কুঁড়ি ফুটল, ফল ধরল এবং সেগুলি থোকা থোকা পাকা আঙুরে পরিণত হল।
{40:11} ফারাও-এর পানপাত্র ছিল আমার হাতে, আমি আঙুরগুলি তুলে নিংড়ে তার রস পানপাত্রে রাখলাম এবং সেটি ফারাও-এর হাতে দিলাম।
{40:12} যোষেফ তাকে বললেন, এর অর্থ হচ্ছে এই:
{40:13} ঐ তিনটি শাখা তিন দিন। তিন দিনের মধ্যে ফারাও আপনাকে সসম্মানে মুক্তি দেবেন এবং পূর্বের পদে বহাল করবেন। প্রধান খানসামা থাকাকালে যেমন করতেন তেমনই আপনি আবার ফারাও-এর হাতে পানপাত্র তুলে দেবেন।
{40:14} আপনার অবস্থা যখন ভাল হবে তখন দয়া করে ফারাও-এর কাছে আমার কথা উল্লেখ করবেন এবং এই কারাগার থেকে আমাকে মুক্ত করবেন।
{40:15} ইসরায়েলীদের দেশ থেকে আমাকে এখানে জোর করে ধরে আনা হয়েছে এবং কারাদণ্ডের যোগ্য কোন অপরাধ আমি করি নি।
{40:16} প্রধান পাচক যোষেফকে স্বপ্নের ভাল ব্যাখ্যা করতে দেখে বলল, আমিও একটা স্বপ্ন দেখেছি। আমি দেখলাম, আমার মাথায় রুটি বোঝাই তিনটি ঝুড়ি চাপানো রয়েছে।
{40:17} উপরের ঝুড়িটিতে ফারাও-এর জন্য তৈরী করা সব রকমের খাবার রয়েছে, কিন্তু পাখীরা আমার মাথার উপরের সেই ঝুড়ি থেকে সব খাবার খেয়ে নিচ্ছে।
{40:18} যোষেফ বললেন, এর অর্থ হচ্ছে: ঐ তিনটি ঝুড়ি তিন দিন।
{40:19} তিন দিনের মধ্যে ফারাও আপনার শিরশ্ছেদ করবেন এবং আপনার দেহ একটি গাছে ঝুলিয়ে রাখা হবে। পাখিরা আপনার দেহ ঠুকরে খাবে।
{40:20} তৃতীয় দিন ছিল ফারাও-এর জন্মদিনের উৎসব। তিনি তাঁর অমাত্যবর্গের জন্য একটি ভোজ দিলেন। এই উপলক্ষে প্রধান খানসামা ও প্রধান পাচককে তিনি তাঁর অমাত্যবর্গের সম্মুখে উপস্থিত করলেন।
{40:21} প্রধান খানসামাকে তিনি তার পূর্বের পদে বহাল করলেন এবং সে ফারাও-এর হাতে আবার পানপাত্র তুলে দিল, কিন্তু প্রধান পাচককে তিনি ফাঁসী দিলেন।
{40:22} যোষেফ তাদের স্বপ্নের যে রকম ব্যাখ্যা করেছিলেন ঠিক সেই ভাবেই সব কিছু ঘটল।
{40:23} কিন্তু তা সত্ত্বেও যোষেফের কথা প্রধান খানসামার স্মরণে এল না, সবই সে ভুলে গেল।
{i41:1} ফারাও-এর স্বপ্ন
{41:1} এর দুবছর পরে ফারাও স্বপ্নে দেখলেন, তিনি নীল নদের তীরে দাঁড়িয়ে রয়েছেন,
{41:2} এমন সময় নদীর মধ্যে থেকে হৃষ্টপুষ্ট সাতটি গাভী উঠে এসে ঘাস খেতে লাগল।
{41:3} এদের পরে আরও সাতটি রোগা ও বিশ্রী গাভী নদী থেকে উঠে এল।
{41:4} এগুলি এসে নদীতীরে প্রথম গাভীগুলির পাশে দাঁড়াল। তারপর রোগা ও বিশ্রী গাভীগুলি হৃষ্টপুষ্ট গাভীগুলিকে খেয়ে ফেলল।
{41:5} এর পর ফারাও-এর ঘুম ভেঙ্গে গেল। তিনি আবার ঘুমিয়ে পড়লেন এবং আর একটি স্বপ্ন দেখলেন। তিনি দেখলেন, একটি শস্যের গোছায় পাকা ও পরিপুষ্ট সাতটি শীষ রয়েছে।
{41:6} এর পরে ঐ গোছায় আর‍ও সাতটি শীষ গজালো। এগুলি ছিল শীর্ণ ও পূবালী বাতাসে ঝলসানো।
{41:7} শীর্ণ শীষগুলি পাকা ও পরিপুষ্ট শীষগুলিকে খেয়ে ফেলল। ফারাও জেগে উঠে বুঝলেন, এ সবই স্বপ্ন।
{41:8} সকাল হলে তিনি মনে মনে খুবই উদ্বিগ্ন হয়ে মিশরের সমস্ত জাদুকর ও গুণিনদের ডেকে আনলেন। তাদের কাছে তিনি স্বপ্নের কথা বললেন, কিন্তু কেউই ফারাও-এর কাছে তাঁর স্বপ্নের অর্থ ব্যাখ্যা করতে পারল না।
{41:9} ফারাও-এর প্রধান খানসামা তখন বলল, আজ আমার একটা ত্রুটির কথা মনে পড়ছে।
{41:10} ফারাও যখন তাঁর ভৃত্যদের উপর ক্রুদ্ধ হয়ে আমাকে ও প্রধান পাচককে রক্ষীদলের অধ্যক্ষের প্রাসাদে কারারুদ্ধ করে রেখেছিলেন,
{41:11} তখন সেখানে এক রাত্রে আমরা দুজনেই ভিন্ন অর্থবিশিষ্ট দুটি স্বপ্ন দেখেছিলাম।
{41:12} সেখানে আমাদের সঙ্গে একটি হিব্রু যুবক ছিল, সে ছিল রক্ষীদলের অধ্যক্ষের ক্রীতদাস। আমরা তাকে আমাদের স্বপ্নের কথা বললে সে তার অর্থ আমাদের বলে দিয়েছিল। প্রত্যেকের স্বপ্নের ভিন্ন অর্থ সে ব্যাখ্যা করেছিল,
{41:13} এবং সে যে রকম বলেছিল ঠিক সেইরকমই ঘটেছিল। আমি আমার পূর্বপদে প্রতিষ্ঠিত হয়েছিলাম আর পাচকের হয়েছিল ফাঁসী।
{41:14} এ কথা শুনে ফারাও যোষেফকে ডেকে পাঠালেন। যোষেফকে তাড়াতাড়ি কারাগার থেকে মুক্ত করা হল। যোষেফ দাড়ি কামিয়ে পোষাক বদলে ফারাও-এর দরবারে উপস্থিত হলেন।
{41:15} ফারাও তাঁকে বললেন, আমি একটা স্বপ্ন দেখেছি, কিন্তু তার অর্থ কেউ আমাকে বলতে পারছে না। আমি শুনেছি যে তুমি স্বপ্নের বিবরণ শুনে তার অর্থ ব্যাখ্যা করতে পার।
{41:16} যোষেফ বললেন, আমি নই, ঈশ্বরই ফারাও-এর স্বপ্নের শুভ ব্যাখ্যা করবেন।
{41:17} ফারাও বললেন, আমি স্বপ্নে দেখলাম, নীল নদের তীরে আমি দাঁড়িয়ে রয়েছি।
{41:18} এমন সময় নদী থেকে সাতটা হৃষ্টপুষ্ট গাভী উঠে এসে ঘাস খেতে লাগল।
{41:19} এগুলির পরে আরও সাতটা ভীষণ রোগা ও বিশ্রী গাভী উঠে এল। সারা মিশরে আমি অমন বিদঘুটে গাভী আর দেখি নি।
{41:20} রোগা গাভী মোটাসোটা গাভীগুলিকে খেয়ে ফেলল।
{41:21} কিন্তু সেগুলিকে খাওয়ার পরও তাদের দেখে কারও বোঝার সাধ্য ছিল না যে সেগুলির তাদের উদরস্থ হয়েছে, তাদের চেহারা আগের মতই বিশ্রী দেখাতে লাগল। এর পরে আমার ঘুম ভেঙ্গে গেল।
{41:22} পরে আবার আমি স্বপ্নে দেখলাম, এখটি শস্যের গোছায় সাতটি পাকা পরিপুষ্ট শীষ রয়েছে।
{41:23} এদের পরে আরও সাতটি শীষ গজালো। এগুলি ছিল শীর্ণ ও পূবালী বাতাসে ঝলসানো।
{41:24} শীর্ণ শীষগুলি পরিপুষ্ট শীষগুলিকে গ্রাস করল। আমি জাদুকরদের কাছে স্বপ্নের কথা বললাম, কিন্তু তারা কেউই এর অর্থ ব্যাখ্যা করতে পারল না।
{41:25} যোষেফ তখন ফারওকে বললেন, ফারাও-এর দুটি স্বপ্নের অর্থ একই। ঈশ্বর যা করতে চলেছেন, তা-ই তিনি ব্যক্ত করেছেন ফারাও-এর কাছে।
{41:26} সাতটি হৃষ্টপুষ্ট গাভী সাতটি বছরের প্রতীক। সাতটি পরিপুষ্ট শীষও সাত বছরের প্রতীক। দুটি স্বপ্নেরই অর্থ এক।
{41:27} পরে যে সাতটি রোগা ও বিশ্রী গাভী উঠে এসেছিল সেগুলিও সাতটি বছরের প্রতীক। সাতটি শীর্ণ, পূবালী বাতাসে ঝলসানো শীষ সাতটি দুর্ভিক্ষক্লিষ্ট বছরের প্রতীক।
{41:28} আমি ফারাওকে যেমন বলেছি, ঈশ্বর কি করবেন তা-ই তিনি ফারাওকে দেখিয়েছেন।
{41:29} সারা মিশরে সাত বছর প্রচুর ফসল ফলবে কিন্তু তার পরের সাত বছর দুর্ভিক্ষ হবে,
{41:30} প্রাচুর্যের বছরগুলির কথা মিশরীরা ভুলে যাবে। দুর্ভিক্ষে দেশ উচ্ছিন্ন হয়ে যাবে।
{41:31} পরবর্তী কালের দুর্ভিক্ষের জন্য প্রাচুর্যের বছরগুলির কথা দেশের কারও স্মরণে থাকবে না কারণ সেই দুর্ভিক্ষ হবে অত্যন্ত ভয়াবহ।
{41:32} ফারাও-এর দুবার স্বপ্ন দেখার অর্থ হচ্ছে এই যে এই ব্যাপার ঈশ্বর স্বয়ং নির্ধারণ করেছেন এবং তিনি শীঘ্রই এই ঘটনা ঘটাবেন।
{41:33} ফারাও-এর এখন উচিত একজন বিচক্ষণ ও বিজ্ঞ লোকের সন্ধান করে তার হাতে দেশের ভার ন্যস্ত করা।
{41:34} অবস্থা পর্যবেক্ষণ করার জন্য ফারাও এখন সারা দেশে একদল পরিদর্শক নিযুক্ত করুন। তারা প্রাচুর্যের সাতটি বছরে দেশের উৎপন্ন শস্যের পাঁচভাগের এক ভাগ সংগ্রহ করবে।
{41:35} আগামী সাতটি প্রাচুর্যের বছরে উৎপন্ন খাদ্যশস্য সংগ্রহ করে তারা ফারাও-এর নিয়ন্ত্রণাধীনে বিভিন্ন নগরে গুদামজাত করে রাখুক এবং তা সংরক্ষণের ব্যবস্থা করুক।
{41:36} এই খাদ্য মিশরের আগামী সাতটি দুর্ভিক্ষের বছরের জন্য মজুত করা থাকবে তা হলে আর দুর্ভিক্ষে দেশ উচ্ছন্নে যাবো না।
{i41:37} মিশরের সর্বময় কর্তৃত্বে যোষেফ
{41:37} ফারাও এবং তাঁর অমাত্যবৃন্দ সকলের কাছেই এই পরিকল্পনা ভাল বলে মনে হল।
{41:38} ফারাও তাঁর অমাত্যদের বললেন, এঁর মত দিব্যজ্ঞানসম্পন্ন লোক আমরা আর কোথায় পাব?
{41:39} তিন তাই যোষেফকে বললেন, ঈশ্বর তোমাকেই এই সমস্ত বিষয় জানিয়েছেন, সুতরাং তোমার চেয়ে বুদ্ধিমান ও বিচক্ষণ লোক আর কেউ নেই।
{41:40} তোমার হাতেই থাকবে আমার রাজ্যের কর্তৃত্ব, আমার প্রজারা সকলেই তোমার নির্দেশ পালন করবে, কেবলমাত্র সিংহাসনের অধিকারী হওয়ার জন্য আমি তোমার চেয়ে বড় থাকব।
{41:41} ফারাও যোষেফকে বললেন, আমি তোমাকে সারা মিশর দেশের শাসকরূপে নিযুক্ত করলাম।
{41:42} তিনি নিজের হাত থেকে আঙটি খুলে যোষেফের আঙ্গুলে পরিয়ে দিলেন। তিনি তাঁকে রেশমী পোষাক পরালেন এবং তাঁর গলায় সোনার হার পরিয়ে দিলেন।
{41:43} তারপর তিনি তাঁকে রাজপ্রতিনিধির রথে চড়ালেন এবং লোকে তাঁর আগে আগে ‘রাস্তা ছাড়, রাস্তা ছাড়’ বলে চীৎকার করতে লাগল। ফারাও এইভাবে তাঁকে সারা মিশর দেশের শাসনকর্তার পদে নিযুক্ত করলেন।
{41:44} তিনি যোষেফকে বললেন, আমিই ফারাও কিন্তু তোমার হুকুম ছাড়া সারা মিশরে কোন লোক কোন কাজ করতে পারবে না।
{41:45} ফারাও যোষেফের নাম দিলেন সাফে-নাৎ-পানেহা। তিনি ওন নগরের পুরোহিত পটিফেরার মেয়ে আসে-নাৎ-এর সঙ্গে যোষেফের বিবাহ দিলেন। যোষেফ সারা মিশর দেশ পরিভ্রমণ করলেন।
{41:46} যোষেফ ত্রিশ বছর বয়সে মিশররাজ ফারাও-এর কর্মচারীরূপে নিযুক্ত হলেন। তিনি ফারাও-এর দরবার থেকে বিদায় নিয়ে সারা মিশর দেশ পরিভ্রমণ করলেন।
{41:47} প্রাচুর্যের সাত বছরে দেশে প্রচুর ফসল উৎপন্ন হল।
{41:48} যোষেফ এই বছরগুলিতে মিশরে উৎপন্ন সমস্ত খাদ্যশস্য সংগ্রহ করে নগর সমূহে মজুত করে রাখলেন। প্রত্যেক নগরের সংলগ্ন ক্ষেতের উৎপন্ন ফসল তিনি সেই নগরে সঞ্চয় করে রাখলেন।
{41:49} যোষেফের সংগৃহীত শস্যের পরিমাণ হল সাগরতীরের বালুকারাশির মতই অপরিমেয়। সংগৃহীত শস্যের পরিমাণ এত বেশী হল যে তিনি শেষে পরিমাণ করা স্থগিত রাখলেন, কারণ শস্যের পরিমাপ করা আর সম্ভব ছিল না।
{41:50} দুর্ভিক্ষের বছরগুলি শুরু হওয়ার আগেই ওনের পুরোহিত পটিফেরার কন্যা আসে-নাৎ-এর গর্ভে যোষেফের দুটি পুত্র সন্তান জন্মগ্রহণ করল।
{41:51} ঈশ্বর তাঁর সমস্ত দুঃখ দুর্দশা ও পিতৃকুলের কথা ভুলিয়ে দিয়েছিলেন বলে যোষেফ তাঁর জ্যেষ্ঠ পুত্রের নাম রাখলেন মনঃশি।
{41:52} আর যে দেশে তিনি দুঃখকষ্ট ভোগ করেছিলেন সেই দেশেই ঈশ্বর তাঁকে ফলবান করেছেন বলে যোষেফ তাঁর কনিষ্ঠ পুত্রের নাম রাখলেন ইফ্রয়িম।
{41:53} মিশর দেশের প্রাচুর্যের সাতটি বছর শেষ হল। যোষেফ যেমন বলেছিলেন তেমনই সাত বছর ব্যাপী
{41:54} দুর্ভিক্ষ শুরু হল। সব দেশেই দুর্ভিক্ষ সুরু হল কিন্তু মিশরের সর্বত্র খাদ্য মজুত ছিল।
{41:55} মিশরে খাদ্যাভাব দেখা দিলে প্রজারা ফারাও-এর কাছে খাদ্যের জন্য আবেদন জানাল। ফারাও মিশরীদের বললেন, তোমরা যোষেফের কাছে যাও। তিনি যা করতে বলেন তা-ই কর।
{41:56} দেশের সর্বত্র দুর্ভিক্ষ দেখা দেওয়ায় যোষেফ সমস্ত শস্য ভাণ্ডার খুলে দিলেন এবং মিশরীদের কাছে খাদ্যশস্য বিক্রি করতে লাগলেন, কারণ মিশরে তখন দুর্ভিক্ষ প্রবল হয়ে উঠেছিল।
{41:57} সব দেশেই দারুণ দুর্ভিক্ষ হওয়ায়, পৃথিবীর সমস্ত দেশের লোক যোষেফের কাছ থেকে খাদ্যশস্য ক্রয় করার জন্য মিশরে আসতে লাগল।
{i42:1} যোষেফের ভাইদের মিশরে আগমন
{42:1} যাকোব জানতে পারলেন যে মিশরে খাদ্য শস্য রয়েছে। তখন তিনি তাঁর পুত্রদের বললেন, তোমরা পরস্পর মুখ চাওয়াচাওয়ি করছ কেন?
{42:2} আমি শুনেছি যে মিশরে শস্য আছে, তোমরা সেখানে গিয়ে শস্য কিনে আন। তা হলে আমাদের আর না খেয়ে মরতে হবে না।
{42:3} যোষেফের দশ ভাই তখন শস্য কিনতে মিশরে গেল।
{42:4} যোষেফের সহোদর বিন্যামীনকে যাকোব তাদের সঙ্গে পাঠালেন না কারণ তিনি তার জীবনহানির আশঙ্কা করেছিলেন।
{42:5} ইসরায়েলের পুত্রেরা অন্যান্যদের সঙ্গে শস্য কিনতে গেল কারণ কনান দেশেও দুর্ভিক্ষ হয়েছিল।
{42:6} যোষেফ তখন দেশের শাসনকর্তা এবং তিনি নিজেই দেশের লোকের কাছে শস্য বিক্রি করতেন। যোষেফের ভাইয়েরা তাঁর সম্মুখে এসে আভূমি নত হয়ে প্রণাম করল।
{42:7} যোষেফ তাঁর ভাইদের দেখে চিনতে পারলেন কিন্তু এমন ভাণ করলেন যেন তাদের চেনেন না। তিনি রুক্ষ স্বরে তাদের জিজ্ঞাসা করলেন, তোমরা কোথা থেকে এসেছ? তারা বলল, আমরা কনান দেশ থেকে খাদ্যশস্য কিনতে এসেছি।
{42:8} যোষেফ তাঁর ভাইদের চিনতে পেরেছিলেন কিন্তু তারা তাঁকে চিনতে পারল না।
{42:9} যোষেফ তাঁর ভাইদের সম্পর্কে যে স্বপ্ন দেখেছিলেন সে কথা তাঁর মনে পড়ল। তিনি তাদের বললেন, তোমরা গুপ্তচর, এ দেশের অরক্ষিত স্থানগুলি দেখার জন্য তোমার এসেছ।
{42:10} তারা বলল, না হুজুর, আপনার এই দাসেরা খাদ্যশস্য কিনতেই এসেছে।
{42:11} আমরা সকলে একই ব্যক্তির সন্তান, আমরা সৎ লোক, আপনার এ দাসেরা গুপ্তচর নয়।
{42:12} যোষেফ তাদের বললেন, না, তোমরা এ দেশের অরক্ষিত স্থানগুলি দেখতেই এসেছ।
{42:13} তারা বলল, আপনার এ দাসেরা বারো ভাই। আমরা সকলেই কনাননিবাসী এক ব্যক্তির সন্তান। আমাদের ছোট ভাইটি এখন পিতার কাছেই রয়েছে, আমাদের আর এক ভাই নিরুদ্দেশ।
{42:14} যোষেফ তাদের বললেন, আমি তোমাদের যা বলেছি তা-ই ঠিক, তোমরা গুপ্তচর।
{42:15} তোমাদের এখন পরীক্ষা করা হবে। ফারাও-এর দিব্য, তোমাদের ছোট ভাই এখানে না আসা পর্যন্ত তোমরা এখান থেকে যেতে পারবে না।
{42:16} তোমাদের কেউ একজন গিয়ে তোমাদের ভাইকে নিয়ে আসুক, বাকী সকলে তোমাদের কথার সত্যতা প্রমাণিত না হওয়া পর্যন্ত কারাগারে বন্দী হয়ে থাকবে। তা যদি না হয় তবে ফারাও-এর দিব্য, তোমরা নিশ্চয়ই গুপ্তচর।
{42:17} এ কথা বলে যোষেফ তাদের তিন দিনের কারাদণ্ড দিলেন।
{42:18} তৃতীয় দিনে যোষেফ তাদের বললেন, আমি ঈশ্বরকে শ্রদ্ধা করি, আমার কথামত কাজ করলে তোমরা বাঁচতে পারবে।
{42:19} তোমরা যদি সত্যিই সৎলোক হও তাহলে তোমাদের ভাইদের মধ্যে একজন শুধু কারাগারে বন্দী হয়ে থাকুক বাকী সকলে তোমাদের ক্ষুর্ধাত পরিবারের জন্য খাদ্যশস্য নিয়ে চলে যাও।
{42:20} কিন্তু তোমাদের ছোট ভাইকে অবশ্যই আমার কাছে নিয়ে আসতে হবে, তা হলে তোমাদের কথা সত্য বলে প্রমাণিত হবে এবং তোমাদের প্রাণদণ্ড হবে না। তারা এ কথায় রাজী হল।
{42:21} তারা নিজেদের মধ্যে আলোচনা করে বলল, আমরা আমাদের ভাইয়ের প্রতি যা করেছি তার জন্য এ শাস্তি আমাদের প্রাপ্য। সে যখন আমাদের কাছে দয়া ভিক্ষা করেছিল তখন তার দুর্দশা দেখেও আমরা তার কথায় কর্ণপাত করি নি। সেই জন্যই আজ আমাদের এই দুর্ভোগ।
{42:22} রূবেণ বলল, আমি তোমাদের বলেছিলাম, ছেলেটির প্রতি তোমরা অন্যায় করো না, কিন্তু তোমরা সে কথা শোন নি। এখন তার রক্তপাতের প্রতিফল তোমাদের ভোগ করতে হচ্ছে।
{42:23} তারা জানতে পারল না যে যোষেফ তাদের সব কথাই বুঝতে পারছেন কারণ তিনি দোভাষীর সাহায্যে কথা বলছিলেন।
{42:24} যোষেফ তাদের কাছ থেকে সরে গিয়ে কাঁদলেন। তারপর আবার ফিরে এসে তাদের সঙ্গে কথা বললেন। তাদের মধ্য থেকে শিমিয়োনকে বেছে নিয়ে তিনি সকলের সামনেই তাকে বন্দী করলেন।
{42:25} তারপর যোষেফ নির্দেশ দিলেন যেন তাদের বস্তাগুলিতে শস্য বোঝাই করে দেওয়া হয় এবং প্রত্যেকের টাকা যেন তাদের বস্তার মধ্যেই রেখে দেওয়া হয়, আর তাদের যাত্রাপথের রসদও দেওয়া হয়। সেই মতই করা হল।
{42:26} তারা তাদের গাধার পিঠে শস্যের বস্তা চাপিয়ে সেখান থেকে রওনা হল।
{42:27} যাত্রাপথে রাত কাটাবার জন্য তারা এক জায়গায় থামল। সেখানে তাদের একজন তার গাধাকে খাওয়াবার জন্য বস্তা খুলে দেখল বস্তার মুখেই রয়েছে তার টাকা। সে তখন তার ভাইদের বলল,
{42:28} আমার টাকা ফেরত দেওয়া হয়েছে, এই দেখ, আমার বস্তার মধ্যেই রয়েছে সেই টাকা। এ দেখে তারা হতভম্ব হয়ে বলাবলি করতে লাগল, ঈশ্বর আমাদের এ কি করলেন?
{42:29} তারা কনান দেশে ফিরে এসে তাদের পিতা যাকোবকে সব বৃত্তান্ত জানাল।
{42:30} তারা বলল, সেই দেশের শাসনকর্তা আমাদের সঙ্গে রুক্ষভাবে কথাবার্তা বলেছেন। আমরা গুপ্তচর হয়ে সে দেশে গিয়েছি বলে অভিযোগও করেছেন।
{42:31} আমরা তাঁকে বলেছি যে আমরা সৎলোক, গুপ্তচর নই।
{42:32} আমরা বারো ভাই, একই পিতার সন্তান। আমাদের এক ভাই নিরুদ্দেশ, আর ছোট ভাই কনান দেশে বাবার কাছে রয়েছে।
{42:33} সেই দেশের শাসনকর্তা তখন আমাদের বললেন, তোমরা সৎলোক কিনা তা আমি এই ভাবেই জানতে পারব: তোমাদের এক ভাই এখানে আমার কাছে থাকুক, বাকী সকলে তোমাদের ক্ষুর্ধাত পরিবারের জন্য খাদ্যশস্য নিয়ে চলে যাও।
{42:34} কিন্তু তোমাদের ছোট ভাইকে আমার কাছে নিয়ে এস। তাহলে আমি জানব যে তোমরা গুপ্তচর নও, সৎলোক। তখন তোমাদের ভাইকে আমি ফিরিয়ে দেব এবং তোমরা স্বাধীন ভাবে দেশের মধ্যে চলাফেরা করতে পারবে।
{42:35} শস্যের বস্তা খোলার পর প্রত্যেকেই নিজের বস্তার মধ্যে তার টাকার থলি দেখতে পেল। টাকার থলিগুলো দেখে তাদের পিতা এবং তারা সকলেই খুব আতঙ্কিত হয়ে উঠলেন।
{42:36} যাকোব তাদের বললেন, তোমরা আমাকে নিঃসন্তান করে ছাড়বে। যোষেফ নেই, শিমিয়োনও নেই, এখন আবার তোমরা বিন্যামীনকেও নিয়ে যেতে চাইছ, সবই আমার দুর্ভাগ্য।
{42:37} রূবেণ তার বাবাকে বল, আমি যদি একে আপনার কাছে ফিরিয়ে না আনি তা হলে আপনি আমার দুই পুত্রকে হত্যা করবেন। আমার দায়িত্বে একে ছেড়ে দিন, আমি ওকে ফিরিয়ে আনব।
{42:38} কিন্তু যাকোব বললেন, আমার এই পুত্র তোমাদের সঙ্গে যাবে না। তার ভাই মারা গেছে, সেই শুধু রয়েছে। পথে তার যদি কোন বিপদ ঘটে তাহলে এই বৃদ্ধ বয়সে শোকের বোঝা চাপিয়ে তোমরাই আমাকে কবরে নামিয়ে দেবে।
{i43:1} ভাইদের সঙ্গে যোষেফের মিলন
{43:1} দেশে দুর্ভিক্ষ প্রবল আকার ধারণ করল।
{43:2} মিশর থেকে তারা যে খাদ্যশস্য নিয়ে এসেছিল সব ফুরিয়ে যাওয়ার পর যাকোব তাদের বললেন, তোমরা গিয়ে আরও কিছু খাদ্যশস্য কিনে আন।
{43:3} যিহুদা তাঁকে বলল, সেই ব্যক্তি আমাদের দৃঢ় আদেশ দিয়েছেন, যেন আমাদের ভাইকে সঙ্গে না নিয়ে আমরা তাঁর কাছে না যাই।
{43:4} আপনি যদি ভাইকে আমাদের সঙ্গে পাঠান তাহলে আমরা খাদ্যশস্য কিনতে যেতে পারি।
{43:5} যদি তাকে না পাঠান তাহলে আমরা যাব না কারণ তিনি আমাদের বলেছেন, তোমাদের ভাইকে না নিয়ে এলে তোমরা আমার সঙ্গে সাক্ষাৎ করতে পারবে না।
{43:6} ইসরায়েল বললেন, তোমরা কেন আমার এই অমঙ্গল করলে? কেন তোমরা তাঁকে বলতে গেলে যে তোমাদের আরও এক ভাই আছে?
{43:7} তারা বলল, আমাদের এবং আমাদের পরিবার সম্পর্কে এই বলে জেরা করতে লাগলেন, তোমাদের বাবা কি এখনও বেঁচে আছেন? তোমাদের কি আরও এক ভাই আছে? আমরা কি করে জানব যে তিনি আমাদের ভাইকে সঙ্গে নিয়ে যেতে বলবেন?
{43:8} যিহুদা তার পিতা ইসরায়েলকে বলল, ছেলেটিকে আমার সঙ্গে পাঠান, আমরা এখনই রওনা হই। তাহলে আমরা বাঁচতে পারব। আপনি, আমাদের শিশুসন্তানগুলি বা আমরা কেউ মরব না।
{43:9} আমিই তার জামিন রইলাম, আপনি ওর জন্য আমাকেই দায়ী করবেন। আই যদি ওকে আপনার কাছে ফিরিয়ে না আনতে পারি তাহলে আমি সারা জীবন আপনার কাছে অপরাধী হয়ে থাকব।
{43:10} আমরা এতদিন দেরী না করলে এর মধ্যে দুবার সেখান থেকে ঘুরে আসতে পারতাম।
{43:11} ইসরায়েল তাদের বললেন, যদি তা-ই করতে হয় তবে এক কাজ কর, তোমরা প্রত্যেকে নিজ নিজ বস্তায় এদেশের বিখ্যাত দ্রব্য — গুগ্গুল, মধু, সুগন্ধি মশলা, গন্ধরস, পেস্তা ও বাদাম কিছু কিছু নিয়ে গিয়ে সেই ব্যক্তিকে উপহার দাও।
{43:12} আর প্রত্যেকে দ্বিগুণ টাকা সঙ্গে নাও, তোমাদের বস্তার মুখে যে টাকা পাওয়া গিয়েছিল তা ফেরত দেওয়ার জন্য নিয়ে যাও।
{43:13} হয়তো ভুলবশতঃই এমন হয়েছিল। তোমাদের ভাইকেও সঙ্গে নিয়ে তাঁর কাছে চলে যাও।
{43:14} সর্বশক্তিমান ঈশ্বর সেই ব্যক্তির মনে তোমাদের জন্য করুণা সঞ্চার করুন যেন তিনি তোমাদের অন্য ভাই ও বিন্যামীনকে ছেড়ে দেন। আর আমাকে যদি একান্তই পুত্রহীন হতে হয় তবে তা-ই হব।
{43:15} তখন তারা উপহারসামগ্রী জোগাড় করল এবং সঙ্গে দ্বিগুণ টাকা ও বিন্যামীনকে নিয়ে যাত্রা করল। মিশরে গিয়ে তারা যোষেফের সঙ্গে সাক্ষাৎ করল।
{43:16} যোষেফ তাদের সঙ্গে বিন্যামীনকে দেখে তাঁর দেওয়ানকে বললেন, এই লোকগুলিকে বাড়ির ভিতরে নিয়ে যাও এবং একটি পশু মেরে ভোজের আয়োজন কর। এরা দুপুরে আমার সঙ্গে খাবে।
{43:17} দেওয়ান যোষেফের কথা মতই কাজ করল। সে তাদের যোষেফের বাড়িতে নিয়ে গেল।
{43:18} কিন্তু যোষেফের বাড়িতে নিয়ে যাওয়ায় তারা খুব ভয় পেয়ে আলোচনা করতে লাগল, আগের বারে আমাদের বস্তায় যে টাকা ফেরত গিয়েছিল তারই জন্য বোধহয় আমাদের এখানে আনা হয়েছে। এখন আমাদের উপর চড়াও হয়ে আমাদের গাধাগুলি ছিনিয়ে নেওয়া হবে এবং আমাদেরও ক্রীতদাস করে রাখা হবে।
{43:19} তারা বাড়ির দরজায় এসে যোষেফের দেওয়ানকে বলল,
{43:20} মশাই, আমরা এর আগে একবার খাদ্য কেনার জন্য এখানে এসেছিলাম।
{43:21} কিন্তু ফেরার পথে এক জায়গায় রাত কাটাতে গিয়ে আমাদের বস্তা খুলে দেখলাম প্রত্যেকের বস্তার মুখে তার পুরো টাকাটাই রয়েছে। আমরা সেই টাকা ফেরত নিয়ে এসেছি। তাছাড়াও খাদ্য কেনার জন্য আরও টাকা এনেছি।
{43:22} আমাদের বস্তায় সেই টাকা কে রেখেছিল তা জানি না।
{43:23} দেওয়ান বলল, তোমরা নিশ্চিন্তে থাক, ভয় নেই তোমাদের। তোমাদের আরাধ্য ঈশ্বর, তোমাদের পিতৃপুরুষের ঈশ্বর তোমাদের বস্তায় গুপ্তধন দিয়েছেন। তোমাদের টাকা আমি পেয়েছি। সে তখন শিমিয়োনকে তাদের কাছে নিয়ে এল।
{43:24} দেওয়ান তাদের যোষেফের বাড়ির ভিতর নিয়ে গিয়ে পা ধোয়ার জল দিল এবং তাদের গাধাগুলোকে জাবনা দিল।
{43:25} যোষেফ দুপুরে বাড়িতে আসবেন শুনে তারা তাঁর জন্য উপহারসামগ্রী সাজিয়ে রাখল। তারা শুনেছিল যে সেখানেই তাদের খাওয়াদাওয়া হবে।
{43:26} যোষেফ বাড়িতে এলে তারা তাদের উপহারসামগ্রী বাড়ীর মধ্যে তাঁর কাছে নিয়ে এল এবং আভূমি নত হয়ে প্রণাম করল।
{43:27} তিনি তাদের কুশল সংবাদ জিজ্ঞাসা করে বললেন, তোমাদের যে বৃদ্ধ পিতার কথা বলেছিলে, তিনি ভাল আছেন তো? তিনি কি এখনও বেঁচে আছেন?
{43:28} তারা মাথা নুইয়ে প্রণাম করে বলল, আজ্ঞে হ্যাঁ, আপনার দাস ভালই আছেন এবং এখনও বেঁচে রয়েছেন।
{43:29} যোষেফ তাঁর সহোদর ভাই বিন্যামীনকে দেখে বললেন, তোমরা যে ছোট ভাইয়ের কথা বলেছিলে সে কি এই? তিনি বিন্যামীনকে বললেন,
{43:30} বৎস, ঈশ্বর তোমার প্রতি করুণা করুন। যোষেফ তখন তাড়াতাড়ি সেখান থেকে সরে গেলেন। কারণ ভাইদের জন্য তাঁর প্রাণ কাঁদছিল, তাই তিনি একটি নিভৃত কক্ষে গিয়ে কাঁদতে লাগলেন।
{43:31} পরে তিনি চোখ মুখ ধুয়ে বাইরে এলেন এবং আত্মসংবরণ করে খাবার দিতে আদেশ দিলেন।
{43:32} তাঁকে, তাঁর ভাইদের এবং তাঁর সঙ্গে মিশরী লোক যারা খেতে বসেছিল, সকলকেই পৃথক পৃথক ভাবে খাদ্য পরিবেশন করা হল। কারণ মিশরীরা হিব্রুদের সঙ্গে একত্রে খায় না, তাদের কাছে এটা গর্হিত কর্ম।
{43:33} যোষেফের সম্মুখে তাঁর ভাইদের বড় ছোট অনুযায়ী নির্দিষ্ট আসনে বসতে দেওয়া হয়েছিল। এ দেখে তারা আশ্চর্য হয়ে পরস্পরের দিকে তাকাতে লাগল।
{43:34} যোষেফ নিজের খাবার থেকে তুলে নিয়ে ভাইদের পরিবেশন করালেন, অন্যান্যদের চেয়ে পাঁচগুণ বেশী খাবার বিন্যামীনের পাতে দেওয়া হল। পরে তারা সকলে যোষেফের সঙ্গে সুরা পান করল এবং আনন্দে মেতে উঠল।
{i44:1} হারানো রূপোর পানপাত্র
{44:1} যোষেফ তাঁর দেওয়ানকে আদেশ দিলেন, এই লোকগুলির বস্তা বোঝাই করে শস্য দাও এবং প্রত্যেকের বস্তার মুখে তার টাকা রেখে দাও।
{44:2} আর এদের ছোট ভাইয়ের বস্তার মুখে তার শস্য কেনার টাকার সঙ্গে আমার রূপোর পানপাত্রটিও রেখে দাও।
{44:3} দেওয়ান যোষেফের কথা মতই কাজ করল। সকাল হলে গাধাগুলি সমেত তাদের বিদায় দেওয়া হল।
{44:4} নগর ছেড়ে তারা বেশী দূরে না যেতেই যোষেফ তাঁর দেওয়ানকে বললেন, এখুনি ঐ লোকগুলির পিছনে ছুটে যাও। তাদের নাগাল ধরে জিজ্ঞাসা কর, তোমরা উপকারের পরির্বতে কেন অপকার করলে?
{44:5} কেন তোমরা রূপোর পানপাত্রটি চুরি করলে? আমার মনিব যে পাত্রে পান করেন এবং যার দ্বারা দৈব গণনা করেন এটা তো সেই পাত্র। তোমরা খুব গর্হিত কাজ করেছ।
{44:6} দেওয়ান তাদের ধরে ঐ কথা বলল। তারা বলল, মশাই, আপিন এ
{44:7} রকম কথা কেন বলছেন? আপনার এ দাসেরা এ কাজ কখনই করে নি।
{44:8} দেখুন, আমরা নিজেদের বস্তার মুখে যে টাকা পেয়েছিলাম তা আমরা কনান দেশ থেকে আপনার কাছে ফিরিয়ে এনেছিলাম, আমরা কেন আপনার মনিবের বাড়ি থেকে সোনা বা রূপো চুরি করব?
{44:9} আপনার এ দাসদের কারও কাছে যদি সেই পানপাত্রটি পাওয়া যায় তবে তার মৃত্যুদণ্ড হোক আর আমরা হব আপনার ক্রীতদাস।
{44:10} দেওয়ান বলল, বেশ, তোমাদের কথাই মেনে নিলাম আমি। যার কাছে পাওয়া যাবে সে হবে আমার ক্রীতদাস, কিন্তু বাকী সকলে ছাড়া পাবে।
{44:11} তারা তখন তাড়াতাড়ি তাদের বস্তাগুলি মাটিতে নামিয়ে প্রত্যেকে নিজের বস্তা খুলে ফেলল।
{44:12} সে তখন বড় থেকে আরম্ভ করে ছোট পর্যন্ত সকলের বস্তা পরীক্ষা করে দেখল, আর বিন্যামীনের বস্তায় সেই পানপাত্রটি পাওয়া গেল।
{44:13} তারা তখন দুঃখে নিজেদের পোষাক ছিঁড়ে ফেলল এবং গাধার পিঠে বস্তা চাপিয়ে সকলে নগরে ফিরে এল।
{44:14} যিহুদা ও তার ভাইয়েরা যোষেফের বাড়িতে গেল। যোষেফ তখন বাড়িতেই ছিলেন। তারা সকলে গিয়ে তাঁর সামনে প্রণিপাত করল।
{44:15} যোষেফ তাদের বললেন, তোমরা কেন এমন কাজ করলে? তোমরা কি জান না যে আমার মত লোক দৈব গণনা করতে পারে?
{44:16} যিহুদা বলল, মহাশয়, আপনাকে আমরা আর কি বলব? কি করে আমরা আমাদের নির্দোষিতা প্রমাণ করব? ঈশ্বরই আপনার এ দাসদের দোষী করেছেন। আমরা ও যার কাছে সেই পানপাত্র পাওয়া গেছে, সকলেই আপনার দাসত্ব স্বীকার করে নিচ্ছি।
{44:17} যোষেফ বললেন, এমন কাজ আমি করতে পারি না। যার কাছে পানপাত্রটি পাওয়া গেছে, সেই শুধু আমার ক্রীতদাস হবে। তোমরা কুশলে তোমাদের পিতার কাছে ফিরে যাও।
{i44:18} বিন্যামীনের জন্য যিহুদার মিনতি
{44:18} যিহুদা তখন যোষেফের কাছে এগিয়ে গিয়ে বলল, মহাশয়, আপনার এ দাসকে একটি কথা নিবেদন করার অনুমতি দিন। এ দাসের উপর ক্রুদ্ধ হবেন না হুজুর, আপনি, ফারাও-এর সমান।
{44:19} আপনি এ দাসদের জিজ্ঞাসা করেছিলেন, আমাদের পিতা কিম্বা অন্য কোন ভাই আছে কি না?
{44:20} আমরা আপনাকে বলেছিলাম যে আমাদের বৃদ্ধ পিতা এবং তাঁর বৃদ্ধবয়সের একটি ছোট পুত্র আছে। সে সর্ব কনিষ্ঠ। তার সহোদর মারা গেছে, সে-ই এখন তার মাতার একমাত্র পুত্র। আর আমাদের পিতা তাকে খুবই স্নেহ করেন।
{44:21} আপিন এ দাসদের বলেছিলেন, তোমরা তাকে এখানে নিয়ে এস, আমি স্বচক্ষে তাকে দেখতে চাই।
{44:22} মহাশয়, আমরা আপনাকে বলেছিলাম যে ছেলেটি পিতাকে ছেড়ে আসতে পারবে না, যদি আসে তাহলে আমাদের পিতা মারা যাবেন।
{44:23} আপনি তখন এ দাসদের বলেছিলেন, ছোট ভাইকে সঙ্গে নিয়ে না এলে তোমরা আমার দেখা পাবে না।
{44:24} আমরা ফিরে গিয়ে আপনার দাস আমাদের পিতার কাছে আপনার সব কথাই বলেছিলাম।
{44:25} পরে তিনি আমাদের বললেন, তোমার আবার গিয়ে আমাদের জন্য কিছু খাদ্য কিনে আন।
{44:26} আমরা তাঁকে বললাম, আমরা যেতে পারব না, যদি ছোট ভাইটি সঙ্গে যায় তবেই যাব, তা না হলে আমরা সেই ব্যক্তির সঙ্গে সাক্ষাৎ করতে পারব না।
{44:27} পিতা তখন আমাদের বললেন, তোমরা জান যে আমার সেই স্ত্রীর মাত্র দুটি সন্তান।
{44:28} তাদের এক জন আমাকে ছেড়ে চলে গেছে, আমার মন বলছে বন্য জন্তুরা তাকে খেয়ে ফেলেছে, কারণ সেই থেকে তার দেখা আমি আর পেলাম না।
{44:29} এখন তোমরা আবার একে নিয়ে যেতে চাইছ, কিন্তু এর যদি কোন বিপদ ঘটে তাহলে তোমাদের জন্যই এই বৃদ্ধ বয়সে শোকে দুঃখে আমাকে কবরে যেতে হবে। মহাশয়, এই ছেলেটি-ই এখন পিতার প্রাণ,
{44:30} একে সঙ্গে না নিয়ে যদি তাঁর কাছে আমি ফিরে যাই, তা হলে এর অদর্শনে
{44:31} তিনি মারা যাবেন। শোকতাপে জর্জরিত করে আমরাই এই বৃদ্ধ বয়সে তাঁকে কবরে নামিয়ে দেব।
{44:32} মহাশয়, এই ছেলেটির জন্য জামিন হয়ে আমি পিতাকে বলেছিলাম, যদি আমি একে ফিরিয়ে আনতে না পারি তাহলে সারাজীবন আমি আপনার কাছে অপরাধী হয়ে থাকব।
{44:33} এখন, অধীনের নিবেদন এই যে, এই ছেলেটির পরিবর্তে আমাকেই আপনার ক্রীতদাস করে রাখুন, আমার অন্য ভাইদের সঙ্গে একে ফিরে যেতে দিন।
{44:34} একে সঙ্গে না নিয়ে আমি পিতার কাছে ফিরে যেতে পারব না, কারণ তাতে তাঁর যে দুর্দশা ঘটবে তা আমি চোখে দেখতে পারব না।
{i45:1} যোষেফের আত্মপরিচয় দান
{45:1} যোষেফ তাঁর কর্মচারীদের সামনে আর আত্মসংবরণ করতে পারলেন না। তিনি চীৎকার করে বলে উঠলেন, আমার সামনে থেকে সব লোকজনকে সরিয়ে দাও। তাঁর কাছে কেউ যখন আর রইল না তখন যোষেফ ভাইদের কাছে নিজের পরিচয় দিলেন।
{45:2} তিনি এত জোরে কাঁদতে লাগলেন যে মিশরীরা ও ফারাও-এর প্রাসাদের লোকেরা তাঁর কান্না শুনতে পেল।
{45:3} যোষেফ তাঁর ভাইদের বললেন, আমি যোষেফ, পিতা কি এখনও বেঁচে আছেন? ভাইয়েরা তাঁর সাক্ষাতে বিহ্বল হয়ে পড়ল, কোন কথা বলতে পারল না।
{45:4} যোষেফ তাদের বললেন, তোমরা আমার কাছে এস। তারা তাঁর কাছে গেল। তিনি বললেন, আমি যোষেফ, তোমাদের ভাই, যাকে তোমরা মিশরযাত্রী বণিকদের কাছে বিক্রি করে দিয়েছিলে।
{45:5} যাই হোক, আমাকে বিক্রি করে দিয়েছিলে বলে তোমরা এখন দুঃখ করো না বা নিজেদের ধিক্কার দিও না, কেননা তোমাদের প্রাণ রক্ষা করার জন্যই ঈশ্বর তোমাদের আগে আমাকে এখানে পাঠিয়েছেন।
{45:6} দেশে এই দুই বছর দুর্ভিক্ষ চলছে এবং আরও পাঁচ বছর চাষবাস বা ফসল কাটা হবে না।
{45:7} পৃথিবীতে তোমাদের জন্য এবং তোমাদের বংশধরদের প্রাণ রক্ষা করার জন্য ঈশ্বরই তোমাদের আগে আমাকে এখানে পাঠিয়েছেন।
{45:8} সুতরাং তোমরা যে আমাকে এখানে পাঠিয়েছ তা নয় ঈশ্বরই পাঠিয়েছেন এবং তিনিই আমাকে ফারাও-এর উপদেষ্টা, তাঁর সমগ্র পরিবারের কর্তা এবং সারা মিশর দেশের শাসনকর্তা করেছেন। তোমরা আর দেরী করো না, শীঘ্র পিতার কাছে চলে যাও।
{45:9} তাঁকে গিয়ে বল, আপনার পুত্র যোষেফ এই কথা বলেছে: ঈশ্বর আমাকে সমগ্র মিশর দেশের কর্তা করেছেন। আপনি এখন আমার কাছে চলে আসুন, দেরী করবেন না।
{45:10} আপনি পুত্র ও পৌত্র, গরুভেড়া ইত্যাদি যথা সর্বস্ব সঙ্গে নিয়ে এসে আমার কাছে গোশেন প্রদেশে বাস করুন।
{45:11} সেখানে আমিই আপনাকে প্রতিপালন করব যাতে আপনার পরিবারবর্গ ও লোকজন দুর্ভিক্ষে না পড়েন, কারণ আরও পাঁচ বছর এই দুর্ভিক্ষ থাকবে।
{45:12} তোমরা এবং আমার সহোদর বিন্যামীন সকলেই স্বচক্ষে দেখছ যে আমি স্বয়ং তোমাদের সঙ্গে কথা বলছি।
{45:13} মিশরে আমার প্রভাব প্রতিপত্তি যা তোমরা দেখছ তা সবই গিয়ে পিতাকে জানাবে এবং তাঁকে সত্বর এখানে নিযে আসবে।
{45:14} এই বলে যোষেফ তাঁর সহোদর বিন্যামীনের গলা জড়িয়ে ধরে কাঁদতে লাগলেন। বিন্যামীনও তাঁর গলা জড়িয়ে ধরে কাঁদতে লাগল।
{45:15} যোষেফ তাঁর অন্য ভাইদেরও চুম্বন করলেন ও তাদের গলা জড়িয়ে ধরে কাঁদলেন। পরে তাঁর ভাইয়েরা তাঁর সঙ্গে কথাবার্তা বলতে লাগল।
{45:16} ফারাও-এর প্রাসাদে যোষেফের ভাইদের আসার সংবাদ পৌঁছলে ফারাও ও তাঁর অমাত্যবর্গ সকলেই খুব সন্তুষ্ট হলেন।
{45:17} ফারাও যোষেফকে বললেন, তুমি তোমার ভাইদের বল তারা যেন পশুগুলির পিঠে শস্য বোঝাই করে কনান দেশে চলে যায় এবং
{45:18} তোমাদের পিতাকে ও তাদের পরিবার পরিজনকে আমার কাছে নিয়ে আসে। আমি তাদের মিশরের সেরা জিনিসপত্র দেব এবং তারা মিশরের উৎকৃষ্ট ফসল ভোগ করবে।
{45:19} তাদের আরও বল যে তারা যেন তাদের স্ত্রী ও সন্তানদের নিয়ে আসার জন্য মিশর থেকে গাড়ি নিয়ে যায় এবং তাদের সকলকে ও তোমাদের পিতাকে নিয়ে আসে।
{45:20} তারা যেন নিজেদের সম্পত্তির জন্য দুশ্চিন্তা না করে, কারণ মিশরের যাবতীয় উৎকৃষ্ট দ্রব্য তাদের দেওয়া হবে।
{45:21} ইসরায়েলের পুত্রেরা তাই করলেন। ফারাও-এর নির্দেশ অনুযায়ী যোষেফ তাদের গাড়ি ও পাথেয় দিলেন। তিনি তাদের প্রত্যেককে এক প্রস্থ করে পোষাক দিলেন,
{45:22} কিন্তু বিন্যামীনকে তিনি দিলেন তিনশো রূপোর টাকা এবং পাঁচ প্রস্থ পোষাক।
{45:23} আর তাঁর পিতার জন্য তিনি পাঠালেন দশটি গর্দভের পিঠে বোঝাই করা মিশরের সব সেরা জিনিসপত্র এবং তাঁর পাথেয়ের জন্য দশটি গর্দভীর পিঠে বোঝাই করা শস্য, রুটি এবং অন্যান্য খাদ্যদ্রব্য।
{45:24} এইভাবে তিনি তাঁর ভাইদের বিদায় দিলে তারা চলে গেল। যোষেফ তাদের পথে ঝগড়াবিবাদ করতে নিষেধ করে দিলেন।
{45:25} তারা মিশর থেকে রওনা হয়ে কনান দেশে তাদের পিতার কাছে এসে উপস্থিত হল। তারা তাঁকে বলল, যোষেফ এখনও বেঁচে আছে, সে সারা মিশর দেশের শাসনকর্তা হয়েছে।
{45:26} এ কথা শুনে যাকোব হতবুদ্ধি হয়ে গেলেন, তিনি তাদের কথা বিশ্বাস করতে পারলেন না।
{45:27} কিন্তু যোষেফ তাদের যেসব কথা বলেছিলেন সেসব কথা যখন তারা তাঁকে বলল এবং তাঁকে নিয়ে যাওয়ার জন্য যে গরুর গাড়িগুলি পাঠিয়েছিলেন সেগুলি যখন তিনি দেখলেন তখন তাঁর সংবিৎ ফিরে এল।
{45:28} ইসরায়েল তখন বললেন, আমার পুত্র যোষেফ যে এখনও বেঁচে আছে তা-ই যথেষ্ট। মৃত্যুর আগে আমি আবশ্যই গিয়ে তাকে দেখব।
{i46:1} সপরিবারে যাকোবের মিশর যাত্রা
{46:1} ইসরায়েল তাঁর সমস্ত ধনসম্পদ সঙ্গে নিয়ে যাত্রা করলেন এবং বের-শেবায় পৌঁছে তাঁর পিতা ইস্হাকের আরাধ্য ঈশ্বরের উদ্দেশে বলি উৎসর্গ করলেন।
{46:2} ঈশ্বর রাত্রে ইসরায়েলকে দর্শন দিয়ে বললেন, যাকোব! যাকোব! তিনি উত্তর দিলেন, আদেশ করুন প্রভু! ঈশ্বর তাঁকে বললেন, আমি ঈশ্বর তোমার পিতার আরাধ্য ঈশ্বর।
{46:3} তুমি মিশরে যেতে ভয় পেয়ো না! আমি সেখানে তোমাকে এক মহান জাতিতে পরিণত করব।
{46:4} আমি তোমার সঙ্গে মিশরে যাব এবং আমিই সেখান থেকে তোমাকে ফিরিয়ে আনব। সেখানে মৃত্যুকালে যোষেফ তোমার আঁখিপল্লব মুদ্রিত করে দেবে।
{46:5} যাকোব বের-শেবা থেকে যাত্রা করলেন। ইসরায়েলের পুত্রেরা তাদের পিতা যাকোবকে এবং নিজেদের পুত্রকন্যা ও স্ত্রীদের ফারাও-এর প্রেরিত গাড়ীগুলিতে করে নিয়ে গেল।
{46:6} কনান দেশে তারা যে গরুভেড়ার পাল সংগ্রহ করেছিল সে সব সঙ্গে নিয়েই তারা
{46:7} মিশরে গেল। যাকোব, তাঁর পুত্রকন্যা, পৌত্র পৌত্রী ইত্যাদি সকলকে নিয়ে সপরিবারে মিশরে গেলেন।
{46:8} ইসরায়েল সন্তানেরা যারা যাকোবের সঙ্গে মিশরে গিয়েছিল তাদের তালিকা নিম্নরূপ: যাকোবের জ্যেষ্ঠ পুত্র রূবেণ।
{46:9} রূবেণের পুত্র — হনোক, পল্লু, হিষ্রোণ ও কারমি।
{46:10} শিমিয়োনের পুত্র: যিমুয়েল, যামিন, ওহাদ, যাকিন, জোহর ও কনানী স্ত্রীর গর্ভজাত পুত্র শৌল।
{46:11} লেবির পুত্র: গের্শোন, কোহাৎ ও মরারি।
{46:12} যিহুদার পুত্র: য়ের, ওনান, শেলা, পেরেস্ ও জেরাহ্। এদের মধ্যে য়ের এবং ওনানের কনান দেশেই মৃত্যু হয়।
{46:13} পেরেসের পুত্র ছিল হিষ্রোণ ও হামুল।
{46:14} ইষাখরের পুত্র: তোলা, পুয়া, ইয়ো ও শিম্রোণ। সবুলুনের পুত্র সেরেদ, এলোন ও যাহলেল।
{46:15} এরা সকলে লেয়ার সন্তান। পদ্দন-অরামে বসবাসকালে যাকোবের স্ত্রী লেয়া এদের জন্মদান করেন। দীনা নামে তার একটি কন্যাও ছিল। যাকোবেব এই পুত্র-কন্যারা সংখ্যা ছিল মোট তেত্রিশ জন!
{46:16} গাদের পুত্র: সিফিয়েল, হাগ্গি, শুনি, এসবোন, এরি, আরোদি এবং আরেলি।
{46:17} আশেরের পুত্র: ইম্না, ইশবাহ্, ইশবিহ্, বেরিয়াহ্ এবং তাদের বোন সেরাহ্। বেরিয়াহ্-এর পুত্র হেবের ও মেল্কিয়েল। এরা সিল্পার সন্তান সন্ততি। লাবণ তাঁর কন্যা লেয়াকে এই দাসীটি দিয়েছিলেন।
{46:18} যাকোবের এই পুত্রকন্যাদের সংখ্যা মোট ষোলজন।
{46:19} যাকোবের স্ত্রী রাহেলের পুত্র: যোষেফ ও বিন্যামীন। যোষেফের দুই পুত্র মনঃশি ও ইফ্রয়িম মিশরে জন্মগ্রহণ করেছিল। ওনের পুরোহিত পোটিফেরার কন্যা আসেনাৎ তাদের জননী।
{46:20} বিন্যামীনের পুত্র: বেলা, বেখের ও আসবেল।
{46:21} বেলার পুত্র: গেরা নামান, এহি, রোশ, মূপ্পিম, হুপ্লিম ও আর্দ। এরা সকলই রাহেলের সন্তানসন্ততি।
{46:22} যাকোবের এই সন্তানেরা সংখ্যায় মোট চৌদ্দজন।
{46:23} দানের পুত্র: হুশিম। নপ্তালির পুত্র: যাহ্সেল, গুনি, যেসার ও শিল্লেম।
{46:24} এরা বিল্হার সন্তান-সন্ততি।
{46:25} লাবণ তাঁর কন্যা রাহেলকে এই দাসীটি দিয়েছিলেন। যাকোবের এই পুত্রেরা সংখ্যায় মোট সাত জন।
{46:26} যাকোবের সঙ্গে তাঁর বংশধর যারা মিশরে গিয়েছিল তাদের সংখ্যা মোট ছেষট্টি জন। যাকোবের পুত্রবধূদের এর মধ্যে ধরা হয় নি।
{46:27} যোষেফের দুই পুত্র মিশরেই জন্মগ্রহণ করেছিল। অতএব মিশরে যাওয়ার পর যাকোবের পরিবারের লোকসংখ্যা হল মোট সত্তর জন।
{46:28} গোশেনে গিয়ে যোষেফের সঙ্গে সাক্ষাৎ করার জন্য যাকোব যিহুদাকে আগেই পাঠিয়ে দিলেন। পরে তাঁরা সকলে গোশেনে গিয়ে পৌঁছালেন।
{46:29} যোষেফ রথে চড়ে গোশেনে তাঁর পিতা ইসরায়েলের সঙ্গে সাক্ষাৎ করতে গেলেন। পিতার সঙ্গে দেখা হলে তিনি তাঁর গলা জড়িয়ে ধরে অনেকক্ষণ কাঁদলেন।
{46:30} ইসরায়েল যোষেফকে বললেন, আমি আবার তোমাকে দেখতে পেলাম। তুমি এখনও বেঁচে আছ, এবার আমি নিশ্চিন্তে মরতে পারব।
{46:31} যোষেফ তাঁর ভাইদের এবং তাঁর পিতার পরিবারের লোকজনদের বললেন, আমি এখন গিয়ে ফারাও-কে বলব যে আমার ভাইয়েরা এবং আমার পিতার পরিবারের লোকজন সকলেই কনান দেশ থেকে আমার কাছে এসেছেন।
{46:32} তাঁর ভাইদের জীবিকা ছিল মেষপালন। তাদের সকলেরই মেষপাল ছিল, তারা সেগুলি এবং অন্যান্য সম্পদ যা কিছু ছিল সব সঙ্গে নিয়েই এসেছিল।
{46:33} তাই যোষেফ তাদের বললেন, ফারাও যখন তোমাদের ডেকে জিজ্ঞাসা করবেন, তোমাদের পেশা কি?
{46:34} তখন তোমরা বলবে, মহারাজ আমরা সারাজীবন মেষপালন করে এসেছি। আমাদের পূর্বপুরুষেরাও তাই করতেন। গোশেন প্রদেশে যাতে তোমাদের বসতি হয় সেই জন্যই তোমাদের একথা বলা দরকার কারণ মিশরীরা মেষপালকদের ঘৃণার চোখে দেখে।
{i47:1} ইসরায়েলের প্রতি ফারাও-এর দাক্ষিণ্য
{47:1} যোষেফ ফারাও-এর কাছে গিয়ে বললেন, কনান থেকে আমার পিতা ও ভাইয়েরা এসেছেন। তাঁরা তাঁদের পশুপাল ও বিষয়সম্পদ সব কিছুই সঙ্গে নিয়ে এসেছেন এবং এখন তাঁরা গোশেন অঞ্চলে আছেন।
{47:2} পরে যোষেফ তাঁর পাঁচ ভাইকে এনে ফারাও-এর কাছে উপস্থিত করলেন।
{47:3} ফারাও তাদের জিজ্ঞাসা করলেন তোমাদের পেশা কি? তারা বলল, মহারাজ, আপনার এ দাসেরা পুরুষানুক্রমে মেষপালক।
{47:4} আমরা এদেশে বসবাস করতে এসেছি, কারণ কনান দেশে দুর্ভিক্ষ এত প্রবল হয়েছে যে সেখানে আমাদের পশুপাল চরানোর কোন স্থান নেই। মহারাজ, দয়া করে আপানর এ দাসদের গোশেন অঞ্চলে বসবাস করার অনুমতি দিন।
{47:5} ফারাও যোষেফকে বললেন, তোমার পিতা ও ভাইয়েরা তোমার কাছে এসেছে,
{47:6} মিশর দেশ এখন তোমারই হাতে, এ দেশের সেরা অঞ্চলে তুমি তোমার পিতা ও ভাইদের বসবাস করার ব্যবস্থা কর। তারা গোশেন অঞ্চলে বাস করতে পারে। এদের মধ্যে তোমার জানা বিশেষ কর্মদক্ষ লোকজন যদি থাকে তবে তাদের হাতে আমার পশুপালেরও কর্তৃত্ব দাও।
{47:7} এরপর যোষেফ তাঁর পিতা যাকোবকে এনে ফারাও-এর দরবারে উপস্থিত করলেন।
{47:8} যাকোব ফারাওকে আশীর্বাদ করলেন।
{47:9} ফারাও যাকোবকে জিজ্ঞাসা করলেন, আপনার বয়স কত? যাকোব বললেন, একশো ত্রিশ বছর আমি এই প্রবাস জীবনযাপন করছি, আমার সামান্য এই আয়ুষ্কাল দুঃখকষ্টেই কেটেছে এবং তা আমার পূর্বপুরুষদের আয়ুষ্কালের মত হয় নি।
{47:10} যাকোব ফারাওকে আশীর্বাদ করে তাঁর কাছ থেকে বিদায় নিলেন।
{47:11} ফারাও-এর নির্দেশে যোষেফ তাঁর পিতা ও ভাইদের দেশের সর্বোৎকৃষ্ট অঞ্চল রামেসেস প্রদেশে জমিজমা দিয়ে সেখানে তাঁদের বসবাসের ব্যবস্থা করলেন।
{47:12} তিনি তাঁর পিতা ও ভাইদের এবং পৈতৃক পরিবারের সকলের প্রয়োজন মত খাদ্য সরবরাহ করে তাদের প্রতিপালন করতে লাগলেন।
{i47:13} মিশরে যোষেফের শাসনব্যবস্থা প্রর্বতন
{47:13} প্রবল দুর্ভিক্ষের জন্য দেশের কোথাও তখন খাদ্য ছিল না। মিশর ও কনান উভয় দেশই তখন দুর্ভিক্ষক্লিষ্ট হয়ে পড়েছিল।
{47:14} মিশর ও কনান দেশে যত রূপোর টাকা ছিল তা দিয়ে লোকে খাদ্যশস্য কিনতে লাগল। যোষেফ সমস্ত টাকা সংগ্রহ করে ফারাও-এর কোষাগারে জমা দিলেন।
{47:15} মিশর ও কনানের সমস্ত মুদ্রা নিঃশেষ হয়ে যাওয়ার পর মিশরীরা যোষেফের কাছে গিয়ে বলল, আমাদের খাদ্য দিন, তা না হলে আপনার চোখের সামনেই আমরা মারা যাব। আমাদের টাকাপয়সা সব ফুরিয়ে গেছে।
{47:16} যোষেফ বললেন, তোমাদের গরুভেড়া যা আছে নিয়ে এস, আমি তার বিনিময়ে তোমাদের খাদ্যশস্য দেব।
{47:17} তারা তখন তাদের পশুপাল যোষেফের কাছে আনতে লাগল। যোষেফ তাদের গরু-ভেড়া-গাধা ও ঘোড়াগুলির বিনিময়ে খাদ্যশস্য দিলেন। সে বছর তিনি তাদের পশুপালের বিনিময়ে খাদ্য সরবরাহ করলেন।
{47:18} সে বছরটি এমনি করেই কেটে গেল। কিন্তু তার পরের বছর তারা আবার যোষেফের কাছে এসে বলল, মহাশয়, আপনার কাছে গোপন করার কিছু নেই, আমাদের টাকাপয়সা সব ফুরিয়ে গেছে, আমাদের পশুপালও আপনার হয়েছে। আমাদের দৈহিক শক্তি ও জমিজমা ছাড়া এখন আপনাকে দেওয়ার মত কিছু আমাদের নেই।
{47:19} আপনার চোখের সামনেই জমিজমাসমেত আমরা ধ্বংস হতে চলেছি। খাদ্যের বিনিময়ে আপনি আমাদের জমিজমা ও আমাদেরও কিনে নিন। আমরা ফারাও-এর ক্রীতদাস হব এবং আমাদের জমিও হবে তাঁর। আপনি আমাদের বীজ-শস্য দিন, তাহলে আমরা বাঁচব, মরব না আর আমাদের জমিজমাও পতিত হবে না।
{47:20} যোষেফ তখন ফারাও-এর তরফে মিশরের সমস্ত জমি কিনে নিলেন। দুর্ভিক্ষের প্রকোপে মিশরীরা তাদের জমিজমা সব বিক্রি করে দেওয়ায় সমগ্র দেশের মালিকানা ফারাও-এর হাতে চলে গেল
{47:21} মিশরের এক প্রান্ত থেকে অপর প্রান্ত পর্যন্ত দেশের প্রজাদের ফারাও ক্রীতদাসরূপে তাঁর কাজে খাটাতে লাগলেন।
{47:22} কেবলমাত্র পুরোহিতদের জমি যোষেফ কিনলেন না কারণ তাঁরা ফারাও-এর কাছ থেকে নির্দিষ্ট বৃত্তি পেতেন, তার দ্বারাই তাঁদের জীবিকা নির্বাহ হত। সেই জন্যই জমি বিক্রি করার প্রয়োজন তাঁদের হয়নি।
{47:23} যোষেফ প্রজাদের বললেন, শোন, ফারাও-এর তরফে আমি আজ তোমাদের এবং তোমাদের জমিজমা সব কিনে নিলাম।
{47:24} তোমাদের বীজ শস্য দেওয়া হচ্ছে তোমরা গিয়ে জমিতে বীজ বোন। ফসল যা হবে তার পাঁচ ভাগের এক ভাগ তোমরা ফারাও-কে দেবে। আর পাঁচ ভাগের চার ভাগ ফসল তোমরা জমির বীজ শস্য এবং তোমাদের নিজেদের ও পরিবারের লোকজেনর ভরণপোষণের জন্য রাখবে।
{47:25} প্রজারা তখন বলল, আপনি আমাদের প্রাণ বাঁচালেন। আপনার ইচ্ছানুসারে আমরা সকলেই ফারাও-এর ক্রীতদাস হব।
{47:26} যোষেফ মিশরে এই আইন প্রবর্তন করলেন যে ফসলের এক পঞ্চমাংশ হবে ফারাও-এর প্রাপ্য। এই আইন আজও বলবৎ আছে। কেবল মাত্র পুরোহিতদের জমি ফারাও-এর কাছে হস্তান্তরিত হল না।
{i47:27} যোষেফের কাছে যাকোবের শেষ অনুরোধ
{47:27} ইসরায়েলীরা মিশরে গোশেন প্রদেশে বসতি স্থাপন করল। তারা সেখানে ধনসম্পদ অর্জন করে সমৃদ্ধিশালী হয়ে উঠল। যাকোব মিশরে সতেরো বছর বাস করেছিলেন।
{47:28} তাঁর বয়স হয়েছিল একশো সাতচল্লিশ বছর।
{47:29} মৃত্যুকাল আসন্ন হলে যাকোব যোষেফকে ডাকিয়ে এনে বললেন, আমার প্রতি যদি সত্যিই তোমার শ্রদ্ধা-ভালবাসা থাকে তাহলে আমার ঊরুর নীচে হাত রেখে শপথ করে বল যে আমার প্রতি তোমার ভালবাসা অটুট থাকবে এবং আমার সঙ্গে বিশ্বস্ত আচরণ করবে।
{47:30} তুমি মিশরে আমাকে কবর দিও না। আমি আমার পিতৃপুরুষদের সঙ্গে শায়িত থাকতে চাই, তুমি আমার দেহ মিশর থেকে নিয়ে গিয়ে পিতৃপুরুদের সমাধিভূমিতে সমাধি দিও। যোষেফ বললেন, আমি আপনার কথামতোই কাজ করব।
{47:31} যাকোব বললেন, তুমি আমার কাছে শপথ কর। যোষেফ শপথ করলেন। ইসরায়েল তখন শয্যার শিয়রে কৃতজ্ঞতায় মাথা নত করলেন।
{i48:1} ইফ্রয়িম ও মনঃশির প্রতি যাকোবের আশীর্বাদ
{48:1} এর কিছুকাল পরে যোষেফ সংবাদ পেলেন যে তাঁর পিতা অসুস্থ হয়ে পড়েছেন। তিনি তখন তাঁর দুই পুত্র মনঃশি ও ইফ্রয়িমকে সঙ্গে নিয়ে তাঁর পিতাকে দেখতে গেলেন।
{48:2} যাকোব শুনলেন যে যোষেফ তাঁকে দেখতে এসেছেন, তিনি তখন অতি কষ্টে বিছানায় উঠে বসলেন।
{48:3} যাকোব যোষেফকে বললেন, কনান দেশে লুস নামক স্থানে সর্বশক্তিমান ঈশ্বর আমাকে দর্শন দিয়ে আশীর্বাদ করেছিলেন,
{48:4} তিনি আমাকে বলেছিলেন, আমি তোমাকে অনেক সন্তান দান করব, তোমার বংশধরেরা বহু জাতিতে পরিণত হবে। তোমার বংশধরদের আমি এই দেশে চিরস্থায়ী স্বত্ব দান করব।
{48:5} আমি এখানে তোমার কাছে আসার আগে তোমার যে দুটি পুত্র মিশরে জন্মগ্রহণ করেছে তারাও আমার সন্তান বলে গণ্য হবে। রূবেণ ও শিমিয়োন যেমন, ইফ্রিয়িম ও মনঃশিও তেমনি আমার সন্তান। এদের পরে যে সন্তানেরা জন্মাবে তারা তোমার হবে।
{48:6} তাদের উত্তরাধিকার তাদের এই দুই ভাইয়ের নামে থাকবে।
{48:7} পদ্দন থেকে আসার সময় কনান দেশে ইফ্রাতের কিছু দূরে তোমার মা রাহেল আমার চোখের সামনে মারা গেলেন। ইফ্রাত অর্থাৎ বেথলেহেমে যাওয়ার পথের ধারেই আমি তাঁকে কবর দিয়েছিলাম।
{48:8} ইসরায়েল যোষেফের ছেলেদের দেখে জিজ্ঞাসা করলেন, এরা কারা? যোষেফ বললেন, এরা আমার সন্তান, এদেশে ঈশ্বর আমাকে এদের দিয়েছেন।
{48:9} ইসরায়েল বললেন, ওদের আমার কাছে নিয়ে এস, আমি আশীর্বাদ করব।
{48:10} বার্ধক্যের দরুণ ইসরায়েলের দৃষ্টিশক্তি ক্ষীণ হয়ে গিয়েছিল, তিনি দেখতে পেতেন না। যোষেফ তাঁর পুত্রদের তাঁর কাছে নিয়ে গেলে তিনি তাদের জড়িয়ে ধরে চুম্বন করলেন।
{48:11} ইসরায়েল যোষেফকে বললেন, আমি ভেবেছিলাম, তোমাকে আমি আর দেখতে পাব না, কিন্তু ঈশ্বর তোমার পুত্রদেরও আমাকে দেখতে দিলেন।
{48:12} যোষেফ তখন তাদের ইসরায়েলের কোল থেকে নামিয়ে দিলেন এবং মাটিতে নত হয়ে প্রণিপাত করলেন।
{48:13} তারপর যোষেফ তাঁর দুই পুত্রকে, ডান হাতে ইফ্রয়িমকে ধরে ইসরায়েলের বাঁ দিকে এবং বাঁ হাতে মনঃশিকে ধরে ইসরায়েলের ডান দিকে নিয়ে গেলেন।
{48:14} কিন্তু ইসরায়েল আড়াআড়ি ভাবে হাত বড়িয়ে ডান হাত কনিষ্ঠ পুত্র ইফ্রয়িমের মাথায় রাখলেন আর বাঁ হাত রাখলেন মনঃশির মাথায়। যদিও মনঃশিই ছিল প্রথম সন্তান।
{48:15} ইসরায়েল তাদের এই বলে আশীর্বাদ করলেন: আমার পিতৃপুরুষ অব্রাহাম ও ইস্হাক যে ঈশ্বরের সাক্ষাতে জীবনযাপন করে গিয়েছেন, প্রথম থেকে আজ অবধি যে ঈশ্বর আমাকে পালন করেছেন,
{48:16} যে দিব্য পুরুষ সমস্ত সঙ্কট থেকে আমাকে উদ্ধার করেছেন, তিনিই এই বালকদের আশীর্বাদ করুন। আমার এবং আমার পিতৃপুরুষ অব্রাহাম ওই ইস্হাকের নাম এদের মাধ্যমেই হবে বিখ্যাত। পৃথিবীতে এদের বংশ হোক বহুবিস্তৃত।
{48:17} যোষেফ দেখলেন তাঁর পিতা ডান হাত রেখেছেন ইফ্রিয়িমের মাথায়। এটা তাঁর খারাপ লাগল। তিনি তাঁর পিতার হাত ইফ্রয়িমের মাথা থেকে সরিয়ে মনঃশির মাথায় রাখতে চাইলেন।
{48:18} যোষেফ তাঁর বাবাকে বললেন, পিতা এটা ঠিক হচ্ছে না, এ-ই হচ্ছে বড়, আপনার ডান হাত এর মাথায় রাখুন।
{48:19} কিন্তু তাঁর পিতা তাতে রাজী না হয়ে বললেন, আমি তা জানি পুত্র। আমি জানি এ-ও এক জাতির জনক হবে, এ-ও হবে মহান, কিন্তু এর ছোট ভাই এর চেয়েও বড় হবে এবং তার বংশধরেরা বহু জাতিতে পরিণত হবে।
{48:20} সেদিন তিনি তাদের আশীর্বাদ করে বললেন: ইসরায়েলীরা কাউকে আশীর্বাদ করার সময় তোমাদের নাম উল্লেখ করে বলবে, ঈশ্বর তোমাকে ইফ্রয়িম ও মনঃশির মত করুন। এইভাবে তিনি মনঃশির চেয়ে ইফ্রয়িমকে প্রাধান্য দিলেন। তারপর ইসরায়েল যোষেফকে বললেন, দেখ,
{48:21} আমার মৃত্যু আসন্ন। ঈশ্বর তোমার সঙ্গে থাকবেন এবং তিনিই তোমাকে পিতৃপুরুষদের দেশে ফিরিয়ে নিয়ে যাবেন।
{48:22} আর আমি তোমাকে তোমার ভাইদের চেয়ে সম্পত্তির এক অংশ বেশী হিসাবে একটি উৎকৃষ্ট স্থান (শেখেম) দিলাম। আমি নিজে যুদ্ধ করে এটি ইমোরীদের কাছ থেকে দখল করেছিলাম।
{i49:1} পুত্রদের সম্বন্ধে যাকোবের ভবিষ্যদ্বাণী ও আশীর্বাদ
{49:1} যাকোব পুত্রদের ডেকে বললেন, তোমরা একত্র হও, ভবিষ্যতে তোমাদের জীবনে যা ঘটবে আমি তা বলে দিচ্ছি।
{49:2} যাকোবের পুত্রগণ, সমবেত হও, শোন তোমাদের পিতা ইসরায়েলের কথায় কর্ণপাত কর।
{49:3} রূবেণ, তুমি আমার প্রথম সন্তান আমার যৌবনের প্রথম ফসল, গৌরবে তুমি সবার প্রধান, পরাক্রমে প্রবলতম,
{49:4} বন্যার মত দুর্বার, তবুও প্রাধান্য লাভ করবে না তুমি কারণ তুমি উঠেছিলে তোমার পিতার পালঙ্কে, কলুষিত করেছ আমার শয্যা।
{49:5} শিমিয়োন ও লেবি দুই সহোদর, দৌরাত্ম্যের জন্যই তাদের অস্ত্রধারণ।
{49:6} আমি শুনব না ওদের গোপন পরামর্শ, যোগ দেব না ওদের দলে। ক্রোধের বশে ওরা করেছে নরহত্যা। খেলার ছলে বৃষকে করেছে পঙ্গু।
{49:7} অভিশপ্ত হোক ওদের ক্রোধ, যা এত প্রচণ্ড, শাপগ্রস্ত হোক ওদের রোষ যা এত নিষ্ঠুর। আমি তাদের ছড়িয়ে দেব যাকোবের দেশে, ইসরায়েলীদের মাঝে তাদের করব বিক্ষিপ্ত।
{49:8} যিহুদা, তোমার ভাইয়েরা করবে তোমার স্তুতি, শত্রুদের তুমি রাখবে বশে, তোমার ভাইয়েরা নত হবে তোমার কাছে।
{49:9} সিংহশাবক যিহুদা, বৎস, শিকার করে ফিরেছ তুমি, সিংহের মতই তুমি ওৎ পেতে আছ। সুপ্তা সিংহীর মত সে, কে তাকে জাগাবে?
{49:10} যিহুদার হাত থেকে রাজদণ্ড, তার ক্রোড় থেকে শাসনদণ্ড কখনও হবে না বিচ্যুত যতদিন না হয় প্রকৃত অধিকারীর আগমন তাঁরই বশ্যতা স্বীকার করবে জাতিবৃন্দ।
{49:11} দ্রাক্ষালতায় সে বেঁধে রাখবে আপন গর্দভ, সেরা দ্রাক্ষাকুঞ্জে বাঁধা থাকবে তার গর্দভশাবক। দ্রাক্ষারসে ধৌত তার বসন রক্তিম দ্রাক্ষানির্যাসে সিক্ত তার পরিচ্ছদ।
{49:12} দ্রাক্ষামদিরার চেয়ে রক্তিম তার আঁখি, দুগ্ধের চেয়ে শুভ্র তার দন্তরাজি।
{49:13} সবুলুনের বসতি হবে সমুদ্র উপকূলে, তার বেলাভূমি হবে সাগরগামী জাহাজের বন্দর, সীদোন পর্যন্ত বিস্তৃত হবে তার সীমানা।
{49:14} ইষাখর যেন বলিষ্ঠ গর্দভ, খোঁয়াড়ের মধ্যে শুয়ে থাকে।
{49:15} সে দেখল তার বিশ্রামের জায়গাটি বড় আরামের, দেশটিও বেশ মনোরম তাই সে বোঝা বইবার জন্য পেতে দিল কাঁধ, সে হল শ্রমজীবী ক্রীতদাস।
{49:16} ইসরায়েলীদের অন্যান্য গোষ্ঠীর মতই দান হবে তার প্রজাদের বিচারপতি।
{49:17} দান পথের পাশে পড়ে থাকা সাপের মত, রাস্তার ধারে লুকিয়ে থাকা বিষধর সে, ছোবল মারে সে ঘোড়ার খুরে, ঘোড়সওয়ার উলটে পড়ে পিছন দিকে।
{49:18} হে প্রভু পরমেশ্বর তোমার পরিত্রাণের প্রতীক্ষায় রয়েছি আমি।
{49:19} গাদ আক্রান্ত হবে দস্যুদের দ্বারা, কিন্তু সেও তাদের আক্রমণ করবে পিছন থেকে।
{49:20} আশের উৎপাদন করবে উৎকৃষ্ট খাদ্য সম্ভার, সরবরাহ করবে সে রাজকীয় ভোজ্যবস্তু।
{49:21} নপ্তালি প্রসারণশীল তার্পিন তরু, মনোরম শাখা বিস্তার করে সে।
{49:22} যোষেফ ঝর্ণার ধারে ফলন্ত বৃক্ষ, প্রাচীর ডিঙিয়ে যায় তার শাখাগুলি।
{49:23} তীরন্দাজদের নিষ্ঠুর আক্রমণের লক্ষ্য হল সে শরাঘাতে হল জর্জরিত
{49:24} কিন্তু তার ধনুক রইল অটুট বাহুতে হল শক্তির সঞ্চার, যাকোবের আরাধ্য বীরেশ্বর ইসরায়েলের যিনি পালক ও আশ্রয়গিরি, তাঁরই পরাক্রমে
{49:25} তোমার পিতার আরাধ্য ঈশ্বরের দ্বারা, সর্বশক্তিমান ঈশ্বরের দ্বারা, তিনি হবেন তোমার সহায়। তিনিই করবেন তোমাকে আশীর্বাদ- ঊর্ধ্বে আকাশ থেকে বর্ষিত, নিম্নে বিস্তৃত জলধি থেকে উৎসারিত, স্তন ও গর্ভ থেকে নিঃসৃত সকল আশিসে।
{49:26} তোমার পিতার আশীর্বাদ শাশ্বত গিরিশ্রেণীর আশিসের চেয়ে, চিরস্থায়ী পর্বতমালার সম্পদের চেয়েও শ্রেয়। সে সবই বর্ষিত হবে যোষেফের শিরে ভ্রাতৃগণের মধ্যে পৃথক ভাবে উৎসর্গিত যে তারই ললাটে।
{49:27} বিন্যামীন যেন হিংস্র নেকড়ে বাঘ সকালে সে গ্রাস করে শিকার, সন্ধ্যায় ভাগ করে নেয় লুঠের অংশ।
{49:28} এরাই হচ্ছে ইসরায়েলীদের বারো গোষ্ঠী। তাদের পিতা আশীর্বাদ করার সময় তাদের সম্পর্কে এই সব কথা বলেছিলেন। তিনি প্রত্যেককে যথাযোগ্য আশীর্বাদ করছিলেন।
{i49:29} যাকোবের মৃত্যু
{49:29} এর পরে তিনি তাদের নির্দেশ দিলেন, আমি আমার পিতৃপুরুষদের সঙ্গে মিলিত হতে চলেছি।
{49:30} হিত্তীয় এফ্রোনের জমিতে যে গুহায় আমার পিতৃপুরুষদের কবর আছে সেখানে আমাকে কবর দিও। কনান দেশে মাম্রের পূর্ব দিকে মক্পেলার প্রান্তরে সেই গুহা।
{49:31} অব্রাহাম সমাধিভূমির জন্য জমিসমেত ঐ গুহাটি হিত্তীয় এফ্রোনের কাছ থেকে কিনেছিলেন। অব্রাহাম ও তাঁর স্ত্রী সারাকে সেখানে কবর দেওয়া হয়েছিল। ইস্হাক ও তাঁর স্ত্রী রেবেকাকেও সেখানে কবর দেওয়া হয়েছে। আমি লেয়াকে সেখানে কবর দিয়েছি।
{49:32} সেখানকার জমি ও গুহাটি হিত্তীয়দের কাছ থেকে কিনে নেওয়া হয়েছিল।
{49:33} যাকোব তাঁর পুত্রদের উক্ত নির্দেশ দিয়ে শয্যা গ্রহণ করলেন ও শেষ নিঃশ্বাস ত্যাগ করে পূর্বপুরুষদের সঙ্গে মিলিত হলেন।
{50:1} তখন যোষেফ পিতার বুকে লুটিয়ে পড়ে কাঁদতে লাগলেন ও তাঁর মুখে চুম্বন করতে লাগলেন।
{50:2} পরে তিনি তাঁর পিতার দেহ ক্ষয়নিবারক আরক দিয়ে মালিশ করার জন্য তাঁর চিকিৎসক-কর্মচারীদের আদেশ দিলেন। চিকিৎসকরা ইসরায়েলের দেহ ক্ষয়নিবারক আরক দিয়ে মালিশ করল।
{50:3} এই কাজে তাদের চল্লিশ দিন লাগল, কারণ চল্লিশ দিন ধরে ঐ আরক মালিশ করতে হত। মিশরীরা তাঁর জন্য সত্তর দিন শোক পালন করল।
{50:4} শোকের কাল উত্তীর্ণ হয়ে যাওয়ার পর যোষেফ ফারাও-এর সভাসদ্দের বললেন, আমার উপর যদি আপনাদের প্রসন্ন দৃষ্টি থাকে তাহলে আপনারা দয়া করে ফারাও-কে বলুন,
{50:5} মৃত্যুর আগে পিতা আমাকে শপথ করিয়ে বলেছিলেন, কনান দেশে তিনি নিজের জন্য যে সমাধি তৈরী করিয়ে রেখেছিলেন সেই সমাধিতেই আমি যেন তাঁকে সমাধিস্থ করি। আমার নিবেদন, তিনি যেন দয়া করে আমাকে যাওয়ার অনুমতি দেন, পিতার সমাধির পর আমি আবার ফিরে আসব।
{50:6} ফারাও বললেন, যাও, তোমার পিতা তোমাকে যেমন শপথ করিয়েছিলেন, সেই মতই তুমি তাঁর সমাধির ব্যবস্থা কর।
{50:7} যোষেফ তখন তাঁর পিতাকে সমাধি দেওয়ার জন্য রওনা হলেন। ফারাও-এর পারিষদববর্গ, তাঁর দরবারের প্রবীণেরা এবং মিশরের প্রবীণ নেতৃবৃন্দ যোষেফের পরিবার, তাঁর ভাইয়েদের ও তাঁর পিতার পরিবারের সকলে তাঁর সঙ্গে গেলেন।
{50:8} তাঁরা শুধু শিশুদের ও গরুভেড়ার পাল গোশেন প্রদেশে রেখে গেলেন।
{50:9} অনেক রথ ও অশ্বরোহীসহ বিরাট এক জনতা তাঁর সঙ্গী হল।
{50:10} তাঁরা জর্ডন নদীর অপর পারে আটাদ-এর খামারে গিয়ে পৌঁছালেন এবং সেখানে কান্নাকাটি করে শোক পালন করলেন। যোষেফ সেখানে তাঁর পিতার জন্য সাতদিন শোক পালন করলেন।
{50:11} আটাদ-এর খামারে তাঁদের এই ভাবে শোক প্রকাশ করতে দেখে সেখানকার অধিবাসী কনানীরা বলল, মিশরীরা নিদারুণ শোকে সন্তপ্ত হয়েছে। এই জন্য তারা জর্ডন নদীর অপর পারের সেই স্থানটির নাম রাখল আবেল-মিসরায়িম (মিশরীদের শোক)।
{50:12} যাকোব তাঁর পুত্রদের যেমন নির্দেশ দিয়েছিলেন সেই মতই তাঁরা তাঁর সৎকার করলেন।
{50:13} তাঁর পুত্রেরা তাঁকে কনানদেশে নিয়ে গেলেন এবং মাম্রের পূর্বদিকে মকপেলার প্রান্তরে যে গুহা রয়েছে সেখানেই সমাধি দিলেন। অব্রাহাম সমাধিভূমির জন্য জমিসমেত সেই গুহা হিত্তীয় এফ্রোণের কাছ থেকে কিনে নিয়েছিলেন। পিতার সমাধির পর যোষেফ,
{50:14} তাঁর ভাইয়েরা এবং যত লোক তাঁর সঙ্গে গিয়েছিলেন সকলেই মিশরে ফিরে এলেন।
{i50:15} ভ্রাতাদের প্রতি যোষেফের আশ্বাসবাণী
{50:15} পিতার মৃত্যুর পর যোষেফের ভাইয়েরা আলোচনা করতে লাগলেন, যোষেফ হয়তো এবার আমাদের সঙ্গে দুর্ব্যবহার করবে। আমরা তার যে অনিষ্ট করেছিলাম সে হয়তো এবার তার প্রতিশোধ নেবে।
{50:16} তখন তারা যোষেফের কাছে বলে পাঠালেন: মৃত্যুর আগে পিতা আমাদের বলেছিলেন,
{50:17} তোমরা যোষেফকে গিয়ে বল যে আমি তাকে বলেছি, তোমার ভাইয়েরা তোমার অপকার করছে, কিন্তু আমার অনুরোধ, তুমি তাদের সেই পাপ ও অধর্ম ক্ষমা কর। আমরা তাই এখন তোমাকে অনুনয় করছি, আমাদের অপরাধ মার্জনা কর, কারণ আমরা তোমার পিতার আরাধ্য ঈশ্বরেরই সেবক। তাঁদের এই কথা শুনে যোষেফ কাঁদলেন।
{50:18} পরে তাঁর ভাইয়েরা নিজেরাই তাঁর কাছে গিয়ে প্রণিপাত করে বললেন, আমরা তোমার দাসত্ব স্বীকার করছি।
{50:19} যোষেফ তাঁদের বললেন, তোমরা ভয় করো না, আমি ঈশ্বরের স্থলাভিষিক্ত নই।
{50:20} তোমরা আমার অনিষ্ট করার পরিকল্পনা করেছিলে সত্য কিন্তু ঈশ্বর তা মঙ্গলে পরিণত করেছেন। আজ তোমরা দেখছ যে এর দ্বারা ঈশ্বর বহু লোকের জীবন রক্ষা করেছেন।
{50:21} তোমরা এখন ভয় করো না, আমি পোষ্যবর্গসহ তোমাদের প্রতিপালন করব। এই কথা বলে তিনি তাঁদের সান্ত্বনা দিলেন ও আশ্বস্ত করলেন।
{i50:22} যোষেফের মৃত্যু
{50:22} যোষেফ ও তাঁর পিতৃকুলের সকলে মিশরে বসবাস করতে লাগলেন।
{50:23} যোষেফের বয়স হয়েছিল একশো দশ বছর। তিনি ইফ্রয়িমের পৌত্রদেরও দেখেছিলেন। মনঃশির পুত্র মাখিরের সন্তানেরাও যোষেফের বংশধররূপে পরিগণিত হল।
{50:24} পরে যোষেফ তার ভাইদের বললেন, দেখ, আমার মৃত্যুকাল আসন্ন। কিন্তু ঈশ্বর নিশ্চয়ই তোমাদের তত্ত্বাবধান করবেন। অব্রাহাম, ইস্হাক ও যাকোবকে তিনি যে দেশ দান করার প্রতিশ্রুতি দিয়েছিলেন, এখান থেকে তিনি তোমাদের সেই দেশে নিশ্চয়ই নিয়ে যাবেন।
{50:25} যোষেফ ইসরায়েলীদের শপথ করিয়ে এই নির্দেশ দিলেন, ঈশ্বর নিশ্চয়ই তোমাদের তত্ত্বাবধান করবেন। তোমরা যখন এখান থেকে চলে যাবে তখন আমার অস্থি সঙ্গে নিয়ে যেও।
{50:26} যোষেফ একশো দশ বছর বয়সে মারা গেলেন। লোকেরা তাঁর দেহে ক্ষয়নিবারক আরক লেপন করে মিশর দেশেই একটি শবাধারের মধ্যে রেখে দিল।
