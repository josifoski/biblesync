{i1:1} অভিবাদন
{1:1} ইফিসাসের ভক্ত ও খ্রীষ্ট যীশুতে বিশ্বাসী পুণ্যশ্লোক মণ্ডলী সমীপেষু — আমি পৌল, ঈশ্বরের ইচ্ছানুসারে নিযুক্ত ও খ্রীষ্ট যীশুর প্রেরিত শিষ্য এই পত্র লিখছি।
{1:2} আমাদের পিতা ঈশ্বর এবং প্রভু যীশু খ্রীষ্ট তোমাদের মঙ্গল করুন, শান্তি দিন।
{i1:3} খ্রীষ্টের মাধ্যমে আত্মিক আশীর্বাদ
{1:3} ধন্য ঈশ্বর, যিনি আমাদের প্রভু যীশু খ্রীষ্টের পিতা, যিনি খ্রীষ্টের মাধ্যমে স্বর্গলোকের যাবতীয় দিব্য আধ্যাত্মিক বর আমাদের দান করেছেন।
{1:4} তিনি এইভাবে জগতের সৃষ্টির পূর্বেই আমাদের ভালবেসে খ্রীষ্টের সঙ্গে মিলিত করার জন্য আমাদের মনোনীত করেছিলেন যেন তাঁর দৃষ্টিতে আমরা পবিত্র ও নিষ্কলুষ হতে পারি।
{1:5} আমাদের ভালবেসে তাঁর আনন্দ ও পরিকল্পনা অনুযায়ী ঈশ্বর যীশু খ্রীষ্টের মাধ্যমে আমাদের দত্তক পুত্ররূপে গ্রহণ করার জন্য আগে থেকেই নির্দিষ্ট করে রেখেছিলেন,
{1:6} যেন তাঁর প্রিয়তমের দ্বারা যে তিনি আমাদের বিতরণ করেছেন তার মাহাত্ম্য কীর্তিত হয়।
{1:7} ঈশ্বরের অনুগ্রহের ঐশ্বর্য এত বিপুল যে তাঁর প্রিয়তম পুত্রের শোণিতের বিনিময়ে আমরা মুক্ত হয়েছি এবং আমাদের সকল অপরাধের ক্ষমা লাভ করেছি।
{1:8} সেই অনুগ্রহেই তিনি আমাদের সর্ববিষয়ে প্রজ্ঞা ও বিচক্ষণতা প্রচুর পরিমাণে দান করেছেন।
{1:9} ঈশ্বরই তাঁর পূর্বনির্ধারিত পরিকল্পনার নিগূঢ়তত্ত্ব আমাদের কাছে ব্যক্ত করেছেন, যা তিনি খ্রীষ্টের মাধ্যমে পূর্ণ করবেন। এই পরিকল্পনা সমগ্র বিশ্ব,
{1:10} স্বর্গ ও মর্ত্যের সব কিছুই খ্রীষ্টের মাঝে সম্মিলিত করার সঙ্কল্প যা কাল পূর্ণ হলে খ্রীষ্টেরই মাঝে তিনি রূপায়িত করবেন।
{1:11} তিনি নিজ সঙ্কল্প ও পরিকল্পনা অনুযায়ী সর্ব কর্ম সাধন করেন, তাঁরই সঙ্কল্প অনুযায়ী আমরা পূর্বেই মনোনীত হয়েছি এবং খ্রীষ্টের মাধ্যমে প্রদত্ত উত্তরাধিকারের অংশীদার হয়েছি,
{1:12} যেন আমরা যারা প্রথমে খ্রীষ্টের উপর ভরসা করেছি, সেই আমাদের দ্বারাই তাঁর মহিমা কীর্তিত হয়।
{1:13} তোমরা, যারা সত্যের বাণী, পরিত্রাণের সুসমাচার শুনেছ ও বিশ্বাস করেছ, তোমরাও সেই খ্রীষ্টেরই মাধ্যমে প্রতিশ্রুত পবিত্র আত্মার দ্বারা মুদ্রাঙ্কিত হয়েছ।
{1:14} সেই পবিত্র আত্মাই হচ্ছেন আমাদের উত্তরাধিকারের অগ্রিম দানস্বরূপ, যে পর্যন্ত না ঈশ্বর তাঁর প্রশস্তি ও মহিমার জন্য তাঁর সকল প্রজাকে পূর্ণ মুক্তি দান করেন।
{i1:15} দিব্য জ্ঞান লাভের জন্য প্রার্থনা
{1:15} এই জন্যই প্রভু যীশুর উপর তোমাদের বিশ্বাস এবং ঈশ্বর-ভক্ত লোকদের প্রতি তোমাদের ভালবাসার
{1:16} কথা শুনে আমিও আমার প্রার্থনায় তোমাদের কথা স্মরণ করে ধন্যবাদ জানাতে বিরত হই না।
{1:17} আমার বিনতি, আমাদের প্রভু যীশু খ্রীষ্টের ঈশ্বর মহামহিম পিতা তোমাদের প্রজ্ঞা ও নিগূঢ়তত্ত্ব উপলব্ধির আত্মিক বর দান করুন যেন তাঁর সম্বন্ধে তোমরা সম্যক জ্ঞান লাভ কর।
{1:18} তিনি তোমাদের অন্তর্দৃষ্টিকে আলোকিত করুন যেন তোমরা জানতে পার তাঁর আহ্বানে নিহিত রয়েছে কিসের প্রত্যাশা, তাঁর ভক্তদের মাঝে সঞ্চিত রয়েছে তাঁর কী বিপুল গৌরবময় উত্তরাধিকারের ঐশ্বর্য এবং
{1:19} আমরা যারা বিশ্বাসী, তাদের মধ্যে তাঁর অসীম শক্তিমত্তা কী প্রবল পরাক্রমে সক্রিয় রয়েছে।
{1:20} খ্রীষ্টের মধ্যেই তাঁর এই শক্তি বিকশিত হয়েছে যখন তিনি তাঁকে মৃতলোক থেকে উত্থিত করে স্বর্গলোকে নিজের দক্ষিণ পার্শ্বে আসন দান করেছেন।
{1:21} সমস্ত প্রশাসন, আধিপত্য, প্রভাব ও প্রভুত্বের ঊর্ধ্বে, ইহলোকে এমন কি পরলোকেও উল্লেখযোগ্য সকল নাম ও উচ্চপদের উপরে তাঁকে প্রতিষ্ঠিত করেছেন।
{1:22} তিনি সব কিছুই খ্রীষ্টের পদানত করলেন এবং তাঁকে, মণ্ডলীর সর্বাধিপতিরূপে প্রতিষ্ঠিত করলেন।
{1:23} যিনি বিশ্বের সব কিছুকেই পূর্ণতা দান করেন, মণ্ডলী তাঁরই দেহ, তাঁর পূর্ণতা।
{i2:1} ঈশ্বরের অনুগ্রহেরই পরিত্রাণ
{2:1} তোমরা এককালে, তোমাদের দুষ্কর্ম ও পাপের ফলে মৃত ছিলে।
{2:2} তখন তোমরা এ জগতের যুগের রীতি অনুসারে মন্দ পথে চলতে এবং আধিদৈবিক শক্তিসমূহের অধিপতি, যার প্রভাব ঈশ্বরদ্রোহী লোকদের মধ্যে এখনও বর্তমান, তারই অধীনে জীবন যাপন করতে।
{2:3} আমরাও এককালে তাদের মতই জৈব কামনার বশে চলতাম। নিজেদের দেহ ও মনের অভিলাষ অনুযায়ী আচরণ করতাম। অন্যান্য সকলের মত আমরাও স্বভাবতঃ ছিলাম ঈশ্বরের ক্রোধের পাত্র।
{2:4} কিন্তু আমাদের প্রতি পরম করুণাময় ঈশ্বরের ভালবাসা এত অসীম যে,
{2:5} আমরা যারা দুষ্কর্মের ফলে মৃত ছিলাম, তাদের তিনি খ্রীষ্টের সঙ্গে করলেন সঞ্জীবিত। তাঁর অনুগ্রহেই তোমরা পরিত্রাণ লাভ করেছ।
{2:6} খ্রীষ্ট যীশুর সঙ্গেই তিনি আমাদের পুনরুত্থিত করেছেন এবং স্বর্গলোকে তাঁর সঙ্গেই আমাদের আসন দান করেছেন
{2:7} আমাদের প্রতি সদয় হয়ে তিনি খ্রীষ্ট যীশুর মাধ্যমে অপার করুণা দান করেছেন, যেন আগামী দিনেও তাঁর মাহাত্ম্য প্রকাশিত হয়।
{2:8} তাঁর অনুগ্রহে এবং তোমাদের বিশ্বাসে তোমরা পরিত্রাণ লাভ করেছ, তোমাদের নিজেদের কৃতিত্বে নয়। এ ঈশ্বরেরই দান,
{2:9} কোন সুকৃতির ফল নয় যে কেউ এতে গর্ববোধ করবে।
{2:10} আমরা তাঁরই সৃষ্টি, খ্রীষ্ট যীশুর সঙ্গে সম্মিলিত হয়ে সৎকর্ম করার জন্য সৃষ্ট। এইরকম সদাচরণের জন্যই ঈশ্বর আমাদের নির্দিষ্ট করেছেন।
{i2:11} খ্রীষ্টেই ঐক্য
{2:11} মনে রেখ, তোমরা একসময় জন্মসূত্রে বিজাতীয় ছিলেন। যারা মানুষের কৃত সুন্নত সংস্কার হেতু ‘সু্ন্নতপ্রাপ্ত’ বলে পরিচিত, তারা তোমাদের বেসুন্নত’ বলতো।
{2:12} সেই সময়ে তোমরা খ্রীষ্টবিহীন ছিলে, ইসরায়েলীদের জাতীয় অধিকার বহির্ভূত এবং ঈশ্বরের সঙ্গে স্থাপিত সন্ধি চুক্তি ও তাঁর দেওয়া প্রতিশ্রুতির আওতার বাইরে ছিলে। তোমাদের জীবনে কোন আশা ছিল না, তোমরা ছিলে প্রকৃতপক্ষে ঈশ্বরবিহীন।
{2:13} কিন্তু খ্রীষ্ট যীশুর সঙ্গে যুক্ত হওয়ায় পূর্বে তোমরা যারা দূরে ছিলে, খ্রীষ্টের রক্তের গুণে তারা এখন কাছে এসেছ।
{2:14} তিনিই আমাদের শান্তি, তিনিই উভয়পক্ষকে ঐক্যের বন্ধনে আবদ্ধ করেছেন। আমাদের মাঝে যে বিরোধিতার প্রাচীর ছিল তা ভেঙ্গে ফেলেছেন।
{2:15} তিনি নিজের দেহ পাত করে বিধি ও অনুশাসনসর্বস্ব বিধান বাতিল করেছেন যেন নিজের মাঝে তিনি উভয় পক্ষের সম্মিলন ঘটিয়ে এক নতুন মানব সমাজ সৃষ্টি করতে পারেন ও শান্তি স্থাপন করতে পারেন।
{2:16} ক্রুশের উপরে তিনি আমাদের বৈরিতার অবসান ঘটিয়েছেন এবং উভয়পক্ষকে এক দেহে পরিণত করে ঈশ্বরের সঙ্গে পুনর্মিলিত করেছন।
{2:17} তিনি এসে তোমরা যারা দূরে ছিলে তাদের কাছে এবং আমরা যারা কাছে ছিলাম তাদের কাছেও শান্তির সুসমাচার প্রচার করেলন।
{2:18} সেইজন্য তাঁরই মাধ্যমে আমরা উভয়পক্ষ একই আত্মার পরিচালনায় পিতার কাছে সরাসরি যেতে পারি।
{2:19} অতএব তোমরা একন আর বিদেশী আপরিচিত নও, তোমরা এখন ঈশ্ব-ভক্তদের মহনাগরিক, ঈশ্বরের পরিবারভুক্ত লোক।
{2:20} প্রেরিতশিষ্য ও নবীদের স্থাপিত ভিত্তির উপর তোমাদের গেঁথে তোলা হয়েছে, খ্রীষ্ট যীশু স্বয়ং যার কোণের ভিত্তিপ্রস্তর।
{2:21} তাঁরই উপরে সমগ্র কাঠামোটিকে গঠিত ও সন্নিবদ্ধ করে প্রভুর উদ্দেশ্যে উৎসর্গিত পবিত্র এক মন্দির রূপে গড়ে তোলা হচ্ছে।
{2:22} তাঁরই মাঝে সকলের সঙ্গে তোমাদেরও ঈশ্বরের আত্মিক আবাসরূপে গড়ে তোলা হচ্ছে।
{3:1} এই কারণেই তোমরা যারা ইহুদী নও তোমাদেরই জন্য আমি পৌল খ্রীষ্ট যীশুর বন্দী হয়েছি এবং তোমাদের জন্য প্রার্থনা করছি।
{3:2} তোমরা নিশ্চয়ই শুনেছ যে তোমাদের মঙ্গলের জন্য ঈশ্বরের করুণার সম্পদ আমাকে দেওয়া হয়েছে।
{3:3} দিব্য দর্শনে তাঁর নিগূঢ় উদ্দেশ্য আমাকে জানানো হয়েছে, (ইতিপূর্বে আমি সংক্ষেপে সে কথা লিখেছি।
{3:4} তা পড়লে তোমরা বুঝতে পারবে যে খ্রীষ্ট সম্পর্কিত নিগূঢ়তত্ত্ব আমি হৃদয়ঙ্গম করেছি।)
{3:5} পবিত্র আত্মার সাহায্যে সেই তত্ত্ব এখন যেভাবে তাঁর পুণ্যশ্লোক প্রেরিত-শিষ্য ও নবীদের কাছে অভিব্যক্ত হয়েছে তেমনভাবে অতীতে কোন যুগে তা মানবসন্তানদের কাছে ব্যক্ত হয়নি।
{3:6} অর্থাৎ সুসমাচার প্রচারের ফলে খ্রীষ্ট যীশুতে সংযুক্ত হয়ে বিজাতীয়েরাও আমাদের সঙ্গে একই উত্তরাধিকারের শরিক, একই দেহের অঙ্গপ্রত্যঙ্গ এবং খ্রীষ্টের মাধ্যমে ঈশ্বরের দেওয়া একই প্রতিশ্রুতির অংশীদার হয়েছে।
{3:7} ঈশ্বরের সক্রিয় পরাক্রমে, তাঁরই অনুগ্রহের ফলে আমি এই সুসমাচার প্রচার করার রজন্য নিযুক্ত হয়েছি।
{3:8} ঈশ্বরের ভক্তজনের মধ্যে সবচেয়ে নগণ্য যে আমি, সেই আমাকেই বিজাতীয়দের কাছে খ্রীষ্টের অতুল ঐশ্বর্যের সুসমাচার প্রচার করার দায়িত্ব দেওয়া হয়েছে,
{3:9} যেন যে গূঢ়তত্ত্ব যুগ যুগ ধরে সর্বস্রষ্টা ঈশ্বরেরই মাঝে নিহিত ছিল তা প্রকাশিত হয়,
{3:10} এবং ঈশ্বরের বহুমুখী প্রজ্ঞা এবার যেন মণ্ডলীর মাধ্যমে অন্তরীক্ষে আধিদৈবিক শক্তিসমূহের কাছে অভিব্যক্ত হয়।
{3:11} তাঁর এই শাশ্বত পরিকল্পনা তিনি আমাদের প্রভু খ্রীষ্ট যীশুর মধ্যেই রূপায়িত করেছেন।
{3:12} তাঁরই মাধ্যমে এবং তাঁর প্রতি আমাদের বিশ্বাসের ফলেই আমরা নির্ভয়ে ঈশ্বরের সান্নিধ্যে যাওয়ার অধিকার লাভ করেছি।
{3:13} তাই তোমাদের কাছে আমার অনুরোধ, তোমাদের জন্য আমার এই কষ্ট দেখে তোমরা হতাশ হয়ো না, কারণ আমার এই ক্লেশ তোমাদের মঙ্গলের জন্য।
{i3:14} খ্রীষ্টের জ্ঞানাতীত প্রেম
{3:14} এই জন্যই স্বর্গ ও পৃথিবীর যাবতীয় গোষ্ঠীর নাম ও অস্তিত্বের
{3:15} উৎস যিনি সেই পিতার সম্মুখে আমি নতজানু হয়ে প্রার্থনা করি
{3:16} যেন তিনি তাঁর ঐশ্বর্যের ভাণ্ডার থেকে তোমাদের বর দান করেন যেন তাঁর আত্মার শক্তিতে তোমাদের অন্তরের সত্তা সবল হয়ে ওঠে,
{3:17} এবং তোমাদের বিশ্বাসহেতু খ্রীষ্ট যেন তোমাদের অন্তরে বাস করেন। প্রেমে প্রতিষ্ঠিত ও সংযুক্ত হয়ে
{3:18} তোমরা যেন ঈশ্বরভক্ত ব্যক্তিদের সঙ্গে খ্রীষ্টের প্রেমের ব্যাপ্তি ও দৈর্ঘ্য, উচ্চতা ও গভীরতা উপলব্ধি করতে পার।
{3:19} সেই জ্ঞানাতীত প্রেম উপলব্ধি করে তোমরা যেন ঈশ্বরের পূর্ণতায় পূর্ণ হয়ে উঠতে পার।
{3:20} যাঁর শক্তি আমাদের মধ্যে সক্রিয়, যিনি অসাধ্যসাধনে সক্ষম, যিনি আমাদের সকল চাওয়া-পাওয়া ও কল্পনার অতিরিক্ত দান করতে সমর্থ,
{3:21} মণ্ডলীতে এবং খ্রীষ্ট যীশুর মাধ্যমে পুরুষানুক্রমে যুগে যুগে তাঁরই মহিমা কীর্তিত হোক। আমেন।
{i4:1} খ্রীষ্টানুসারীদের ঐক্যের প্রয়োজনীয়তা
{4:1} অতএব প্রভুর বন্দী আমি তোমাদের অনুরোধ করছি, তোমরা যে আহ্বানে সাড়া দিয়েছ তার যোগ্য হও।
{4:2} সর্ব অবস্থায় নম্র, ভদ্র ও ধীর হও। ভালবেসে অন্যের সঙ্গে মানিয়ে চল।
{4:3} ঈশ্বরের আত্মা যে ঐক্য দান করেন শান্তির সেই ঐক্যকে দৃঢ়তর করতে আপ্রাণ
{4:4} চেষ্টা কর যেমন দেহ এক এবং আত্মাও এক, তেমনই ঈশ্বরের আহ্বানের মাধ্যমে যে প্রত্যাশা তোমরা লাভ করেছ, তাও এক।
{4:5} তোমাদের প্রভু এক বিশ্বাস এক এবং বাপ্তিস্মও এক।
{4:6} সকলের পিতা যিনি সেই ঈশ্বরও এক, তিনি সকলের ঊর্ধ্বে, সকলের মধ্যে সক্রিয এবং সকলের অন্তরে বিরাজমান।
{4:7} কিন্তু খ্রীষ্ট তাঁর নিজের বিবেচনা অনুযায়ী আমাদের প্রত্যেককে বিভিন্ন পরিমাণে বিশেষ অনুগ্রহণ দান করেছেন।
{4:8} তাই শাস্ত্রে লেখা আছেঃ “বন্দীবাহিনী সঙ্গে নিয়ে তিনি ঊর্ধ্বে আরোহণ করলেন, মানবকুলে বিতরণ করেলন বিবিধ বর।”
{4:9} ‘ঊর্ধ্বে আরোহণ করলেন’ — এ কথার অর্থ কি এই নয় যে তিনি পৃথিবীর অধলোকে অবতরণ করেছিলেন?
{4:10} যিনি নিম্নে অবতরণ করেছিলেন তিনিই সকল স্বর্গের ঊর্ধ্বে আরোহণ করেছেন যেন তিনি হতে পারেন সর্বব্যাপী।
{4:11} তিনিই ঈশ্বরভক্তদের সেবাকর্মে দক্ষ করে তোলার জন্য এবং খ্রীষ্টের দেহরূপী মণ্ডলীকে সংগঠিত
{4:12} করার জন্য কযেকজনকে প্রেরিতশিষ্যরূপে, কয়েকজনকে নবীরূপে, কিছু লোককে সংঘপাল ও শিক্ষাগুরুরূপে মনোনীত করেছেন,
{4:13} যেন আমরা ক্রমশঃ বিশ্বাস ও ঈশ্বরের পুত্র সম্পর্কিত জ্ঞানের ঐক্যে পৌঁছাতে পারি যে ঐক্য আমাদের বিশ্বাসের সঙ্গে দৃঢ়ভাবে সংবদ্ধ। তাহলে খ্রীষ্টের পরমোৎকর্ষের নিরিখে আমাদের মনুষ্যত্বের পূর্ণতম বিকাশ ঘটবে।
{4:14} তখন আমরা আর নাবালক থাকব না, প্রবঞ্চক ফন্দিবাজ লোকদের ছলনায় যে কোন মতবাদের হাওয়ায় বিচলিত হব না বা ভেসে যাব না।
{4:15} বরং সত্যে ও প্রেমে একনিষ্ঠ হয়ে, যিনি মস্তকরূপে, সেই খ্রীষ্টের মাঝে সর্ববিষয়ে বিকশিত হব।
{4:16} তাঁরই উপর নির্ভরশীল সমগ্র দেহ পরিপোষক গ্রন্থিসমূহের দ্বারা সংযুক্ত ও সন্নিবদ্ধ। তিনিই প্রত্যেক অঙ্গকে যথাযথভাবে সক্রিয় রাখেন এবং তার ফলেই দেহ বৃদ্ধিলাভ করে ও প্রেমে সংগঠিত হয়।
{i4:17} নূতন ও পুরাতন জীবন
{4:17} সুতরাং আমি একথা বলছি, প্রভুর নামে সনির্বন্ধ অনুরোধ জানাচ্ছি, অবিশ্বাসীদের মত জীবন যাপন করো না, তাদের চিন্তাভাবনার সার্থকতা নেই।
{4:18} তাদের বুদ্ধি আচ্ছন্ন, হৃদয় অনমনীয়, অন্তর অজ্ঞতায় পূর্ণ, তাই তারা ঈশ্বর-প্রদত্ত জীবন থেকে বিচ্ছিন্ন।
{4:19} বিচারবুদ্ধি হারিয়ে তারা ভ্রষ্টাচারে লিপ্ত, সর্বপ্রকার অশুচিতা এবং উচ্ছৃঙ্খলতার প্রতি তাদের আসক্তি।
{4:20} কিন্তু তোমরা খ্রীষ্টের কাছ থেকে এরকম শিক্ষা লাভ করনি।
{4:21} তোমরা নিশ্চয়ই তার কথা শুনেছ। যীশুতে যে সত্য নিহিত সেই বিষয়ে তোমরা অবশ্যই এই শিক্ষা পেয়েছ।
{4:22} সুতরাং তোমাদের পূর্বের জীবন এবং স্বভাব পরিত্যাগ কর, যা নানাবিধ জৈব কামনার আকর্ষণে ধ্বংস হতে চলেছিল।
{4:23} তোমাদের মন ও আত্মা হোক নবায়িত।
{4:24} এবং ঈশ্বরের সাদৃশ্যে ধর্মনিষ্ঠ, সত্যসন্ধ, শুচিশুদ্ধ নূতন সত্তা তোমরা ধারণ কর।
{i4:25} নূতন জীবনবেদ
{4:25} সুতরাং মিথ্যা বর্জন করে একে অপরের কাছে তোমরা সত্য কথা বল। কারণ আমরা সকলেই একই দেহের অঙ্গপ্রত্যঙ্গ।
{4:26} তোমরা ক্রুদ্ধ হলেও পাপ করো না। সূর্যাস্তের আগেই যেন তোমাদের ক্রোধ প্রশমিত হয়।
{4:27} শয়তানকে কোন সুযোগ নিতে দিও না।
{4:28} যে চোর ছিল সে যেন আর চুরি না করে বরং সে যেন সদুপায়ে জীবিকা অর্জন করে, তাহলে অভাবগ্রস্তকেও সে সাহায্য করতে পারবে।
{4:29} ক্ষতিকর কোন কথা উচ্চারণ করো না। বরং গঠনমূলক কাজের উপযোগী কথা বল যেন যারা সে কথা শোনে তাদের পক্ষে তা কল্যাণকর হয়।
{4:30} ঈশ্বরের পবিত্র আত্মাকে তোমরা ক্ষুণ্ণ করো না কারণ সেই পবিত্র আত্মা দ্বারা মুদ্রাঙ্কিত। পরিত্রাণের দিনে সেই মুদ্রাঙ্কই আমাদের মুক্তি সাধন করবে।
{4:31} সর্বপ্রকার তিক্ততা, উত্তেজনা, ক্রোধ, কলহ, কুৎসা এবং ঈর্ষা, দ্বেষ তোমাদের মধ্যে থেকে দূর কর।
{4:32} তোমরা পরস্পরের প্রতি উদার ও সদয় হও। ঈশ্বর যেমন খ্রীষ্টের মাধ্যমে তোমাদের ক্ষমা করেছেন, তেমনি তোমরাও একে অন্যকে ক্ষমা কর।
{i5:1} আলোকিত জীবনাচরণ
{5:1} তোমরা ঈশ্বরের প্রিয় সন্তান, কাজেই তোমরা তাঁর অনুকরণ কর।
{5:2} খ্রীষ্ট যেমন তোমাদের ভালবেসেছেন তেমনি তোমাদের জীবনও ভালবাসায় ভরে উঠুক। তিনি আমাদের হয়ে ঈশ্বরের উদ্দেশ্য সুরভি নৈবেদ্য ও বলিরূপে নিজেকে উৎসর্গ করেছেন।
{5:3} তাই ঈশ্বরভক্তদের উপযুক্ত আচরণ তোমরা করবে। লাম্পট্য, কোনপ্রকার অশুচিতা কিম্বা দুষ্কর্ম তোমাদের মধ্যে না থাকুক, এমনকি সে সব কথা উচ্চারণও তোমরা করবে না।
{5:4} কোন রকম কুৎসিত আচরণ, বাচালতা বা স্থূল রসিকতা নয়, কারণ এ সবই অসঙ্গত, বরং তোমরা ঈশ্বরের বন্দনায় মুখর হও।
{5:5} তোমরা নিশ্চিত জেনো যে যারা লম্পট, অনাচারী ও লোভী — লোভ পৌত্তলিকতার নামান্তর — খ্রীষ্ট ও ঈশ্বরের রাজ্যে তাদের প্রবেশের কোন অধিকার নেই।
{5:6} অতিরঞ্জিত অসার কথায় কেউ যেন তোমাদের প্রভাবিত না করে, কারণ এইসব অনাচারের জন্যই ঈশ্বরের অবাধ্য সন্তানদের উপর তাঁর ক্রোধের দণ্ড নেমে আসে।
{5:7} তাদের সঙ্গে তোমরা কোন সম্পর্ক রেখো না।
{5:8} কারণ তোমরা আগে অন্ধকালে ছিলে, কিন্তু এখন প্রভুর জ্যোতিতে জ্যোতিষ্মান হয়েছ,
{5:9} তাই জ্যোতির সন্তানের মত আচরণ কর। কারণ যা কিছু শুভঙ্কর, ন্যায় ও সত্য, তা জ্যোতি থেকেই উদ্ভূত।
{5:10} কোন কাজে প্রভু সন্তুষ্ট হন তা জানার চেষ্টা কর।
{5:11} তামসিক কার্যকলাপের সঙ্গে জড়িত হয়ো না বরং সেগুলির স্বরূপ প্রকাশ কর।
{5:12} কারণ ওরা গোপনে যেসব কাজ করে, সেসব উচ্চারণ করতেও লজ্জা বোধ হয়।
{5:13} আলোকে সব কিছুর স্বরূপ প্রকাশিত হয় এবং
{5:14} যা কিছু স্বপ্রকাশ তাই আলোকিত। এইজন্যই বলা হয়েছে, “জাগো হে নিদ্রামগ্ন, উঠে এস মৃতদের মধ্য থেকে খ্রীষ্ট তোমাকে করবেন জ্যোতিষ্মান।”
{5:15} সুতরাং তোমাদের আচরণ সম্পর্কে বিশেষভাবে সাবধান হও। নির্বোধের মত নয়, তোমাদের জীবনাচরণ হোক জ্ঞানবানের মত।
{5:16} তোমরা সময় সুযোগের সদ্ব্যবহার কর, কারণ এই যুগ মন্দ।
{5:17} তাই মূর্খের মত কাজ করো না, বরং প্রভুর ইচ্ছা জানার চেষ্টা কর।
{5:18} সুরা পানে মত্ত হয়ো না, যা মানুষকে ধ্বংসের পথে ঠেলে দেয়, বরং পবিত্র আত্মায় পরিপূর্ণ হও।
{5:19} গীত, স্তোত্র ও সংকীর্তনে নিজেদের মধ্যে ভাব বিনিময় কর। মনে মনে প্রভুর উদ্দেশে গাও স্তুতিগান।
{5:20} সর্বদা সর্ববিষয়ে আমাদের প্রভু যীশু খ্রীষ্টের নামে পিতা ঈশ্বরকে জানাও ধন্যবাদ।
{i5:21} খ্রীষ্টীয় পরিবার
{5:21} খ্রীষ্টের প্রতি সম্ভ্রমে একে অন্যের অনুগত হও।
{5:22} গৃহিণীরা, তোমরা যেমন প্রভুর বাধ্য তেমনি নিজেদের স্বামীর বাধ্য হও।
{5:23} কারণ স্বামী স্ত্রীর মস্তকস্বরূপ, যেমন খ্রীষ্ট মণ্ডলীর মস্তক এবং তিনিই তাঁর দেহরূপ মণ্ডলীর পরিত্রাতা।
{5:24} মণ্ডলী যেমন খ্রীষ্টের অনুগত তেমনি পত্নীরাও সর্ববিষয়ে নিজ নিজ স্বামীর অনুগত হোক।
{5:25} খ্রীষ্ট যেমন মণ্ডলীকে ভালবেসেছেন এবং তার জন্য আত্মদান করেছেন, স্বামীরা, তোমরাও সেইভাবে স্ত্রীকে ভালবাস।
{5:26} তিনি মণ্ডলীকে পবিত্র ও নিষ্কলঙ্ক করার রজন্য বাণী উচ্চারণ করে অবগাহন দ্বারা তাকে শুচিশুদ্ধ করে
{5:27} পবিত্র করেছেন, যাতে সর্বপ্রকার কলঙ্ক, বিকৃতি ও কলুষমুক্ত মণ্ডলীকে গৌরবান্বিত করে আপন করে নিতে পারেন।
{5:28} স্বামীরও উচিত এইভাবে নিজের দেহজ্ঞানে স্ত্রীকে ভালবাসা। বস্তুতঃ স্ত্রীকে যে ভালবাসে সে নিজেকেই ভালবাসে।
{5:29} কেউ কখনে নিজের দেহকে ঘৃণা করে না, বরং তার পরিপোষণ ও যত্ন করে। খ্রীষ্টও মণ্ডলীকে তা-ই করেছেন।
{5:30} কারণ আমরা তাঁর দেহের অঙ্গপ্রত্যঙ্গ।
{5:31} “এই কারণে মানুষ পিতামাতাকে পরিত্যাগ করে স্ত্রীর প্রতি আসক্ত হবে এবং তারা দুজনে হবে একাঙ্গ”, –
{5:32} এই শাস্ত্রবচনে নিহিত আছে অতি গভীর নিগূঢ়তত্ত্ব, আমি এই তত্ত্ব খ্রীষ্ট ও তাঁর মণ্ডলী সম্পর্কে প্রয়োগ করছি।
{5:33} একথা তোমাদের সকলের প্রতি প্রযোজ্য। প্রত্যেক স্বামীর উচিত নিজের স্ত্রীকে নিজের মত ভালবাসা এবং প্রত্যেক স্ত্রীরও উচিত তার স্বামীকে শ্রদ্ধা কর।
{6:1} সন্তানেরা, তোমরা পিতামাতার বাধ্য হও, কারণ এ-ই তোমাদের পক্ষে সঙ্গত এবং খ্রীষ্টীয় কর্তব্য ।
{6:2} “তুমি পিতা ও মাতাকে সম্মান কর –” এটিই প্রথম অনুশাসন যার সঙ্গে প্রতিশ্রুতি যুক্ত হয়েছে:
{6:3} “তাহলে তোমার মঙ্গল হবে এবং পৃথিবীতে তুমি লাভ করবে দীর্ঘজীবন”।
{6:4} তোমরা যারা পিতা, তোমরা সন্তানদের মনে বিরাগ জন্মাতে দিও না। বরং প্রভুর শাসন ও শিক্ষা অনুযায়ী তোমরা তাদের প্রতিপালন কর।
{6:5} ক্রীতদাসেরা, তোমরা ঐকান্তিক শ্রদ্ধায়, ভয়ে ও সরল মনে তোমাদেরর গৃহস্বামীদের অনুগত হও। মনে কর, তোমরা খ্রীষ্টেরই সেবা করছ।
{6:6} স্বার্থসিদ্ধির জন্য লোক দেখানো সেবায় যারা মানুষকে তুষ্ট করতে চায় তাদের মত নয় কিন্তু খ্রীষ্টের দাসরূপে সর্বান্তঃকরণে ঈশ্বরের ইচ্ছা পালন কর।
{6:7} মানুষের নয়, যেন প্রভুরই সেবা করছ, এই মনে করে আন্তরিকভাবে খুশী মনে কাজ কর।
{6:8} জেনো, ক্রীতদাস হোক, বা না-ই হোক কেউ যদি সৎ কাজ করে তবে সে আমাদের প্রভুর কাছ থেকে নিশ্চয়ই প্রতিদান পাবে।
{6:9} গৃহস্বামীরা, তোমরা তাদের প্রতি অনুরূপ আচরণ কর। ওদের সঙ্গে রূঢ় ব্যবহার ও ভীতিপ্রদর্শন করো না। জেনো, তোমাদের উভয়েরই যিনি প্রভু তিনি স্বর্গে আছেন, তাঁর কাছে কোন পক্ষপাতিত্ব নেই।
{i6:10} খ্রীষ্টীয় রণসজ্জা
{6:10} শেষ কথা এই, তোমরা প্রভুর বলে বলীয়ান হও, তাঁরই পরাক্রমে হও পরাক্রান্ত।
{6:11} ঈশ্বর-দত্ত রণসজ্জায় সজ্জিত হও যেন শয়তানের সমস্ত ছল-চাতুরীর বিরুদ্ধে দাঁড়াতে পার।
{6:12} কারণ আমাদের সংগ্রাম কোন মানুষের বিরুদ্ধে নয়, কিন্তু শাসন-নীতি ও কর্তৃত্বের বিরুদ্ধে, কিন্তু শাসন-নীতি ও কর্তৃত্বের বিরুদ্ধে, তামসালোকের অধিপতিদের বিরুদ্ধে অতিপ্রাকৃত জগতের অশুভ শক্তির বিরুদ্ধে।
{6:13} সেইজন্যই তোমরা ঈশ্বর-দত্ত বর্মে সজ্জিত হও, যেন সেই দুর্দিনে প্রতিরোধ করতে পার এবং তোমাদের কর্তব্য সমাপন করার পরেও স্থির থাকতে পার।
{6:14} প্রতিরোধের জন্য দৃঢ় হয়ে দাঁড়াও। সত্য হোক তোমার কটিবন্ধ, ধার্মিকতা ও বক্ষত্রাণ,
{6:15} শান্তির সুসমাচার প্রচারের উদ্যোগেই হোক তোমার পাদুকা।
{6:16} সর্বদা বিশ্বাসই হবে তোমার ঢাল, তার সাহায্যে অশুভ শক্তির অগ্নিবাণ প্রতিহত করতে পারবে।
{6:17} ধারণ কর পরিত্রাণের শিরস্ত্রাণ, হাতে নাও পবিত্র আত্মার তরবারি — ঈশ্বরের বাক্য।
{6:18} ভক্তজনের জন্য পবিত্র আত্মার সহায়তায় সর্ব অবস্থায় বিনতি ও প্রার্থনা কর। এই বিষয়ে সজাগ থাক।
{6:19} আমার জন্যও প্রার্থনা কর যেন সুসমাচারের নিগূঢ়তত্ত্ব দৃপ্তকণ্ঠে ঘোষণার জন্য যথোপযুক্ত বাণী আমি পাই।
{6:20} আমি যেন যথাযথভাবে ও নির্ভয়ে সেই বাণী প্রচার করতে পারি, এই সুসমাচার প্রচারের জন্য আমি কারাবাসে থেকেও রাজদূতের করছি।
{i6:21} উপসংহার
{6:21} বর্তমানে আমি কেমন আছি এবং কি করছি তা সবই প্রিয় ভ্রাতা ও প্রভুর বিশ্বস্ত সেবক তুখিকাস্ তোমাদের জানাবেন।
{6:22} এই উদ্দেশ্যেই আমি তাঁকে তোমাদের কাছে পাঠালাম যেন তোমরা আমাদের বিষয় জানতে পার এবং তিনি তোমাদের অনুপ্রাণিত করতে পারেন।
{6:23} ভ্রাতৃবৃন্দের মাঝে পিতা ঈশ্বর এংব প্রভু যীশু খ্রীষ্ট শান্তি, প্রীতি ও বিশ্বাস দান করুন।
{6:24} আমাদের প্রভু যীশু খ্রীষ্টকে যারা ভালবাসে তাদের সকলের জীবনে নেমে আসুক অমৃতলোকের করুণাধারা।
