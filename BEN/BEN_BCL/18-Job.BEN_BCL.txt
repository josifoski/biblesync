{i1:1} ইয়োবের পরিচয়
{1:1} উস দেশে ইয়োব নামে ব্যক্তি বাস করতেন। তিনি ছিলেন ঈশ্বরের পরমভক্ত, সৎ ও বিশ্বস্ত সেবক। মন্দের পথ তিনি পরিহার করে চলতেন।
{1:2} তাঁর সাতটি পুত্র এবং তিনটি কন্যা ছিল।
{1:3} এ ছাড়াও ছিল সাত হাজার মেষ, তিন হাজার উট, এক হাজার বলদ, পাঁচশো গাধা এবং অনেক দাসদাসী। সমগ্র প্রাচ্য দেশে তিনি ছিলেন সব চেয়ে ধনী ব্যক্তি।
{1:4} ইয়োবের পুত্রেরা তাদের বাড়িতে পালা করে সকলের জন্য ভোজের আয়োজন করত এবং তিন বোনকে তারা সেই ভোজে নিমন্ত্রণ করত।
{1:5} ভোজের পরের দিন ভোরে ইয়োব তাঁর পুত্রদের শুচীকরণের জন্য প্রত্যেকের নামে বলি উৎসর্গ করতেন কারণ তিনি মনে করতেন তাঁর পুত্রেরা হয়তো অনিচ্ছাকৃতভাবে ঈশ্বরকে অবজ্ঞা করে পাপ করে ফেলেছে।
{i1:6} ইয়োবের প্রথম পরীক্ষা
{1:6} একদিন স্বর্গদূতেরা প্রভু পরমেশ্বরের সাক্ষাতে সমবেত হল। শয়তানও ছিল তাদের সঙ্গে।
{1:7} প্রভু পরমেশ্বর শয়তানকে জিজ্ঞাসা করলেন, তুমি কোথা থেকে আসছ? শয়তান বলল, আমি পৃথিবীর চর্তুদিক পরিভ্রমণ করে এলাম।
{1:8} প্রভু পরমেশ্বর তাকে বললেন, তুমি কি আমার ভক্ত ইয়োবকে দেখেছ? তার মত সৎ ও বিশ্বস্ত লোক পৃথিবীতে কেউ নেই। সে আমার ভক্ত, মন্দের পথ সে পরিহার করে চলে।
{1:9} শয়তান বলল, ইয়োব কি বিনা স্বার্থে ঈশ্বরের উপাসনা করে?
{1:10} আপনি তাকে এবং তার পরিবারের সকলকে সর্বদা রক্ষা করছেন, আপনার আশীর্বাদে সে সকল কাজে সাফল্য লাভ করছে। তার ধনসম্পত্তি ও পশুপাল বেড়েই চলেছে।
{1:11} কিন্তু আপনি যদি এখন তার ধনসম্পদ ও সর্বস্ব কেড়ে নেন তাহলে সে আপনার মুখের উপরেই আপনাকে অভিসম্পাত দেবে।
{1:12} প্রভু পরমেশ্বর শয়তানকে বললেন, বেশ, তার সর্বস্ব আমি তোমার হাতে ছেড়ে দিলাম, তুমি শুধু তার অঙ্গ স্পর্শ করো না। এ কথার পর শয়তান প্রভু পরমেশ্বরের কাছ থেকে চলে গেল।
{i1:13} ইয়োবের সন্তান-সন্ততি ও ধনসম্পত্তির বিনাশ
{1:13} একদিন ইয়োবের পুত্রকন্যারা যখন তাদের বড় ভাইয়ের বাড়িতে আনন্দোৎসব করছিল,
{1:14} তখন একজন সংবাদবাহক ছুটে এসে ইয়োবকে বলল, আমরা ক্ষেতে বলদগুলি নিয়ে চাষ করছিলাম। পাশেই গাধার পাল চরছিল,
{1:15} এমন সময় একদল বেদুইন এসে আমাদের আক্রমণ করে সমস্ত পশুপাল লুঠ করে নিয়ে গেল। তারা আপনার দাসদের হত্যা করেছে। আমিই শুধু বেঁচে গেছি। আপনাকে এই সংবাদ জানাচ্ছি।
{1:16} তার কথা শেষ হতে না হতেই আর একজন এসে বলল, বজ্রাঘাতে আপনার মেষপাল ও পালকেরা সকলেই ধ্বংস হয়েছে। আমিই শুধু বেঁচে গেছি এবং আপনাকে এই সংবাদ দিতে এলাম।
{1:17} তার কথা শেষ হতে না হতেই আর একজন এসে বলল, কলদীয়দের তিনটি দল এসে আমাদের আক্রমণ করে উটগুলি ছিনিয়ে নিয়ে চলে গেল। তারা আপনার দাসদের সকলকেই হত্যা করেছে। আমিই শুধু প্রাণে বেঁচে গেছি এবং আপনাকে এই সংবাদ দিতে এসেছি।
{1:18} তার কথা শেষ হতে না হতে আর একজন এসে বলল, আপনার পুত্রকন্যারা তাদের বড় ভাইয়ের বাড়িতে বসে খাওয়াদাওয়া করছিল,
{1:19} এমন সময় প্রান্তর থেকে প্রচণ্ড এক ঘূর্ণী ঝড় ছুটে এসে ঘরবাড়ি ভেঙ্গে দিল, আপনার পুত্রকন্যারা সবাই বাড়ি চাপা পড়ে মারা গেছে। আমিই শুধু রক্ষা পেয়েছি, আপনাকে এ সংবাদ দিতে এসেছি।
{1:20} ইয়োব তখন আসন ছেড়ে উঠে দাঁড়ালেন। শোকে অভিভূত হয়ে তিনি তাঁর পোশাক ছিঁড়ে ফেললেন, মাথা কামালেন এবং মাটিতে উবুড় হয়ে বললেন,
{1:21} মায়ের গর্ভ থেকে শূন্য হাতে আমি এসেছি, শূন্য হাতেই আবার ফিরে যাব। প্রভু পরমেশ্বর দিয়েছিলেন, প্রভুই ফিরিয়ে নিয়েছেন, ধন্য হোক প্রভুর নাম।
{1:22} এত সব দুর্বিপাক সত্ত্বেও ইয়োব ঈশ্বরের বিরুদ্ধে কোন ক্ষোভ জানালেন না এবং কোন পাপ করলেন না।
{i2:1} ইয়োবের দ্বিতীয় পরীক্ষা
{2:1} আর একদিন প্রভু পরমেশ্বরের সাক্ষাতে স্বর্গদূতদের সমাবেশে শয়তানও তাঁদের সঙ্গে প্রভুর সামনে উপস্থিত হল।
{2:2} প্রভু পরমেশ্বর শয়তানকে জিজ্ঞাসা করলেন, তুমি কোথা থেকে আসছ?
{2:3} শয়তান বলল, আমি পৃথিবীর চর্তুদিক পরিভ্রমণ করে এলাম। প্রভু পরমেশ্বর তাকে বললেন, তুমি কি আমার ভক্ত ইয়োবকে লক্ষ্য করেছ? পৃথিবীতে তার মত সৎ ও বিশ্বস্ত কেউ নেই। সে আমার উপাসনা করে এবং মন্দের পথ পরিহার করে চলে। যদিও অকারণে তুমি তার ক্ষতি করার অনুমতি আমার কাছ থেকে নিয়েছ তবুও দেখ, সে তার বিশ্বাসে অবিচল রয়েছে।
{2:4} শয়তান তখন প্রভুকে বলল, মানুষ নিজের প্রাণ বাঁচাবার জন্য সর্বস্ব ত্যাগ করতে পারে।
{2:5} কিন্তু এবার আপনি তার দেহে আঘাত করুন, দেখবেন সে আপনার মুখের উপরেই আপনাকে দোষারোপ করবে।
{2:6} প্রভু পরমেশ্বর শয়তানকে বললেন, ঠিক আছে, তোমার হাতেই তাকে আমি ছেড়ে দিলাম, তুমি শুধু তাকে প্রাণে মেরো না।
{2:7} শয়তান প্রভুর কাছ থেকে চলে গেল এবং ইয়োবের পা থেকে মাথা পর্যন্ত সর্বাঙ্গ দূষিত ক্ষতে ভরিয়ে দিল।
{2:8} ইয়োব গা চুলকানোর জন্য ভাঙ্গা কলসীর একটা টুকরো নিয়ে ছাইয়ের গাদায় গিয়ে বসলেন।
{2:9} ইয়োবের স্ত্রী তখন তাঁকে বললেন, এখনও তুমি তোমার বিশ্বাস আঁকড়ে ধরে আছ? এর চেয়ে বরং ঈশ্বরকে ধিক্কার দিয়ে মৃত্যুবরণ কর।
{2:10} ইয়োব তাঁকে বললেন, তুমি মূর্খের মত কথা বলছ, ঈশ্বরের হাত থেকে আমরা কি শুধু মঙ্গলই গ্রহণ করব? অমঙ্গল কিছুই গ্রহণ করব না? এতসব দুর্বিপাকের যন্ত্রণার মধ্যেও ইয়োব ঈশ্বরের বিরুদ্ধে কোন কথা বললেন না, নিন্দা করলেন না।
{i2:11} ইয়োবের বন্ধুদের আগমন
{2:11} ইয়োবের তিন বন্ধু ছিলেন, তেমান নিবাসী এলিফস, শুহানিবাসী বিল্দদ ও নামাহ নিবাসী সোফর। এঁরা ইয়োবের দুর্দশার কথা শুনে তাঁকে দেখতে ও সান্ত্বনা দিতে এলেন।
{2:12} তাঁরা দূর থেকে ইয়োবকে দেখতে পেলেন, কিন্তু তাঁকে চিনতে পারলেন না। যখন চিনতে পারলেন তখন তাঁরা বিলাপ করে কাঁদতে লাগলেন। শোকে কাতর হয়ে তাঁরা নিজেদের পোশাক ছিঁড়ে ফেললেন আর নিজেদের মাথায় ও আকাশের দিকে ধূলো ছিটাতে লাগলেন।
{2:13} সাতদিন সাত রাত তাঁরা ইয়োবের সঙ্গে মাটিতে বসে রইলেন। ইয়োবের দুঃসহ যন্ত্রণা দেখে কেউ কোন কথা বলতে পারলেন না।
{i3:1} ঈশ্বরের কাছে ইয়োবের অভিযোগ
{3:1} অবশেষে ইয়োব নীরবতা ভঙ্গ করে নিজের জন্মদিনকে শাপ দিলেন।
{3:2} তিনি বলতে লাগলেনঃ
{3:3} যেদিন আমি জন্মগ্রহণ করেছিলাম অভিশপ্ত হোক সেই দিন যে রাতে আমি এসেছিলাম মাতৃজঠরে, সেই রাতও হোক অভিশপ্ত।
{3:4} সেই দিনটি হোক অন্ধকারে আচ্ছন্ন ঈশ্বর যেন সেই দিনটি আর স্মরণ না করেন, আর যেন কখনও আলোকিত না হয় সেই দিন।
{3:5} অন্ধকারে ঘন তমসায় আচ্ছন্ন থাকুক ঘনমেঘে ঢাকা থাকুক সেই দিন, ঘোর কালিমা গ্রাস করুক সূর্যকে।
{3:6} ঘন ঘোর তমসায় লুপ্ত হোক বর্ষ ও দিনপঞ্জীর গণনা থেকে বাদ পড়ুক সেই রাত।
{3:7} বন্ধ্যা হোক সে রাত, হোক আনন্দোল্লাসহীন, নিস্তব্ধ নিঝুম।
{3:8} লিভিয়াথান দানবকে যারা জাগায় সেই ডাকিনীরাও শাপ দিক সেই দিনকে।
{3:9} সে দিনের প্রভাতী তারা হোক তিমিরাচ্ছন্ন, ব্যর্থ হোক তার আলোকের প্রত্যাশা, সে রাত যেন আর না পোহায়।
{3:10} কেননা সে রাত আমার জননীর গর্ভ রুদ্ধ না করে আমাকে ঠেলে দিয়েছে দুঃখ ও সঙ্কটের মাঝে।
{3:11} মাতৃগর্ভেই আমার মৃত্যু হল না কেন? জন্মাবার পরেই বা আমি মরলাম না কেন?
{3:12} কেন আমার মা আমাকে কোলে তুলে নিয়েছিলেন? কেনই বা আমাকে স্তন্যদান করেছিলেন?
{3:13} তখন যদি আমি মারা যেতাম তাহলে এখন শান্তিতে থাকতাম।
{3:14} অতীতের প্রাসাদসমূহের নির্মাতা ধ্বংসপ্রাপ্ত রাজা মহারাজের মত
{3:15} কিম্বা বিগত অভিজাত ব্যক্তিদের মত যাদের স্বর্ণসম্পদ ছিল, রৌপ্য সম্ভারে পরিপূর্ণ ছিল যাদের প্রাসাদ তাদেরই মত চিরনিদ্রায় আমি থাকতাম নিদ্রিত।
{3:16} কেন আমি হই নি মৃতজাত শিশুদের মত, যাদের কোনদিন আলোক দর্শন হল না লুকিয়ে ফেলা হল না তাদের মত?
{3:17} কবরে দুষ্ট লোকদের দুষ্কর্ম ক্ষান্ত হয়, পরিশ্রান্ত লোকেরা পায় বিশ্রাম।
{3:18} বন্দীরা সেখানে শান্তিতে থাকে রক্ষীদের কর্কশ কণ্ঠের আদেশ তাদের পালন করতে আর হয় না।
{3:19} ক্ষুদ্র ও মহান-সেখানে সকলেরই বাস ক্রীতদাসের সেখানে মুক্তি খুঁজে পায়।
{3:20} দুঃখ দুর্দশার মাঝে মানুষ কেন বেঁচে থাকে? শোকার্তের সামনে কেন জ্বলে আলো?
{3:21} তারা মৃত্যু কামনা করে, কিন্তু মৃত্যু আসে না তাদের কাছে, ধনরত্নের চেয়ে কবরই তাদের প্রিয়।
{3:22} তাদের জীবনে কোন আনন্দ নেই মৃত্যু ও সমাধিতেই তাদের পরম শান্তি। তাই যদি হয় তবে,
{3:23} ঈশ্বর তাদের ভবিষ্যৎ গোপন করে রাখেন, তাই যদি হয় তবে বেষ্টনীর মধ্যে আবদ্ধ হয়ে। ঘুরে মরার জন্যই কি তাদের জন্ম?
{3:24} দীর্ঘশ্বাস আমার অন্নস্বরূপ, কান্না আমার কোনদিন থামবে না।
{3:25} যে অকল্যাণের ভয়ে আমি শঙ্কিত সেই অকল্যাণই ঘটেছে আমার জীবনে।
{3:26} আমার বিশ্রাম নেই, শান্তি নেই, যন্ত্রণারও কোন সীমা নেই।
{i4:1} অলিফসের প্রথম ভাষণ
{4:1} তেমান নিবাসী এলিফস তখন ইয়োবকে সম্বোধন করে বললেনঃ
{4:2} আমি যদি কিছু বলি তাহলে কি তুমি বিরক্ত হবে? কিছু না বলে আমি আর চুপ করে থাকতে পারছি না।
{4:3} দেখ, তুমি অনেককে উপদেশ দিয়েছ অনেকের দুর্বল মনে জুগিয়েছ শক্তি।
{4:4} জীবনসংগ্রামে বিধ্বস্ত পদস্খলিত ব্যক্তি তোমার কথায় আবার উঠে দাঁড়িয়েছে।
{4:5} কিন্তু এখন সেই দুর্দৈব তোমারই উপর এসে পড়েছে। অস্থির হয়ে উঠেছ তুমি, তার স্পর্শমাত্রেই তুমি হয়েছ বিমর্ষ।
{4:6} ঈশ্বরের আরাধনায় নিঁখুত তোমার জীবনচর্যা। অতএব মনে অবিচল আস্থা ও আশা রাখ।
{4:7} ভেবে দেখ, কোন নির্দোষ ব্যক্তি কি কখনও বিনষ্ট হয়েছে? কোন ন্যায়পরায়ণ ব্যক্তি কি হয়েছে উচ্ছিন্ন?
{4:8} আমি দেখেছি যারা অধর্মের ক্ষেত্র কষর্ণ করে, বপন করে দুষ্কর্মের বীজ, তারা দুষ্টতা ও মন্দতারই ফসল ভোগ করে।
{4:9} ঈশ্বরের ক্রুদ্ধ নিঃশ্বাসের প্রবল ঝঞ্ঝায় ধ্বংস হয় তারা। তাঁর রোষ বহ্নির ঝলকে তারা হয় ভস্মীভূত।
{4:10} দুষ্টেরা সিংহের মত গর্জন করে কিন্তু তাদের স্তব্ধ করা হবে, চূর্ণ করা হবে তাদের দন্তরাজি।
{4:11} শিকারের অভাবে অনশনক্লিষ্ট সিংহের মত তারা ধ্বংস হয়, তাদের শাবকেরা হয় ছত্রভঙ্গ।
{4:12} সংগোপনে এক সংবাদ আমার কাছে এল সেই স্বর এত ক্ষীণ যে অতিকষ্টে আমি শুনলাম সেই উচ্চারণ।
{4:13} সকলে যখন সুখনিদ্রায় মগ্ন, দুঃস্বপ্ন হয়ে সেই স্বর আমার ঘুমের ব্যাঘাত ঘটাল,
{4:14} ভয়ে কেঁপে উঠলাম আমি, শিউরে উঠল আমার সমস্ত দেহ।
{4:15} এক ঝলক হালকা বাতাস বয়ে গেল আমার মুখের উপর দিয়ে ভয়ে আমার লোম খাড়া হয়ে উঠল।
{4:16} আমি দেখলাম কি যেন একটা দাঁড়িয়ে আছে আমার সামনে, আমি বিস্ফারিত চোখে চেয়ে রইলাম, কিন্তু বুঝতে পারলাম না কি সেই বস্তু। তারপর নীরবতার মাঝে আমি শুনতে পেলাম একটি কণ্ঠস্বর:
{4:17} ঈশ্বরের দৃষ্টিতে কি কোন মরণশীল মানুষ ধার্মিক হতে পারে? কোন মানুষ কি তার স্রষ্টার তুলনায় পারে কি নির্মল হতে?
{4:18} ঈশ্বর তাঁর ভক্তদের বিশ্বাস করেন না এমন কি স্বর্গদূতেরাও তাঁর কাছে ত্রুতিহীন নয়।
{4:19} তাহলে মাটি দিয়ে গড়া যে প্রাণী ধূলি থেকেই যার উৎপত্তি, পতঙ্গের মতই যে পিষ্ট হয়, তাকে তিনি কি করে বিশ্বাস করবেন?
{4:20} সকালে যে মানুষ বেঁচে থাকে সন্ধ্যার আগেই মৃত্যু হতে পারে তার, সবার অলক্ষ্যে সে সুপ্ত হয় চিরতরে।
{4:21} তার সর্বস্ব নিয়ে নেওয়া হয়, মৃত্যু হয় তার — তখনও তার জ্ঞানচক্ষু খোলে না।
{5:1} এলিফস বলে চললেনঃ ইয়োব সবাইকে ডেকে একথা বল, দেখ কেউ উত্তর দেয় কিনা। এমন কোন স্বর্গদূত আছে কি যার দিকে তুমি সাহায্যের আশায় তাকাবে?
{5:2} উদ্বেগ ও ঈর্ষার জ্বালায় মৃত্যুকে ডেকে আনা মূর্খতা।
{5:3} আমি দেখেছি মূর্খকে প্রতিষ্ঠিত হতে, কিন্তু অকস্মাৎ তার পরিবারে নেমে এসেছে অভিশাপ,
{5:4} তার সন্তানেরা হারিয়েছে নিরাপত্তা বিচারে তারা দণ্ডিত হয়, তাদের পক্ষে দাঁড়াবার কেউ নেই।
{5:5} লোভীরা ভোগ করবে তার ফসল এমন কি কাঁটা ঝোপের মধ্যে থেকেও তারা ঈর্ষান্বিত হবে তার সম্পদের জন্য।
{5:6} ধূলি থেকে উৎপন্ন হয় না দুর্দশা, মাটিতে জন্মায় না সঙ্কট।
{5:7} অগ্নিস্ফুলিঙ্গ স্বভাবতঃই যেমন ঊর্ধ্বমুখী হয় মানুষের জীবনে সঙ্কট আসাও তেমন স্বাভাবিক।
{5:8} আমি কিন্তু এ অবস্থায় ঈশ্বরকেই অন্বেষণ করতাম তাঁর কাছেই জানাতাম আমার অভিযোগ।
{5:9} তাঁর মহান কার্যকলাপ আমাদের বোধের অগম্য, অগণ্য তাঁর পরমাশ্চর্য কার্যকলাপ।
{5:10} তিনিই পৃথিবীতে বারিবর্ষণ করেন, জলে সিঞ্চিত করেন শস্যক্ষেত্র।
{5:11} দীনহীনদের তিনিই উন্নত করেন, শোকার্তদের দেন সান্ত্বনা।
{5:12} ধূর্তদের পরিকল্পনা তিনি ব্যর্থ করেন, সফল হয় না তাদের প্রচেষ্টা।
{5:13} চতুর ব্যক্তিদের তিনি তাদের চাতুরীতেই জব্দ করেন, ফন্দীবাজদের ফন্দী অচিরেই হয় ব্যর্থ।
{5:14} দিনের বেলায় তারা চোখে অন্ধকার দেখে, মধ্যাহ্নেও তারা রাতের মতই অন্ধকারে হাতড়ে বেড়ায়।
{5:15} ঈশ্বর তাদের কবল থেকে অনাথদের উদ্ধার করেন, অত্যাচারীদের হাত থেকে দীনহীনদের বাঁচান।
{5:16} দরিদ্রদের মনে তিনিই আশার সঞ্চার করেন তিনিই প্রতিহত করেন অবিচার।
{5:17} পরমেশ্বর যাকে সংশোধন করেন তার পরম সৌভাগ্য, সর্বশক্তিমান ঈশ্বর যখন তোমাকে শাসন করেন, তখন অসন্তুষ্ট হয়ো না।
{5:18} কারণ তিনি প্রহার করেন, তিনিই আবার ক্ষতবন্ধন করেন তিনি আঘাত করেন, আবার তিনিই দান করেন আরোগ্য।
{5:19} তিনিই বার বার তোমাকে উদ্ধার করেন বিপদ থেকে, কোন অমঙ্গল তোমাকে স্পর্শ করতে, পারে না,
{5:20} দুর্ভিক্ষের সময় তিনি তোমাকে বাঁচিয়ে রাখেন, যুদ্ধবিগ্রহের সময় রক্ষা করেন তোমার প্রাণ।
{5:21} অতএব তোমার অপযশ খণ্ডন করা হবে, উদ্ধার করা হবে তোমাকে ধ্বংসের হাত থেকে।
{5:22} দুর্ভিক্ষ ও হানাহানির সময় তুমি নিশ্চিত থাকবে বন্য জন্তুর আক্রমণের ভয়ে হবো না ভীত।
{5:23} তোমার চাষের জমি হবে না প্রস্তরময়, হিংস্র জন্তুরা কোন ক্ষতি করবে না তোমার
{5:24} তোমার বাসগৃহ হবে নিরাপদ তোমার পশুপালের একটিও হবে না বিনষ্ট।
{5:25} মাঠের তৃণদলের মতই তোমার সন্তানেরা হবে অসংখ্য। বংশধরেরা হবে অগণিত।
{5:26} পাকা ফসল যেমন যথাসময়ে গোলায় তোলা হয়, তেমনি পূর্ণায়ু হয়ে পরিণত বয়সে তুমি কবরে শায়িত হবে।
{5:27} দেখ, দীর্ঘকালের অভিজ্ঞতা থেকে আমরা এই সত্য জেনেছি, নিজের মঙ্গলের জন্য মেনে নাও এই সত্য।
{6:1} এসব কথার উত্তরে ইয়োব বললেন,
{6:2} হায়, আমার দুঃখের যদি পরিমাপ করা যেত যদি তুলাদণ্ডে ওজন করা যেত আমার সমস্ত সঙ্কট
{6:3} তাহলে সাগর সৈকতের বালুকারাশির চেয়েও হত তার গুরুভার! সেই জন্যই অসংযত কথা বলেছি আমি।
{6:4} সর্বশক্তিমান ঈশ্বর তাঁর শরজালে বিদ্ধ করেছেন আমাকে, সেগুলির বিষে দেহ আমার জর্জরিত, ঈশ্বর পরিচালনা করেছেন এক ভয়াবহ আক্রমণ আমার বিরুদ্ধে।
{6:5} গর্দভ কি ঘাস খেতে পেলে চীৎকার করে? বলদের সামনে খড় থাকলে সে কি হাম্বারব করে?
{6:6} কেউ কি পারে খেতে লবণহীন বিস্বাদ খাদ্য? ডিমের সাদা অংশের কি কোন স্বাদ আছে?
{6:7} এই রকম খাদ্যে আমার রুচি নেই আমি অসু্স্থ হয়ে পড়ি।
{6:8} হায়, ঈশ্বর কেন আমার ইচ্ছা পূর্ণ করেন না? কেন আমার প্রার্থনায় সাড়া দেন না?
{6:9} ঈশ্বর যদি আমাকে মৃত্যু দিতেন, স্বহস্তে বধ করতেন আমাকে
{6:10} তাহলে আমি সান্ত্বনা পেতাম উল্লসিত হতাম দুঃসহ যন্ত্রণার মধ্যেও।
{6:11} বেঁচে থাকার মত জীবনীশক্তি আমার কতখানি আছে? কিসের আশায়ই বা আমি জীবনধারণ করব?
{6:12} আমি কি পাথর? আমার দেহ কি পিতলে তৈরী?
{6:13} আত্মরক্ষা করার শক্তি আর আমার নেই কারও কাছ থেকে সাহায্য পাওয়ার আশাও আমার নেই।
{6:14} আমি ঈশ্বরকে পরিত্যাগ করি বা না করি এই সঙ্কটের দিনে আমার প্রয়োজন বিশ্বস্ত বন্ধু।
{6:15} কিন্তু তোমরা, আমার বন্ধুরা প্রতারণা করেছ আমায় জলহীন শুষ্ক নদীখাতের মত।
{6:16} যে নদী তুষারে আবৃত থাকে
{6:17} কিন্তু গ্রীষ্মের তাপে তুষার মিলিয়ে যায়। পড়ে থাকে স্রোত রেখাগুলি শুষ্ক অনাবৃত।
{6:18} মরুযাত্রীদল জলের সন্ধানে তার কাছে এসে পথ হারায় মরুভূমিতে ঘুরে ঘুরে মরে তারা।
{6:19} তেমা ও শবার মরুযাত্রীদল সেখানে জলের সন্ধানে যায়,
{6:20} কিন্তু ব্যর্থ হয় তাদের আশা, সেখানে গিয়ে তারা দিশা হারায়।
{6:21} তোমরাও আজ আমার কাছে ঐ স্রোতস্বিনীর মত, আমার দুর্দশা দেখে তোমরা ভয়ে পিছিয়ে যাচ্ছ।
{6:22} আমি কি তোমাদের কাছে কোন উপহার চেয়েছি? কিম্বা আমার হয়ে কাউকে ঘুষ দিতে বলেছি?
{6:23} কোন শত্রুর হাত থেকে আমাকে উদ্ধার করতে কিম্বা কোন অত্যাচারীকে আমার জন্য মুক্তিপণ দিতে বলেছি?
{6:24} বেশ, তোমরাই তাহলে আমায় শিখিয়ে দাও, দেখিয়ে দাও আমার দোষ ত্রুটি, আমি নীরবে তোমাদের কথা শুনব।
{6:25} সরল আন্তরিক কথা ফলপ্রদ, কিন্তু তোমরা মুর্খের মত কথা বলছ।
{6:26} ভাবছ আমি প্রলাপ বকছি? তাহলে আমার হতাশায় ভরা কথার সমালোচনা করছ কেন?
{6:27} তোমরা পাশার দান ফেলে অনাথ আতুরদের ক্রীতদাস কর, লাভের জন্য অন্তরঙ্গ বন্ধুদেরও প্রতারণা কর।
{6:28} চেয়ে দেখ আমার মুখের দিকে, আমি তোমাদের কাছে মিথ্যা বলব না।
{6:29} আমার প্রতি আর অবিচার করো না অপরাধী সাব্যস্ত করো না আমাকে আমি কোন অন্যায় করিনি।
{6:30} কিন্তু তোমরা কি ভাবছ আমি মিথ্যা কথা বলছি? হারিয়ে ফেলেছি ভালমন্দের বিচার করার ক্ষমতা?
{7:1} পৃথিবীতে মানুষের জীবন কঠোর শ্রমে ভারাক্রান্ত, দিন মজুরের মতই সে জীবনযাপন করে।
{7:2} ক্রীতদাসের মত সে সুশীতল ছায়ার প্রত্যাশী, দিন মজুরের মত সে বেতনের অপেক্ষায় থাকে।
{7:3} আমার জীবনের মাসগুলি শূন্যতায় ভরা, রাতগুলি শুধু দুঃখ বয়ে আনে আমার জীবনে।
{7:4} নিশীথশয়নে আমি ভাবি কখন রাত্রি প্রভাত হবে? কিন্তু রাত্রি দীর্ঘ থেকে দীর্ঘতর হয়! প্রভাতের প্রতীক্ষায় আমি শুধু এ-পাশ ও-পাশ করি।
{7:5} আমার দেহ কীটে-পরিপূর্ণ, দুষ্টক্ষতে ভরে গেছে ক্ষত থেকে ঝরছে পুঁয।
{7:6} তাঁতের মাকুর চেয়েও দ্রুতগতিতে কেটে যায় আমার নৈরাশ্যে ভরা দিনগুলি।
{7:7} মনে রেখ শ্বাসবায়ুর মত জীবন আমায় ক্ষণস্থায়ী ফুরিয়ে গেছে আমার জীবনের আনন্দ।
{7:8} আজ তোমরা আমাকে দেখতে পাচ্ছ কিন্তু আর কোনদিন দেখতে পাবে না। যদি আমার সন্ধান কর, পাবে না আমায়।
{7:9} মেঘ যেমন নিঃশেষে মিলিয়ে যায়, তেমনি মানুষ মারা গেলে আর ফিরে
{7:10} আসে না, ফেরে না সে সংসারে আর জগতের সম্পর্ক সবই যায় মুছে।
{7:11} না, আমি আর নীরব থাকব না, ক্রোধে ও তিক্ততায় মন আমার ভরে গেছে, আমি জানাব আমার অভিযোগ।
{7:12} হে ঈশ্বর, কেন তুমি আমাকে পাহারা দিয়ে রেখেছ? তুমি কি মনে কর আমি এক সমুদ্র দানব?
{7:13} আমি যখন স্বস্তির আশায় একটু আরামের জন্য শয্যায় দেহ এলিয়ে দিই
{7:14} তখন তুমি দুঃস্বপ্ন আর দুর্ভাবনা দিয়ে আমাকে সন্ত্রস্ত করে তোল।
{7:15} এই রুগ্ন জীর্ণ দেহে তখন বেঁচে থাকার চেয়ে গলায় ফাঁস দিয়ে শ্বাসরোধ করে মৃত্যুই হয় আমার পরমকাম্য।
{7:16} জীবনে আমার রুচি নেই বাঁচতে আমি আর চাই না, আমাকে রেহাই দাও।
{7:17} মানুষ কি যে তুমি তাকে এত গুরুত্ব দাও? কেন লক্ষ্য কর তার কার্যকলাপ?
{7:18} প্রতি প্রভাতে কেন তুমি তার খোঁজ নাও? পরীক্ষা কর তাকে প্রতি মুহুর্তে?
{7:19} তুমি আমার উপর থেকে তোমার দৃষ্টি সরিয়ে নেবে না? নিঃশ্বাস ফেলারও সময় কি দেবে না আমায়?
{7:20} ওগো কারারক্ষক, আমি যদি কোন পাপও করি তাতে তোমার কি আসে যায়? তুমি কেন আমাকে তোমার নিশানা করেছ? বল, আমি কি তোমার তোমার এতই বোঝা?
{7:21} তুমি কি আমার অপরাধ ক্ষমা করতে পার না? আমার অধর্মের মার্জনা কি নেই তোমার কাছে? অচিরেই আমি কবরে শায়িত হব, তুমি আমার সন্ধান করবে, কিন্তু তখন আর থাকবে না আমার অস্তিত্ব।
{i8:1} বিল্দদের ভাষণ
{8:1} এরপর শুহানিবাসী বিলদদ্ বললেনঃ
{8:2} তুমি আর কতক্ষণ এসব কথা বলবে? ঝড়ের মত বয়ে যাবে তোমার মুখের বাক্য?
{8:3} ঈশ্বর কি বিচার বিকৃত করেন? সর্বশক্তিমান কি ন্যায়ের অন্যথা করেন?
{8:4} তোমার সন্তানেরা হয়তো তাঁর বিরুদ্ধে পাপ করেছিল, তাই তিনি তাদের অধর্মের যোগ্য প্রতিফল দিয়েছেন।
{8:5} সুতরাং তুমি এখন ঈশ্বরের অন্বেষণ কর, সর্বশক্তিমানের কাছে বিনতি জানাও,
{8:6} তুমি যদি নির্মল ও সরল হও তাহলে ঈশ্বর নিশ্চয়ই তোমার পক্ষে দাঁড়াবেন পুরস্কারস্বরূপ তোমার পরিবারকে পুনঃপ্রতিষ্ঠা করবেন।
{8:7} ঈশ্বর তোমায় যা দেবেন তার তুলনায় তোমার যে সম্পদ নষ্ট হয়েছে তখন তা অতি তুচ্ছ মনে হবে।
{8:8} আমার অনুরোধ তুমি পুরাকালের জ্ঞানের কথা একবার স্মরণ কর, আমাদের পূর্বপুরুষেরা যে সত্য জেনেছিলেন বিবেচনা করে দেখ সেই সত্যের কথা।
{8:9} আমাদের জীবন ক্ষণস্থায়ী, কিছুই জানি না আমরা, পৃথিবীর বুকে আমাদের জীবন ছায়ার মতই বিলীয়মান
{8:10} প্রাচীনদের কাছ থেকেই আমাদের শিক্ষা নিতে হবে, গ্রহণ করতে হবে তাঁদের জ্ঞানভাণ্ডারে সঞ্চিত জ্ঞান।
{8:11} জলাভূমি ছাড়া কি অন্য কোথাও শরঘাস জন্মায়? জল ছাড়া কি নলখাগড়া বাড়তে পারে?
{8:12} জলের অভাবে সেগুলি কচি থাকতেই, কাটার উপযুক্ত হওয়ার আগেই শুকিয়ে যায়।
{8:13} যারা ঈশ্বরকে ভুলে যায়, তাদেরও সেই একই পরিণাম, ব্যর্থ হয় অধার্মিকের আশা-আকাঙ্ক্ষা।
{8:14} তাদের আশা-ভরসা মাকড়সার জালের মতই।
{8:15} তারা যদি সেই জালের উপর ভর দেয় তাহলে সেই জাল কি তাদের ধরে রাখতে পারবে? যদি জালের সুতো ধরে দাঁড়াতে চায়, তাহলে কি সেই সুতো তাকে সাহায্য করতে পারবে?
{8:16} দুষ্টলোক সূর্যালোকে আগাছার মত সতেজ হয়ে ওঠে, ডালপালায় লতায় পাতায় সারা বাগান ছেয়ে ফেলে।
{8:17} তার শিকড় পাথরগুলিকে জড়িয়ে ধরে ঢেকে ফেলে, প্রত্যেকটি পাথর শক্ত করে আঁকড়ে থাকে।
{8:18} কিন্তু সেগুলিকে উপড়ে ফেলা হলে সেই জায়গায় তার চিহ্নমাত্র থাকে না।
{8:19} এই টুকুর মধ্যেই দুষ্টের আনন্দ, তারপরে অন্যেরা এসে তাদের জায়গা দখল করে নেবে।
{8:20} জেন, ঈশ্বর কখনও নির্দোষ ব্যক্তিকে পরিত্যাগ করবেন না, দুরাচারদেরও সাহায্য করবেন না কখনও।
{8:21} তিনি এখনও তোমার মুখে হাসি ফোটাতে পারেন, হর্ষধ্বনিতে মুখর করতে পারেন তোমার ওষ্ঠাধর।
{8:22} তোমাকে যারা বিদ্বেষ করে তাদের তিনি লজ্জায় আচ্ছন্ন করবেন, দুর্জনদের বসতি হবে লুপ্ত।
{i9:1} ইয়োবের উত্তর
{9:1} ইয়োব উত্তর দিলেন,
{9:2} আমি জানি, এ কথা সত্য, কিন্তু ঈশ্বরের সামনে মানুষ কি করে তার সততা প্রতিপন্ন করতে পারে?
{9:3} কেউ যদি তাঁর সঙ্গে বিতর্ক করতে চায় তাহলে তাঁর সহস্র প্রশ্নের একটিরও উত্তর দিতে সে পারবে না
{9:4} তিনি প্রাজ্ঞচিত্ত ও মহাপরাক্রান্ত, তাঁর বিরোধিতা করে কে কবে সাফল্য লাভ করেছে?
{9:5} পর্বতগণের অজ্ঞাতসারেই তিনি তাদের স্থানান্তরিত করেন, ক্রোধভরে তিনি তাদের করেন উৎপাটন।
{9:6} তিনি পৃথিবীকে কম্পিত করেন তাঁর স্তম্ভগুলি টলে ওঠে
{9:7} তাঁর নিষেধাজ্ঞায় সূর্যোদয় স্থগিত হয়, নক্ষত্রের আলোক হয় নিবারিত।
{9:8} তিনি একাই আকাশমণ্ডল বিস্তৃত করেছেন, সমুদ্রদানবের পৃষ্ঠদেশ করেছেন পদদলিত।
{9:9} তিনিই আকাশের কক্ষপথে সপ্তর্ষি, কালপুরুষ, কৃত্তিকা ও দক্ষিণার্ধের নক্ষত্রপুঞ্জ স্থাপন করেছেন।
{9:10} তাঁর মহান কীর্তিরাজি আমাদের বোধের অগম্য। অন্তহীন তাঁর পরমাশ্চর্য কার্যকলাপ।
{9:11} তিনি আমার সামনে দিয়ে চলে যান কিন্তু আমি তাঁকে দেখতে পাই না, চলে যান আমার পাশ দিয়ে আমি তাঁকে চিনতে পারি না।
{9:12} তিনি যদি কেড়ে নেন কে তাঁকে বাধা দেবে? কে তাঁর কাজের কৈফিয়ত চাইতে পারে?
{9:13} ঈশ্বর তাঁর ক্রোধ সংবরণ করবেন না, রাহাবের সাথীরা হয়েছে তাঁর পদানত।
{9:14} তাহলে আমি কি করে তাঁকে উত্তর দেব? কেমন করে তাঁর সঙ্গে তর্ক করব?
{9:15} আমি নির্দোষ হলেও তাঁর কথার প্রতিবাদ করতে পারি না, আমার বিরুদ্ধে যাঁর অভিযোগ, একমাত্র তাঁর কাছে আমি করুণাভিক্ষা করতে পারি।
{9:16} কিন্তু তিনি যদি আমাকে কথা বলার সুযোগও দেন তাহলেও আমি বিশ্বাস করতে পারব না যে তিনি আমার কথায় কর্ণপাত করবেন।
{9:17} কারণ তিনি আমাকে জর্জরিত করার জন্য ঝড় পাঠান, অকারণেই আমাকে করেন ক্ষত-বিক্ষত।
{9:18} আমাকে শ্বাস ফেলারও সময় দেন না, বরং তিক্ততায় ভরে দেন আমার জীবন।
{9:19} আমি কি বলপ্রয়োগ করব? ঈশ্বরের উপরে বল প্রয়োগ? আমি কি তাঁরে বিচারালয়ে নিয়ে যাব? কেউ কি কখনও তাঁকে কাঠগড়ায় দাঁড় করাতে পেরেছে?
{9:20} আমি নির্দোষ ও বিশ্বস্ত। কিন্তু তবুও আমার মুখের কথাগুলি দোষীর কথার মত শোনায়। যা-ই আমি বলি না কেন তাতেও আমি অপরাধী সাব্যস্ত হব।
{9:21} আমি নির্দোষ, কিছুরই পরোয়া করি না, জীবনে আমার চরম ঘৃণা এসে গেছে।
{9:22} আমার কাছে এখন সবই সমান, তাই বলি: দোষী হোক বা নির্দোষ হোক সবাইকে তিনি সংহার করেন।
{9:23} সহসা কোন বিপত্তিতে নির্দোষের মৃত্যু হলে ঈশ্বর হাসেন।
{9:24} ঈশ্বর দুর্জনদের হাতে পৃথিবীকে তুলে দিয়েছেন, তিনি বিচারকদের করেছেন অন্ধ– — তিনি যদি এ সব না করে থাকেন তবে কে করেছে?
{9:25} আমার দিনগুলি ডাকহরকরার চেয়ে দ্রুতগামী, সেগুলি যেন পালিয়ে যায় কোন একটি দিনও মঙ্গল বয়ে আনে না।
{9:26} দ্রুতগামী নৌকার মত দিনগুলি আমার ভেসে যায়, ঈগল পাখী যে গতিতে শিকারের উপর ঝাঁপিয়ে পড়ে সেই গতিতে চলে যায় দিনগুলি।
{9:27} আমি যদি হাসি, ভুলতে চেষ্টা করি দুঃখ-বেদনা, আমার সমস্ত যন্ত্রণা ফিরে আসে আবার শিকারের আমাকে মত তাড়া করে ফেরে।
{9:28} আমি জানি ঈশ্বর আমাকে অপরাধী গণ্য করেছেন।
{9:29} আমি যখন দোষী সাব্যস্ত হয়েছি তাহলে কেন আর ওসব নিয়ে মাথা ঘামাব?
{9:30} কোন সাবানই আমার পাপ ধুতে পারবে না। ঈশ্বর আমাকে
{9:31} আবর্জনাকুণ্ডে নিক্ষেপ করেছেন, আমার নিজের বস্ত্রও আমাকে ঘৃণা করবে।
{9:32} ঈশ্বর যদি আমার মত মানুষ হতেন, তাহলে তাঁকে আমি উত্তর দিতে পারতাম। বিবাদ নিষ্পত্তি করার জন্য আমরা বিচারালয়ে যেতে পারতাম
{9:33} কিন্তু আমাদের মধ্যে মধ্যস্থ হওয়ার কেউ নেই। কেউ নেই ঈশ্বর ও আমার বিচার করার।
{9:34} হে ঈশ্বর আমার উপর থেকে অপসারণ কর তোমার দণ্ড, দূর কর তোমার সন্ত্রাস!
{9:35} আমি ভয় করি না, সব কথা আমি বলব। কারণ আমি জানি আমার অন্তর।
{10:1} এ জীবনে আমার ঘৃণা এসে গেছে, তবু আমার তিক্ততার অভিযোগ শোন।
{10:2} হে ঈশ্বর, আমাকে দোষী করো না বল, আমাকে বল! আমার বিরুদ্ধে তোমার কি অভিযোগ?
{10:3} তোমার পক্ষে এত নিষ্ঠুর হওয়া কি উচিত? তোমার নিজের হাতে গড়া বস্তুকে তুচ্ছ করা, এবং তার বিরুদ্ধে দুষ্টদের চক্রান্ত সমর্থন করা কি তোমার সাজে?
{10:4} তুচ্ছ মানুষের মতই কি তোমার বিচার? তোমার দৃষ্টি কি নশ্বর মানুষের মত?
{10:5} তোমার আয়ু কি মানুষের মত? মর্ত্য মানবের মতই কি সংক্ষিপ্ত তোমার জীবনকাল?
{10:6} তাহলে কেন তুমি আমার সমস্ত পাপের সন্ধান করছ? খুঁজে বের করছ আমার প্রতিটি দোষ?
{10:7} তুমি তো জান, আমি দোষী নই, তোমার হাত থেকে আমাকে উদ্ধার করারও কেউ নেই।
{10:8} তুমি নিজ হাতে আমাকে গড়েছ, রূপায়িত করেছ, এখন সেই হাতেই ধ্বংস করছ আমাকে?
{10:9} মাটি দিয়ে যেমন মূর্তি গড়ে তেমনি করেই তুমি গড়েছ আমায় সে কথা কি ভুলে গেছ? আমায় মিশিয়ে দেবে নির্মম হাতে?
{10:10} আমাকে জন্মদান করার জন্য তুমি আমার পিতাকে করেছ বীর্যবান। বৃদ্ধি দান করেছ আমায় মাতৃজঠরে।
{10:11} অস্থি ও শিরা উপশিরা দিয়ে তুমি আমায় গঠন করেছ, মাংসপেশী ও চর্ম দিয়ে আবৃত করেছ আমার দেহ।
{10:12} তুমি আমাকে জীবন দিয়েছ, পালন করেছ আমায় অবিচল প্রেমে তোমার স্নেহে আমাকে বাঁচিয়ে রেখেছ।
{10:13} কিন্তু এখন বুঝেছি তুমি এসব করেছ, গোপন অভিসন্ধি নিয়ে, মনের নিভৃতে করেছ পরিকল্পনা।
{10:14} তুমি লক্ষ্য রেখেছ আমি কখন পাপ করি, যাতে তুমি আমায় শাস্তি দিতে পার।
{10:15} যখনই আমি পাপ করব, তুমি ধিক্কার দেবে আমায়। অথচ ন্যায্যা কাজ করলেও আমি প্রশংসা পাব না।
{10:16} যদি কখনও আমার কোন কাজে সফলতা আসে, তুমি সিংহের মত আমাকে নিপাত করবে। এমন কি আমার ক্ষতি করার জন্য অসাধ্য সাধন করতেও তুমি প্রস্তুত।
{10:17} তুমি সব সময় আমার বিরুদ্ধে নতুন নতুন সাক্ষী উপস্থিত কর, আমার বিরুদ্ধে তোমার ক্ষোভ ক্রমাগত বেড়েই চলে, নব নব আক্রমণ রচনা কর তুমি আমার বিরুদ্ধে।
{10:18} তুমি কেন আমাকে মাতৃজঠর থেকে নিষ্ক্রান্ত করেছিলে? সেখানে আমার মৃত্যু হলে কেউ আমাকে দেখতে পেত না।
{10:19} অজাতই থাকতাম আমি, গর্ভ থেকেই নীত হতাম কবরে।
{10:20} আমার জীবনের দিন শেষ হতে চলেছে, আমাকে রেহাই দাও, একটু একা থাকতে দাও আমাকে। জীবনের বাকী সময়টুকু স্বস্তি পেতে দাও।
{10:21} আমি যেখানে যাচ্ছি সেখান থেকে কেউ ফিরে আসে না। ঘোর অন্ধকারে আচ্ছন্ন সেই দেশ,
{10:22} মৃত্যুচ্ছায়ার পরিব্যাপ্ত, শৃঙ্খলাবিহীন, আলো আর অন্ধকার যেখানে তিমিরে বিলীন।
{i11:1} সোফরের ভাষণ
{11:1} এর পরে নামাথ নিবাসী সোফর বললেনঃ
{11:2} এই সব কথার কেউ কি কোন উত্তর দেবে না? এই বাক্সর্বস্ব লোকই কি ধার্মিক বলে পরিগণিত হবে?
{11:3} ইয়োব তুমি কি ভেবেছ তোমার প্রলাপোক্তির কোন উত্তর আমরা দিতে পারব না? তোমার ব্যঙ্গ-বিদ্রূপ আমাদের নীরব করে দেবে?
{11:4} তুমি বলছ, তোমার কথা সত্য — ঈশ্বরের দৃষ্টিতে তুমি নির্মল।
{11:5} কিন্তু ঈশ্বর যদি কথা বলতেন, তোমার বিরুদ্ধে তিনি যদি মুখ খুলতেন,
{11:6} তাঁর প্রজ্ঞার নিগূঢ় তত্ত্ব, তাঁর বহুমুখী জ্ঞান যদি তিনি তোমার কাছে ব্যক্ত করতেন, তাহলে তুমি বুঝতে যে, তোমার অপরাধের তুলনায় খুব কম শাস্তিই তিনি তোমাকে দিয়েছেন।
{11:7} তুমি কি ঈশ্বরের নিগূঢ় রহস্য পরিমাপ করতে পার? সর্বশক্তিমানের ক্ষমতা ও মহত্ত্বের সীমা নির্ধারণ করতে পার?
{11:8} সে তত্ত্ব আকাশের সীমা ছাড়িয়ে যায়, পাতালের চেয়েও গভীর তুমি তার কতটুকু জান?
{11:9} ঈশ্বরের মহত্ত্ব পৃথিবীর চেয়েও বিস্তৃত, সমুদ্রের চেয়ে ব্যাপকতর।
{11:10} ঈশ্বর যদি এসে তোমায় বন্দী করেন, যদি তোমার বিচার করেন তাহলে তাঁকে বাধা দেবে কে?
{11:11} অপদার্থ লোকদের তিনি জানেন, তাদের সমস্ত অপকর্ম তিনি দেখেন।
{11:12} বুনো গাধা কি মানুষের জন্ম দেয়? নির্বোধ কি কখনও বুদ্ধিমান হয়?
{11:13} তোমার অন্তর সরল কর ইয়োব, ঈশ্বরের দিকে মেলে ধর তোমার হাত,
{11:14} তোমার মধ্যে থেকে সমস্ত অধর্ম ও মন্দতা দূর কর, তোমার আবাস থেকে দূর কর সমস্ত অনাচার।
{11:15} তারপর আবার নিষ্কলঙ্ক হয়ে নির্ভীকভাবে দৃঢ়পদে জগতের মুখোমুখি দাঁড়াও।
{11:16} তখন তোমরা সমস্ত দুর্দশার কথা তোমার স্মৃতি থেকে মুছে যাবে। বিগত দিনের বন্যার স্মৃতির মত সব তুমি ভুলে যাবে।
{11:17} তোমার জীবন হবে মধ্যাহ্নের সূর্যের চেয়ে উজ্জ্বল, জীবনের অন্ধকার দিনগুলি হবে ঊষার মত আলোকিত।
{11:18} তোমার জীবনে আসবে নিরাপত্তা অন্তর প্রদীপ্ত থাকবে তখন প্রত্যাশার আনন্দে। ঈশ্বর তোমাকে রক্ষা করবেন, তোমাকে দেবেন স্বস্তির বিশ্রাম।
{11:19} শত্রুভয় তোমার আর থাকবে না, বহুলোক এসে তোমার কাছে সাহায্য চাইবে।
{11:20} কিন্তু দুষ্টেরা হতাশায় জর্জরিত হবে, খুঁজে পাবে না তার পরিত্রাণের কোন পথ, মৃত্যুই হবে তাদের পরিণতি।
{i12:1} ইয়োবের উত্তর
{12:1} তার উত্তরে ইয়োব বললেনঃ
{12:2} সন্দেহ নেই, তুমি সাধারণ মানুষের মতই কথা বলছ, তোমাদের মৃত্যুর সঙ্গে সঙ্গে তোমাদের এই জ্ঞানও লুপ্ত হবে।
{12:3} তোমাদের মত বোধবুদ্ধি আমারও আছে তোমাদের চেয়ে কোন অংশে আমি নিকৃষ্ট নই। তোমরা যা বলেছ সে কথা কে না জানে?
{12:4} আমি এখন আমার বন্ধু-বান্ধবদেরও উপহাসের পাত্র। একদিন ছিল, যখন আমি ঈশ্বরকে ডাকতাম, এবং তিনি আমায় উত্তর দিতেন, কিন্তু এখন আমি ন্যায়নিষ্ঠ ও নির্দোষ হওয়া সত্ত্বেও সকলের উপহাসের পাত্র।
{12:5} যে আরামে-আয়েসে রয়েছে সে দুর্দশাগ্রস্তকে উপহাস করতে পারে পতনোম্মুখ ব্যক্তিকে আঘাত করতে পারে।
{12:6} চোর এবং ঈশ্বরবিদ্বেষী লোকেরা শান্তিতে বসবাস করে নিজেদের বুদ্ধি ও বাহু বলই তাদের ঈশ্বর
{12:7} কিন্তু বনের পশুদের জিজ্ঞাসা কর, তারা তোমাদের শিক্ষা দেবে, আকাশের পাখিরাও শিক্ষা দেবে তোমায়।
{12:8} জল ও স্থলের প্রাণীদের কাছে জিজ্ঞাসা কর, তারাও তোমাদের এসব কথা বুঝিয়ে দেবে।
{12:9} এরা সকলেই জানে যে এ সবই প্রভুর হাতে গড়া।
{12:10} প্রতিটি প্রাণীর জীবন ঈশ্বরই নিয়ন্ত্রণ করেন, প্রতিটি মানুষের জীবন তাঁরই ক্ষমতাধীন।
{12:11} কিন্তু জিহ্বা যেমন খাদ্যের স্বাদ গ্রহণ করে শ্রবণও তেমনি উক্তি যাচাই করে।
{12:12} প্রবীণেরা প্রজ্ঞাবান, বৃদ্ধ লোকদের আছে বোধ, অর্ন্তদৃষ্টি।
{12:13} কিন্তু প্রজ্ঞা ও পরাক্রম উভয়েরই অধিকারী ঈশ্বর, সুবিবেচনা ও বোধশক্তি আছে তাঁর।
{12:14} ঈশ্বর যদি ভাঙ্গেন, তাহলে কেউ তা পুর্নগঠন করতে পারে না। তিনি যদি কাউকে অবরুদ্ধ করেন, কেউ তাকে মুক্ত করতে পারে না।
{12:15} তিনি যদি বৃষ্টিধারা প্রতিরোধ করেন তাহলে দেশ শুষ্কভূমিতে পরিণত হয়। তিনি যদি বর্ষণ করেন তাহলে প্লাবিত হয় দেশ।
{12:16} তিনি পরাক্রান্ত ও বিজয়ী প্রতারক ও প্রতারিত উভয়েই তাঁর অধীন।
{12:17} তিনি প্রশাসকদের বোধবুদ্ধি হরণ করেন, বিচারকদের মূর্খ প্রতিপন্ন করেন।
{12:18} তিনি রাজাদের সিংহাসনচ্যুত করেন, তাদের কটিদেশে পরান জীর্ণবাস।
{12:19} তিনি পুরোহিতদের অপদস্থ করেন, ক্ষমতাসীনদের করেন উচ্ছেদ।
{12:20} যাদের উপরে মানুষ নির্ভর করে, তাদের তিনি নির্বাক করেন, প্রবীণদের বিচারবুদ্ধি লোপ করেন তিনি।
{12:21} শাকসকদের তিনি লজ্জিত করেন, বলবানদের করেন বলহীন।
{12:22} অন্ধকারের গভীর প্রদেশ তিনি অনাবৃত করেন, তমসার মাঝে করেন আলোকের সঞ্চার।
{12:23} তিনি বিভিন্ন জাতিকে সমুন্নত করেন, তাদের ধ্বংসও করেন তিনি। তিনি জাতিবৃন্দের সমৃদ্ধি ঘটান, তাদের বিনাশও করেন তিনি।
{12:24} তাদের নেতৃবৃন্দের বোধশক্তি লোপ করে দিশেহারা করেন তিনি,
{12:25} আলোক-বিহীন অন্ধকারে তারা পথ হাতড়ে বেড়ায়, মাতালদের মত টলে পড়ে বার বার।
{13:1} দেখ, এ সবই আমি দেখেছি, তোমরা যা বলেছ সে সবই আমি আগে শুনেছি ও বুঝেছি।
{13:2} তোমরা যা জান, আমিও তা জানি, তোমাদের চেয়ে আমি নিকৃষ্ট নই।
{13:3} কিন্তু আমার বিবাদ সর্বশক্তিমান ঈশ্বরের সঙ্গে, তোমাদের সঙ্গে নয়, আমার বোঝাপড়া তাঁরই সঙ্গে।
{13:4} তোমরা অসার তত্ত্ব দিয়ে নিজেদের অজ্ঞতা ঢেকে রাখছ, তোমরা সকলেই হাতুড়ে বৈদ্য।
{13:5} তোমরা যদি নীরব, নির্বাক থাকতে তাহলে বিজ্ঞতারই পরিচয় দিতে।
{13:6} এখন তবে আমার কথা শোন, আমার যুক্তিতে কর্ণপাত কর।
{13:7} তোমরা ঈশ্বরের নাম করে কেন মিথ্যা কথা বলছ? কেন তাঁর পক্ষে প্রতারণা করছ?
{13:8} তোমরা কি তাঁর পক্ষ সমর্থন করছ? তোমরা কি ঈশ্বরের পক্ষে ওকালতি করছ?
{13:9} তিনি যদি তোমাদের পরীক্ষা করে দেখেন তাহলে কি ভাল কিছু পাবেন? তোমরা মানুষকে যেমন প্রতারিত কর তেমনি কি তাঁকেও প্রতারিত করবে?
{13:10} তোমরা মনে মনে তাঁর পক্ষপাতিত্ব করলেও তিনি তোমাদের অবশ্যই ভর্ৎসনা করবেন।
{13:11} তাঁর প্রতাপে তোমরা ভীত হবে, তোমাদের উপর নেমে আসবে তাঁর সন্ত্রাস।
{13:12} তোমাদের বচনমালা অসার ভস্মের মত, তোমাদের যুক্তিতর্ক মাটির কেল্লার মত।
{13:13} তোমরা নীরব হও, কথা বলতে আমাকে দাও, তাতে আমার ভাগ্যে যা ঘটে ঘটুক।
{13:14} আমি নিজের জীবন বিপন্ন করতেও প্রস্তুত।
{13:15} দেখ, ঈশ্বর আমাকে বধ করবেনই আমার কোন আশা নেই, কিন্তু তবুও তাঁর মুখোমুখি দাঁড়িয়ে আমি পেশ করব আমার অভিযোগ।
{13:16} হয়তো আমার এই দুঃসাহসই আমাকে বাঁচাবে কারণ কোন দুর্জন তাঁর সামনে দাঁড়াতে পারে না।
{13:17} সুতরাং আমার কথা মনোযোগ দিয়ে শোন, আমার বক্তব্য তোমাদের কর্ণকুহরে প্রবেশ করুক।
{13:18} আমি আমার অভিযোগ পেশ করার জন্য প্রস্তুত, আমি জানি বিচারে আমার জয় সুনিশ্চিত।
{13:19} হে ঈশ্বর, তুমি কি আমায় অভিযুক্ত করবে? তাহলে আমি নীরব থাকব এবং মৃত্যুবরণ করব।
{13:20} তুমি শুধু আমার দুটি নিবেদন গ্রাহ্য কর, তাহলে তোমার কাছ থেকে আমি নিজেকে লুকাব না।
{13:21} আর দণ্ড দিয়ো না আমাকে তোমার সন্ত্রাসে আমাকে আর করোনা আতঙ্কিত।
{13:22} তারপর হে ঈশ্বর, তুমি কথা বল, আমি তার উত্তর দেব, কিম্বা আমাকে কথা বলতে দাও এবং তুমি তার প্রত্যুত্তর দাও।
{13:23} আমাকে বল, কি কি পাপ ও অন্যায় আমি করেছি? আমাকে জানাও কোন কোন পাপে আমি অভিযুক্ত।
{13:24} তুমি কেন তোমার শ্রীমুখ আবৃত করছ? কেন আমাকে তোমার শত্রু বলে গণ্য করছ?
{13:25} তুমি কি একটা ঝরাপাতাকে সন্ত্রস্ত করবে? শুকনো একটা খড়কে আক্রমণ করে বিধ্বস্ত করবে?
{13:26} তুমি আমার বিরুদ্ধে তিক্ত অভিযোগ রাশি লিপিবদ্ধ করেছ। আমার যৌবনের অপরাধের বোঝাও আমার উপর চাপিয়েছ
{13:27} তুমি আমার চরণ শৃঙ্খলে আবদ্ধ করেছ, আমার প্রতিটি পদক্ষেপ তুমি লক্ষ্য করছ। আমার পদচিহ্নগুলিও তুমি পরীক্ষা করে দেখছ।
{13:28} আর তার ফলে আমি ঘুণে ধরা কাঠের মত, পোকায় কাটা জামার মতই ক্ষয় পাচ্ছি।
{14:1} মানুষমাত্রই জন্মসূত্র থেকে দুর্বল, অসহায় ও স্বল্পায়ু, উদ্বেগে পরিপূর্ণ তার জীবন।
{14:2} ফুলের মতই সেও শুকিয়ে যায় অচিরেই, মিলিয়ে যায় ছায়ার মত। স্থির থাকে না কখনও।
{14:3} আমার মত এমন একটি মানুষের দিকে তুমি কি চোখ মেলে তাকাবে? আমাকে পরীক্ষা করবে? বিচার করবে আমার?
{14:4} অশুচি থেকে শুচির উৎপত্তি কে করতে পারে? কেউ পারে না
{14:5} তার আয়ুষ্কাল নির্দিষ্ট, তার জীবনের মাসগুলির সংখ্যা তোমার জানা, তুমি তার সীমা নির্ধারণ করে দিয়েছ, সে অতিক্রম করতে পারে না সেই সীমা।
{14:6} উপর থেকে তোমার কঠোর দৃষ্টি সরিয়ে নাও, এবার রেহাই দাও তাকে। তার শ্রমক্লান্ত জীবনের দিনকটা তাকে স্বস্তিতে কাটাতে দাও।
{14:7} কারণ একটা গাছেরও জীবনের আশা আছে, তাকে কেটে ফেলা হলেও সে আবার পল্লবিত হয়, তার পাশ থেকে উদ্গত হয় কোমল শাখা।
{14:8} মাটির নীচে তার শিকড় যদি বুড়ো হয়ে যায় তার মূল যদি মরেও যায়,
{14:9} তবুও জলের স্পর্শ পেলে সে আবার মঞ্জরিত হয়, নতুন চারার মত তাতে শাখার উদ্গম হয়।
{14:10} কিন্তু মানুষ মরে গেলে শেষ হয়ে যায় চিরতরে শেষ নিঃশ্বাস ত্যাগ করার পর কোথায় থাকে তার অস্বিত্ব?
{14:11} জলশূন্য হ্রদের মত, মরা নদীর মত,
{14:12} মানুষ শেষ শয্যা নিলে আর ওঠে না। আকাশমণ্ডল লুপ্ত না হওয়া পর্যন্ত সে আর জাগবে না। তার ঘুম আর ভাঙ্গানো যাবে না।
{14:13} হায় ঈশ্বর, তুমি যদি আমাকে পাতালে লুকিয়ে রাখতে! তোমার ক্রোধ শান্ত না হওয়া পর্যন্ত যদি আমাকে গোপনে রাখতে! তারপর যদি আমার জন্য একটি সময় নির্দিষ্ট করে সেই সময়ে স্মরণ করতে আমায়।
{14:14} মানুষ মারা গেলে সে কি আবার বেঁচে ওঠে? পুনর্জীবন পায়? যতদিন না সুদিন আসে ততদিন আমি অপেক্ষা করব, দুর্যোগের দিনগুলি আমি কাটিয়ে দেব সেদিনের প্রতীক্ষায়।
{14:15} সেদিন তুমি আমাকে ডাকলে আমি উত্তর দেব। তোমার হাতে গড়া এই আমার জন্য তুমি মমতাবোধ করবে।
{14:16} তখন তুমি আমার প্রতিটি পদক্ষেপ গণনা করবে, কিন্তু আমার পাপের হিসাব রাখবে না।
{14:17} সমস্ত অপরাধ দূরে সরিয়ে দেবে মুছে দেবে আমার অধর্মরাশি।
{14:18} পর্বত যেমন একসময় চুরমার হয়ে যায়, অটল পাহাড় সরে যায় নিজের স্থান থেকে,
{14:19} জলস্রোতে যেমন পাথর ক্ষয়ে যায়, বন্যা যেমন ভাসিয়ে নিয়ে যায় মাটি, তেমনি তুমি বিধ্বস্ত কর মানুষের আশা।
{14:20} তুমি চিরকাল মানুষকে পরাস্ত কর, সে বিগত হয়, তুমি তার অবয়ব বিকৃত কর মৃত্যুর মাঝে বিলীন করে দাও তাকে।
{14:21} তার সন্তানেরা সম্মান ও মর্যাদা লাভ করে, কিন্তু সে কথা সে জানতেও পারে না, আবার তারা অপমানিত হলেও সে তা বুঝতে পারে না।
{14:22} সে শুধু অনুভব করে নিজের দেহযন্ত্রণা ও মনোবেদনা।
{i15:1} এলিফসের দ্বিতীয় ভাষণ
{15:1} এর পরে তেমান নিবাসী এলিফস বললেনঃ সব ভুয়ো কথা ইয়োব, সব অসার কথা!
{15:2} কোন জ্ঞানী ব্যক্তি কি এভাবে তোমার মত হালকা জ্ঞানের কথা বলতে পারে? অর্থহীন কথায় আত্মপক্ষ সমর্থন করতে পারে?
{15:3} করে কি এমন নিষ্ফল যুক্তিতর্কের অবতারণা? কিম্বা বলে কি এমন আসার কথাবার্তা, যাতে তার কোন মঙ্গল নেই?
{15:4} তোমার কথায় ঈশ্বরের প্রতি সম্ভ্রমবোধ বিনষ্ট হচ্ছে ঈশ্বরের কাছে ধ্যান প্রার্থনা করার পথে বাধা সৃষ্টি হচ্ছে।
{15:5} তোমার মুখের কথাই তোমার অধার্মিকতার প্রমাণ, চতুর কথাবার্তার আড়ালে তুমি নিজেকে লুকিয়ে রাখতে চাইছ।
{15:6} আমি নই, তোমার নিজের মুখের কথাই তোমাকে দোষী সাব্যস্ত করছে, তোমার নিজের মুখের প্রতিটি কথা তোমার বিরুদ্ধে সাক্ষ্য দিচ্ছে।
{15:7} তুমি কি সৃষ্টির প্রথম মানুষ? পর্বতমালার উৎপত্তিরও আগে কি তোমার জন্ম হয়েছিল?
{15:8} ঈশ্বরের মন্ত্রণা কি তুমি শুনেছিলে? জ্ঞানের একমাত্র অধিকারী কি তুমিই?
{15:9} তুমি এমন কি জান যা আমরা জানি না? তুমি এমন কি বোঝ যা আমরা বুঝি না?
{15:10} পক্ককেশ প্রবীণেরা এবং তোমার পিতার চেয়ে বয়স্ক ব্যক্তিরা আমাদের মধ্যে রয়েছেন।
{15:11} ঈশ্বরের সান্ত্বনাদায়ক কথা কিম্বা যে সব শান্ত কোমল কথা আমরা ঈশ্বরের হয়ে বলেছি সেগুলি কি তোমার কাছে কিছুই নয়?
{15:12} কেন তুমি এত উত্তেজিত হয়েছ? তোমার চোখেই বা কেন তীব্র রোষের দৃষ্টি?
{15:13} ঈশ্বরের উপরে তুমি ক্রুদ্ধ হয়েছ, তোমার অন্তরাত্মা ঈশ্বরদ্রোহী হয়েছে, তোমার মুখ থেকে নির্গত হচ্ছে বিদ্বেষের জ্বালা!
{15:14} কোন মানুষ প্রকৃতই কি নির্মল হতে পারে? রক্তমাংসে গড়া কোন ব্যক্তি কি ঈশ্বরনিষ্ঠ ধার্মিক হতে পারে?
{15:15} ঈশ্বর পবিত্র স্বর্গদূতেরও বিশ্বাস করেন না, তারাও তাঁর দৃষ্টিতে শুচিশুদ্ধ নয়।
{15:16} মানুষ তো তুচ্ছ! অতি সহজেই সে পাপ করে চলে, সে সর্বাংশে কলুষিত, জঘন্য।
{15:17} ইয়োব, তুমি এখন আমার কথা শোন, আমি যা জেনেছি তাই তোমাকে বলব।
{15:18} প্রাজ্ঞ ব্যক্তিরা তাঁদের পূর্বপুরুষের কাছে যা শিখেছিলেন সেই সত্য আমাকেও শিখিয়েছেন, তাঁদের পূর্বপুরুষেরা কোন কথাই গোপন করেন নি। তাঁদের দেশ ছিল বিদেশী প্রভাবমুক্ত।
{15:19} তাঁরাই ছিলেন দেশের একমাত্র অধিকারী, সেখানে এমন কেউ ছিল না যে তাদের ঈশ্বরের কাছ থেকে দূরে সরিয়ে নিয়ে যায়।
{15:20} যে দুর্জন অন্যকে পীড়ন করে সে সারাজীবন যন্ত্রণা ভোগ করবে।
{15:21} সব সময় তার কানে বাজবে ভয়াবহ চীৎকার, এবং সে যখন নিজেকে নিরাপদ মনে করবে তখনই দস্যুরা এসে তাকে আক্রমণ করবে।
{15:22} অন্ধকারের দেশ থেকে উদ্ধার পাবার আশা তার নেই। তাকে হত্যা করার জন্য খড়্গ উদ্যত হয়ে রয়েছে,
{15:23} শকুনেরা তার মৃতদেহ খাবার জন্য অপেক্ষা করে আছে। সে খাদ্যের জন্য ইতস্ততঃ ঘুরে বেড়াবে, বলবে, ‘কোথায় খাদ্য?’ সে জানে, তার ভবিষ্যৎ অন্ধকারময়।
{15:24} পরাক্রান্ত রাজার মত দুঃখদুর্দশা তাকে আক্রমণ করার জন্য তৈরী হয়ে আছে।
{15:25} কারণ সে ঈশ্বরের বিরুদ্ধে মুষ্টি উদ্যত করেছে, সর্বশক্তিমানের বিরুদ্ধে করেছে বিদ্রোহ।
{15:26} কারণ সে দাম্ভিক ও বিদ্রোহী, সে স্পর্ধাভরে আস্ফালন
{15:27} করেছে, ঢাল তুলে ঈশ্বরের বিরুদ্ধে যুদ্ধ করতে ছুটে গেছে।
{15:28} এই সেই ব্যক্তি অনেক নগর অধিকার করেছে, অনের ঘরবাড়ি দখল করে গৃহস্থদের তাড়িয়ে দিয়েছে। কিন্তু যুদ্ধে সেই সব নগর ও ঘরবাড়ি ধ্বংস হয়ে যাবে।
{15:29} সে বেশীদিন ধনী থাকতে পারবে না, স্থায়ী হবে না তার ধনদৌলত, এমন কি তার ছায়াও মিলিয়ে যাবে।
{15:30} অন্ধকারের হাত সে এড়াতে পারবে না সে হবে এমন একটি গাছের মত যার ডালপালা আগুনে পুড়ে যাবে ঝড়ে তার সব কুঁড়ি ঝরে যাবে।
{15:31} অসার অলীক বস্তুতে নির্ভর করে সে নিজেকে প্রতারণা না করুক, বিনিময়ে সে কিছুই পাবে না।
{15:32} তার কাল পূর্ণ হওয়ার আগেই সে শুকিয়ে যাবে। তার কোন শাখা আর সজীব হবে না।
{15:33} দ্রাক্ষালতার কাঁচা ফলের মত তার সব ফল ঝরে পড়বে, জলপাই গাছের কুঁড়ির মতই ঝরে যাবে তার সব কুঁড়ি।
{15:34} অধর্মাচারীদের বংশলোপ হবে উৎকোচের অর্থে তার নির্মিত গৃহ আগুনে পুড়ে ধ্বংস হয়ে যাবে।
{15:35} এই ধরণের লোকেরা অনিষ্টের পরিকল্পনা করে এবং দুষ্কর্ম সাধন করে। এদের অন্তর প্রতারণায় পূর্ণ।
{i16:1} ইয়োবের উত্তর
{16:1} এ কথার উত্তরে ইয়োব বললেনঃ
{16:2} আমি এ রকম কথা শুনেছি তোমাদের এই সান্ত্বনা আমার পক্ষে যন্ত্রণাস্বরূপ।
{16:3} তোমাদের এই সব শূন্যগর্ভ কথার কি কোন শেষ নেই? তোমরা এ সব বলার প্ররোচনা কোথা থেকে পাচ্ছ?
{16:4} তোমাদের অবস্থা যদি আমার মত হত, তাহলে আমিও তোমাদের মত এই ধরণের কথা বলতে পারতাম। আমিও তোমাদের বিরুদ্ধে অনেক কথা যোগ করতে পারতাম। আমিও বিজ্ঞভাবে মাথা নাড়তে পারতাম।
{16:5} আর কথার বন্যায় তোমাদের ভাসিয়ে দিতাম। পরামর্শ দিয়ে তোমাদের শক্তি জোগাতাম এবং বলে চলতাম সান্ত্বনার কথা।
{16:6} আমি যদি কথা বলি তাতে আমার যন্ত্রণার উপশম হয় না, যদি নীরব থাকি তাহলেও ক্লেশের নিবৃত্তি নেই।
{16:7} হে ঈশ্বর, তুমি আমাকে ক্ষয় করেছ, তুমি আমার স্বজনদের উৎসন্ন করেছ।
{16:8} আমাকে বন্দী করেছ তুমি তুমি আমার বিরোধী হয়ে দাঁড়িয়েছ। আমি অস্থিচর্মসার হয়েছি, লোকের কাছে আমার এই অবস্থা অপরাধের প্রমাণ বলে গৃহীত হয়েছে।
{16:9} দারুণ ক্রোধে ঈশ্বর আমাকে ছিন্নভিন্ন করেছেন, আমি তাঁর রোষদৃষ্টিতে পড়েছি।
{16:10} লোকে বিদ্রূপ ভরা চোখে আমাকে দেখছে, ধিক্কার দিয়ে তারা আমার গালে চড় মারছে আমার চারিদিকে তার তারা ভিড় করে দাঁড়িয়ে আছে।
{16:11} ঈশ্বর আমাকে দুরাচারীদের হাতে সমর্পণ করেছেন, নিক্ষেপ করেছেন দুর্জনদের কবলে।
{16:12} আমি শান্তিতেই ছিলাম কিন্তু ঈশ্বর আমাকে ঘাড় ধরে টেনে এনে ছিন্নভিন্ন করেছেন, পিষে ফেলেছেন। তিনি আমাকে করেছেন তাঁর আক্রমণের মূল লক্ষ্য।
{16:13} তাঁর শরজাল আমাকে ঘিরে ধরেছে, অজস্র তীক্ষ্ণ বাণে আমি বিদ্ধ হয়েছি, আহত হয়েছি আমি। তবুও তিনি আমাকে রেহাই দেন নি।
{16:14} তিনি আমাকে আঘাতে আঘাতে জর্জরিত করেছেন, রণোম্মত্ত যোদ্ধার মত রুদ্র রোষে। তিনি আমাকে আক্রমণ করেছেন।
{16:15} আমি শোকাচ্ছন্ন, ধারণ করেছি চটের বস্ত্র পরাজিত আমি, বসে আছি আজ ধূলার আসরে।
{16:16} কেঁদে কেঁদে রক্তিম হয়েছে আমার মুখ, ফুলে গেছে চোখ, চোখের কোলে পড়েছে গভীর কালিমা।
{16:17} অথচ কোন দৌরাত্ম্য আমি করি নি, ঈশ্বরের কাছে আমার প্রার্থনায় কোন ফাঁকি ছিল না।
{16:18} ওগো ধরিত্রী! আমার রক্তধারা তুমি ঢেকে দিও না। ন্যায় বিচারের জন্য আমার এ কান্না যেন স্তব্ধ না হয়।
{16:19} দেখ, স্বর্গে একজন রয়েছেন, যিনি আমার পক্ষে দাঁড়াবেন, সমর্থন করবেন আমার পক্ষ।
{16:20} আমার বন্ধুরা আমাকে উপহাস করছে, আমি অশ্রু নিবেদন করছি ঈশ্বরের কাছে।
{16:21} মানুষ যেমন তার বন্ধুর পক্ষে ওকালতি করে, আমি চাই আমার পক্ষে তেমনি কেউ একজন ঈশ্বরের কাছে আমার জন্য ওকালতি করুক।
{16:22} কারণ আমার জীবনের দিন শেষ হয়ে যাচ্ছে, আমি এগিয়ে চলেছি সেই পথে যে পথে গেলে কেউ আর ফেরে না।
{17:1} আমার জীবনের অন্তিমকাল আসন্ন, নিঃশ্বাস নিতে কষ্ট হচ্ছে আমার সমাধিগহ্বর ছাড়া আমার জন্য বাকী আর কিছু নেই।
{17:2} আমি দেখতে পাচ্ছি, কী নিদারুণ ঘৃণায় প্রত্যেকটি মানুষ আমাকে ব্যঙ্গবিদ্রূপ করছে।
{17:3} হে ঈশ্বর, আন্তরিকভাবে আমি বলছি আমার কথা গ্রাহ্য কর, আমার কথা সমর্থন করার মত কেউ একজনও নেই।
{17:4} যেহেতু তুমি তাদের বোধবুদ্ধি লোপ করেছ সেই হেতু আমার উপর তুমি তাদের জয়ী হতে দিও না।
{17:5} প্রবাদ আছে, অর্থের জন্য মানুষ তার বন্ধুদের সঙ্গে বিশ্বাসঘাতকতা করে, এবং তার সন্তানেরা তার ফল ভোগ করে।
{17:6} লোকে এই প্রবাদ এখন আমার বিরুদ্ধে প্রয়োগ করছে তারা আজ আমার মুখে থুতু দিচ্ছে।
{17:7} শোক আজ আমাকে প্রায় অন্ধ করে দিয়েছে, আমার শীর্ণ অঙ্গপ্রত্যঙ্গ হয়েছে ছায়ার মত।
{17:8} সৎ লোকেরা আমার এই দশা দেখে শিউরে ওঠে, তারা আমাকে অধার্মিক লোক বলে দোষারোপ করে।
{17:9} যারা নিজেদের ধার্মিক বলে মনে করে, দিন দিন তাদের এই ধারণাই দৃঢ় হয় যে, তারাই ঠিক।
{17:10} কিন্তু তারা বার বার এসে আমার সামনে দাঁড়ালেও তাদের মধ্যে একজনকেও আমি জ্ঞানী বলে মনে করি না।
{17:11} আমার দিন গত হয়েছে, ব্যর্থ হয়েছে আমার সমস্ত পরিকল্পনা, কোন আশাই আর আমার নেই।
{17:12} আমার বন্ধুরা রাতকে দিন করে, বলে, অন্ধকারের কাছেই রয়েছে আলো।
{17:13} কিন্তু আমি জানি পাতালেই আমি থাকব মৃতলোকই আমার একমাত্র আশা, যেখানে অন্ধকারেই আমি পাতব শয্যা, ডুবে যাব নিদ্রায়।
{17:14} কবরকে আমি পিতা বলে ডাকব যে কীট আমাকে ভক্ষণ করবে, তাকেই বলব আমি ‘আমার মা, আমার বোন’।
{17:15} কোথাও কি আমার জন্য এতটুকু আশা আছে? কেউ কি তার কোন ইসারা পেয়েছে?
{17:16} আমি যখন মৃতলোকে নেমে যাব, ধূলায় মিশে যাব যখন, সেই আশা তখন আমার সঙ্গে যাবে না।
{i18:1} বিলদদের ভাষণ
{18:1} এ কথার পর শুহা নিবাসী বিলদদ্ বললেনঃ
{18:2} ইয়োব, আর কতক্ষণ তুমি এইসব কথা বলবে? তুমি থাম, আমাদের কিছু বলতে দাও।
{18:3} তুমি কেন আমাদের গরু-ছাগলের মত নির্বোধ মনে করছ?
{18:4} ক্রোধের বশে তুমি নিজেকে ক্ষতবিক্ষত করছ, কিন্তু তোমরা ক্রোধের জন্য কি পরিত্যক্ত হবে পৃথিবী? অথবা তোমাকে তুষ্ট করার জন্য ঈশ্বর কি অপসারিত করবেন পর্বতমালাকে?
{18:5} দুর্জনের আলো অবশ্যই নিভে যাবে, তার শিখা আর কখনও আলো দেবে না।
{18:6} নিভে যাবে তার ঘরের প্রদীপ, ডুবে যাবে অন্ধকারে তার ঝাড়লণ্ঠনের আলো।
{18:7} তার পদক্ষেপ ছিল দৃঢ়, কিন্তু আজ সে উছোট খাবে, তার নিজের গড়া পরিকল্পনাই তার পতন ঘটাবে।
{18:8} সে এগিয়ে চলেছে ফাঁদের দিকে তার নিজের চরণই তাকে টেনে নিয়ে যাচ্ছে ফাঁদের মাঝখানে, সে নিজেই গিয়ে গর্তে পড়বে।
{18:9} ফাঁদ তার পা জড়িয়ে ধরবে, আটকে রাখবে তাকে।
{18:10} তার জন্য মাটিতে পাতা ফাঁদ লুকানো থাকবে, জাল বিছানো থাকবে তার পথে।
{18:11} বিভীষিকা তাকে ঘিরে ধরবে চারিদিক থেকে, পিছু পিছু তাড়া করবে তাকে।
{18:12} ক্ষুধা তার শক্তি ক্ষয় করবে বিপদ তৈরী থাকবে তাকে আঘাত করার জন্য।
{18:13} মারাত্মক ব্যাধিতে তার দেহ ভরে যাবে, অঙ্গ-প্রত্যঙ্গে পচন ধরে ক্ষয়ে যাবে।
{18:14} তার নিরাপদ বাসস্থান থেকে সে হবে উচ্ছিন্ন, ভয়াবহ মৃত্যুর অধিপতির সামনে তাকে টেনে নিয়ে যাওয়া হবে।
{18:15} তার তাঁবুতে বাস করবে অন্য লোক যার সঙ্গে তার কোন সম্পর্ক নেই, জীবাণুমুক্ত করার জন্য তার বাসস্থানে ছড়ান হবে গন্ধক।
{18:16} মাটির নীচে তার মূল শুকিয়ে যাবে উপরে শুকাবে তার শাখা-প্রশাখা।
{18:17} পৃথিবী থেকে তার স্মৃতি হবে লুপ্ত কেউ তার নাম আর করবে না।
{18:18} জীবিতের দেশ থেকে সে বিতাড়িত হবে, নিক্ষিপ্ত হবে আলো থেকে অন্ধকারে।
{18:19} তার কোন বংশধর থাকবে না, থাকবে না কোন উত্তরাধিকারী।
{18:20} পূর্ব থেকে পশ্চিমের যারা তার এই পরিণতির কথা শুনবে ভয়ে শিউরে উঠবে তারা।
{18:21} এই-ই হল দুর্জনের পরিণতি ঈশ্বরকে যারা গ্রাহ্য করে না তাদের সকলেরই হবে এই পরিণাম।
{i19:1} ইয়োবের উত্তর
{19:1} এর উত্তরে ইয়োব বললেনঃ তোমরা আর
{19:2} কতক্ষণ আমাকে যন্ত্রণা দেবে? জর্জরিত করবে বাক্যবাণে?
{19:3} বার বার তোমরা আমাকে গঞ্জনা দিচ্ছ, আমার সঙ্গে এভাবে অন্যায় ব্যবহার করতে তোমাদের কি লজ্জা হয় না?
{19:4} যদি আমি ভুল করেই থাকি তাহলে সে ভুলে আমারই ক্ষতি, তাতে তোমাদের কি আসে যায়?
{19:5} তোমরা নিজেদের আমার চেয়ে বেশী ভাল বলে মনে করছ এবং আমার এই দুর্দশাকে আমার অপরাধের প্রমাণ বলে যুক্তি দেখাচ্ছ।
{19:6} কিন্তু জেনে রেখ, ঈশ্বরই আমাকে এই দুর্দশায় ফেলেছেন, তাঁর পাতা জালে আমাকে আবদ্ধ করেছেন।
{19:7} আমি অত্যাচারের প্রতিবাদে আর্তনাদ করি কিন্তু সেই আর্তনাদ কেউ শোনে না, আমি চীৎকার করে উঠি কিন্তু ন্যায় বিচার কোথাও নেই।
{19:8} ঈশ্বর প্রাচীর তুলে আমার পথ বন্ধ করেছেন, যাতে আমি সে পথ দিয়ে যেতে না পারি। তিনি অন্ধকারে আচ্ছন্ন করেছেন আমার পথ।
{19:9} আমার মানসম্মান ধূলায় লুটিয়ে দিয়েছেন, কেড়ে নিয়েছেন আমার গৌরব মুকুট।
{19:10} চর্তুদিক থেকে তিনি আঘাত করেছেন আমাকে নির্মূল করেছেন আমার আশাতরু, আমি শেষ হয়ে গেলাম।
{19:11} আমার বিরুদ্ধে জ্বলে উঠেছে তাঁর ক্রোধাবহ্নি, আমাকে শত্রু বলে গণ্য করেছেন তিনি।
{19:12} আমার বিরুদ্ধে তিনি সৈন্যবাহিনী পাঠিয়েছেন আমাকে আক্রমণ করার জন্য। তারা আমার শিবিরের চারিধারে পরিখা খনন করে অবরোধ করেছে আমাকে।
{19:13} তিনি আমার ভাইদের দূরে সরিয়ে দিয়েছেন, আমার পরিচিত লোকদের কাছে আমি আজ সম্পূর্ণ অপরিচিত।
{19:14} আমার জ্ঞাতিকুটুম্ব ও নিকট বন্ধুরাও আমাকে পরিত্যাগ করেছে।
{19:15} আমার বাড়ির অতিথিরা ভুলে গেছে আমাকে। আমার দাসীরা আমার সঙ্গে অচেনা আগন্তুকের মত ব্যবহার করে তাদের চোখে আমি আজ একজন বিদেশী মাত্র।
{19:16} আমি যদি আমার ভৃত্যকে ডাকি সে উত্তর দেয় না। সাহায্যের জন্য অনুরোধ করলেও সাড়া দেয় না, অনেক অনুনয় করতে হয় তাকে।
{19:17} আমার স্ত্রীর কাছে আমার নিঃশ্বাস পর্যন্ত অসহ্য। আমার সহোদর ভাইয়েরা ঘৃণা করে আমাকে।
{19:18} এমনকি ছোট ছেলেমেয়েরাও আমাকে তুচ্ছজ্ঞান করে, আমাকে দেখে তারা ঠাট্টা তামাশা করে।
{19:19} আমার অন্তরঙ্গ বন্ধুরা পরিত্যাগ করেছে আমায় আমার প্রিয়জনেরা আমার প্রতি বিমুখ হয়েছে।
{19:20} আমি অস্থিচর্মসার হয়েছি বেঁচে আছি কোনমতে!
{19:21} তোমরা আমার বন্ধু আমার প্রতি দয়া কর, দয়া কর আমায়, ঈশ্বরের প্রহারে আমি দারুণ আহত।
{19:22} ঈশ্বর আমাকে তাড়না করে চলেছেন, আবার একই ভাবে তাঁর মত তোমরাও কেন আমায় কষ্ট দিচ্ছ? এত যন্ত্রণা দিয়েও কি তোমাদের তৃপ্তি হয়নি?
{19:23} হায়, আমার কথাগুলি যদি লেখা হত, যদি কেউ সেগুলি বইয়ের আকারে লিপিবদ্ধ করত!
{19:24} যদি কেউ তা পাথরের বুকে খোদাই করে রাখত চিরকালের জন্য!
{19:25} কারণ আমি জানি আমার একজন মুক্তিকর্তা আছেন। তিনিই অবশেষে আমার উদ্ধারের জন্য আমার পাশে দাঁড়াবেন, আমারই পক্ষ সমর্থন করবেন।
{19:26} রোগে আমার দেহ গলে ক্ষয় হলেও এই দেহেই আমি ঈশ্বরকে দর্শন করব।
{19:27} আমি স্বচক্ষে তাঁকে দেখব, আর কাউকে নয়! আমারই পক্ষে তিনি দাঁড়াবেন। হৃদয় আমার শঙ্কায় ব্যাকুল,
{19:28} কারণ তোমরা বলছ: ‘কি উপায়ে আমরা ওকে যন্ত্রণা দেব? এবার ওর অপরাধের মূল ওরই মধ্যে খুঁজে পাওয়া গেছে।’
{19:29} কিন্তু তরবারির ভয়ে তোমাদেরই ভীত হওয়া উচিত, কারণ ঈশ্বরের ক্রোধের দণ্ড তরবারির আঘাত হয়ে নেমে আসে, যাতে তোমরা জানতে পার যে ন্যায় বিচারক একজন আছেন।
{i20:1} সোফরের ভাষণ
{20:1} তখন নামাথ নিবাসী সোফর বললেনঃ তোমার কথায় আমার চিত্ত
{20:2} বিক্ষুব্ধ, আমি এর উত্তর দেওয়ার জন্য অধীর হয়ে উঠেছি।
{20:3} তোমার কথা অপমানজনক, আমি জানি, এর উত্তরে কি বলতে হবে।
{20:4} তুমি নিশ্চয় জান যে প্রাচীন কাল থেকে, এ পৃথিবীতে মানুষের উৎপত্তির কাল থেকেই
{20:5} দুর্জনের প্রতিপত্তি অল্পকালের জন্য বজায় থেকেছে, তার উল্লাস হয়েছে ক্ষণস্থায়ী।
{20:6} সে যদি আকাশ পর্যন্ত উন্নত হয়, যদি তার মাথা মেঘ স্পর্শ করে,
{20:7} তাহলেও সে ধূলার মত উড়ে যাবে, বিনষ্ট হবে চিরতরে। যারা তাকে দেখেছে, তারা বলবে: কোথায় গেল সে?
{20:8} সে স্বপ্নের মত মিলিয়ে যাবে, রাতের ছায়াদর্শনের মত সে হবে অবলুপ্ত, আর খুঁজে পাওয়া যাবে না তাকে।
{20:9} যারা তাকে চোখে দেখেছে তারা আর তাকে দেখতে পাবে না, যেখানে সে বাস করত, সেখানে তাকে আর দেখা যাবে না।
{20:10} গরীবদের কাছ থেকে সে যা কিছু অপহরণ করেছে, তার সন্তানেরা সব তাদের ফিরিয়ে দেবে।
{20:11} তার যে দেহ ছিল শক্তিতে ও তেজে পরিপূর্ণ সেই দেহ ধূলায় মিশে যাবে।
{20:12} মন্দের স্বাদ তার কাছে এত মধুর যে সে তার
{20:13} কিছুটা মুখের মধ্যে রেখে দেয় তার স্বাদ উপভোগ করার জন্য।
{20:14} কিন্তু তার উদরে গিয়ে সেই খাদ্য তিক্ত হয়ে উঠবে, বিষের মতই বিষাক্ত হবে।
{20:15} অপরের যত ধন-সম্পদ সে গ্রাস করেছে সব আবার বমন করে ফেলতে বাধ্য হবে, ঈশ্বর তার গ্রাস থেকে সব বার করে আনবেন।
{20:16} দুষ্টলোক যা কিছু গ্রাস করে তা বিষের মত কাজ করে বিষধর সাপের দংশনের মত তা তার প্রাণ হরণ করে।
{20:17} প্রাচুর্য থাকলেও সে কিছুই ভোগ করতে পারবে না।
{20:18} তার শ্রমের ফসলও তাকে দিয়ে দিতে হবে, তার বাণিজ্যের অর্জিত সম্পদ সে ভোগ করতে পারবে না।
{20:19} কারণ সে দীন-দরিদ্রের উপর অত্যাচার করেছে অন্যের ঘরবাড়ি সে জবরদখল করে নিয়েছে।
{20:20} যেহেতু তার লোভের নিবৃত্তি নেই সেই হেতু তার প্রিয় বস্তু সে কখনও সঞ্চয় করতে পারবে না।
{20:21} তার আহারের পর কিছুই অবশিষ্ট থাকে না, অতএব তার সমৃদ্ধি স্থায়ী হবে না।
{20:22} সাফল্যের চূড়ায় উঠে সে বিপাকে পড়বে, সর্বপ্রকার দুর্দশা, দুর্বিপাক তার উপরে ঝাঁপিয়ে পড়বে।
{20:23} তার দুর্দশার ভোগ সম্পূর্ণ করার জন্য ঈশ্বরের ক্রোধের দণ্ড অঝোরে তার উপর নেমে আসবে,
{20:24} সে লৌহ তরবারি এড়িয়ে গেলেও ব্রোঞ্জের তীরে বিদ্ধ হবে।
{20:25} সেই তীর তার দেহ ভেদ করবে, তার ফলা থেকে ঝরবে তাজা রক্ত, আতঙ্ক তাকে গ্রাস করবে,
{20:26} তার সঞ্চিত ধনসম্পদ হবে বিনষ্ট, আগুন তাকে গ্রাস করবে, তার তাঁবুতে অবশিষ্ট যারা থাকবে ধ্বংস হয়ে যাবে সেই আগুনে। এ আগুন কোন মানুষের হাতে জ্বালা নয়।
{20:27} আকাশ তার অধর্মাচরণ প্রকাশ করবে, পৃথিবী সাক্ষ্য দেবে তার বিরুদ্ধে।
{20:28} তার সমস্ত ধনসম্পদ ভেসে যাবে ঈশ্বরের ক্রোধের বন্যায়।
{20:29} এই-ই হল ঈশ্বরের হাতে দুষ্টের পুরস্কার এই-ই হল তার ঈশ্বর নির্ধারিত চরম প্রাপ্তি।
{i21:1} ইয়োবের উত্তর
{21:1} এর উত্তরে ইয়োব বললেনঃ তোমরা আমার কথা মনোযোগ
{21:2} দিয়ে শোন, আমার পক্ষে তা-ই হবে পরম সান্ত্বনা।
{21:3} আমার অনুরোধ রাখ, আমাকে কথা বলতে দাও, আমার কথা শেষ হলে তোমরা ব্যঙ্গবিদ্রূপ করো।
{21:4} আমার অভিযোগ কোন মানুষের বিরুদ্ধে নয়, আমি কেন অধৈর্য হব না?
{21:5} চেয়ে দেখ আমার দিকে, তাহলে তোমরা শিউরে উঠবে বিস্ময়ের বিহ্বলতায় কথা হারাবে।
{21:6} আমার এই দশার কথা যখন আমি চিন্তা করি ভয়ে আমি কাঁপতে থাকি, তখন আমি স্তম্ভিত হয়ে যাই।
{21:7} দুষ্টেরা কেন দীর্ঘজীবন উপভোগ করে? কেন তারা শক্তিমান ও সমৃদ্ধিশালী হয়?
{21:8} তাদের পুত্র-পৌত্রেরা তাদের সামনেই বড় হয়ে ওঠে, প্রতিষ্ঠিত হয়।
{21:9} তাদের ঘরবাড়ি, পরিবার-পরিজন নিরাপদে থাকে কোন রকম ভয়ভীতি বা আতঙ্কের মাঝে তাদের দিন কাটাতে হয় না। ঈশ্বরের কোন দণ্ড তাদের উপর নেমে আসে না।
{21:10} তাদের পশুপালের বংশবৃদ্ধি হয়, নির্বিঘ্নে তাদের পশুরা শাবক প্রসব করে।
{21:11} দুর্জনদের সন্তানসন্ততিরা মেষশাবকদের মত নেচে খেলে বেড়ায়।
{21:12} তারা বীণা ও খঞ্জনী বাজিয়ে গান গায়, বাঁশীর সুরে আমোদ প্রমোদ করে।
{21:13} তারা ঈশ্বরকে বলে: তোমাকে আমাদের আর দরকার নেই,
{21:14} আর বিরক্ত করো না। তোমার পথে আমরা চলতে চাই না।
{21:15} সর্বশক্তিমান ঈশ্বর কে যে আমরা তাঁর সেবা করব? তাঁর কাছে প্রার্থনা করে আমাদের কি লাভ?
{21:16} দেখ, তাদের এই সুখসমৃদ্ধি কি তাদেরই হাতে গড়া নয়? কিন্তু দুষ্টদের চিন্তাধারা আমি গ্রহণ করতে পারি না।
{21:17} দুষ্টদের দীপ কি সত্যিই নিভে যায়? কখনও কি তারা দুর্দশায় পড়ে? ঈশ্বর কি কখনও চরম ক্রোধে তাদের দণ্ড দেন?
{21:18} তারা কি বাসতাসের মুখে খড়ের মত উড়ে যায়? ঝড়ে উড়ে যায় তুষের মত?
{21:19} তোমরা বল, পিতার পাপের দণ্ড সন্তানেরা ভোগ করে। কিন্তু পাপী তার পাপের প্রতিফল নিজেই ভোগ করে। সে বুঝুক, সর্বশক্তিমান ঈশ্বরের ক্রোধের জ্বালা।
{21:20} সে যেন তার ধ্বংস নিজের চোখে দেখতে পায়, সর্বশক্তিমানের ক্রোধের দণ্ড যেন সে নিজেই ভোগ করে।
{21:21} কারণ সে গত হওয়ার পর তার বংশধরদের কি হল সে সম্পর্কে সে আদৌ চিন্তিত নয়।
{21:22} যিনি ঊর্ধ্বস্থ, যিনি সকলের বিচার করেন সেই ঈশ্বরকে কি কেউ কিছু শিখাতে পারে?
{21:23} কেউ কেউ পূর্ণ সমৃদ্ধির মাঝে মারা যায়, সারা জীবন তারা আরাম-আয়েসে থাকে।
{21:24} তাদের দেহ থাকে মেদবহুল অস্থিমজ্জায় সজীব ও সরস।
{21:25} অন্যেরা প্রাণের তিক্ততা নিয়েই মরে ভাল কিছুর স্বাদ তারা জীবনে পায় না।
{21:26} কিন্তু এরা সকলেই একই ভাবে ধূলায় মিশে যায়, কীটে তাদের ছেয়ে ফেলে।
{21:27} দেখ, তোমরা কি ভাবছ আমি তা জানি, আমার অপকারের জন্য তোমাদের পরিকল্পনাও আমি জানি।
{21:28} তোমরা বলবে, মহামান্য ব্যক্তিটির ঘরবাড়ি আজ কোথায়? দুরাত্মা যেখানে বাস করত সেই নিবাস এখন কোথায়?
{21:29} তোমরা কি পথচারীদের জিজ্ঞাসা কর নি? তারা যে কাহিনী বলেছে তা কি তোমরা বিশ্বাস কর নি?
{21:30} ‘বিপদকালে দুষ্টেরা রেহাই পায় ঈশ্বরের ক্রোধের দিনে তারাই তো উদ্ধার পায়।’
{21:31} দুর্জনের মুখোমুখি কে অভিযোগ করবে? কে তার দুষ্কর্মের প্রতিফল দেবে?
{21:32} সে কবরে গেলে তার কবরে পাহারা বসানো হয়।
{21:33} সমাধিভূমির মাটিও তার প্রতি সদয়, তার শবযাত্রার আগে ও পিছনে অসংখ্য লোক মিছিল করে যায়
{21:34} এই যদি হয়, তাহলে তোমরা ফাঁকা কথায় আমাকে কি সান্ত্বনা দেবে? তোমাদের সব কথাই মিথ্যা।
{i22:1} এলিফসের তৃতীয় ভাষণ
{22:1} এর পরে তেমান নিবাসী এলিফস বললেনঃ কোন মানুষ-সে
{22:2} যদি শ্রেষ্ঠ জ্ঞানীও হয়, তাতে ঈশ্বরের কি লাভ?
{22:3} সে যদি ধার্মিক হয় তাতে সর্বশক্তিমান ঈশ্বরের কি কাজ সাধিত হয়? তার জীবনাচরণে যদি কোন খুঁত না থাকে তাতেই বা তাঁর কি লাভ?
{22:4} তুমি তাঁকে সম্ভ্রম কর বলেই কি তিনি তোমাকে ভর্ৎসনা করেন? কিম্বা তোমার বিচার করেন?
{22:5} না, তা নয়, কিন্তু তোমার দুষ্টতা অত্যধিক, তোমার অধর্মের শেষ নেই।
{22:6} তুমি তোমার ভাইদের কাছ থেকে তাদের দেনা উশুল করার জন্য তাদের পরণের কাপড়টুকুও কেড়ে নিয়েছ।
{22:7} তুমি তৃষ্ণার্তকে জল দাওনি, ক্ষুধার্তকে খেতে দাওনি।
{22:8} তুমি তোমার প্রভাব ও প্রতিপত্তির জোরে গোটা দেশ অধিকার ও ভোগদখল করেছ।
{22:9} তুমি বিধবাদের শূন্য হাতে বিদায় দিয়েছ, পিতৃহীন অনাথদের সর্বস্ব লুঠ করেছ।
{22:10} সেই জন্যই এখন তোমার চারিদিকে ফাঁদ পাতা হয়েছে, বিভীষিকা তোমাকে হঠাৎ আচ্ছন্ন করেছ।
{22:11} তোমার আলো নিভে গেছে তাই কিছু দেখতে পাচ্ছ না, দুর্বিপাকের বন্যায় তুমি তলিয়ে গেছ।
{22:12} দেখ, ঊর্ধ্বাকাশের নক্ষত্ররাজি কত উচ্চে অবস্থিত তারও বহু ঊর্ধ্বে ঈশ্বর বাস করেন।
{22:13} সেই জন্যই তুমি বল: ঈশ্বর কি জানেন? তিনি তো কালো মেঘের আড়ালে ঢাকা পড়ে গেছেন, তিনি কি করে আমাদের বিচার করবেন?
{22:14} ঘন কালো মেঘ তাঁকে আবৃত করেছে, তিনি তাই কিছু দেখতে পান না। আকাশ মণ্ডলের উপরে তাঁর বিচরণ।
{22:15} তুমি কি দুর্জনদের অনুসৃত সেই পুরাণো পথেই চলার সঙ্কল্প করেছ?
{22:16} তারা তাদের আয়ুষ্কাল পূর্ণ হওয়ার আগেই উচ্ছিন্ন হয়েছে, তাদের ভিত্তিমূল বন্যায় ভেসে গেছে।
{22:17} তারা ঈশ্বরকে বলেছিল: আমাদের কাছ থেকে দূর হয়ে যাও, বলেছিল: সর্বশক্তিমান আমাদের কি করতে পারেন?
{22:18} কিন্তু তা সত্ত্বেও ঈশ্বর তাদের ধনদৌলতে পূর্ণ করেছিলেন। দুর্জনদের চিন্তাধারা আমার বোধের অতীত।
{22:19} দুষ্টের দণ্ড দেখে ধার্মিকেরা আনন্দিত হয়, শিষ্ট সুজনেরা হাসে।
{22:20} তারা বলে: আমাদের শত্রুরা উচ্ছিন্ন হয়েছে, তারা যা কিছু রেখে গেছে সব পুড়ে ধ্বংস হয়েছে আগুনে।
{22:21} তুমি এখন ঈশ্বরের ইচ্ছা মেনে নিয়ে তাঁর সঙ্গে শান্তিস্থাপন কর, তাঁর বিরোধিতা করো না, তাহলেই মঙ্গল হবে তোমার।
{22:22} তাঁর কাছে তুমি শিক্ষা নাও তাঁর বাক্য হৃদয়ে সঞ্চয় কর।
{22:23} তুমি যদি নিজেকে অবনত করে সর্বশক্তিমানের কাছে ফিরে আস যদি তোমার আবাস থেকে সমস্ত অধার্মিকতা দূর কর,
{22:24} তুমি যদি তোমার সোনা-দানা ধূলায় ছড়িয়ে দাও, ওফির দেশের খাঁটি সোনা যদি নদীখাতের পাথরগুলির মধ্যে ছুঁড়ে ফেল,
{22:25} যদি সর্বশক্তিমান ঈশ্বরকে তোমার সোনা ও মূল্যবান রূপো বলে মনে কর,
{22:26} তাহলে সর্বশক্তিমান ঈশ্বরেই তুমি আনন্দলাভ করতে পারবে। ঈশ্বরের সম্মুখে মুখ তুলে দাঁড়াতে পারবে।
{22:27} তুমি তাঁর কাছে প্রার্থনা নিবেদন করবে, আর তিনি তোমার প্রার্থনা শুনবেন, তুমি তাঁর উদ্দেশে পূর্ণ করবে তোমার মানত।
{22:28} তুমি যা কিছু করতে চাইবে তাতেই সাফল্যলাভ করবে, তোমার চলার পথ হবে আলোকিত।
{22:29} ঈশ্বর অহঙ্কারীর দর্প চূর্ণ করেন, কিন্তু নম্রদের করেন পরিত্রাণ।
{22:30} তিনি নিরীহ লোকদের উদ্ধার করেন, তোমার আচরণ যদি নিখুঁত হয় তাহলে তিনি তোমাকেও উদ্ধার করবেন।
{23:1} উত্তরে ইয়োব বললেনঃ আজ আমাদের অভিযোগ আরও
{23:2} তীব্র, আমার আর্তনাদ সত্ত্বেও তিনি আমাকে গুরুদণ্ড দিচ্ছেন।
{23:3} হায়, আমি যদি জানতাম কোথায় গেলে তাঁর দেখা পাওয়া যাবে! যদি তাঁর সিংহাসনের সম্মুখে আমি যেতে পারতাম!
{23:4} তাহলে তাঁর কাছে আমার অভিযোগ পেশ করতাম, আমার পক্ষের সব যুক্তিতর্ক উপস্থিত করতাম।
{23:5} আমি শুনতাম তিনি কি উত্তর দিতেন, তিনি আমাকে যা বলতেন তা বুঝতে পারতাম।
{23:6} তিনি কি তাঁর মহাপরাক্রম নিয়ে আমার সঙ্গে তর্কযুদ্ধে লিপ্ত হতেন না, তিনি আমার বক্তব্য শুনতেন?
{23:7} এক ন্যায়পরায়ণ ব্যক্তি তাঁর সম্মুখে যুক্তিবিন্যাস করত, আমার বিচারক চিরকালের জন্য আমাকে মুক্তি দিতেন।
{23:8} দেখ, আমি পূর্ব দিকে গিয়েছি কিন্তু সেখানে তিনি নেই, পশ্চিমে গিয়েছি, সেখানেও তাঁকে পাই নি।
{23:9} আমি উত্তর দিকে তাঁকে খুঁজেছি কিন্তু তাঁর দেখা পাইনি, দক্ষিণ দিকে তাকিয়েছি কিন্তু দেখতে পাইনি তাঁকে।
{23:10} কিন্তু তিনি জানেন কোন পথে আমি চলি, তিনি যখন আমার বিচার করবেন তখন আমি নিখাদ সোনার মতই নির্দোষ প্রমাণিত হব।
{23:11} তাঁর নির্দেশিত পথে আমি চলেছি, তাঁর পথ অনুসরণ করেছি, বিপথে যাইনি।
{23:12} আমি তাঁর মুখ নিঃসৃত নির্দেশ অমান্য করিনি। তাঁর শ্রীমুখের বাক্য আমি হৃদয়ে সঞ্চয় করে রেখেছি।
{23:13} কিন্তু তিনি অপরিবর্তনীয়, কে তাঁকে ফিরাবে? তিনি যা ইচ্ছা করেন তাই করেন।
{23:14} তিনি আমার যে পরিণতি নির্দিষ্ট করেছেন তা অবশ্যই ঘটাবেন। এই ধরণের আরও অনেক পরিকল্পনা রয়েছে তাঁর মনে।
{23:15} সেই জন্য তাঁর সম্মুখে গিয়ে দাঁড়াতে আমি ভয় পাই, সে কথা যখন ভাবি তখন তাঁর ভয়ে আমি সন্ত্রস্ত হই।
{23:16} ঈশ্বর আমার হৃদয়কে বিহ্বল করেছেন, সর্বশক্তিমান আমাকে করেছেন সন্ত্রস্ত।
{23:17} অন্ধকার আমাকে ঘিরে রেখেছে, নিবিড় অন্ধকারে আমার মুখ আবত।
{24:1} সর্বশক্তিমান কেন বিচারের দিন নির্দিষ্ট করেন না? যারা তাঁকে জানে তারা কেন তাঁর নির্দিষ্ট বিচারদিন দেখতে পায় না?
{24:2} লোকেরা জমির আল সরায় মেষপাল লুঠ করে তারা চরিয়ে বেড়ায়।
{24:3} পিতৃহীন অনাথদের গাধার পাল তাড়িয়ে নিয়ে দখল করে। বিধবাদের বলদ তারা বন্ধক রাখে।
{24:4} তারা গরীবদের অধিকার প্রতিষ্ঠায় বাধা দেয় দেশের দীনদুঃখীরা তাদের ভয়ে লুকায়।
{24:5} গরীব লোকেরা বন্য গর্দভদের মত মরুপ্রান্তরে খাদ্যের সন্ধানে ঘুরে বেড়ায়, তাদের সন্তানদের জন্য খাদ্য সংগ্রহ করার আর কোন স্থান নেই।
{24:6} তারা অপরের জমিতে ফসল কাটে দুষ্ট লোকদের আঙুর বাগিচায় আঙুর সংগ্রহ করে।
{24:7} কাপড়ের অভাবে তারা খালি গায়ে রাত কাটায় শীতে তাদের গায়ে দেওয়ার কিছুই থাকে না।
{24:8} পাহাড়ী বর্ষায় তাদের সর্বাঙ্গ ভিজে যায় আশ্রয়ের অভাবে তারা পাহাড়ের নীচে জড়োসড়ো হয়ে থাকে।
{24:9} এই দুষ্ট লোকেরা পিতৃহীন শিশুদের মায়ের কোল থেকে কেড়ে নিয়ে ক্রীতদাস করে, দেনার দায়ে গরীবদের সন্তান কেড়ে নেয়।
{24:10} এরা বিনা বস্ত্রে উলঙ্গ হয়ে ঘুরে বেড়ায় শূন্য উদরে শস্যের বোঝা বয়।
{24:11} দুর্জনদের জলপাই বাগিচায় এরা তেল উৎপাদন করে, আঙুর পিষে সুরা তৈরী করে কিন্তু নিজেরা থাকে তৃষ্ণার্ত।
{24:12} নগরে নগরে শোনা যায় মুমুর্ষূদের গোঙানি, আহতেরা সাহায্যের আশায় করে আর্তনাদ, কিন্তু তাদের কাতর নিবেদনে ঈশ্বর করেন না কর্ণপাত।
{24:13} এমন লোক আছে যারা আলোকের বিরুদ্ধে করে বিদ্রোহ, আলোকের মর্ম তারা বোঝে না, সে পথে চলে না তারা।
{24:14} খুনীরা অন্ধকারে ঘুরে বেড়ায় অসহায় গরীবদের হত্যা করার জন্য, রাতের আঁধারে ওরা চুরি করে।
{24:15} লম্পটও থাকে সাঁঝের আঁধারের অপেক্ষায়, সে মনে করে কেউ তাকে দেখতে পায় না, সে মুখ ঢেকে রাখে যাতে তাকে চেনা না যায়।
{24:16} অন্ধকারে চোরেরা ঘরে সিঁধ কাটে দিনের বেলায় তারা লুকিয়ে থাকে, আলোর সাথে তাদের পরিচয় নেই।
{24:17} নিবিড় অন্ধকারই তাদের কাছে ভোরের আলো, গভীর রাতের বিভীষিকার সাথেই তাদের মিতালি।
{24:18} তোমরা বল: তারা বন্যার স্রোতে ভেসে যায় তাদের জমিজমার উপরে থাকে ঈশ্বরের অভিশাপ, তাদের আঙুর ক্ষেতে কেউ আঙুর পিষতে যায় না।
{24:19} খরায় ও তাপে যেমন তুষার উবে যায় পাপিষ্ঠেরাও তেমনি জীবলোক থেকে অদৃশ্য হয়।
{24:20} তাদের জননীরাও আর তাদের স্মরণে রাখে না, পোকায় তাদের দেহ খেয়ে ফেলে, পড়ে যাওয়া গাছের মত তারা বিধ্বস্ত হয়।
{24:21} কারণ তারা নিঃসন্তান রমণীদের ঠকিয়েছে, বিধবাদের প্রতি দয়া করেনি।
{24:22} ঈশ্বর তাঁর পরাক্রমে শক্তিমানদের ধ্বংস করেন, ঈশ্বর যখন সক্রিয় হন পাপীদের তখন মৃত্যু ঘনিয়ে আসে।
{24:23} ঈশ্বর হয়তো তাদের নিরাপত্তা দেন, কিন্তু তাঁর দৃষ্টি সর্বদা তাদের উপরে থাকে।
{24:24} অল্পকালের জন্য তাদের সমৃদ্ধি হয়, পরে তারা আগাছার মত, ফসলের কাটা শীষের মতই শুকিয়ে যায়– —
{24:25} কেউ কি এ কথা অস্বীকার করতে পারে? আমাদের কথা মিথ্যা বলে কে প্রমাণ করতে পারে?
{i25:1} বিলদদের ভাষণ
{25:1} শুহা নিবাসী বিলদদ্ এর উত্তরে বললেনঃ রাজত্ব ও
{25:2} সম্ভ্রম কেবলমাত্র ঈশ্বরের, ঊর্ধ্বতম স্বর্গলোকে তিনি শান্তি প্রতিষ্ঠিত করেন।
{25:3} তাঁর স্বর্গদূতবাহিনীর সংখ্যা কি কেউ নিরূপণ করতে পারে? এমন কে আছে যার উপর তাঁর আলোক উদিত হয় না?
{25:4} ঈশ্বরের সম্মুখে কোন মানুষ ধার্মিক বলে গণ্য হতে পারে? কোন মর্ত্যমানব কি শুদ্ধ হতে পারে?
{25:5} দেখ, তাঁর দৃষ্টিতে চন্দ্র উজ্জ্বল নয়, নক্ষত্ররাজিও নয় অমলিন!
{25:6} মানুষ তো নগণ্য, কীটানুকীটমাত্র, ঈশ্বরের দৃষ্টিতে মানুষের কি মূল্য আছে?
{i26:1} ইয়োবের উত্তর
{26:1} এ কথা শুনে ইয়োব বললেনঃ আমার মত অক্ষম অসহায় মানুষকে তুমি কি
{26:2} সান্ত্বনাই না দিচ্ছ! যার বাহুতে কোন বল নেই তাকে কি সাহায্যই না করছ!
{26:3} যার কোন জ্ঞান নেই কি সুপরামর্শই না দিলে তাকে। কি বিশুদ্ধ জ্ঞানের কথাই না শোনালে!
{26:4} কার সাহায্য নিয়ে তুমি এসব কথা বলছ? কার মনোভাব তোমার কথার প্রকাশ পাচ্ছে?
{i26:5} বিলদদ উত্তরে বললেনঃ
{26:5} পৃথিবীর নীচে জলের তলায়, মৃতদের আত্মারা কাঁপছে।
{26:6} তাঁর সম্মুখে পাতালপুরী উন্মুক্ত, ধ্বংসস্থান অনাবৃত।
{26:7} তিনি শূন্যের মাঝে উত্তর কোণ বিস্তৃত করেছেন, পৃথিবীকে ঝুলিয়ে রেখেছেন শূন্যে।
{26:8} তিনি ঘন মেঘজালে জলরাশিকে আবদ্ধ রাখেন জলধর তার ভারে বিদীর্ণ হয় না।
{26:9} তিনি চন্দ্রের মুথ আবৃত করেন তার উপর বিস্তৃত করেন তাঁর মেঘ।
{26:10} তিনি চক্রবাল রচনা করেছেন সাগরবক্ষে আলো ও আঁধারের সীমান্তে।
{26:11} তাঁর ভর্ৎসনায় আকাশমণ্ডলের স্তম্ভগুলি কেঁপে ওঠে, বিচলিত হয়।
{26:12} তিনি আপন পরাক্রমে সমুদ্রকে জয় করেছেন, আপন কৌশলে সমুদ্রদানব রাহাবকে করেছেন ধ্বংস।
{26:13} তাঁর নিঃশ্বাসে আকাশ পরিষ্কার হয়, আপন হাতে তিনি পলায়মান নাগকে করেছেন বিদ্ধ।
{26:14} দেখ, এ সবই তাঁর পরাক্রমের নমুনামাত্র, অল্প কিছু কথা যা আমরা শুনেছি। কিন্তু তাঁর পরাক্রমের বজ্রনাদ কে উপলব্ধি করতে পারে?
{27:1} এর পরে ইয়োব আরও বললেনঃ যিনি আমার সুবিচার করেন নি সেই
{27:2} জীবন্ত ঈশ্বরের দিব্য, যিনি আমার প্রাণ তিক্ত করে তুলেছেন সেই সর্বশক্তিমানের দিব্য,
{27:3} যতদিন আমি জীবিত থাকব, ঈশ্বরের দেওয়া প্রাণবায়ু যতক্ষণ আমার মধ্যে প্রবাহিত হবে,
{27:4} ততক্ষণ আমার ওষ্ঠাধর মিথ্যা বলবে না, আমার জিহ্বা উচ্চারণ করবে না কোন প্রতারণার কথা।
{27:5} আমি কখনও বলব না যে তোমরা ন্যায্য কথা বলছ, আমি আমরণ আমার সততাকে আঁকড়ে ধরে থাকব।
{27:6} আমি আমার ধার্মিকতা বজায় রাখব কোনমতেই পরিত্যাগ করব না, আমার বিবেক আমাকে কোনদিন দোষী করে নি।
{27:7} দুষ্ট ও অধার্মিকের যে দুর্গতি, যে আমার শত্রু ও আমার বিপক্ষ, তার উপর নেমে আসুক সেই দুর্গতি।
{27:8} ঈশ্বর যখন অধার্মিকের প্রাণ হরণ করেন তখন তার কি কোন আশা থাকে?
{27:9} সে যখন সঙ্কটে পড়ে ঈশ্বর কি তার আর্তনাদ শোনেন?
{27:10} সর্বশক্তিমান কি তার আনন্দের উৎস হবেন? সে কি সর্বদা ঈশ্বরকে ডাকবে?
{27:11} আমি ঈশ্বরের পরাক্রমের বিষয়ে তোমাদের শিক্ষা দেব, সর্বশক্তিমানের পরিকল্পনা তোমাদের কাছে ব্যক্ত করব।
{27:12} এ সব কথা তোমাদের সকলেরই জানা, তাহলে এ সব অসার কথার কি প্রয়োজন?
{i27:13} সোফরের ভাষণ 27:12 মূলে সোফরের নাম নেই। তাহলেও এই ভাষণ তাঁর নামে প্রচলিত।
{27:13} এই ভাবেই সর্বশক্তিমান হিংস্র দুরাচারদের শাস্তি দেন,
{27:14} যুদ্ধে নিহত হওয়ার জন্যই তাদের বংশবৃদ্ধি হয়, তাদের সন্তানেরা পর্যাপ্ত আহার পায় না।
{27:15} তার বংশের অবশিষ্ট যারা থাকবে তারা মহামারীর গ্রাসে পতিত হবে। তাদের মৃত্যুতে তাদের বিধবারাও চোখের জল ফেলবে না।
{27:16} সে যদি অগণিত রূপো সঞ্চয় করে প্রয়োজনের অতিরিক্ত পোষাক-পরিচ্ছদ জমিয়ে রাখে,
{27:17} তবে ধার্মিকেরা সেই পোষাক ব্যবহার করবে নিরীহ ব্যক্তিরা সেই রূপো ভাগ করে নেবে।
{27:18} দুষ্টদের গৃহ পাখির বাসা, পাহারাদারের আস্তানার মত অস্থায়ী।
{27:19} তার ধনসম্পদ রাতারাতি ধ্বংস হয়ে যায়, ধনবানরূপে সেই দিনই হয় তার শেষ রজনী।
{27:20} সন্ত্রাস তাকে বন্যার মত ভাসিয়ে নিয়ে যায়, তাকে উড়িয়ে নিয়ে যায় রাতের ঘূর্ণিঝড়।
{27:21} পূবালী ঝড় তাকে তার স্থান থেকে উড়িয়ে নিয়ে যায়, দূরে নিক্ষেপ করে।
{27:22} সেই ঝড় তাকে নির্দয়ভাবে আঘাত করে, ঝড়ের নির্মম আঘাতে সে বিপর্যস্ত হয়, তার হাত থেকে বাঁচার জন্য দিগ্বিদিক জ্ঞান হারিয়ে সে ছুটে বেড়ায়।
{27:23} সে যখন ছুটে পালায় ঝড় গর্জন করতে করতে তার পিছু ধাওয়া করে। ভয়ে আতঙ্কে সে অস্থির হয়ে ওঠে।
{i28:1} প্রজ্ঞার প্রশংসায়
{28:1} খনি থেকে রূপো সংগ্রহ করা হয়, সোনা খাঁটি করার জন্য রয়েছে শোধনাগার,
{28:2} ভূগর্ভ থেকে লোহা উত্তোলন করা হয়, খনি থেকে তামা পাওয়া যায়।
{28:3} ভূগর্ভের গভীর অন্ধকার ভেদ করে, মানুষ খনিজ সম্পদ অনুসন্ধান করে।
{28:4} লোকালয় থেকে বহুদূরে মানুষের চরণচিহ্ন যেখানে পড়ে না সেখানে মানুষ গিয়ে খনিপত্তন করে, নির্জন গহ্বরে দড়ি আঁকড়ে ধরে তারা কাজ করে।
{28:5} তুমি থেকে উৎপন্ন হয় খাদ্য, কিন্তু সেই একই ভূমিগর্ভে মানুষ আগুন দিয়ে বিস্ফোরণ
{28:6} ঘটিয়ে তুলে আনে পাথরের মধ্যে থেকে নীলকান্ত মণি, সেখানে ধূলার সঙ্গে মিশে আছে সোনা।
{28:7} সেই খনির পথ চিলের অজানা শকুনের দৃষ্টির অগোচরে।
{28:8} হিংস্র পশুরা সেই পথে যায় না, সিংহেরা সে পথে চলে না।
{28:9} কিন্তু মানুষ সুকঠিন পাথর খোঁড়ে, পাহাড়-পর্বতের মূল উৎপাটন করে।
{28:10} সে পাহাড় খুঁড়ে সুড়ঙ্গ তৈরী করে, বহুমূল্য মণি-মাণিক্য আবিষ্কার করে।
{28:11} সে বাঁধ বেঁধে নদীর স্রোত বন্ধ করে, গুপ্ত ধনের ভাণ্ডার প্রকাশ্য আলোকে আনে।
{28:12} কিন্তু প্রজ্ঞার সন্ধান কোথায় পাওয়া যাবে? সুবিবেচনার স্থানই বা কোথায়?
{28:13} মানুষ তার ঠিকানা জানে না, জীবলোকে তার সন্ধান পাওয়া যায় না।
{28:14} সাগর বলে, ‘আমার কাছে প্রজ্ঞা নেই’, মহাসমুদ্র বলে, ‘আমার মাঝেও নেই।’
{28:15} সোনার বিনিময়ে প্রজ্ঞা পাওয়া যায় না, রূপোর ওজনে নির্ধারণ করা যায় না তার মূল্য।
{28:16} ওফির দেশের সোনা কিম্বা বহুমূল্য গোমেদ ও নীলকান্তমণি তার সমতুল্য নয়।
{28:17} সোনা বা স্ফটিক তার সমান নয়, নিখাদ সোনার অলঙ্কারের বিনিময়ে প্রজ্ঞা পাওয়া যায় না।
{28:18} প্রবাল বা স্ফটিকের কথাই ওঠে না, পদ্মরাগ মণির চেয়ে প্রজ্ঞা মূল্যবান।
{28:19} তার সঙ্গে ইথিওপিয়ার পুষ্পরাগমণির কোন তুলনা করা চলে না। নিখাদ সোনার তার মূল্য স্থির করা যায় না।
{28:20} তাহলে প্রজ্ঞা কোথা থেকে আসে? সুবিবেচনার স্থানই বা কোথায়?
{28:21} সজীব সমস্ত প্রাণীর কাছে তা গুপ্ত, আকাশের পাখিদের দৃষ্টির অগোচর।
{28:22} ধ্বংস ও মৃত্যু বলে, ‘আমরা তার কথা কানে শুনেছি মাত্র।’
{28:23} একমাত্র ঈশ্বরই তার ঠিকানা জানেন, তিনিই জানেন প্রজ্ঞা কোথায় থাকে।
{28:24} কেননা তিনি পৃথিবীর প্রান্ত পর্যন্ত দেখেন, আকাশের নীচে সর্ববস্তু তাঁর দৃষ্টিগোচর।
{28:25} তিনি যখন বায়ুকে গতিবেগ দিলেন, জলধরের সীমা নির্দিষ্ট করলেন,
{28:26} বর্ষার রীতিপ্রকৃতি স্থির করে দিলেন বিদ্যুৎ বজ্রের গতিপথ নির্ধারিত করলেন,
{28:27} তখন তিনি প্রজ্ঞার সাক্ষাৎ পেলেন এবং তার কথা ঘোষণা করলেন তাকে প্রতিষ্ঠিত করলেন, তার মূল্য যাচাই করলেন,
{28:28} মানুষকে তিনি বললেনঃ দেখ, পরমেশ্বরের প্রতি সম্ভ্রমবোধই হচ্ছে প্রজ্ঞা, আর মন্দকে পরিহার করাই হচ্ছে সুবিবেচনা।
{i29:1} ইয়োবের শেষ কথা
{29:1} ইয়োব আরও বললেনঃ
{29:2} হায়, আমি যদি পুরাণো দিনগুলিতে ফিরে যেতে পারতাম, যখন ঈশ্বর আমার উপর দৃষ্টি রাখতেন।
{29:3} তখন তাঁর দীপ জ্বলত আমার শিয়রে, তাঁর আলোকে আমি অন্ধকারেও পথ চলতাম।
{29:4} তখন আমি সমৃদ্ধির শিখরে, ঈশ্বরের প্রসন্নভাব বিরাজ করত আমার আবাসে।
{29:5} তখন সর্বশক্তিমান আমার সহায় ছিলেন, আমার সন্তান-সন্ততিরা ছিল আমার চারপাশে।
{29:6} দুধের প্রাচুর্যে আমার পথ সিক্ত হত পাথুরে জমি থেকে আমার জন্য উৎপন্ন হত জলপাই তেল।
{29:7} যখন আমি নগরদ্বারে সমাজপতিদের সভায় যেতাম, আসন গ্রহণ করতাম তাঁদের মাঝে,
{29:8} যুবকেরা তখন আমাকে দেখে সম্ভ্রমে সরে দাঁড়াত, প্রবীণেরা উঠে দাঁড়াতেন।
{29:9} নেতৃস্থানীয়েরা আলোচনা স্থগিত রাখতেন, নীরবতা অবলম্বন করতেন তাঁরা।
{29:10} সম্ভ্রান্ত লোকেরা কথাবার্তা বন্ধ করতেন, রসনা সংযত করতেন তাঁরা।
{29:11} আমার কথা শুনে সকলে সাধুবাদ করত, আমাকে দেখে সকলে প্রশস্তি করত।
{29:12} কারণ আমি আর্ত দীনদুঃখীদের, অসহায় পিতৃহীনদের উদ্ধার করতাম।
{29:13} শোষিত-বঞ্চিত লোকেরা আমাকে আশীর্বাদ করত, বিধবাদের মনে নিরাপত্তার আশ্বাস সঞ্চার করতাম আমি।
{29:14} ধার্মিকতা ছিল আমার অঙ্গের বসন, ন্যায়বিচার ছিল আমার পরিচ্ছদ ও উষ্ণীষ স্বরূপ।
{29:15} আমি ছিলাম অন্ধের নয়ন, ছিলাম খঞ্জের চরণ।
{29:16} আমি ছিলাম দীনদুঃখীদের পিতা, অপরিচিত ব্যক্তিদের অভিযোগের প্রতিকার করতাম আমি।
{29:17} অধর্মাচারীদের বিষদাঁত আমি ভাঙ্গতাম, তাদের কবল থেকে লোকদের করতাম উদ্ধার।
{29:18} আমি তখন ভাবতাম, আমার জীবনের দিনগুলি হবে বালুকারাশির মত অগণিত, আপন আবাসে সুখসমৃদ্ধির মধ্যেই হবে আমার মৃত্যু।
{29:19} আমি ছিলাম এক সরস বৃক্ষের মত যার মূল জলস্রোত পর্যন্ত বিস্তৃত। যার শাখাপ্রশাখা সর্বদা শিশির সঞ্চিত থাকে।
{29:20} আমার গৌরব ছিল অম্লান, আমার প্রতিপত্তি ও প্রভাব ছিল অব্যর্থ।
{29:21} লোকে আমার কথা শোনার জন্য উদগ্রীব হয়ে থাকত, তারা নীরবে আমার পরামর্শের অপেক্ষায় থাকত।
{29:22} আমার কথার পর, তাদের বলার কিছুই থাকত না আমার বাক্য বৃষ্টিবিন্দুর মত তাদের অন্তরে বর্ষিত হত।
{29:23} লোকে যেমন বর্ষার অপেক্ষায় থাকে তেমনি, তারা আমার প্রতীক্ষায় থাকত, শেষ বর্ষণের জন্য চাষী যেমন অপেক্ষায় থাকে, তেমনি আমার জন্য তারা আকুল হয়ে থাকত।
{29:24} তারা হতাশ হয়ে পড়লে আমার হাসিমুখ তাদের উৎসাহ দিত।
{29:25} আমি তাদের পথ দেখাতাম নেতৃত্ব দিতাম তাদের রাজা যেমন সেনাবাহিনীকে পরিচালিত করেন তেমনি আমি তাদের পরিচালনা দিতাম শোকে, দুঃখে আমি তাদের সান্ত্বনা দিতাম।
{30:1} কিন্তু এখন যারা আমার চেয়ে বয়সে ছোট তারা আমাকে উপহাস করে। এদের পিতৃপিতামহেরা এতই অপদার্থ ছিল যে আমার মেষপালরক্ষক কুকুরদের‍ সঙ্গেও আমি তাদের স্থান দিতাম না।
{30:2} এরা ছিল একদল নিষ্কর্মা হতভাগা, আমার কোন কাজেই লাগত না তারা।
{30:3} অভাব ও ক্ষুধার জ্বালায় তারা মরুভূমির শুক্নো মূল চিবিয়ে খেত।
{30:4} তারা বনজঙ্গলের লতাপাতা সংগ্রহ করে খেত, কাঁটাগাছের শিকড় খেত শরীর গরম রাখার জন্য।
{30:5} সমাজ থেকে তারা ছিল বিতাড়িত, লোকে যেমন চোরের পিছনে তাড়া করে তেমনি তাদেরও তাড়া করত।
{30:6} তারা বাস করত নদীতীরে গুহায়, পর্বত কন্দরে।
{30:7} বিজন প্রান্তরে তারা বন্যজন্তুদের মত চীৎকার করত, ঝোপে ঝাড়ে জড়োসড়ো হয়ে শুয়ে থাকত।
{30:8} নির্বোধ অপদার্থের দল যারা দেশ থেকে হয়েছিল বিতাড়িত।
{30:9} কিন্তু এখন তাদের সন্তানেরা আমাকে বিদ্রূপ করে, আমি হয়েছি তাদের উপহাসের পাত্র।
{30:10} তারা আমাকে অবজ্ঞা করে, আমার কাছ থেকে দূরে সরে থাকে, তারা আমাকে দেখে থুতু ছিটাতেও দ্বিধা করে না।
{30:11} কারণ ঈশ্বর আমাকে দুর্বল ও অসহায় করেছেন, তারা আমার সামনে আর সংযত হয়ে কথা বলে না।
{30:12} এই নীচাশয় ব্যক্তিরা আমাকে আক্রমণ করে, আমার পিছনে তাড়া করে, আমাকে ধ্বংস করার জন্য চক্রান্ত করে।
{30:13} তারা আমার পালাবার পথ বন্ধ করে, আমাকে ধ্বংস করতে উদ্যত হয়েছে তারা তাদের বাধা দেওয়ার কেউ নেই।
{30:14} প্রাচীরের ফাটল দিয়ে তারা ঢোকে, দল বেঁধে আমার উপর ঝাঁপিয়ে পড়ে।
{30:15} মহাভয়ে আমি সন্ত্রস্ত আমার সম্মান ঝড়ের মুখে তুষের মত উড়ে গেছে, আমার সমৃদ্ধি মিলিয়ে গেছে মেঘের মত।
{30:16} এখন আমি মরতে বসেছি, দুর্দশার দিন আমাকে গ্রাস করেছে,
{30:17} রাতে আমার অস্থিগুলো ব্যথায় টন্টন্ করে অবিরাম যন্ত্রণা আমাকে কুরে কুরে খায়।
{30:18} ঈশ্বর আমার জামার গলা চেপে আমাকে টেনে ধরেছেন, আমার গলায় ফাঁসের মত অবস্থা হয়েছে।
{30:19} ঈশ্বর আমাকে কাদার মধ্যে ছুঁড়ে ফেলেছেন, আজ আমার দশা ধূলা ও ছাইয়ের মত।
{30:20} হে ঈশ্বর, আমি তোমাকে ডাকি কিন্তু তুমি সাড়া দাও না, তোমার কাছে বিনতি জানাই কিন্তু তুমি তাতে কর্ণপাত কর না।
{30:21} তুমি আমার প্রতি নির্দয় হয়েছ, সর্বশক্তি দিয়ে আক্রমণ আমাকে করেছ।
{30:22} তুমি আমার ঝড়ে উড়িয়ে নিয়ে চলেছ, প্রচণ্ড ঝড়ের দোলায় আমাকে দোলাচ্ছ।
{30:23} আমি জানি তুমি আমাকে নিয়ে মৃত্যুর মুখে চলেছ পরিচালিত করছ সর্বপ্রাণীর পরিণতির দিকে।
{30:24} আমার মতো একটি বিধ্বস্ত মানুষের উপর কেন তুমি এমনভাবে আক্রমণ করে চলেছ, তোমার করুণাভিক্ষা ছাড়া যার আর কিছুই করার নেই?
{30:25} দুর্দশাগ্রস্ত মানুষের জন্য আমি কি কাঁদিনি? দীন দুঃখীর জন্য আমার অন্তর কি ব্যথিত হয়নি?
{30:26} কিন্তু আমি যখন মঙ্গল চাইলাম তখন অমঙ্গল ঘটল, যখন আলোকের প্রত্যাশায় ছিলাম তখন অন্ধকার ঘনিয়ে এল।
{30:27} আমার চিত্ত বিক্ষুব্ধ, অস্থির, দিনের পর দিন আমার যন্ত্রণা বেড়ে চলেছে।
{30:28} আমি মলিন মুখে ঘুরে বেড়াই কিন্তু সে মলিনতার জন্য সূর্যরশ্মি দায়ী নয়। জনসমাবেশে দাঁড়িয়ে আমি সাহায্য ভিক্ষা করি।
{30:29} আমি হয়েছি শৃগালের সগোত্র; হয়েছি পেচকের সঙ্গী।
{30:30} আমার পায়ের চামড়া কালো হয়ে গেছে শুকিয়ে উঠে যাচ্ছে গা থেকে, জ্বরের তাপে তামার সারা দেহ জ্বলছে।
{30:31} আমার বীণায় আজ বিষাদের সুর বাঁশী থেকে ঝরে শুধু কান্না।
{31:1} আমি প্রতিজ্ঞা করেছি, আমার এ দুটি চোখ লালসার দৃষ্টিতে তাকাবে না।
{31:2} তাহলে ঊর্ধ্বলোকবাসী ঈশ্বরের কাছ থেকে আমি কি পাব? স্বর্গনিবাসী সর্বশক্তিমান প্রতিদানে আমাকে কি দেবেন?
{31:3} অধার্মিকেরা কি সঙ্কটে পড়ে না? দুর্দশা কি পাপাচারীদের গ্রাস করে না?
{31:4} ঈশ্বর আমার সমস্ত কার্যকলাপ লক্ষ্য করেন, আমার প্রতিটি পদক্ষেপ তাঁর দৃষ্টিগোচর
{31:5} আমি কোনদিন মিথ্যাচরণ করি নি প্রতারণার পথে পা বাড়াই নি,
{31:6} নিখুঁত নিক্তিতে ঈশ্বর আমাকে ওজন করুন, তিনি জানুন আমি কতখানি সৎ।
{31:7} আমার চরণ যদি ন্যায়পথ থেকে বিচ্যুত হয়ে থাকে আমার হৃদয় যদি চক্ষুর দ্বারা পরিচালিত হয়ে থাকে কোন দুষ্কর্মের কলঙ্ক যদি লেগে থাকে আমার হাতে
{31:8} তাহলে আমি যা বপন করেছি তা যেন অন্য লোকে ভোগ করে, যেন ধ্বংস হয়ে যায় আমার শস্যভাণ্ডার।
{31:9} আমার মন যদি পরনারীতে আসক্ত হয়ে থাকে আমি যদি প্রতিবেশীর দরজায় ওৎ পেতে থাকি,
{31:10} তাহলে আমার স্ত্রী অন্য লোকের দাসীবৃত্তি করুক, অপর লোকেরা তাকে সম্ভোগ করুক।
{31:11} কিন্তু তাই যদি হয় তা হবে জঘন্য অপরাধ, বিচারে এই অপরাধের সমুচিত দণ্ড হওয়া উচিত।
{31:12} সেই দণ্ড নরকের বিধ্বংসী আগুনের মত আমার সর্বস্ত পুড়িয়ে ছারখার করে দিক,
{31:13} আমার বিরুদ্ধে আমার কোন দাস বা দাসীর অভিযোগে যদি আমি কর্ণপাত না করে থাকি,
{31:14} তাহলে কি করে আমি ঈশ্বরের বিচারের মুখোমুখি দাঁড়াব? তিনি তদন্ত করলে আমি তাঁকে কি জবাব দেব?
{31:15} যে ঈশ্বর আমাকে সৃষ্টি করেছেন তিনি কি তাকেও সৃষ্টি করেন নি? তিনি কি আমাদের উভয়কেই মাতৃগর্ভে গঠন করেন নি?
{31:16} আমি গরীবদের প্রাপ্য কোন কিছু কখনও আটক করে রাখিনি কিম্বা কোন বিধবার আশাভঙ্গ করিনি।
{31:17} কিম্বা পিতৃহীন অনাথদের অভুক্ত রেখে নিজে পানাহার করিনি।
{31:18} সারাজীবন আমি তাদের পিতৃস্নেহে প্রতিপালন করেছি।
{31:19} আমি যখন কাউকে বস্ত্রহীন দেখেছি, আচ্ছাদনহীন কোন গরীবের সাক্ষাৎ পেয়েছি
{31:20} আমি তখনই নিজের মেষপালের পশম দিয়ে জামা তৈরী করিয়ে তাদের পরিয়েছি, আর তারা মন খুলে আমার প্রশস্তি করেছে।
{31:21} বিচারে আমার পক্ষ সমর্থিত হবে জেনে আমি যদি কোন পিতৃহীন অনাথের উপর অত্যাচার করে থাকি
{31:22} তাহলে আমার হাত যেন ভেঙ্গে যায়, আমার বাহু যেন কাঁধ থেকে খসে পড়ে।
{31:23} কারণ আমি ঐশ্বরিক দণ্ডের ভয় করতাম, আমি তাহলে কখনও তাঁর প্রতাপের সামনে দাঁড়াতে পারতাম না।
{31:24} আমি কখনও সোনাদানার উপর নির্ভর করি নি। আমার ঐশ্বর্যের উপর স্থাপন করিনি আস্থা।
{31:25} আমি কখনও আমার সম্পদের প্রাচুর্যের জন্য, কিম্বা আমি অনেক উপার্জন করেছি বলে উল্লাস করি নি।
{31:26} আমি কখনও দীপ্ত করোজ্জ্বল সূর্যের বা বিচিত্র শোভাময়ী চন্দ্রের উপাসনা করিনি।
{31:27} আমি কখনও বিপথগামী হয়ে তাদের পূজা করি নি তাদের উদ্দেশে হাত জোড় করে নমস্কার করি নি।
{31:28} তা যদি করতাম তাহলে বিচারে সেই অধর্মাচরণের জন্য দণ্ডিত হতাম, তাহলে আমি ঊর্ধ্বলোকবাসী ঈশ্বরের কাছে মিথ্যাচারী হতাম।
{31:29} আমি কখনও আমার শত্রুদের বিপদে আনন্দ করি নি, কিম্বা তাদের দুর্দশা দেখে উল্লসিত হই নি।
{31:30} আমি কখনও তাদের অভিশাপ দিয়ে কিম্বা তাদের মৃত্যুকামনা করে পাপ করি নি।
{31:31} আমার আশ্রিত সকলেই জানে যে বিদেশীদের আমি আতিথ্য করেছি।
{31:32} পথিকেরা কখনও পথে রাত কাটায় নি, আমার দরজা তাদের জন্য সর্বদা খোলা ছিল।
{31:33} লোকে তাদের পাপ গোপন করার চেষ্টাকরে কিন্তু আমি কখনও আমার পাপ গোপন করি নি।
{31:34} কারণ জনতার ভয়ে আমি ভীত ছিলাম লোকনিন্দাকে আমি বড় ভয় করতাম। সেইজন্য আমি নীরব থাকতাম ঘরের বাইরে যেতাম না।
{31:35} হায়! আমার কথা কি কেউ শুনবে না? আমার পক্ষ সমর্থনে এ আমার স্বাক্ষরিত বিবৃতি, সর্বশক্তিমান ঈশ্বর এর জবাব দিন! হায়! আমার প্রতিপক্ষ যদি লিখিত অভিযোগ পেশ করতেন!
{31:36} তাহলে আমি নিশ্চয়ই তা কাঁধে করে বয়ে বেড়াতাম, আমি তা আমার মাথার মুকুট করে রাখতাম।
{31:37} তাহলে আমি তাঁর কাছে আমার সমস্ত আচরণের বিবরণ দাখিল করতাম। রাজপুত্রের মত সসম্মানে তাঁর সম্মুখে গিয়ে দাঁড়াতাম।
{31:38} আমি যদি আমার জমিজমা অসৎ পথে অর্জন করে থাকি, যদি প্রকৃত অধিকারীদের জমি থেকে বঞ্চিত করে থাকি,
{31:39} আমি যদি ন্যায্য দাম না দিয়ে সেই জমির ফসল ভোগ করে থাকি এবং জমির প্রকৃত মালিকদের মৃত্যু ঘটিয়ে থাকি,
{31:40} তাহলে সেই জমিতে যেন গমের বদলে কাঁটা ঝোপ জন্মায় যবের বদলে জন্মায় আগাছা।
{32:1} ইয়োব নিজের বিচারে নিজেকে ধার্মিক বলে মনে করায় ঐ তিন ব্যক্তি আর কোন কথা বললেন না।
{32:2} এই দেখে বার্খেলের পুত্র ইলিহু অত্যন্ত ক্রুদ্ধ হলেন কারণ ইয়োব নিজের ধার্মিকতা প্রমাণ করে ঈশ্বরকে দোষী করতে চাইছিলেন। (ইলিহু ছিলেন রাম গোষ্ঠীভুক্ত বুষের বংশধর ও বার্খেলের পুত্র)।
{32:3} ইয়োবের তিন বন্ধুর বিরুদ্ধেও তাঁর ক্রোধ প্রজ্বলিত হল কারণ তাঁরা ইয়োবের যুক্তি কোনমতে খণ্ডন করতে পারলেন না। ফলে প্রকারান্তরে ঈশ্বরই দোষী সাব্যস্ত হলেন।
{32:4} ইলিহু এঁদের সকলের চেয়ে বয়সে ছোট ছিলেন বলে এতক্ষণ কোন কথা বলেন নি। তিনি ইয়োবের সঙ্গে কথা বলার সুযোগের অপেক্ষায় ছিলেন।
{32:5} এই তিন ব্যক্তিকে নিরুত্তর দেখে তিনি আর ক্রোধ দমন করতে পারলেন না।
{32:6} বুষের বংশধর, বার্খেলের পুত্র ইলিহু তখন বললেনঃ আমি বয়সে তরুণ আর আপনারা প্রবীণ, তাই আপনাদের সামনে কথা বলতে আমি সঙ্কোচ বোধ করছিলাম।
{32:7} আমি মনে করলাম, বয়স্ক ব্যক্তিরাই কথা বলুন, প্রবীণেরাই জ্ঞান দান করুন।
{32:8} কিন্তু সর্বশক্তিমান ঈশ্বরের আত্মাই মানুষকে জ্ঞান বুদ্ধি দান করেন।
{32:9} বয়স হলেই যে মানুষের জ্ঞান হয়, তা নয়, প্রবীণেরাই যে ভালমন্দ বিচার করতে পারেন, তা নয়।
{32:10} সেই জন্যই আমি বলছি, আমার কথা শুনুন, আমাকেও আমার মত প্রকাশ করতে দিন।
{32:11} দেখুন, আমি ধৈর্য ধরে আপনাদের কথা শুনেছি, আপনারা যখন যুক্তিতর্ক করছিলেন, উপযুক্ত উত্তর খুঁজছিলেন, আমি তখন শুনেছি আপনাদের জ্ঞানগর্ভ কথা।
{32:12} আমি গভীর মনোযোগ দিয়ে আপনাদের কথা শুনেছি, কিন্তু আপনারা কেউ ইয়োবের যুক্তি খণ্ডন করতে পারেন নি। তাঁর কথার যোগ্য প্রত্যুত্তর দিতে পারেন নি।
{32:13} আপনারা কি করে বলতে পারেন যে আপনারা প্রজ্ঞা লাভ করেছেন? ঈশ্বরই ইয়োবকে তর্কে পরাস্ত করতে পারেন, কোন মানুষ নয়।
{32:14} ইয়োব আমাকে উদ্দেশ করে কথা বলেন নি, এবং আমিও আপনাদের যুক্তি অনুযায়ী তাঁকে উত্তর দেব না।
{32:15} (ইয়োবকে) এঁরা তর্কে পরাস্ত হয়েছেন, তাই নিরুত্তর, এঁদের আর বলার কিছুই নেই।
{32:16} এঁরা চুপ করে দাঁড়িয়ে আছেন, কোন উত্তর দিচ্ছেন না, কিন্তু এঁরা কথা বলছেন না বলে আমি কি অপেক্ষা করে থাকব?
{32:17} না, আমি এর উত্তর দেব, আমার অভিমত আমি প্রকাশ করব।
{32:18} আমি কথা না বলে থাকতে পারছি না, আমার অন্তরাত্মা আমাকে কথা বলতে বাধ্য করছে।
{32:19} আমার মন পাত্রে আবদ্ধ সুরার মত, নূতন সুরায় পূর্ণ মশকের মত, তা ফেটে পড়ার উপক্রম হয়েছে।
{32:20} আমাকে কথা বলতেই হবে নইলে স্বস্তি পাব না, আমি অবশ্যই এর উত্তর দেব।
{32:21} আমি কোন ব্যক্তির পক্ষপাতিত্ব করব না, কোন লোকের তোষামোদও করব না।
{32:22} কারণ তোষামোদ করতে আমি জানি না, যদি না তা করি তাহলে সৃষ্টিকর্তা ঈশ্বর অবিলম্বে আমাকে ধ্বংস করবেন।
{33:1} মাননীয় ইয়োব, এখন আমার কথায় মনোযোগ দিন আমার বাক্যে কর্ণপাত করুন।
{33:2} দেখুন, আমি এখন মুখ খুলতে উদ্যত, আমার রসনা মুখর হয়ে উঠেছে।
{33:3} আমার কথায় আন্তরিক সততার পরিচয় পাবেন, আমার ওষ্ঠাধর সরলভাবে কথা বলবে।
{33:4} ঈশ্বরের আত্মা আমাকে সৃষ্টি করেছেন, সর্বশক্তিমানের নিঃশ্বাসে আমি জীবনলাভ করেছি।
{33:5} আপনি যদি পারেন তবে আমার কথার উত্তর দিন, আমার বিপক্ষে যুক্তি বিন্যাস করুন।
{33:6} দেখুন, ঈশ্বরের সাক্ষাতে আপনি ও আমি সমান, আমাকে মাটি দিয়ে গড়া হয়েছে।
{33:7} সুতরাং আমাকে আপনার ভয় করার কোন কারণ নেই, আমার যুক্তি-তর্কের ভার আপনার পক্ষে দুর্বহ হবে না।
{33:8} আপনার সব কথাই আমি শুনেছি, আপনি বলেছেনঃ
{33:9} আমি শুচিশুদ্ধ, নিরপরাধ, আমি নির্মল, কোন অধার্মিকতা আমার মধ্যে নেই।
{33:10} কিন্তু ঈশ্বর আমার ছিদ্র অন্বেষণ করেছেন, তিনি আমাকে তাঁর শত্রু বলে গণ্য করেছেন,
{33:11} তিনি আমার চরণ শৃঙ্খলে আবদ্ধ করেছেন, আমার সমস্ত কার্যকলাপ তিনি লক্ষ্য করেছেন।
{33:12} কিন্তু আমি আপনাকে বলছি, আপনার এ কথা সত্য নয়, কারণ ঈশ্বর মানুষের চেয়ে মহান।
{33:13} ঈশ্বর আপনার কথার উত্তর দিচ্ছেন না বলে আপনি কেন তাঁর বিরুদ্ধে অভিযোগ করছেন?
{33:14} ঈশ্বর বার বার কথা বলেন, তবুও মানুষ তাঁর কথায় কান দেয় না।
{33:15} স্বপ্নে, নিশীথদর্শনে, যখন মানুষ গভীর নিদ্রায় মগ্ন থাকে, শয্যায় তন্দ্রাচ্ছন্ন হয়,
{33:16} তখন তিনি তাদের কাছে কথা বলেন, তাঁর সাবধান বাণী তাদের আতঙ্কিত করে।
{33:17} তিনি মানুষকে দুষ্কর্ম থেকে নিবৃত্ত করতে চান, খর্ব করতে চান মানুষের অহঙ্কার।
{33:18} তিনি সঙ্কট থেকে মানুষকে উদ্ধার করেন, তরবারির মুখ থেকে তার জীবন রক্ষা করেন।
{33:19} ঈশ্বর মানুষকে সংশোধন করার জন্য রোগে শয্যাশায়ী করেন নিয়ত দৈহিক যন্ত্রণা দেন।
{33:20} তখন আহারে তার রুচি থাকে না সুস্বাদু খাদ্যও তার কাছে বিস্বাদ লাগে।
{33:21} তার দেহ জীর্ণ ও শক্তিহীন হয়ে পড়ে অস্থিচর্মসার হয়ে পড়ে সে।
{33:22} সে কবরের দিকে এগিয়ে চলে, মৃত্যুদূতেরা এগিয়ে আসে তার কাছে।
{33:23} হয়তো ঈশ্বরের সহস্র সহস্র দূতের মধ্যে একজন তার সহায় হবেন, যিনি মানুষকে তার কর্তব্যের কথা স্মরণ করিয়ে দেন।
{33:24} যিনি দয়াপরবশ হয়ে তাকে বলবেনঃ কবরে যাওয়া থেকে ওকে রেহাই দাও, আমি ওর প্রাণের জন্য মুক্তিপণ দিলাম।
{33:25} ওর শরীর তরুণ ও তাজা হয়ে উঠুক, যৌবনের দিনগুলিতে ও ফিরে যাক।
{33:26} সে তখন ঈশ্বরের কাছে প্রার্থনা করবে আর তিনি তার প্রার্থনা শুনবেন, সে আনন্দে ঈশ্বরের উপাসনা করবে। ঈশ্বর তাকে আবার ফিরিয়ে আনবেন সঠিক পথে।
{33:27} সে লোকের কাছে তার পরিত্রাণের কথা বর্ণনা করবে, লোক সমক্ষে সে গান গেয়ে বলবে: আমি পাপ করেছিলাম, অন্যায় করেছিলাম, কিন্তু ঈশ্বর আমাকে তার প্রতিফল দেন নি।
{33:28} তিনি কবরে যাওয়া থেকে আমাকে রেহাই দিয়েছেন, আমি জীবনে আবার আলো দেখতে পাব।
{33:29} দেখুন, ঈশ্বর মানুষের সঙ্গে বার বার এ রকম ব্যবহার করেন।
{33:30} মৃত্যুর গহ্বর থেকে তার প্রাণ উদ্ধার করেন, যেন সে জীবনের আলোক দেখতে পায়।
{33:31} ইয়োব, আমার কথা মনোযোগ দিয়ে শুনুন, আপনি নীরব থাকুন, আমাকে কথা বলতে দিন।
{33:32} আপনার যদি কোন বক্তব্য থাকে তাহলে বলুন, আমার কথার উত্তর দিন, আমি চাই আপনার নির্দোষিতা প্রমাণ করতে।
{33:33} আর যদি আপনার কিছু বলার না থাকে, তাহলে নীরবে শুনুন আমার কথা, আমি আপনাকে জ্ঞানগর্ভ উপদেশ দিচ্ছি।
{i34:1} ইলিহুর দ্বিতীয় ভাষণ
{34:1} ইলিহু আবার বললেনঃ হে বিজ্ঞজনেরা, আপনারা আমার কথা
{34:2} শুনুন, আপনারা জ্ঞানবান, তবুও আমার কথায় কর্ণপাত করুন।
{34:3} রসনা যেমন খাদ্যের স্বাদ যাচাই করে কর্ণও তেমনি বাক্যরাশি পরীক্ষা করে দেখে।
{34:4} আসুন, যা ন্যায়সঙ্গত তা-ই আমরা বেছে নিই, কি ভাল তা আমরা বিচার করে দেখি।
{34:5} ইয়োব বলেছেন, আমি ধার্মিক, ঈশ্বর আমার প্রতি ন্যায়বিচার করছেন না।
{34:6} আমি নির্দোষ হওয়া সত্ত্বেও মিথ্যাবাদী প্রতিপন্ন হয়েছি নিরপরাধ হয়েও নিরাময়ের অতীত আঘাতে হয়েছি জর্জরিত।
{34:7} ইয়োবের মত কেউ আছে কি, যিনি সমালোচনা, বিদ্রূপ গ্রাহ্য করেন না?
{34:8} তিনি অধর্মাচারীদের সঙ্গে মেলামেশা করেন, দুষ্ট লোকদের পথেই চলেন।
{34:9} তিনি বলেছেনঃ ঈশ্বরের ব্যবস্থায় আনন্দ করে মানুষের কোন লাভ হয় না।
{34:10} বিজ্ঞজনেরা, এবার আমার কথা শুনুন, ঈশ্বর যে দুষ্কর্ম করবেন, সর্বশক্তিমান যে অন্যায় করবেন, তা কোনমতেই সম্ভব নয়।
{34:11} কারণ মানুষের কর্ম অনুযায়ী ঈশ্বর প্রতিফল দেন, আচরণ অনুযায়ী তার সঙ্গে ব্যবহার করেন।
{34:12} ঈশ্বর কখনও মন্দ কাজ করেন না, সর্বশক্তিমান কখনও অবিচার করেন না।
{34:13} পৃথিবীর কর্তৃত্ব কি কেউ তাঁকে দিয়েছে? এ জগত পালনের দায়িত্ব কি কেউ তাঁর উপর অপর্ণ করেছে?
{34:14} ঈশ্বর যদি তাঁর দেওয়া আত্মা ফিরিয়ে নেন, যদি প্রত্যাহার করে নেন তাঁর দেওয়া প্রাণবায়ু,
{34:15} তাহলে সকল প্রাণী বিনষ্ট হয়, মানুষ ফিরে যায় ধূলিতে।
{34:16} আপনাদের যদি বিবেচনা থাকে, তাহলে শুনুন, কর্ণপাত করুন আমার কথায়।
{34:17} আপনারা কি ধার্মিক ও পরাক্রমশালী ঈশ্বরকে দোষী সাব্যস্ত করছেন? আপনারা কি মনে করেন তিনি ন্যায়বিদ্বেষী শাসক?
{34:18} ঈশ্বর অপদার্থ রাজা ও দুষ্ট শাসকদের ভর্ৎসনা করেন।
{34:19} তিনি রাজপুরুষদের পক্ষপাতিত্ব করেন না ধনী ও দরিদ্রের বিচারে পার্থক্য করেন না।
{34:20} পলকে তাদের মৃত্যু ঘটে মধ্যরাত্রে অকস্মাৎ তাদের জীবনাবসান হয়, মানুষের হস্তক্ষেপ ছাড়াই পরাক্রমীরা বিলুপ্ত হয়।
{34:21} কেননা মানুষের আচরণের প্রতি তাঁর দৃষ্টি আছে, তিনি তার প্রতিটি পদক্ষেপ লক্ষ্য করেন।
{34:22} এমন কোন অন্ধকার বা তিমিরাবৃত স্থান নেই যেখানে দুর্জনেরা গিয়ে লুকাতে পারে।
{34:23} মানুষের বিচারের জন্য ঈশ্বর কোন সময় নির্ধারিত করেন নি।
{34:24} পরাক্রান্তদের তিনি চূর্ণ করেন, এজন্য তাঁর তদন্তের প্রয়োজন হয় না, তাদের পদে তিনি অন্যদের প্রতিষ্ঠিত করেন।
{34:25} কারণ তিনি তাদের কার্যকলাপ জানেন, তাই রাতে অতর্কিতে তাদের উৎখাত করেন, তারা চূর্ণবিচূর্ণ হয়।
{34:26} তিনি তাদের দুষ্কর্মের জন্য সকলের সাক্ষাতেই তাদের দণ্ড দেন।
{34:27} কারণ তারা তাঁকে অনুসরণ করা থেকে বিরত হয়েছে, তাঁর সমস্ত নির্দেশ অবজ্ঞা করেছে।
{34:28} তাদের কার্যকলাপের ফলে দরিদ্রদের আর্তনাদ তাঁর
{34:29} তিনি যদি নিষ্ক্রিয় থাকেন তবে কে তাঁকে দোষ দিতে পারে? তিনি যদি মুখ ফিরিয়ে নেন তাহলে ব্যক্তি তথা সমস্ত জাতি অসহায় হয়ে পড়ে।
{34:30} তখন দুরাচারী শাসকদের কবল থেকে কেউ প্রজাদের রক্ষা করতে পারে না।
{34:31} কেউ কি ঈশ্বরকে বলেছে, আমি শাস্তি ভোগ করেছি, আমি আর অপরাধ করব না।
{34:32} আমি যা বুঝি না সেই বিষয় আমাকে শিখাও, আমি যদি অধর্ম করে থাকি তবে আর তা করব না।’
{34:33} আপনি তাঁর বিরোধিতা করছেন, তাহলে আপনি কি করে আশা করেন যে ঈশ্বর আপনার ইচ্ছা পূরণ করবেন? আমি নই, আপনাকেই এ বিষয়ে সিদ্ধান্ত নিতে হবে। সুতরাং আপনি কি ভাবছেন তা আমাদের বলুন।
{34:34} যে কোন বিচক্ষণ ব্যক্তি এ কথা স্বীকার করবেন, যে কোন জ্ঞানী ব্যক্তি আমার কথা শুনে বলবেন,
{34:35} ইয়োব অজ্ঞের মত কথা বলছেন, তাঁর বক্তব্য অন্তঃসার শূন্য।
{34:36} ইয়োবের কথাবার্তা যদি আগাগোড়া বিচার বিবেচনা করা যায় তাহলে দেখা যাবে তিনি দুষ্টলোকদের মতই কথা বলছেন,
{34:37} তিনি যে শুধু পাপ করেছেন, তা নয়, ঈশ্বরের বিরুদ্ধে বিদ্রোহ করেছেন তিনি। তিনি আমাদের সকলের সামনে বাক্যবাহুল্যে ঈশ্বরকে বিদ্রূপ করেছেন।
{i35:1} ইলিহুর তৃতীয় ভাষণ
{35:1} ইলিহু বলতে লাগলেনঃ ইয়োব, আপনার এ সব কথা কি
{35:2} ন্যায়সঙ্গত? আপনি কি বলতে চান, ঈশ্বরের দৃষ্টিতে আপনি নির্দোষ?
{35:3} আপনি বলেছেন, এতে আমার কি লাভ? পাপ না করেই বা আমি কি পেলাম?
{35:4} আমি আপনাকে এবং আপনার বন্ধুদের এ কথার উত্তর দেব।
{35:5} আকাশের দিকে চেয়ে দেখুন, মেঘপুঞ্জের দিকে তাকান, দেখুন, সেগুলি আপনার চেয়ে কত উঁচুতে রয়েছে।
{35:6} আপনি যদি পাপ করেন তাতে তাঁর কি ক্ষতিবৃদ্ধি হবে? আপনি যদি অসংখ্য অপরাধ করেন তাতেই বা তাঁর কি এসে যাবে?
{35:7} আপনি ধার্মিক হলেই বা তাঁকে কি দিতে পারেন? কিম্বা আপনার কাছ থেকে তিনি কি গ্রহণ করবেন?
{35:8} আপনি মন্দ কাজ করলে তার ফল আপনার মত মানুষেরাই ভোগ করবে, আপনার সৎকর্মের ফলও তারাই ভোগ করবে।
{35:9} অত্যাচার অত্যধিক হলে লোকে আর্তনাদ করে শক্তের কবল থেকে উদ্ধার পাওয়ার জন্য তারা সাহায্য ভিক্ষা করে।
{35:10} কিন্তু তারা কেউ তাদের সৃষ্টিকর্তা ঈশ্বরকে ডাকে না, যিনি নিবিড়তম অন্ধকারেও তাদের মনে আশা সঞ্চার করেন।
{35:11} তারা ঈশ্বরের শরণ নেয় না যিনি ভূতলের পশুদের চেয়ে আমাদের বেশী বুদ্ধি দিয়েছেন, আকাশের পাখিদের চেয়ে আমাদের অধিক বিজ্ঞতা দিয়েছেন।
{35:12} সেইজন্য লোকে যখন আর্তনাদ করে তিনি তাদের ডাকে সাড়া দেন না, কারণ তারা উদ্ধত ও দুষ্ট।
{35:13} ঈশ্বর অসার ক্রন্দনে সাড়া দেন না, সর্বশক্তিমান তা গ্রাহ্য করেন না।
{35:14} আপনি বলছেন, আপনি তাঁকে দেখতে পাচ্ছেন না, ধৈর্য ধরুন, আপনার বিচার তাঁর সামনেই রয়েছে।
{35:15} এখন যেহেতু তিনি রোষভরে দণ্ড দিচ্ছেন না, যেহেতু তিনি অপরাধ উপেক্ষা করছেন,
{35:16} সেই হেতু আপনি অসার কথা বলে চলেছেন, অজ্ঞের মত বৃথা বাক্যব্যয় করছেন।
{i36:1} ইলিহুর চতুর্থ ভাষণ
{36:1} ইলিহু আরও বললেনঃ আর একটু ধৈর্য ধরে আমার
{36:2} কথা শুনুন, ঈশ্বরের পক্ষে আমার আরও কিছু বলার আছে।
{36:3} আমি সুদূর ঊর্ধ্বলোক থেকে জ্ঞানলাভ করেছি, তাই দিয়ে আমি আমার স্রষ্টার ধার্মিকতা প্রতিপন্ন করব।
{36:4} আমার কথা একটাও মিথ্যা নয়, আপনারা একজন প্রকৃত জ্ঞানীকে আপনাদের সামনে দেখতে পাচ্ছেন।
{36:5} দেখুন, ঈশ্বর সর্বশক্তিমান, তিনি কাউকে অবজ্ঞা করেন না, তিনি সর্ববিধ জ্ঞানে পূর্ণ, সঙ্কল্পে অটল।
{36:6} ঈশ্বর দুর্জনদের বাঁচতে দেন না, কিন্তু নিপীড়তদের অধিকার প্রতিষ্ঠিত করেন।
{36:7} তিনি ধার্মিকদের উপর থেকে দৃষ্টি সরিয়ে নেন না, রাজাদের মতই তাদের রাজত্ব করতে দেন, তাদের চিরগৌরবান্বিত করেন তিনি।
{36:8} তারা যদি শৃঙ্খলে আবদ্ধ হয় যদি বন্দী হয় নিপীড়নের রজ্জুতে,
{36:9} তখন ঈশ্বর তাদের দুষ্কর্ম, তাদের অপরাধ ও দম্ভ দেখিয়ে দেন।
{36:10} তিনি তাদের সংশোধন করেন, অধর্মের পথ থেকে ফিরে আসার নির্দেশ দেন।
{36:11} তারা যখন তাঁর কথা শোনে এবং তাঁর বাধ্য হয়, তখন তারা সুখে ও শান্তিতে জীবন কাটায়।
{36:12} কিন্তু যখন তারা তাঁর নির্দেশ অমান্য করে, তখন তরবারির দ্বারা নিহত হয় তারা, মৃত্যু হয় তাদের অজ্ঞ অবস্থায়।
{36:13} ঈশ্বরদ্রোহীরা অন্তরে রাগ পুষে রাখে, তারা যখন দণ্ডিত হয়, তখনও তারা সাহায্য প্রার্থনা করে না।
{36:14} অল্প বয়সেই তাদের মৃত্যু হয় লজ্জায় ও কলঙ্কে তাদের জীবানান্ত হয়।
{36:15} তিনি দুঃখকষ্ট দিয়েই দীনদুঃখীদের উদ্ধার করেন, আপদ বিপদের মাঝেই তাদের শিক্ষা দেন।
{36:16} ঈশ্বর আপনাকে বিপদ থেকে উদ্ধার করে নিরাপদ স্থানে এনেছিলেন, যেখানে কোন অস্বস্তি নেই, প্রচুর সুখাদ্য পরিবেশন করা হয়েছিল আপনার সামনে।
{36:17} কিন্তু এখন আপনার দুষ্কর্মের বিচার করা হচ্ছে, ন্যায়ের দণ্ডে দণ্ডিত হচ্ছেন আপনি।
{36:18} সাবধান, রাগের বশে আপনি যেন ঈশ্বরকে উপহাস করবেন না, ধনসম্পদের প্রাচুর্য যেন আপনাকে বিপথে নিয়ে না যায়।
{36:19} কান্নাকাটি করে আপনি দুর্দশা এড়াতে পারবেন না, আপনার বলবিক্রম এখন কোন কাজে লাগবে না।
{36:20} আপনি রাত্রির প্রতীক্ষা করবেন না, যখন জাতি সমূহ হয় উচ্ছিন্ন।
{36:21} সাবধান, অধর্মের পথে পা বাড়াবেন না, অধর্ম থেকে বিরত রাখার জন্যই এই দুর্দশা আপনার উপর এসেছে।
{36:22} দেখুন, ঈশ্বর পরাক্রমে মহীয়ান্ তাঁর তুল্য শিক্ষাগুরু কে আছে?
{36:23} কেউ তাঁর কর্তব্য নির্দেশ করতে পারে না, কেউ তাঁকে বলতে পারে না, ‘আপনি অন্যায় করেছেন।’
{36:24} লোকে তাঁর কীর্তির প্রশংসা করে আপনিও তাই করুন।
{36:25} তাঁর কার্যকলাপ সকলেই দেখেছে, মানুষ কেবল দূর থেকেই তা দেখতে পারে।
{36:26} দেখুন ঈশ্বর মহান, তাঁর মাহাত্ম্যা আমরা বুঝতে পারি না।
{36:27} তিনি পৃথিবী থেকে জলকণা শুষে নেন, এবং বৃষ্টিরূপে তা বর্ষণ করেন।
{36:28} তিনি আকাশ থেকে বারি বর্ষণ করেন, সকলের উপরেই তা প্রচুর পরিমাণে বর্ষিত হয়।
{36:29} কেউ জানে না আকাশে কি করে হয় মেঘের সঞ্চার, ঈশ্বরের নিবাস আকাশে কি করে বজ্রধ্বনি হয়।
{36:30} দেখুন, তিনি তাঁর চারপাশে বিদ্যুৎচ্ছটা বিস্তার করেন, কিন্তু সমুদ্রের তলদেশ রাখেন অন্ধকারাবৃত।
{36:31} এই ভাবেই তিনি সর্বজাতিকে শাসন করেন, খাদ্যের প্রাচুর্য দেন তিনি।
{36:32} তিনি আপন হস্তে তড়িৎশিখা ধারণ করেন, লক্ষ্যভেদ করার নিদের্শ দেন তাকে।
{36:33} গুরুগম্ভীর বজ্রনিনাদ আসন্ন ঝড়ের সঙ্কেত দেয়, পশুপালও বুঝতে পারে যে ঝড় আসছে।
{37:1} ঝড়ের আগমনে আমার হৃদয়েও আলোড়ন জাগে, বক্ষঃপিঞ্জরে শুরু হয় দারুণ হৃৎকম্প।
{37:2} শুনুন, তাঁর বজ্রকণ্ঠের নিনাদ, তাঁর মুখের গুরুগর্জন শুনুন!
{37:3} আকাশের নীচে সর্বত্র তিনি তা বিস্তার করেন, পৃথিবীর সর্বপ্রান্তে ছড়িয়ে দেন তাঁর বিদ্যুৎ শিখা।
{37:4} তারপরে গর্জন করে ওঠে তাঁর কণ্ঠ, ধ্বনিত হয় তাঁর বজ্রকণ্ঠ গুরুগম্ভীর স্বরে, বিদ্যৎমালাকে তখন সংবরণ করেন না তিনি।
{37:5} ঈশ্বরের বজ্রকণ্ঠের নির্দেশে আশ্চর্য সব ঘটনা ঘটে, আমরা বুঝি না তাঁর পরমাশ্চর্য কর্মের মর্ম।
{37:6} তিনি তুষার পুঞ্জকে নির্দেশ দেন, ‘পৃথিবীতে পতিত হও’, তিনিই প্রেরণ করেন প্রবল বর্ষাধারা।
{37:7} এইভাবে তিনি মানুষকে নিষ্ক্রিয় করেন যেন তাঁর সৃষ্ট সকল মানুষ এই কর্মবিরতির মাঝে জানতে পারে তাঁর পরাক্রম।
{37:8} বন্য পশুরা তখন নিজ নিজ আশ্রয়ে প্রবেশ করে নিজেদের গুহার মধ্যে থাকে তারা,
{37:9} দক্ষিণ দিক থেকে ছুটে আসে ঘূর্ণিঝড়, উত্তরের বাতাস বয়ে আনে প্রচণ্ড শীত।
{37:10} ঈশ্বরের নিঃশ্বাসে জল জমে যায়, পরিণত হয় কঠিন বরফের স্তূপে।
{37:11} তিনি ঘন মেঘকে জলে ভারাক্রান্ত করেন মেঘরাশি ছড়ায় তাঁর বিদ্যুৎশিখা।
{37:12} তাঁরই পরিচালনায় তারা আকাশে ভেসে বেড়ায়, জগতের সর্বত্র তারা তাঁরই নির্দেশ পালন করে।
{37:13} ঈশ্বর পৃথিবীর সর্বস্থানে বৃষ্টি বর্ষণ করেন, কোথাও মানুষকে দণ্ড দেওয়ার জন্য, কোথাও বা মানুষের প্রতি অনুগ্রহ প্রদর্শনের জন্য।
{37:14} ইয়োব, আপনি এসব কথা শুনুন, ধৈর্য ধরে ঈশ্বরের পরমাশ্চর্য কার্যকলাপ বিবেচনা করুন।
{37:15} আপনি কি জানেন কিভাবে তিনি তাঁর নির্দেশ কার্যকারী করেন? কিভাবে মেঘকে নিয়ন্ত্রণ করে বিদ্যুৎশিখা নির্গত করেন?
{37:16} আপনি কি জানেন কি ভাবে মেঘপুঞ্জ আকাশে ভেসে থাকে? পরমজ্ঞানী ঈশ্বরের অত্যাশ্চর্য কার্যকলাপ আপনি কি অবগত?
{37:17} দক্ষিণাবায়ুর তাপে পৃথিবী যখন তপ্ত হয় আপনি তখন কেবল তার উত্তাপ অনুভব করেন।
{37:18} আপনি কি তাঁর মত আকাশমণ্ডলকে বিস্তৃত করতে পারেন? ছাঁচে ঢালা দর্পণের মত যা মসৃণ?
{37:19} আমাদের জানিয়ে দিন, তাঁকে আমরা কি বলব? আমাদের মন অন্ধকারে আচ্ছন্ন, তাই আমরা আমাদের বক্তব্য পেশ করতে পারছি না।
{37:20} আমি ঈশ্বরের সঙ্গে কথা বলতে চাই না কোন মানুষ কি স্বেচ্ছায় ধ্বংস হতে চায়?
{37:21} আকাশ যখন সূর্যালোকে উদ্ভাসিত হয়ে ওঠে বায়ুপ্রবাহ যখন আকাশকে নির্মেঘ করে দেয় লোকে তখন সেই সূর্যের দিকে তাকাতে পারে না।
{37:22} উত্তরে দেখা যাচ্ছে সোনালী আভা, ভয়াবহ প্রকাশে অন্বিত ঈশ্বর।
{37:23} সর্বশক্তিমান ঈশ্বর! আমাদের বোধের অগম্য তিনি, মহাপরাক্রমী তিনি, মহান তাঁর বিচার তাঁর অপরিসীম ধার্মিকতা বিকৃত করেন না তিনি।
{37:24} সেই জন্যই লোকে তাঁকে সম্ভ্রম করে, যারা নিজেদের জ্ঞানী মনে করে তাদের তিনি গ্রাহ্য করেন না।
{i38:1} ইয়োবের প্রতি প্রভু পরমেশ্বরের উক্তি
{38:1} এর পরে প্রভু পরমেশ্বরের ঘূর্ণি ঝড়ের মধ্যে থেকে ইয়োবকে বললেনঃ
{38:2} কে তুমি মূর্খ, অসার কথা দিয়ে আমার প্রজ্ঞাকে আচ্ছন্ন করতে সাহস কর?
{38:3} বীরের মত মাথা উঁচু করে দাঁড়াও, আমি তোমাকে যা প্রশ্ন করি তুমি তার উত্তর দাও।
{38:4} আমি যখন পৃথিবীর ভিত্তিস্থাপন করি, তখন কোথায় ছিলে তুমি? এতই যদি তোমার জ্ঞান, তবে উত্তর দাও!
{38:5} পৃথিবীর আয়তন কত হবে তা কে স্থির করেছিল? কে তা পরিমাপ করেছিল তা নিশ্চয় তুমি জান।
{38:6} তার স্তম্ভগুলি কিসের উপর স্থাপিত? কে স্থাপন করেছে তার কোণের প্রস্তর?
{38:7} প্রভাতী তারার দল তখন সমবেত কণ্ঠে গান গেয়েছিল করেছিল জয়ধ্বনি বিদ্যধামবাসী।
{38:8} সমুদ্র যখন উৎস থেকে নিষ্ক্রান্ত হল তখন কে তাকে প্রতিরোধ করেছিল দ্বার রুদ্ধ করে?
{38:9} আমিই তখন ঢেকেছিলাম তাকে মেঘের আবরণে, জড়িয়ে রেখেছিলাম নিবিড় অন্ধকারে।
{38:10} আমি চিহ্নিত করেছিলাম সমুদ্রের সীমানা, স্থাপন করেছিলাম দ্বার ও অর্গল।
{38:11} তাকে বলেছিলাম ‘এই পর্যন্তই হবে তোমার সীমানা, এখানেই তোমার তরঙ্গোচ্ছ্বাস হবে প্রতিহত।’
{38:12} তুমি কি জীবনে কখনও প্রভাত হওয়ার নির্দেশ দিয়েছ? কিম্বা অরুণের উদয়স্থান করেছ নির্দিষ্ট?
{38:13} যেন তার আলোক পৃথিবীর প্রান্ত পর্যন্ত ব্যাপ্ত হয়, এবং উৎখাত করে মন্দকে তার গোপন স্থান থেকে।
{38:14} মুদ্রাঙ্কিত মৃত্তিকার প্রতিটি রেখার মত, পাটভাঙ্গা বস্ত্রের প্রতিটি ভাঁজের মত, ভূমণ্ডলের সব কিছুই স্পষ্ট হয়ে ওঠে দিব্যলোকে।
{38:15} দুষ্টজনের পক্ষে সেই দিব্যলোক এত উজ্জ্বল যে দুষ্কর্ম করা তার পক্ষে সম্ভব হয় না।
{38:16} তুমি কি সমুদ্রের উৎসমুখে প্রবেশ করেছ? পদাপর্ণ করেছ জলধির তলদেশে?
{38:17} মৃত্যুলোকের দ্বারগুলি কি উদঘাটিত হয়েছে তোমার কাছে? গভীর তিমিরাচ্ছন্ন প্রদেশের দ্বার কি তুমি দেখেছ?
{38:18} পৃথিবীর পরিসর সম্পর্কে তোমার কোন ধারণা আছে কি? যদি জানা না থাকে, উত্তর দাও।
{38:19} কোন পথে আলোকের দেশে যাওয়া যায়? আঁধারের বাসস্থানই বা কোথায়?
{38:20} পৌঁছে দিতে পারি কি তাদের আপন রাজ্যে? চেনো কি তাদের দেশের পথ?
{38:21} চেনো বৈকি! তখন তো তোমার জন্ম হয়েছিল! তোমার বয়স তো অনেক।
{38:22} তুমি কি তুষার ও শিলাবৃষ্টির ভাণ্ডার দেখেছ?
{38:23} যা আমি সঙ্কটকালে ও যুদ্ধবিগ্রহের দিনে প্রয়োগের জন্য নির্দিষ্ট করে রেখেছি।
{38:24} কোথা থেকে আলোক বিকীর্ণ হয়? কোথা থেকে পূবালী বাতাস বয়ে যায় পৃথিবীর উপর দিয়ে?
{38:25} বৃষ্টিধারা বয়ে যাওয়ার জন্য কে খাত তৈরী করেছে? বজ্রবিদ্যুতের পথই বা কে করেছে রচনা?
{38:26} জনমানবহীন দেশে, বিজন মরুপ্রান্তরে কে বারি বর্ষণ করে?
{38:27} শুষ্ক পতিত ভূমিতে জলসিঞ্চন করে কে সেখানে তৃণ উৎপাদন করে?
{38:28} বৃষ্টি বা শিশিরকণা সমূহের জনক কি কেউ আছে?
{38:29} কার গর্ভ থেকে নির্গত হয়েছে তুষার? আকাশ থেকে ঝরে পড়া হিমানীর জননীই বা কে?
{38:30} জল জমে পাথরের মত কঠিন হয়, জমাট বেঁধে যায় সমুদ্রের উপরিভাগ।
{38:31} তুমি কি কৃত্তিকা নক্ষত্রপুঞ্জকে একত্র সন্নিবদ্ধ করতে পারে? কিম্বা ছিন্ন করতে পার মৃগশিরা নক্ষত্রপুঞ্জের বন্ধন?
{38:32} তুমি কি নক্ষত্ররাশির গতিপথ ঋতু অনুযায়ী নিয়ন্ত্রণ করতে পার? পার কি তুমি সপ্তর্ষিমণ্ডল ও অনুগামী নক্ষত্রদের পথনির্দেশ করতে?
{38:33} আকাশমণ্ডলের বিধিবিধান তুমি কি জ্ঞাত আছ? সেই বিধান কি তুমি পৃথিবীতে প্রয়োগ করতে পার?
{38:34} তোমার নির্দেশ কি মেঘলোক পর্যন্ত পৌঁছে বর্ষণ করতে পারে বারিধারা?
{38:35} তুমি কি তড়িৎ শিখারাশিকে ঝলসে ওঠার নির্দেশ দিলে তারা কি এসে তোমাকে বলবে, এই যে হুজুর, আমরা হাজির।
{38:36} কে মাঘামালাকে প্রজ্ঞা দিয়েছে? কিম্বা কুয়াশার মধ্যে করেছে বোধের সঞ্চার?
{38:37} কে নিজের জ্ঞানে মেঘরাশি গণনা করতে পারে? কেই বা জলধরকে উল্টে ফেলে বৃষ্টি ঝরাতে পারে?
{38:38} যে বৃষ্টিতে ধূলা ভিজে কাদা হয়ে যায়, জমাট বাঁধে মাটি?
{38:39} তুমি কি সিংহীদের জন্য শিকার ধরে দিতে পার? কিম্বা সিংহশাবকের ক্ষুধা মিটাতে পার?
{38:40} তারা যখন গুহায় শুয়ে থাকে কিম্বা গোপনে ওৎ পেতে থাকে?
{38:41} দাঁড়কাকের শাবকেরা যখন ঈশ্বরের কাছে আর্তনাদ করে ক্ষুর্ধাত হয়ে যখন তারা ঘুরে বেড়ায় তখন কে তাদের আহার জোগায়?
{39:1} তুমি কি জান পাহাড়ী ছাগেরা কখন জন্মায়? তুমি কি দেখেছ হরিণীরা কিভাবে প্রসব করে?
{39:2} তুমি কি জান কয়মাস তারা গর্ভধারণ করে? কিম্বা কখন তাদের প্রসবের সময় হয়?
{39:3} কখন তারা অবনত হয়ে প্রসব করে, তাদের শাবকদের জন্ম দেয়?
{39:4} তাদের শাবকেরা ক্রমশঃ বলবান হয়, খোলা জায়গাতেই তারা বেড়ে ওঠে, তারপর তারা চলে যায়, আর ফিরে আসে না।
{39:5} কে বন্যগর্দভকে স্বাধীনতা দিয়েছে? কে তাদের বন্ধনমুক্ত করে ঘুরে বেড়াতে দিয়েছে?
{39:6} আমি তাদের প্রান্তরে ও লবণাক্ত ভূমিতে বসতি করতে দিয়েছি।
{39:7} নগরের কোলাহল থেকে তারা দূরে থাকে কেউ তাদের বশ করতে পারে না।
{39:8} পাহাড়ে পাহাড়ে তারা চরে বেড়ায়, সবুজ তৃণের সন্ধানে ঘুরে বেড়ায় সর্বত্র।
{39:9} বন্য বৃষ কি তোমার কাজ করবে? সে কি তোমার গোয়ালে থাকতে চাইবে?
{39:10} তাকে কি তুমি জোয়ালে বেঁধে চাষে লাগাতে পার? তোমার জমিতে সে কি মই দিতে পারবে?
{39:11} তুমি কি পার তার বিপুল শক্তির উপর নির্ভর করতে? তোমার কাজের ভার কি তার উপর ছেড়ে দিতে পার?
{39:12} তুমি কি বিশ্বাস কর যে সে তোমার ফসল বয়ে আনবে? তোমার খামারের শস্য সংগ্রহ করবে?
{39:13} উটপাখী গর্বভরে ডানা ঝাপটায় কিন্তু তার পক্ষচ্ছায়ে কি স্নেহমমতা আছে?
{39:14} সে মাটিতে ডিম পাড়ে ধূলিতলে তা উষ্ণ হয়।
{39:15} তার মনে থাকে না যে পায়ের চাপে তা চূর্ণ হতে পারে, কিম্বা কোন বন্য জন্তু তা দলিত করতে পারে।
{39:16} সে তার শাবকদের সঙ্গে নির্দয় ব্যবহার করে যেন সেগুলি তার নিজের নয়। তার শাবকগুলি বিনষ্ট হলেও সে নির্বিকার থাকে।
{39:17} কারণ ঈশ্বর তাকে জ্ঞানহীন করেছেন, বোধশক্তি দেন নি তাকে।
{39:18} সে যখন ডানা মেলে দৌড়ায় তখন সে যে কোন অশ্ব বা অশ্বারোহীকে উপহাস করতে পারে।
{39:19} তুমি কি অশ্বকে বলবান করেছ? কেশর দিয়েছ তার গ্রীবায়?
{39:20} তুমি কি তাকে পঙ্গপালের মত উল্লম্ফলন করাতে পার? তার হ্রেষারব অতি ভয়ঙ্কর।
{39:21} সে মাটিতে ক্ষুর ঘষে নিজ তেজে আস্ফালন করে ধাবিত হয় রণক্ষেত্রে।
{39:22} ভয় কাকে বলে সে জানে না, তার নেই কোন উদ্বেগ, তরবারির সম্মুখ থেকে সে পালায় না।
{39:23} শোনা যায় তার পৃষ্ঠে আরোহীদের অস্ত্রের ঝনৎকার, তাদের বর্শা ও শূল সূর্যালোকে ঝলসে ওঠে।
{39:24} প্রচণ্ড তেজে ও উন্মাদনায় সে ছুটে চলে তূরীধ্বনি শুনে সে স্থির থাকতে পারে না।
{39:25} তূরীধ্বনির সঙ্গে সঙ্গে সে হ্রেষারব করে দূর থেকেই সে যুদ্ধের গন্ধ পায়, সেনাপতিদের হুঙ্কার ও গর্জন শোনে।
{39:26} বাজপাখি কি তোমার কাছে উড়তে শেখে যখন দক্ষিণ পানে সে মেলে দেয় পাখা?
{39:27} তোমার নির্দেশেই কি ঈগলপাখি ঊর্ধ্বে উঠে উচ্চস্থানে বাসা বাঁধে?
{39:28} শৈলশীর্ষে সে বাসা বাঁধে, সেখানেই তার বসতি, পাহাড়ের খাঁজে দুর্গমস্থানে সে থাকে।
{39:29} সেখান থেকেই সে শিকার খোঁজে, বহুদূর পর্যন্ত তার দৃষ্টি যায়।
{39:30} তার শাবকেরা রক্ত চোষে, যেখানে নিহতের শব পড়ে থাকে সেখানেই সে যায়।
{40:1} প্রভু ইয়োবকে আরও বললেনঃ একজন ছিদ্রান্বেষী কি সর্বশক্তিমানের সঙ্গে কি
{40:2} তর্ক করবে? ঈশ্বরের সঙ্গে যে তর্ক করছে সে এর জবাব দিক।
{40:3} ইয়োব তখন প্রভুকে বললেনঃ দেখ, আমি তুচ্ছ নগণ্য, আমি
{40:4} তোমাকে কি উত্তর দেব? আমি আর কোন কথা বলব না।
{40:5} অনেক কথা আমি বলেছি, আমার আর বলার কিছুই নেই।
{40:6} তখন ঘূর্ণিঝড়ের মধ্য থেকে প্রভু ইয়োবকে বললেনঃ
{40:7} তুমি বীরের মত উঠে দাঁড়াও, আমার প্রশ্নের উত্তর দাও।
{40:8} তুমি কি আমাকেই দোষী সাব্যস্ত করতে চাও? আমাকে দোষী করে নিজের ধার্মিকতা প্রমাণ করতে চাও?
{40:9} ঈশ্বরের মত পরাক্রম কি তোমার আছে? তুমি কি তাঁর মত বজ্রনাদ করতে পার?
{40:10} তাই যদি হয়, তাহলে প্রতাপে ও মাহাত্ম্যে ভূষিত হও, সজ্জিত হও মহিমা ও ঐশ্বর্য।
{40:11} দাম্ভিকদেরা দিকে চেয়ে দেখ তোমার প্রচণ্ড ক্রোধ ঢেলে দিয়ে অবনমিত কর তাদের।
{40:12} অহঙ্কারী প্রত্যেকের দিকে দৃষ্টিপাত করে, তাদের খর্ব কর, দুষ্টদের নিজ নিজ স্থানে পদদলিত কর।
{40:13} তাদের সকলকে ধূলায় মিশিয়ে দাও পাতালপুরীতে তাদের মুখ বন্ধ করে রাখ।
{40:14} তাহলে আমি স্বীকার করব যে তুমি নিজের বলেই নিজেকে উদ্ধার করতে পার।
{40:15} বেহেমোৎকে দেখ, আমি তোমার মত, তাকেও সৃষ্টি করেছি। বৃষের মত সেও তৃণভোজী।
{40:16} কিন্তু দেখ, তার দেহে কত বল, তার পেশীতে কত শক্তি!
{40:17} তার লেজ এরস বৃক্ষের মত ঋজু, তার উরুর পেশীগুলি দৃঢ়সংঘবদ্ধ।
{40:18} তার অস্থিগুলি পেতলের নলের মত তার অঙ্গপ্রত্যঙ্গগুলি লোহার অর্গলের মত।
{40:19} সে ঈশ্বরের সৃষ্টির মধ্যে অগ্রগণ্য তার স্রষ্টাই কেবল তাকে বশে রাখতে পারেন।
{40:20} পর্বতগণ তার খাদ্য জোগায়, বন্যজন্তুরা সকলে সেখানে বিচরণ করে।
{40:21} সে পদ্মবনে শয়ন করে, বিচরণ করে নলবনের আড়ালে, জলাভূমিতে।
{40:22} পদ্মবন ও নদীতীরের ঝোপগুলি তার উপর ছায়া বিস্তার করে।
{40:23} দেখ, নদী উত্তাল হলেও সে ভয় পায় না জর্ডনের তরঙ্গমালা তার উপর আছড়ে পড়লেও সে অবিচল থাকে।
{40:24} সে সজাগ থাকলে কেউ কি তাকে ধরতে পারে? কিম্বা কেউ কি তার নাকে দড়ি পরাতে পারে?
{41:1} তুমি কি বড়শি দিয়ে লিবিয়াথনকে শিকার করতে পার? কিম্বা দড়ি দিয়ে তার জিহ্বা বিঁধতে পার?
{41:2} তার নাকে কি দড়ি পরাতে পার? কিম্বা তার চোয়ালে বড়শি বিঁধতে পার?
{41:3} সে কি তোমার কাছে কাকুতি মিনতি করবে? কিম্বা নরম সুরে তোমার সঙ্গে কথা বলবে?
{41:4} সে কি চিরকাল তোমার দাসত্ব করার জন্য তোমার সঙ্গে চুক্তি করবে?
{41:5} তুমি কি পোষ্য পাখির মত তার সঙ্গে খেলা করবে? তোমার বাড়ির মেয়েদের মনোরঞ্জনের জন্য বেঁধে রাখবে তাকে?
{41:6} জেলেরা কি তাকে নিয়ে ব্যবসা করবে? খণ্ড খণ্ড করে কেটে বিক্রি করবে তাকে?
{41:7} তুমি কি হারপুন দিয়ে তার চামড়া কিম্বা মাছমারা বর্শা দিয়ে তার মাথা বিঁধতে পার?
{41:8} তার গায়ে একবার হাত দাও, তার সঙ্গে যুদ্ধের কথা স্মরণ করে তুমি আর কখনও তা করবে না।
{41:9} দেখ, তাকে ধরার আশা বৃথা তাকে দেখলেই মানুষ মূর্ছা যায়।
{41:10} তাকে জাগাবার সাহস কারও নেই, তাহলে আমার সম্মুখে কে দাঁড়াতে পারে?
{41:11} কে আমাকে কি দিয়েছে যে আমি তার ঋণ পরিশোধ করব? আকাশের নীচে যা কিছু আছে সবই আমার।
{41:12} তার অঙ্গপ্রত্যঙ্গ, তার বিপুলশক্তি এবং তার দেহের গঠনসৌষ্ঠব সম্পর্কে আমি নীরব থাকব না।
{41:13} কে তার দেহের আবরণ খুলে নিতে পারে? কিম্বা তার কঠিন আচ্ছাদন ভেদ করতে পারে?
{41:14} কে তার চোয়াল খোলাতে পারে? ভয়ঙ্কর তার দম্ভশ্রেণী।
{41:15} তার পিঠে সারি সারি ঢাল সাজানো রয়েছে সেগুলি প্রস্তরকঠিন ও দৃঢ়সংঘবদ্ধ।
{41:16} সেগুলি পরস্পর এমনভাবে সংলগ্ন যে তার মধ্য দিয়ে বাতাসও চলাচল করতে পারে না।
{41:17} সেগুলি একটির সঙ্গে আর একটি সংযুক্ত, পরস্পর ঘনসংঘবদ্ধ, কিছুতেই তাদের পৃথক করা যায় না।
{41:18} তাঁর হাঁচিতে আলো বিচ্ছুরিত হয় তার চোখদুটি ঊষালোকের মত,
{41:19} তার মুখ থেকে অগ্নিশিখা ও স্ফুলিঙ্গরাশি নির্গত হয়।
{41:20} তার নাসারন্ধ্র থেকে তপ্ত ভাণ্ডের নীচে জ্বলন্ত খড়ের ধোঁয়ার মত ধূম নির্গত হয়।
{41:21} তার নিঃশ্বাসে অঙ্গার জ্বলে ওঠে মুখ থেকে নির্গত হয় অগ্নিশিখা।
{41:22} তার গ্রীবাদেশ এত শক্তিশালী যে তার সম্মুখে গিয়ে সকলেই সন্ত্রস্ত হয়।
{41:23} তার মাংসপেশীগুলি পরস্পর সংলগ্ন দৃঢ় সংবদ্ধ, অনড়, অটল।
{41:24} তার হৃৎপিণ্ড প্রস্তরখণ্ডের মত কঠিন, জাঁতার পাথরের মত দৃঢ়।
{41:25} সে জেগে উঠলে মহাবলীও ভীত হয়, আতঙ্কে বিহ্বল হয়ে পড়ে।
{41:26} তরবারির আঘাতে তার কিছু হয় না, বর্শা, তীর, সড়কি তাকে বিদ্ধ করতে পারে না।
{41:27} সে লোহাকে খড়ের মত, পেতলকে পচা কাঠের মত মনে করে।
{41:28} তীর ছুঁড়ে তাকে তাড়ানো যায় না, ফিঙ্গার পাথর তার কাছে খড়কুটোর সমান।
{41:29} গদা তার কাছে তৃণতুল্য, অস্ত্রের ঝণৎকারকে সে উপহাস করে।
{41:30} তার বুকের নীচের আঁশগুলি ধারালো খোলার মত। সে কাদামাটির উপর দিয়ে মই চালিয়ে চলে যায়।
{41:31} পাত্রে ফুটন্ত জলের মত সে সমুদ্রের জলকে আলোড়িত করে, মলমের মত সে সমুদ্রের জলকে ফেনিয়ে তোলে।
{41:32} সে তার চলার পথের পিছনে রেখে যায় উজ্জ্বল রেখা, সমুদ্রের জল ফেনিয়ে সাদা হয়ে ওঠে।
{41:33} পৃথিবীতে সে তুলনাহীন, নির্ভীক প্রাণী সে।
{41:34} সে সমস্ত গর্বিত প্রাণীকে অবজ্ঞার চোখে দেখে, বন্যপ্রাণীদের রাজা সে।
{i42:1} প্রভু পরমেশ্বরের প্রতি ইয়োবের উত্তর
{42:1} ইয়োব তখন প্রভু পরমেশ্বরকে বললেনঃ
{42:2} আমি জানি, তুমি সব কিছুই করতে পার, তোমার কোন সঙ্কল্প ব্যর্থ করা যায় না।
{42:3} তুমি বলেছ, তুমি কে যে অসার কথা দিয়ে, আমার প্রজ্ঞাকে আচ্ছন্ন করতে সাহস কর? সত্যিই, আমি যা বুঝি না তাই বলেছি, আমার অজানা পরামশ্চর্য বিষয় সম্পর্কে উক্তি করেছি।
{42:4} তুমি বলেছিলে ‘শোন, আমি তোমাকে যা প্রশ্ন করি, তার উত্তর দাও।’
{42:5} এর আগে আমি তোমার বিষয় কানে শুনেছিলাম কিন্তু এখন স্বচক্ষে তোমাকে দেখছি।
{42:6} তাই নিজের সম্পর্কে এখন আমি লজ্জিত ও মর্মাহত, ধূলায় ও ভস্মে বসে আমি তোমার কাছে নতি স্বীকার করছি।
{i42:7} উপসংহার
{42:7} ইয়োবকে এই সব কথা বলার পর প্রভু পরমেশ্বর তেমান নিবাসী এলিফসকে বললেন, তোমার এবং তোমার দুই বন্ধুর উপর আমি ক্রুদ্ধ হয়েছি। কারণ আমার দাস ইয়োব যেমন বলেছে, তোমরা আমার সম্পর্কে তেমন যথার্থ কথা বলনি।
{42:8} সুতরাং তোমরা এখন সাতটি বৃষ এবং সাতটি মেষ নিয়ে আমার দাস ইয়োবের কাছে যাও এবং নিজেদের জন্য হোমবলি উৎসর্গ কর। আমার দাস ইয়োব তোমাদের জন্য প্রার্থনা করলে আমি তার প্রার্থনা গ্রাহ্য করব এবং তোমাদের মূর্খতার প্রতিফল তোমাদের দেব না। কারণ আমার দাস ইয়োবের মত যথার্থ কথা তোমরা আমার সম্পর্কে বলনি।
{42:9} তখন তেমান নিবাসী এলিফস, শুহা নিবাসী বিলদদ্ এবং নামাথ নিবাসী সোফর প্রভুর নির্দেশ অনুযায়ী কাজ করলেন এবং প্রভু পরমেশ্বর ইয়োবের বিনতি গ্রাহ্য করলেন।
{42:10} ইয়োব তাঁর বন্ধুদের জন্য বিনতি করার পর প্রভু তাঁর দুর্দশা দূর করলেন এবং আগে ইয়োবের যে ধনসম্পদ ছিল প্রভু তার দ্বিগুণ সম্পদ তাঁকে দিলেন।
{42:11} তখন ইয়োবের ভাই বোনেরা এবং পূর্বপরিচিত সকলে ইয়োবের বাড়িতে এসে তাঁর সঙ্গে আহার করলেন। প্রভু পরমেশ্বর তাঁর জীবনে যে সব দুঃখদুর্দশা ঘটিয়েছিলেন তার জন্য তাঁকে সমবেদনা জানালেন ও সান্ত্বনা দিলেন। তারা প্রত্যেকে তাঁকে একটি করে রৌপ্য মুদ্রা এবং একটি করে সোনার আংটি দিল।
{42:12} প্রভু পরমেশ্বর ইয়োবকে প্রথম জীবনের চেয়ে শেষ জীবনে আরও বেশী আশীর্বাদ করলেন। ইয়োব চোদ্দ হাজার মেষ, ছয় হাজার উট, দুহাজার বৃষ এবং এক হাজার গর্দভীর মালিক হলেন।
{42:13} তাঁর সাত পুত্র ও তিন কন্যা জন্মাল।
{42:14} তিনি তাঁর প্রথমা কন্যার নাম জিমিমা, দ্বিতীয়ার নাম রাখলেন কৎসীয়া এবং কনিষ্ঠার নাম রাখলেন কেরন হপ্পুক।
{42:15} ইয়োবের কন্যাদের তুল্য সুন্দরী সারা দেশে ছিল না। তাদের পিতা পুত্রকন্যাদের সম্পত্তির সমান অংশ দিলেন।
{42:16} এর পরে ইয়োব একশো চল্লিশ বছর বেঁচে থেকে চারপুরুষ পর্যন্ত তাঁর পুত্রকন্যা, পৌত্র, প্রপৌত্রদের দেখলেন।
{42:17} অবশেষে ইয়োব পূর্ণপরিণত বয়সে ইহলোক ত্যাগ করলেন।
