{i1:1} যিরমিয়
{1:1} বিন্যামীনের এলাকাভুক্ত আনাথোথ শহরের অধিবাসীদের অন্যতম একজন পুরোহিত হিল্কিয়ের পুত্র যিরমিয় যে কথা বলে গেছেন, এই পুস্তকটি তারই বিবরণ।
{1:2} আমনের পুত্র যিহুদীয়ার রাজা যোশিয়ের রাজত্বকালের ত্রয়োদশ বৎসরে প্রভু পরমেশ্বর যিরমিয়ের সঙ্গে কথা বলেছিলেন।
{1:3} তারপর যোশিয়ের পুত্র যিহোয়াকিম যখন রাজা হলেন, তখন ঈশ্বর আবার তাঁর সঙ্গে কথা বলেন। তারপর থেকে যোশিয়ের পুত্র সিদিকিয়ের রাজত্বকালের একাদশ বৎসর পর্যন্ত প্রভু পরমেশ্বর তাঁর সঙ্গে বহুবার কথা বলেছেন। সেই বৎসরের পঞ্চম মাসে জেরুশালেমের লোকদের নির্বাসনে নিয়ে যাওয়া হয়।
{i1:4} যিরমিয়ের আহ্বান
{1:4} প্রভু পরমেশ্বর আমাকে বললেন,
{1:5} মাতৃজঠরে সৃষ্টির পূর্বে আমি তোমাকে মনোনীত করেছি। তোমার জন্মের আগেই জাতিবৃন্দের কাছে নবীর ভূমিকা গ্রহণের জন্য তোমাকে আমি অভিষিক্ত করেছি এবং পবিত্র করে নিযুক্ত করেছি।
{1:6} আমি বললাম, হে সর্বাধিপতি প্রভু, কি করে কথা বলতে হয়, আমি যে কিছুই জানি না। বয়সে আমি যে একান্ত তরুণ।
{1:7} কিন্তু প্রভু পরমেশ্বর আমাকে বললেন, তুমি বয়সে তরুণা একথা বলো না। বরং যাদের কাছে আমি তোমাকে পাঠাচ্ছি, তাদের কাছে যাও। তোমাকে আমি যা কিছু তাদের বলতে আদেশ দেব, সব বলবে।
{1:8} তুমি ভয় করবে না, আমি সর্বদা তোমার কাছে থাকব, এবং রক্ষা করব তামায় আমি, প্রভু পরমেশ্বর এই কথা বললাম।
{1:9} তারপর প্রভু পরমেশ্বর নিজের হাতখানা বাড়িয়ে দিলেন, স্পর্শ করলেন আমার ওষ্ঠাধর। আমাকে তিনি বললেন, শোন, তোমাকে যা বলতে হবে, আমি তোমার মুখে সেই বাণী দিলাম।
{1:10} আমি তোমার উপর জাতিবৃন্দ ও রাজ্যগুলির কর্তৃত্বভার অর্পণ করলাম। তুমি তাদের উৎখাত করবে, ভেঙ্গে ফেলবে, ধ্বংস করবে, ভূমিস্যাৎ করবে। তুমি তাদের গাছের মত রোপণ করবে — তাদের গড়ে তুলবে।
{i1:11} দুটি দর্শন
{1:11} প্রভু পরমেশ্বর আমাকে জিজ্ঞাসা করলেন, যিরমিয়, তুমি কি কিছু দেখতে পাচ্ছ? আমি উত্তর দিলাম, বাদাম গাছের একটি শাখা দেখতে পাচ্ছি।
{1:12} প্রভু পরমেশ্বর বললেন, ঠিক বলেছ। আমার কথা উচ্চারণের সফলতা দেখার জন্য আমি জাগ্রত রয়েছি।
{1:13} প্রভু আমায় আবার বললেন, তুমি কি কিছু দেখতে পাচ্ছ? আমি বললাম, আমি দেখতে পাচ্ছি উত্তর দিকে একটি পাত্রে কিছু ফুটছে। পাত্রটি আমার দিকে হেলে আছে।
{1:14} তিনি আমাকে বললেন, এই ভূখণ্ডের সমস্ত অধিবাসীদের উপর উত্তর দিক থেকে ধ্বংস ও বিপর্যয় ফুটন্ত জলের মত উপচে পড়বে।
{1:15} কারণ উত্তরের সমস্ত জাতিকে আমি এই জন্যই আহ্বান করেছি। জেরুশালেমের তোরণে তোরণে, নগর প্রাকারের চারিদিকে এবং যিহুদীয়ার অন্যান্য সমস্ত নগরীর চারিদিকে তাদের রাজারা তাদের সিংহাসন স্থাপন করবে।
{1:16} আমি আমার প্রজাদের দণ্ড দেব, কারণ তারা পাপ করেছে। আমাকে পরিত্যাগ করে অন্য দেবতাদের কাছে বলি উৎসর্গ করেছে, পূজা করেছে অলীক মূর্তি গড়ে।
{1:17} যিরমিয় ওঠ, প্রস্তুত হও। আমি তোমাকে যা কিছু বলতে আদেশ করি, সব তাদের কাছে গিয়ে বল। ওদের তুমি ভয় করো না। যদি ভয় কর, তাহলে ওদের সামনেই আমি তোমাকে আরও বেশ ভয়াতুর করে তুলব।
{1:18} শোন যিরমিয়! এ দেশের প্রতিটি মানুষ — যিহুদীয়ার রাজারা, রাজকর্মচারীরা, পুরোহিতেরা এবং সমস্ত প্রজাবৃন্দ, সকলে তোমার বিরুদ্ধে যাবে। কিন্তু তাদের রোধ করার জন্য আমি তোমায় শক্তিদান করছি। তুমি হবে একটি সুরক্ষিত
{1:19} দুর্গনগরীর মত। লৌহ স্তম্ভের মত হবে তুমি, হবে পিত্তলের প্রাচীরের মত। তারা তোমাকে পরাজিত করতে পারবে না। কারণ আমি থাকব তোমার সঙ্গে, তোমাকে রক্ষা করব। আমি, প্রভু পরমেশ্বর এই কথা বললাম।
{i2:1} ইসরায়েলের প্রতি ঈশ্বরের অনুযোগ
{2:1} জেরুশালেমের প্রতিজনের কাছে এই বার্তা আমাকে ঘোষণা করতে বললেন প্রভু পরমেশ্বর:
{2:2} যৌবনে তুমি কত অনুরক্ত ছিলে আমার প্রতি, আমার স্মরণে আছে সে কথা! আমাদের বিবাহের পর কত ভালবাসতে তুমি আমায়, মরুভূমিতে তুমি আমায় অনুসরণ করে চলতে, অনুসরণ করতে আমায় অকর্ষিত প্রান্তরে।
{2:3} হে ইসরায়েল, তখন তুমি ছিলে শুধু আমারই, ছিলে আমার পবিত্র অধিকার, আমাতেই নিবেদিত। যারা তোমায় আঘাত করেছে, তাদের প্রত্যেকের উপর নেমে এসেছে আমার চরম আঘাত, যন্ত্রণা ও বিপর্যয়। আমি, প্রভু পরমেশ্বর এই কথা বললাম।
{i2:4} ইসরায়েলের পূর্বপরুষদের পাপ
{2:4} হে যাকোবের বংশধরগণ, ইসরায়েলের সমস্ত কুল, শোন প্রভু পরমেশ্বরের বার্তা!
{2:5} প্রভু পরমেশ্বর বলেছেনঃ আমার বিরুদ্ধে তোমাদের পূর্বপুরুষেরা কি কি অভিযোগ এনেছে? আমার মধ্যে কোন দোষ তারা পেয়েছে, যাতে তারা আমার কাছ থেকে চলে গেছে মুখ ফিরিয়ে? অসার প্রতিমার পূজা করে তারাও হয়েছে অসার।
{2:6} আমার কথা তারা ভাবল না একবারও, আমি তাদের উদ্ধার করে আনলাম মিশর থেকে, মরুপ্রান্তরের মধ্যে দিয়ে নিয়ে এলমা পথ দেখিয়ে। মরুভূমি আর বালিয়াড়ি ভরা বন্ধুর পথ, ধূ ধূ মরুদেশ তিমির অন্ধকার, জনপ্রাণীর চিহ্ন সেখানে নেই, চলে না সে পথে কোনও পথচারী।
{2:7} আমি নিয়ে এলাম তাদের উর্বরা এক সুজলা সুফলা দেশে, ফুলে-ফলে, শস্যসম্ভারে প্রাচুর্যের মাঝখানে। পরিবর্তে তারা এসে দূষিত করে দিল সব, অশুচি করে দিল আমার সে দেশ যা আমি দিয়েছিলাম তাদের।
{2:8} আমার বিধি ব্যবস্থায় প্রাজ্ঞ যারা, সেই যাজকেরা জানল না আমাকে, পুরোহিতেরাও করল না অন্বেষণ, এল না আমার কাছে। শাসকেরা বিদ্রোহ করল আমার বিরুদ্ধে, নবীরা ভাবের আবেগে উচ্চারণ করল বেলদেবের প্রশস্তি, আরাধনা করল তুচ্ছ অসার প্রতিমার।
{i2:9} প্রজাদের বিরুদ্ধে প্রভু পরমেশ্বরের অভিযোগ
{2:9} তাই আমি প্রভু পরমেশ্বর, আবার অভিযোগ আনব আমার প্রজাদের বিরুদ্ধে, অভিযোগ আনব তাদের বংশধরদের বিরুদ্ধে।
{2:10} পশ্চিমে সাইপ্রাস দ্বীপে যাও, পূর্বদিকে কেদরদেশে পাঠিয়ে দাও কাউকে, দেখবে, এমন ঘটনা কখনও ঘটেনি আগে।
{2:11} কোনও জাতি কি কখনও আরাধ্য দেবতা বদল করেছে, অবশ্য যদিও সে প্রকৃত দেবতা নয়? কিন্তু আমার প্রজারা তাদের দেবতা আমাকে করেছে বদল, যে আমি তাদের এনে দিয়েছিলাম সম্মান ও গৌরব। ঐ দেবতারা তাদের জন্য কিছুই করতে পারেনি।
{2:12} এই ঘটনায়, হে অন্তরীক্ষ, চমকিত হও, ঘৃণায় আতঙ্কে শিহরিত হও, স্তম্ভিত হও বিস্ময়ে!
{2:13} দুটি পাপ করেছে আমার প্রজারা; তারা আমার কাছ থেকে মুখ ফিরিয়ে চলে গেছে, ত্যাগ করেছে নিরন্তর উৎসারিত জলের প্রস্রবণ, আর মাটি খুঁড়ে তৈরি করেছে জলাধার, যাতে ফাটল ধরেছে, জল থাকে না সেখানে।
{i2:14} ইসরায়েলের অবিশ্বস্ততার ফল
{2:14} ইসরায়েল ক্রীতদাস ছিল না, দাসত্বের মধ্যে জন্ম হয়নি তার, তাহলে কেন তার শত্রুরা তাকে তাড়া করে ফেরে?
{2:15} তাকে দেখে সিংহের মত গর্জন করে তারা, মরুভূমি করে দিয়েছে তার দেশ বিধ্বস্ত হয়েছে তার নগর-জনপদ, সব আজ পরিত্যক্ত নির্জন।
{2:16} মেম্ফিস আর তফনহেষের মিশরীরা তার মাথা ভেঙ্গে দিয়েছে।
{2:17} ইসরায়েল, তুমি নিজেই ডেকে এনেছ এ দুর্দৈব নিজের উপর! তুমি তোমার প্রভু পরমেশ্বর, আমাকে পরিত্যাগ করেছ, যখন আমি তোমাকে নিয়ে আসছিলাম পথ দেখিয়ে, তখনই।
{2:18} তুমি কি ভেবেছ মিশরে ফিরে গেলে, নীল নদীর জল পান করলে তুমি লাভবান হবে? ভেবেছ কি, আসিরিয়ায় ফিরে গেলে, ইউফ্রেটিস নদীর জল পান করলে লাভবান হবে তুমি?
{2:19} তোমার নিজের পাপ তোমার দণ্ডবিধান করবে, আমার কাছ তেকে তোমার এই চলে যাওয়া দোষী সাব্যস্ত করবে তোমায়। আমাকে, তোমার প্রভু পরমেশ্বরকে, ত্যাগ করে যাওয়া, আমার প্রতি আর অনুরক্ত না থাকা –এ যে কত বড় ভুল — কত তিক্ত এ অবস্থা সেদিনই তুমি উপলব্ধি করবে মর্মে মর্মে। আমি, সর্বাধিপতি সর্বশক্তিমান ঈশ্বর, বললাম এ কথা।
{i2:20} প্রভু পরমেশ্বরের আরাধনায় ইসরায়েলের প্রত্যাখ্যান
{2:20} সর্বাধিপতি প্রভু বলেনঃ হে ইসরায়েল, বহুকাল আগে তুমি আমার কর্তৃত্ব প্রত্যাখ্যান করেছিলে, করেছিলে অস্বীকার আমার বাধ্য হয়ে চলতে, আরাধনা করতে আমায়। প্রতিটি উচ্চ পর্বতে, প্রতিটি শ্যামল বৃক্ষতলে আরাধনা করতে তুমি উর্বরতা দানের দেবতাদের।
{2:21} সেরা একটি দ্রাক্ষালতার চারার মত তোমায় রোপণ করেছিলাম আমি। সে চারা তৈরি করা হয়েছিল উৎকৃষ্ট বীজ থেকে। কিন্তু দেখ, এখন তুমি কি হয়েছ! তুমি এখন একটি নিকৃষ্ট বুনো দ্রাক্ষালতা।
{2:22} প্রচুর সাবান দিয়ে ধুলেও মুছবে না সে পাপ, আমি তোমার পাপের কলঙ্ক দেখতে পাব।
{2:23} কেন তুমি বল যে নিজেকে অশুচি করনি তুমি, আরাধনা করনি কখনও বেল দেবতার? দেখ, কি ভাবে তুমি পাপাচার করেছ উপত্যকার বুকে। কামনায় জর্জরিত বন্য গর্দভীর মত
{2:24} ছুটে চলেছ তুমি মরুভূমির দিকে স্খলিত চরণে। সে যকন কামাবেগে মত্ত হয়, তখন কে পারে তাকে নিয়ন্ত্রণ করতে? কোন গর্দভকে তখন তার পিছনে ছুটে ক্লান্ত হতে হয় না, প্রজননের সময়ে তাকে পাওয়া যায় সহজেই।
{2:25} হে ইসরায়েল, অপর দেবতাদের পিছনে ছুটে ক্লান্ত করো না চরণ তোমার, তৃষিত হয়ো না তাদের জন্য। কিন্তু তুমি বললে, না আমি আর ফিরতে পারি না। কনানীয় দেবতাদের আমি ভালবেসেছি, আমি তাদেরই করব অনুসরণ।
{i2:26} ইসরায়েল শাস্তির যোগ্য
{2:26} প্রভু পরমেশ্বর বলেন, চোর ধরা পড়লে যেমন সে অপমানিত ও লাঞ্ছিত হয়, ঠিক তেমনই লাঞ্ছিত হবে ইসরায়েলের সমস্ত মানুষ — তোমাদের রাজা, রাজকর্মচারী, পুরোহিত ও প্রবক্তা নবী সকলেই।
{2:27} তোমরা, যারা গাছকে পিতা বল আর পাহাড়কে বল মাতা — তোমরা সকলেই হবে লাঞ্ছিত ও অপমানিত। এই ঘটনা ঘটবেই কারণ তোমরা আমার কাছে ফিরে না এসে মুখ ফিরিয়ে চলে গেছ। কিন্তু বিপদে পড়লে আমাকেই ডাক উদ্ধার করার জন্য।
{2:28} কোথায় তোমার সেই দেবকুল, যাদের তুমি গড়েছ নিজেদের জন্য? তোমরা যেদিন বিপদে পড়বে, সেদিন তাদেরই বলো উদ্ধার করতে, যদি তারা পারে। যিহুদীয়া, তোমার যত নগর আছে, দেবতাও আছে ততগুলিই।
{2:29} তোমার অভিযোগ কি? আমাকে অভিযুক্ত করার অধিকার তোমার নেই, কারণ তুমিই তো আমাকে ত্যাগ করেছ।
{2:30} আমি তোমাকে শাস্তি দিয়েছি, কিন্তু তাতে কোনও কাজ হয়নি। তোমাকে সংশোধন করতে তুমি আমাকে দিলে না। ক্রুদ্ধ সিংহের মত তুমি হত্যা করেছ তোমার প্রবক্তা নবীদের।
{2:31} শোন, হে ইসরায়েলের মানুষ, শোন আমার কথা। আমি কি তোমাদের কাছে মরুভূমির মত, অন্ধকার একটি বিপদসঙ্কুল দেশের মত? কেন তবে তোমরা বল, তোমরা যা ইচ্ছা তাই করবে, আমার কাছে আর ফিরে আসবে না?
{2:32} কোনও যুবতী কন্যা কি তার অলঙ্কারের কথা ভুলতে পারে কিম্বা নববধূ কি ভুলতে পারে তার বিবাহের বেশ? কিন্তু আমার প্রজারা আমাকে ভুলে গেছে বার বার। সে যে কতবার, সে কথা আর মনে নেই!
{2:33} নিশ্চিতভাবেই তুমি জান, প্রেমিকদের পিছনে কি করে ছুটতে হয়। অতি নিকৃষ্ট রমণীও এই বিদ্যা তোমার কাছে শিখতে পারে।
{2:34} দস্যুর রক্তে নয়, নিরপরাধ দীন-দরিদ্রের রক্তেই তোমার পোশাক কলঙ্কিত। কিন্তু এসব সত্ত্বেও
{2:35} তুমি বল, আমি নিরপরাধ, নির্দোষ। প্রভু পরমেশ্বর নিশ্চয়ই আর আমার উপর ক্রুদ্ধ থাকবেন না। কিন্তু আমি, প্রভু পরমেশ্বর, তোমাকে শাস্তি দেব, কারণ তুমি তোমার পাপ অস্বীকার করেছ।
{2:36} কত সহজেই তুমি আমায় পরিত্যাগ করে নিজেকে ছোট করে ফেলেছ, অসার ধর্মাচরণে অনুরক্ত হয়েছ। আসিরিয়ার মত মিশরের কাছেও তুমি হতাশ হবে।
{2:37} মিশরের কাছ থেকে তোমায় লজ্জায় মাথা নীচু করে ফিরে আসতে হবে। যারা তোমার আস্থাভাজন ছিল, তাদের আমি প্রত্যাখ্যান করেছি, তাদের কাছ থেকে কিছুই লাভ হবে না তোমার।
{i3:1} অবিশ্বস্ত ইসরায়েল
{3:1} প্রভু পরমেশ্বর বলেন, যদি কোন ব্যক্তি তার স্ত্রীকে পরিত্যাগ করে এবং সেই স্ত্রী তাকে পরিত্যাগ করে অন্য পতি গ্রহণ করে, তাহলে সেই ব্যক্তি তাকে তার স্ত্রী হিসাবে আর গ্রহণ করতে পারবে না। অন্যথায় দেশ কদাচারে পূর্ণ হয়ে যাবে। কিন্তু হে ইসরায়েল, তোমার অনেক প্রণয়ী রয়েছে, তা সত্ত্বেও এখন তুমি আমার কাছে ফিরে আসতে চাইছ!
{3:2} চেয়ে দেখ, পাহাড়ের চূড়াগুলির দিকে। এমন কোন জায়গা কি বাকি আছে, যেখানে তুমি ব্যভিচারিণীর মত আচরণ করনি? আরব বেদুইনরা মরুভূমিতে শিকারের আশায় যেমন ওৎ পেতে থাকে, তুমিও তেমনি পথের ধারে প্রণয়ীর প্রতীক্ষায় থাকতে। তোমার ব্যভিচারে দেশকে তুমি অশুচি করে তুলেছ।
{3:3} সেইজন্য বর্ষা রুদ্ধ হয়েছে, বসন্তে আর বৃষ্টি নামে না। তোমাকে এখন ব্যভিচারিণীর মতই দেখায়, কোন লাজ-লজ্জা নেই তোমার।
{3:4} এখন আমাকে তুমি বলছ, ‘তুমি আমার পিতা, শিশুকাল থেকেই তুমি আমাকে ভালবাস।
{3:5} তুমি চিরদিন ক্রোধ পোষণ করতে পারবে না, শেষদিন পর্যন্ত আমাকে এড়িয়ে যেতেও পারবে না। কিন্তু ইসরায়েল, এই সব কথা তুমি মুখে বলছ বটে, তবু যত রকম কুকাজ করা যায়, সবই করেছ।
{i3:6} অনুতাপের আহ্বান
{3:6} যোশিয়ের রাজত্বকালে প্রভু পরমেশ্বর আমাকে বলেছিলেন, তুমি কি দেখেছ, ইসরায়েল — ঐ নারী কি করেছে? সে আমার কাছ থেকে চলে গেছে এবং প্রতিটি পর্বতচূড়ায় ও প্রতিটি বৃক্ষের নীচে ব্যভিচারিণীর আচরণ করেছে।
{3:7} আমি ভেবেছিলাম, এসব কাজ করার পর হয়তো সে আবার আমার কাছে ফিরে আসবে। কিন্তু না, সে আর ফিরে এল না। তার অবিশ্বাসিনী বোন যিহুদীয়া এই সবই দেখল।
{3:8} যিহুদীয়া এটাও দেখতে পেল যে, আমি ইসরায়েলকে পরিত্যাগ করলাম এবং দূর করে তাকে তাড়িয়ে দিলাম, কারণ সে আমার কাছ থেকে চলে গিয়ে পতিতাবৃত্তি নিয়েছে। তবুও যিহুদীয়া, ইসরায়েলের বোন, এতে একটুকুও ভয় পেল না। সে-ও পতিতাবৃত্তি গ্রহণ করল।
{3:9} এর জন্যে সে একটুও লজ্জিত হল না। গাছ-পাথর পূজা করে ব্যভিচারের কদাচারে দেশকে অশুচি করে তুলল।
{3:10} এতসবের পর, ইসরায়েলের অবিশ্বাসিনী বোন যিহুদীয়া আমার কাছে ফিরে আসার ভাণ করল, কিন্তু তার মধ্যে আন্তরিক বিশ্বস্ততা কিছুমাত্র ছিল না। আমি, প্রভু পরমেশ্বর, বলছি এই কথা।
{3:11} তারপর প্রভু পরমেশ্বর আমাকে বললেন, ‘ইসরায়েল আমার কাছ থেকে চলে গেলেও দেখা গেছে অবিশ্বাসিনী যিহুদীয়ার চেয়ে সে বরং ভাল।’
{3:12} তিনি আমাকে ইসরায়েলের কাছে গিয়ে তাকে এই কথা বলতে বললেন, অবিশ্বাসিনী ইসরায়েল, ফিরে এস আমার কাছে। আমি করুণাময়, আর ক্রুদ্ধ হব না। চিরদিন তোমার উপর ক্রোধ রাখব না।
{3:13} শুধু তুমি স্বীকার কর যে তুমি অপরাধী, তোমার প্রভু ঈশ্বরের বিরুদ্ধে বিদ্রোহী হয়েছ। স্বীকার কর যে প্রতিটি বৃক্ষের নীচে বিদেশী দেবতাদের পায়ে তামার ভালবাসা উজাড় করে দিয়েছ, আমার অনুশাসন তুমি পালন করনি। আমি, প্রভু পরমেশ্বর এই কথা বলছি।
{3:14} হে অবিশ্বাসী জাতি, ফিরে এস তোমরা আমার কাছে। প্রতিটি শহর থেকে তোমাদের একজন করে, প্রতিটি গােষ্ঠী থেকে দুজন করে আমি গ্রহণ করব এবং সিয়োন পর্বতে আবার তোমাদের ফিরিয়ে আনব।
{3:15} যারা আমার বাধ্য, তাদের আমি তোমাদের উপর শাসক নিযুক্ত করব। তারা প্রজ্ঞা ও বুদ্ধি বিবেচনা দিয়ে তোমাদের প্রতিপালন করবে।
{3:16} তারপর যখন তোমরা সেই দেশে অসংখ্য হয়ে উঠবে, তখন লোকে আর আমার চুক্তিসিন্দুক নিয়ে আলোচনা করবে না। তারা এ সম্বন্ধে আর চিন্তাও করবে না কিম্বা মনেও রাখবে না এ কথা। এমন কি তাদের এই চুক্তিসিন্দুকের আর প্রয়োজনও হবে না, অথবা আর একটি সিন্দুকও তারা তৈরি করবে না।
{3:17} সেইদিন যখন আসবে, তখন জেরুশালেম ‘ঈশ্বরের সিংহাসন’ নামে আখ্যাত হবে। সমস্ত জাতি আমার উপাসনা করার জন্য সেখানে একত্র হবে। তাদের জেদী, দুর্বিনীত দুষ্ট মনের নির্দেশে তারা আর চলবে না।
{3:18} ইসরায়েল যিহুদীয়ার সঙ্গে যোগ দেবে এবং উত্তর দেশের নির্বাসন থেকে তারা একসঙ্গে ফিরে আসবে সেই দেশে, যে দেশে আমি তাদের পুরুষানুক্রমে স্থায়ীভাবে বাস করার অধিকার দিয়েছিলেন।
{i3:19} ঈশ্বরের প্রজাদের অলীক প্রতিমা পূজা
{3:19} প্রভু পরমেশ্বর বলেন, হে ইসরায়েল, আমি চেয়েছিলাম তোমাকে গ্রহণ করতে আমার পুত্ররূপে, দিয়েছিলাম তোমাকে সুরম্য এক দেশ, অপরূপ সেই দেশ পৃথিবীর মাঝে। এই ছিল বাসনা আমার, ‘পিতা’ বলে তুমি ডাক আমায়, আমাকে ত্যাগ করে কখনও যাবে না আর।
{3:20} কিন্তু অবিশ্বাসিনী স্ত্রীর মত কখনও তুমি হলে না একনিষ্ঠ আমার প্রতি। আমি প্রভু পরমেশ্বর বলছি এই কথা।
{3:21} পর্ব শিখরে শোনা যাচ্ছে কোলাহল, এ যে ইসরায়েল জাতির কান্না আর আবেদনের আর্তনাদ। তারা যে যাপন করছে পাপলিপ্ত জীবন, ভুলে গেছে তাদের প্রভু পরমেশ্বরকে।
{3:22} ফিরে এস তোমরা, যারা প্রভু পরমেশ্বরকে ত্যাগ করে চলে গিয়েছ, তিনি তোমাদের আরোগ্য দান করবেন, ফিরিয়ে আনবেন তোমাদের বিশ্বাস ও নিষ্ঠা। তোমরা বল, হ্যাঁ আমরা প্রভু পরমেশ্বরের কাছে আসছি, কারণ তিনিই আমাদের ঈশ্বর।
{3:23} পর্বতশিখরে অলীক মূর্তি পূজা করে কোনও সাহায্যই পাইনি আমরা। একমাত্র আমাদের প্রভু পরমেশ্বরের কাছেই আছে ইসরায়েলের পরিত্রাণ।
{3:24} কিন্তু আমরা পশুপাল হারিয়েছি লজ্জাজনক দেবতা বেলদেবকে পূজা করে, হারিয়েছি আমাদের পুত্রকন্যাদের — আমাদের পূর্বপুরুষেরা পুরাকাল থেকে এ পর্যন্ত যা কিছু করে গেছেন, সবই হারিয়েছি আমরা।
{3:25} লজ্জায় আমাদের অবনত হতে হবে, আমাদেরই হীনতার গ্লানি ঢেকে দিক আমাদের। আমরা এবং আমাদের পিতৃপুরুষেরা সর্বদাই পাপ করেছি প্রভু পরমেশ্বরের বিরুদ্ধে। কোনদিন আমরা পালন করিনি তাঁর অনুশাসন।
{i4:1} অনুতাপের জন্য আহ্বান
{4:1} প্রভু পরমেশ্বর বলেন, হে ইসরায়েল, যদি তোমরা চাও, তাহলে ফিরে এস আমার কাছে। আমি যা ঘৃণা করি, সেইসব অলীক মূর্তি যদি তোমরা সরিয়ে ফেল এবং আমার প্রতি বিশ্বস্ত হও,
{4:2} তাহলে তখনই তোমরা আমার নামে শপথ উচ্চারণ করার উপযুক্ত হবে। তখন সমস্ত জাতি আমার কাছে চাইবে আশীর্বাদ, তারা সকলে করবে আমার মহিমা কীর্তন।
{4:3} যিহুদীয়া ও জেরুশালেমের অধিবাসীদের প্রভু পরমেশ্বর বলেন, তোমরা তোমাদের পতিত জমি কর্ষণ কর, কাঁটাঝোপের মধ্যে বীজ বপন করোনা।
{4:4} হে যিহুদীয়া ও জেরুশালেমের অধিবাসী, আমার সঙ্গে তোমাদের চুক্তি অটুট রাখ এবং নিজেদের উৎসর্গ কর আমার কাছে। যদি না কর, তাহলে তোমাদের গর্হিত কর্মের জন্য আমার ক্রোধ আগুনের মত জ্বলে উঠবে। জ্বলন্ত থাকবে ঐ আগুন, কেউ তা পারবে না নেভাতে।
{i4:5} যিহুদীয়াকে আক্রমণের হুমকি
{4:5} তূরীধ্বনি কর সারা দেশে, উচ্চকণ্ঠে সুস্পষ্ট ভাষায় কর ঘোষণা। যিহুদীয়া ও জেরুশালেমের মানুষকে বল, দুর্গনগরীগুলিতে পালিয়ে যেতে।
{4:6} দেখাও তাদের সিয়োনের পথ, দৌড়াও নিরাপদ স্থানের দিকে! দেরি করো না। প্রভু পরমেশ্বর আনছেন দুর্যোগ ও দুর্বিপাক, উত্তর দিক থেকে আসছে মহা বিপর্যয়।
{4:7} গোপন গুহা থেকে সিংহের মত আসছে সে, রওনা হয়ে গেছে জাতিবৃন্দের ধ্বংসকারী। সে আসছে যিহুদীয়াকে ধ্বংস করতে, তার শহর-নগর পরিণত হবে ধ্বংসস্তূপে, কেউ আর বাস করবে না সেখানে।
{4:8} সেইজন্য চট পরিধান কর, কাঁদ, বিলাপ কর, কারণ যিহুদীয়া নিস্তার পেল না প্রভু পরমেশ্বরের ভয়াবহ ক্রোধের হাত থেকে।
{4:9} প্রভু পরমেশ্বর বলেছেন, সেইদিন রাজা ও রাজকর্মচারীরা সাহস হারাবে, আতঙ্কিত হবে পুরোহিতেরা, নবীরা অভিভূত হবে পরম বিস্ময়ে।
{4:10} তখন আমি বললাম, হে সর্বাধিপতি প্রভু, জেরুশালেমের লোকদের তুমি সম্পূর্ণভাবে প্রতারিত করেছ প্রতিশ্রুতি দিয়ে তুমি বলেছিলে, সেখানে বিরাজ করবে শান্তি, কিন্তু আজ তাদের মাথার উপরে উদ্যত তরবারি।
{4:11} এমন এক সময় আসছে, যখন জেরুশালেমের লোক বলবে, প্রচণ্ড এক তপ্ত বায়ু মরুভূমির দিক থেকে তাদের দিকে প্রবাহিত হচ্ছে। তুষ ওড়ানোর মত মৃদুমন্দ বাতাস এ নয়– —
{4:12} এ বাতাস প্রভু পরমেশ্বরেরই নির্দেশে প্রবাহিত প্রচণ্ড শক্তিশালী এক ঝড়। তিনি স্বয়ং তাঁর প্রজাদের উপরে উচ্চারণ করছেন তাঁর বিচারের রায়।
{i4:13} শত্রুবেষ্টিত যিহুদীয়া
{4:13} দেখ, শত্রু আসছে মেঘের মত। তার যুদ্ধের রথগুলি ঘূর্ণিঝড়ের মত, তার অশ্বগুলি ঈগলের চেয়েও বেগবান। আমরা হেরে গেলাম! বিধ্বস্ত হয়ে গেলাম!
{4:14} জেরুশালেম, তোমার অন্তর থেকে সমস্ত মন্দতা ধুয়ে ফেল যাতে রক্ষা পাও। আর কতদিন তুমি ডুবে থাকবে পাপচিন্তার মধ্যে?
{4:15} দান নগরী থেকে এবং ইফ্রয়িমের পর্বতমালা থেকে বার্তাবাহী দূতেরা দুঃসংবাদ ঘোষণা করছে।
{4:16} তারা জাতিবৃন্দকে সাবধান করে দিতে এসেছে। সুদূরের এক দেশ থেকে তারা জেরুশালেমকে শত্রুদের আগমন সংবাদ দিতে এসেছ।
{4:17} এই শত্রুরা যিহুদীয়ার নগরগুলির বিরুদ্ধে সোচ্চার হবে এবং লোকে যেভাবে ক্ষেত পাহারা দেয়, সেইভাবে তারা জেরুশালেমকে ঘিরে ধরবে, কারণ সেখানকার লোকেরা প্রভু পরমেশ্বরের বিরুদ্ধে বিদ্রোহ করছে। এই কথা প্রভু পরমেশ্বর বলেন।
{4:18} হে যিহুদীয়া তোমার জীবনধারা ও ক্রিয়াকলাপ দিয়ে তুমি নিজের এই সর্বনাশ নিজেই করেছ। তোমার পাপের ফলেই আজ এই দুর্দশা। কি মর্মান্তিক তোমার এই যন্ত্রণা!
{i4:19} ঈশ্বরের প্রজাদের জন্য যিরমিয়ের দুঃখ
{4:19} বড় যন্ত্রণা! এ যন্ত্রণা আমি আর সইতে পারছি না। ওঃ, আমার বুকের ভিতরে যেন হাতুড়ি পিটছে! আমি আর পারছি না স্থির থাকতে। আমি শুনতে পাচ্ছি তুরীধ্বনি, ঐ শোনা যাচ্ছে উন্মত্ত রণ-কোলাহন।
{4:20} একটার পর একটা বিপর্যয় আসছে, সমগ্র দেশ ধ্বংসের কবলে। অকস্মাৎ ধ্বংস হয়ে গেল আমাদের শিবির, ছিঁড়ে টুকরো টুকরো হয়ে গেল সেগুলির পর্দা।
{4:21} আর কতদিন আমি দেখব যুদ্ধের তাণ্ডব, শুনব তূর্যনিনাদ?
{4:22} প্রভু পরমেশ্বর বলেন, আমার প্রজারা মূর্খ, তারা জানে না আমায়, নির্বোধ শিশুর মত, কোনও বোধবুদ্ধি নেই তাদের। তারা শুধু কুকাজেই দক্ষ, কিন্তু ভাল কাজে একেবারেই অক্ষম।
{i4:23} ভাবী বিপর্যয় সম্বন্ধে যিরমিয়ের দর্শন
{4:23} আমি পৃথিবীর দিকে চেয়ে দেখলাম। — দেখলাম, পৃথিবী ঊষর, বন্ধ্যা। — চেয়ে দেখলাম আকাশের দিকে, – — সেখানে আলো নেই।
{4:24} পর্বতরাজির দিকে চোখ ফেরালাম। – — দেখলাম, পর্বতরাজি দুলছে, দুলছে দোলনার মত।
{4:25} দেখলাম, কোন লোকজন নেই সেখানে, এমন কি পাখিরাও সব উড়ে পালিয়েছে।
{4:26} উর্বরা ভূমি মরুভূমি হয়ে গেছে, বিধ্বস্ত এর শহর-নগর, প্রভু পরমেশ্বরের জ্বলন্ত ক্রোধই এর কারণ।
{4:27} (প্রভু পরমেশ্বর বলেছিলেন, সমগ্র পৃথিবী পরিণত হবে মরুপ্রান্তরে, তবে একে তিনি সম্পূর্ণভাবে ধ্বংস করবেন না।)
{4:28} পৃথিবী শোকে মগ্ন হবে, আকাশ ঢেকে যাবে অন্ধকারে। প্রভু পরমেশ্বর যা বলেছেন, তার হবে না অন্যথা। তিনি যে সিদ্ধান্ত নিয়েছেন, কোনও পরিবর্তন হবে না তাতে।
{4:29} অশ্বারোহী ও ধনুর্ধরদের কোলাহল শুনে সবাই পালাবে। কেউ বা পালাবে পাহাড়ে, কেউ বা লুকাবে জঙ্গলে। শূন্য হয়ে যাবে প্রতিটি নগর, সেখানে আর কেউ বাস করবে না।
{4:30} হে জেরুশালেম, ধ্বংস হয়ে গেলে তুমি! কেন তুমি ধারণ করেছ অঙ্গে রক্তিম বসন? কেন ভূষিত হয়েছ রত্নখচিত অলঙ্কারে? কেনই বা এঁকেছ নয়নে অঞ্জনলেখা? বৃথাই তুমি নিজেকে অপরূপা করে তুলেছ। তোমার প্রণয়ীরা প্রত্যাখ্যান করেছে তোমায়, এখন তারা তোমায় হত্যা করতে চায়।
{4:31} আমি শুনলাম প্রসবকাতরা নারীর ক্রন্দন, দুঃসহ ব্যথায় আতুর এক রমণীর আর্ত চীৎকার, যে তার সন্তানকে পৃথিবীর আলোয় আনছে। এ ক্রন্দনধ্বনি জেরুশালেমের, শ্বাসরোধ হয়ে আসছে তার, দুহাত বাড়িয়ে সে বলছে, ‘আমি শেষ হয়ে গেলাম! ওরা আসছে আমাকে হত্যা করতে।’
{i5:1} জেরুশালেমের পাপ
{5:1} হে জেরুশালেমবাসী, রাস্তায় বেরিয়ে পড়, পথে পথে দৌড়াও, খোঁজ চারিদিকে। বাজারে চাঁদনীচকে খুঁজে দেখ, এমন কাউকে পাও কি না, যে ন্যায্য কাজ করে এবং ঈশ্বরের প্রতি বিশ্বস্ত থাকার চেষ্টা করে। যদি তেমন কাউকে খুঁজে বার করতে পার, তাহলে প্রভু পরমেশ্বর জেরুশালেমকে মার্জনা করবেন।
{5:2} তোমরা নিজেদের প্রভু পরমেশ্বরের ভক্ত বলে শপথ কর, জেনো, তোমাদের এ মিথ্যা শপথ।
{5:3} প্রভু পরমেশ্বর চান বিশ্বস্ততা, তিনি আঘাত করলেন তোমাদের, তবু তোমরা গ্রাহ্য করলে না। তিনি তোমাদের বিপর্যস্ত করলেন, তবু তোমরা সংশোধন করলে না নিজেদের। চরম ঔদ্ধত্যে একগুঁয়েমি করলে, ফিরে এলে না পাপের পথ থেকে।
{5:4} তখন আমি ভাবলাম, এরা নেহাতই অসহায়, অজ্ঞ! কিছুই বোঝে না, মূর্খের মত ব্যবহার করে, এরা জানে না, ঈশ্বর কি চান তাদের কাছে।
{5:5} আমি ক্ষমতাসীন ব্যক্তিদের কাছে যাব, এ কথা বলব তাদের সকলের কাছে। তারা নিশ্চয় জানে ঈশ্বরের নির্দেশ কি, জানে প্রভু পরমেশ্বর কী চান তাদের কাছে, কিন্তু তারা সকলে অস্বীকার করল ঈশ্বরের কর্তৃত্ব, চাইল না তাঁর বাধ্য থাকতে।
{5:6} সেইজন্যই অরণ্যের সিংহ হত্যা করবে তাদের, মরুভূমির নেকড়ের দল তাদের ছিঁড়ে টুকরো টুকরো করবে, তাদের শহরগুলিতে হানা দেবে চিতাবাঘ, ঘরের বাইরে বার হলেই ঐ পশুরা তাদের ছিঁড়ে ফেলবে, কারণ অসংখ্য তাদের পাপ, বার বার তারা দূরে সরে গেছে ঈশ্বরের কাছ থেকে।
{5:7} প্রভু পরমেশ্বর জিজ্ঞাসা করছেন, কেন আমি আমার প্রজাদের পাপ ক্ষমা করব? তারা আমায় পরিত্যাগ করে করছে অলীক দেবতাদের আরাধনা। সম্পূর্ণভাবে পরিতৃপ্ত না হওয়া পর্যন্ত আমি তাদের আহার জুগিয়েছি। কিন্তু তারা ব্যভিচার করেছে, দিন কাটিয়েছে বারবণিতাদের সঙ্গে।
{5:8} হৃষ্টপুষ্ট অশ্বের মত কামপ্রবৃত্তিপূর্ণ তারা, পরস্ত্রীর প্রতি তাদের অদম্য আসক্তি।
{5:9} এসবের জন্য কি আমি তাদের শাস্তি দেব না? এসব আচরণের জন্য কি এই জাতির উপর নেব না প্রতিশোধ?
{5:10} আমার প্রজাদের দ্রাক্ষাবন কেটে ফেলার জন্য পাঠাব শত্রুদল, কিন্তু ধ্বংস করব না সম্পূর্ণভাবে। আমি তাদের বলব ছেঁটে দিতে দ্রাক্ষালতার শাখাগুলি, কারণ ঐ শাখাগুলি আমার নয়
{5:11} ইসরায়েল ও যিহুদীয়ার মানুষ আমার সঙ্গে করেছে চরম বিশ্বাসঘাতকতা। আমি প্রভু পরমেশ্বর এ কথা বলছি।
{i5:12} প্রভু পরমেশ্বরের কাছে পরিত্যক্ত ইসরায়েল
{5:12} প্রভু পরমেশ্বরের প্রজারা তাঁকে অস্বীকার করেছে। তারা বলেছে, সত্যি সত্যিই তিনি কিছুই করতে পারবেন না। আমাদের জীবনে দুর্দিন আসবে না। যুদ্ধ বা দুর্ভিক্ষ কিছুই ঘটবে না।
{5:13} প্রবক্তা ঋষিরা বাতাসভরা ফানুস ছাড়া আর কিছুই নয়, ওরা প্রভু পরমেশ্বরের কাছ থেকে কোনও বার্তাই পায়নি। সর্বশক্তিমান প্রভু আমাকে বলেছেন, যিরমিয়, যেহেতু
{5:14} এই লোকেরা এই ধরণের কথা বলেছে, সেইহেতু আমি তোমার মুখে অগ্নিময় ভাষা দেব। সেই আগুনে ঐ সব লোকেরা কাঠের মত পুড়ে যাবে।
{5:15} হে ইসরায়েল, তোমাদের আক্রমণ করার জন্য প্রভু পরমেশ্বর দূর দেশ থেকে একটি জাতিকে আনছেন। এরা একটি শক্তিশালী সুপ্রাচীন জাতি, এদের ভাষা তোমরা জান না।
{5:16} তাদের ধনুর্ধরেরা শক্তিমান যোদ্ধা, নির্মমভাবে তারা মানুষকে হত্যা করে।
{5:17} তারা তোমাদের শস্য ও খাদ্য খেয়ে ফেলবে। তোমাদের পুত্রকন্যাদের হত্যা করবে, নিধন করবে তোমাদের পশুপাল। দ্রাক্ষাক্ষেত ও ডুমুর বাগান কেটে তছ্নছ্ করবে তারা। দূর্গ-প্রাকারে ঘেরা তোমাদের নিরাপদ আশ্রয় ঐ শহর তাদের সৈন্যদল এসে ধ্বংস করে দেবে।
{5:18} প্রভু পরমেশ্বর বলেন, সেই সময় আমি অবশ্য তাদের সম্পূর্ণভাবে ধ্বংস করব না।
{5:19} তারা যখন জিজ্ঞাসা করবে, কেন আমি তাদের এই অবস্থা করেছি, তখন তুমি তাদের বলবে, যেহেতু তারা আমাকে পরিত্যাগ করে নিজেদের দেশে বিদেশীদের পূজিত দেবতাদের আরাধনা করেছে, সেই হেতু যদিও সে দেশ তাদের নয়, কিন্তু সেই দেশে তারা বিদেশীদের দাসত্ব করবে।
{i5:20} প্রজাদের প্রতি ঈশ্বরের সাবধান বাণী
{5:20} প্রভু পরমেশ্বর বলেন, যাকোবের বংশধরদের কাছে ঘোষণা কর, ঘোষণা কর যিহুদাকুলের কাছে এই কথা,
{5:21} শোন, নির্বোধ, মূর্খের দল, তোমাদের চোখ থাকতেও তোমরা অন্ধ, কান থাকতেও বধির।
{5:22} আমি প্রভু পরমেশ্বর, কেন তোমরা আমাকে সম্ভ্রম কর না? কেন কম্পিত হও না আমার সম্মুখে? আমিই বালুকারাশি দিয়ে সমুদ্রের সীমানা বেঁধে দিয়েছি, চিরস্থায়ী সেই সীমা, সমুদ্র কখনও তা পার হয়ে আসতে পারবে না। সমুদ্র বিক্ষুব্ধ উত্তাল হবে, কিন্তু অতিক্রম করতে পারবে না তার সীমা। তার তরঙ্গ গর্জন করবে, কিন্তু ভাঙ্গতে পারবে না তার সীমানার বাঁধ।
{5:23} কিন্তু তোমরা, জেদী বিদ্রোহী, আমাকে পরিত্যাগ করে তোমরা নিজেদের পথে দূরে চলে গেছ।
{5:24} তোমরা কখনও আমাকে সম্ভ্রম করার কথা ভাবতে পারনি। প্রতি বছর আমি হেমন্ত ও বসন্তকালে বর্ষা পাঠিয়েছি, এনে দিয়েছি ফসল কাটার মরশুম, তবুও এ সব কথা তোমাদের মনে পড়ে না।
{5:25} তাই তোমাদের পাপের ফলে প্রকৃতির এসব নিয়ম বদলে গেছে, সম্পদ থেকে তোমরা বঞ্চিত হয়েছ।
{5:26} আমার প্রজাদের মধ্যে দুর্জনেরা বাস করে, পাখিধরাদের মত তারা জাল পেতে অপেক্ষা করে মানুষ ধরার জন্য।
{5:27} পাখিধরারা যেমন পাখি ধরার পর খাঁচা ভর্তি করে নিয়ে যায়, এরাও তেমনি অপরের জিনিস লুটপাট করে। লুণ্ঠিত দ্রব্যে পূর্ণ করে নিজেদের আবাস। এই জন্যেই তারা হবে ধনী, হৃষ্টপুষ্ট ও শক্তিমান,
{5:28} কারণ তারা পুষ্টিকর খাদ্য খায়। তারা অনাথ পিতৃমাতৃহীনদের ন্যায্য পাওনা দেয় না, ন্যায়বিচারও করে না নিপীড়িতদের প্রতি।
{5:29} এই জন্য আমি, প্রভু পরমেশ্বর, তাদের শাস্তি দেব, প্রতিশোধ নেব এই জাতির উপর।
{5:30} এক ভয়ানক আতঙ্কজনক ঘটনা ঘটেছে এই দেশে,
{5:31} নবীরা মিথ্যা ছাড়া কিছু বলে না, পুরোহিতেরা তাদের সঙ্গে হাত মিলিয়ে চলে, আর আমার প্রজারা তার কোন প্রতিবাদই করে না। কিন্তু সেই অন্তিম দিনে তারা কি করবে?
{i6:1} জেরুশালেমের প্রতি সতর্কবাণী
{6:1} হে বিন্যামীন গোষ্ঠীর লোকেরা, নিরাপদ স্থানে পালাও তোমরা। জেরুশালেম থেকে পালিয়ে যাও। তেকোয়াতে তুরীধ্বনি কর, বেথ-হক্কেরেম-এ আগুল জ্বেলে সঙ্কেত দেখাও। উত্তর দিক থেকে প্রায় এসে পড়েছে ধ্বংস ও বিপর্যয়।
{6:2} সিয়োন নগরী অপরূপা, কিন্তু ধ্বংস হবে এ নগরী।
{6:3} সৈন্যবাহিনীসহ রাজারা সেখানে ঘাঁটি স্থাপন করবে। নগরীর চারিদিকে তাদের শিবির স্থাপন করবে এবং যে যেখানে পারবে তাঁবু ফেলবে।
{6:4} তারা বলবে, ‘জেরুশালেম, আক্রমণের জন্য তৈরি হও! আমরা আজ দুপুরেই আক্রমণ করব।’ কিন্তু তারপর তারা বলবে, ‘বড় দেরি হয়ে গেছে, প্রায় শেষ হয়ে এসেছে দিন, দীর্ঘতর হচ্ছে সন্ধ্যার ছায়া।
{6:5} আমরা রাত্রে আক্রমণ করব, নগরের সমস্ত দুর্গ ধ্বংস করে দেব।’
{6:6} প্রভু পরমেশ্বর এই সমস্ত রাজাদের জেরুশালেম আক্রমণ করার জন্য গাছপালা কেটে অবরোধ গড়ে তোলার আদেশ দিয়েছেন। তিনি বলেছেন, আমি এই নগরীকে শাস্তি দেব, কারণ এই নগরী নিপীড়নে পরিপূর্ণ।
{6:7} ঝর্ণা থেকে যেমন জল উৎসারিত হয়, তেমনই এই নগরী উৎসারিত করে দুষ্টতা। আমি শুনতে পাই নগরীতে হত্যা ও ধ্বংসের উন্মত্ত কোলাহল, দেখি মানুষের রুগ্নতা ও ক্ষতের জ্বালা।
{6:8} হে জেরুশালেমবাসী, এ সমস্ত যন্ত্রণা তোমাদের কাছে সতর্কতার বাণীস্বরূপ। এখনও যদি সাবধান না হও, আমি তোমাদের পরিত্যাগ করব, এই নগরীকে আমি পরিণত করব মরুভূমিতে, যেখানে মানুষের বাস নেই।
{i6:9} অবাধ্য ইসরায়েল
{6:9} সর্বশক্তিমান প্রভু পরমেশ্বর আমাকে বলেছেন, ইসরায়েলীদের অবশিষ্ট লোকেরা হবে এমন একটি দ্রাক্ষাক্ষেত্রের মত, যা কেটে পরিষ্কার করে ফেলা হয়েছে। সুতরাং এখনও সময় আছে। সময় থাকতে তুমি তোমার সাধ্য অনুযায়ী তাদের প্রত্যেককে উদ্ধার করে আন।
{6:10} আমি বললাম, যদি আমি এইসব কথা বলতে যাই, কে আমার কথা শুনবে? ওরা জেদী, একগুঁয়ে। তোমার কথা তারা কানেই তুলবে না। তুমি আমাকে যা বলতে বললে, সেই কথা শুনে তারা হাসবে।
{6:11} তাদের প্রতি তোমার প্রচণ্ড ক্রোধের আগুন আমার বুকেও জ্বলছে। হে প্রভু পরমেশ্বর, আমি যে আর ক্রোধ ধারণ করতে পারছি না। তখন প্রভু পরমেশ্বর আমাকে বললেন, রাস্তায় ছেলেমেয়েদের উপর আর যুবকদের সমাবেশের উপর আমার ক্রোধের আগুন ঢেলে দাও। স্বামী-স্ত্রী, এমন কি অতি বৃদ্ধ-বৃদ্ধারাও রেহাই পাবে না এর রাত থেকে।
{6:12} তাদের ঘরবাড়ি অন্যদের দিয়ে দেওয়া হবে এবং তাদের ক্ষেত-খামার এমন কি তাদের স্ত্রীদেরও অপরকে দিয়ে দেওয়া হবে। আমি শাস্তি দিতে চলেছি এ দেশের মানুষকে।
{6:13} ছোট বড় প্রত্যেকে অসদুপায়ে অর্থ উপার্জনের চেষ্টা করে। নবী এবং পুরোহিতেরাও মানুষকে প্রতারণা করে।
{6:14} সমাজের দুষ্ট ক্ষতে তারা উপরে উপরে প্রলেপ দেয়, কিন্তু আমার প্রজাদের কষ্টের নিরাময় করে না। যখন দেশে কোনও কিছুই ঠিক ও স্বাভাবিক অবস্থায় নেই, তখন তারা বলে, “সব ঠিক আছে’’ ।
{6:15} এইসব ঘৃণ্য কাজের জন্য তারা কি লজ্জিত? না, তারা বিন্দুমাত্র লজ্জিত নয়। তারা জানেই না লজ্জা কাকে বলে। কাজেই, আর সকলের যেভাবে পতন হয়েছে, সেইভাবে তাদেরও পতন হবে। আমি যখন তাদের শাস্তি দেব, সে-ই হবে তাদের শেষ পরিণাম। আমি, প্রভু পরমেশ্বর এই কথা বললাম।
{i6:16} ঈশ্বরের পথে চলতে ইসরায়েলের অনীহা
{6:16} প্রভু পরমেশ্বর তাঁর প্রজাদের বললেন, রাস্তার চৌমাথায় দাঁড়িয়ে লক্ষ্য কর, সন্ধান কর প্রাচীন সনাতন পথের, জিজ্ঞাসা করে জেনে নাও কোনটি সবচেয়ে ভাল পথ। সেই পথে চল, তোমরা শান্তিতে থাকবে। কিন্তু তারা বলল, না, আমরা ও পথে যাব না।
{6:17} তখন প্রবু পরমেশ্বর প্রহরী নিযুক্ত করলেন তাদের সতর্ক করার জন্য। কিন্তু তারা বলল, ও সব আমরা শুনব না।
{6:18} তখন প্রভু পরমেশ্বর বললেন, শোন হে জাতিবৃন্দ, দেখ, আমার প্রজাদের কি দশা হতে চলেছে।
{6:19} শোন হে পৃথিবী, ওরা আমার উপদেশ প্রত্যাখান করেছে, আমার কোন কথা শোনে নি। তাই ওদের সমস্ত কুকর্মের জন্য আমি ওদের ধ্বংস করব।
{6:20} আমার জন্য শেবা থেকে আনা ধূপ, দূর দেশ থেকে আনা সুগন্ধি মশলায় আমাকে খুশী করা যাবে না। আমি ওদের উপহার গ্রহণ করব না, তুষ্ট হব না ওদের বলিদানে।
{6:21} আমি ওদের উছোট খাওয়াব, পতন হবে ওদের। পিতাদের ও পুত্রদের মৃত্যু হবে, তাদের বন্ধুবর্গ ও প্রতিবেশীদের হবে একই অবস্থা।
{i6:22} উত্তর দিক থেকে আক্রমণ
{6:22} প্রভু পরমেশ্বর বলেন, উত্তরদিক থেকে লোকেরা আসছে। সুদূরের এক শক্তিশালী জাতি প্রস্তুতি নিচ্ছে যুদ্ধের জন্য।
{6:23} তারা ধনুর্বাণ ও তরবারিতে সজ্জিত হয়েছে। অত্যন্ত নিষ্ঠুর তারা, দয়ামায়া বলে তাদের কিছুই নেই। অশ্বপৃষ্ঠে তারা যখন ছুটে চলে, তখন সমুদ্রগর্জনের ধ্বনি শোনা যায়। জেরুশালেমের বিরুদ্ধে যুদ্ধ করার জন্য তারা প্রস্তুত।
{6:24} জেরুশালেমের লোকেরা বলে, আমরা এ খবর শুনেছি। আমাদের হাত অবশ হয়ে গেছে। প্রসব-বেদনাতুরা নারীর মত আমরা আড়ষ্ট হয়ে গেছি মর্মযন্ত্রণা ও ব্যথায়।
{6:25} শহরের বাইরে অথবা রাস্তায় বার হওয়ার সাহসও নেই আমাদের। কারণ আমাদের শত্রুরা সশস্ত্র। চারিদিকে আতঙ্ক ছড়িয়ে পড়েছে আমাদের ঘিরে।
{6:26} প্রভু পরমেশ্বর তাঁর প্রজাদের বলেন, চটের বস্ত্র পরে ছাইয়ের উপর গড়াগড়ি দাও। একমাত্র পুত্রের জন্য মানুষ যেভাবে কাঁদে, সেইভাবে বুকফাটা কান্নায় ভেঙ্গে পড়, কারণ যে আসছে তোমাদের ধ্বংস করতে, সে হঠাৎই এসে আক্রমণ করবে।
{6:27} যিরমিয়, ধাতুকে যেভাবে পরীক্ষা করা হয়, সেইভাবে ওদের পরীক্ষা কর, দেখা ওরা কিসের মত?
{6:28} ওরা সকলে জেদী, দুরাচারী, ব্রোঞ্জ ও লোহার মত কঠিন। ওরা দুর্নীতিপরায়ণ, চারিদিকে মিথ্যা রটনা করে বেড়ায়।
{6:29} আগুনের চুল্লী ভয়ানকভাবে জ্বলছে, কিন্তু ধাতুর বর্জ্য পদার্থ গলে না, গড়িয়ে পড়ে না। আমার প্রজাদের সংশোধন করা বৃথা কারণ যারা মন্দ, তাদের শাসন করা যায় না।
{6:30} ওদের বলা হবে অপদার্থ, কারণ আমি, প্রভু পরমেশ্বর ওদের প্রত্যাখান করেছি।
{i7:1} মন্দিরে যিরমিয়ের প্রচার
{7:1} প্রভু পরমেশ্বর আমাকে মন্দিরের দেউড়িতে পাঠিয়েছিলেন, যেখানে যিহুদা গোষ্ঠীর লোকেরা উপাসনা করতে গিয়েছিল। তিনি আমাকে সেখানে দাঁড়াতে
{7:2} বলেছেন এবং ইসরায়েলের আরাধ্য ঈশ্বর সর্বশক্তিমান প্রভু পরমেশ্বরের এই নির্দেশ তাদের কাছে ঘোষণা করতে বলেছেনঃ তোমাদের জীবনের
{7:3} পথ ও আচরণ পরিত্যাগ কর। তাহলে আমি তোমাদের এখানে থাকতে দেব। ‘আমরা নিরাপদ, এটি প্রভু পরমেশ্বরের মন্দির!
{7:4} এটি প্রভু পরমেশ্বরের মন্দির! এটি প্রভু পরমেশ্বরের মন্দির!’ — এই সমস্ত ছলনার কথায় বিশ্বাস করা বন্ধ কর।
{7:5} তোমাদের জীবনধারা পরিবর্তিত কর, বন্ধ কর তোমাদের কার্যকলাপ। পরস্পরের সঙ্গে ভদ্র ন্যায়সঙ্গত আচরণ কর।
{7:6} বিদেশী, পিতৃমাতৃহীন অনাথ এবং বিধবাদের অসহায় অবস্থার সুযোগ নিয়ে তাদের নিপীড়ন করো না। দেশের নিরীহ মানুষদের হত্যা করা বন্ধ কর। অলীক দেবতাদের পূজা বন্ধ কর, অন্যথায় ধ্বংস হয়ে যাবে তোমরা।
{7:7} যদি তোমরা পরিবর্তিত হও, তাহলে যে দেশ আমি তোমাদের পূর্বপুরুষদের স্থায়ীভাবে বসবাসের জন্য দিয়েছিলাম, সেই দেশে তোমরা চিরকাল বাস করবে।
{7:8} দেখ, তোমরা ছলনাময়ী কথায় বিশ্বাস করে থাক।
{7:9} তোমরা চুরি, নরহত্যা ও ব্যভিচার কর, শপথ করে মিথ্যা কথা বল। বেল দেবতার কাছে বলি উৎসর্গ কর এবং যাদের তোমরা আগে জানতে না সেইসব দেবতার উপাসনা কর।
{7:10} আমি যা ঘৃণা করি, সেইসব কাজ তোমরা করে থাক। তারপর আমার মন্দিরে আমারই সামনে এসে দাঁড়িয়ে বল, ‘আমরা নিরাপদ’।
{7:11} তোমরা কি ভেবেছ, আমার মন্দির দস্যুদের লুকাবার জায়গা? আমি দেখেছি তোমাদের কার্যকলাপ।
{7:12} শীলোহ্তে যাও, পূজিত হবার জন্য সেই স্থানকে আমি সর্বপ্রথমে মনোনীত করেছিলাম, দেখ, আমার প্রজা ইসরায়েলের পাপের জন্য আমি সেই স্থানের কি দশা করেছি!
{7:13} এই সমস্ত পাপ তোমরা করেছ, বারবার আমি নিষেধ করা সত্ত্বেও তোমরা শুনতে চাও নি। আমি যখন তোমাদের ডেকেছি, সাড়া দাও নি তোমরা।
{7:14} তাই শীলোহ্-র প্রতি যা করেছি, আমি তাই করব আমার মন্দিরের প্রতি — যার উপর তোমাদের একান্ত ভরসা। এখানকার এই যে স্থান আমি তোমাদের পূর্বপুরুষদের ও তোমাদের দিয়েছিলাম, তার অবস্থাও আমি শীলোহ-র মতই করব।
{7:15} তোমাদের জ্ঞাতিভাই ইফ্রয়িমের বংশধরদের যেভাবে তাড়িয়ে দিয়েছি, তেমনি তোমাদেরও আমার সামনে থেকে তাড়িয়ে দেব। আমি প্রভু পরমেশ্বর এই কথা বললাম।
{i7:16} প্রজাদের অবাধ্যতা
{7:16} প্রভু পরমেশ্বর বলেছেন, যিরমিয়, এই সব লোকদের জন্য প্রার্থনা করোনা, কেঁদোনা ওদের হয়ে, ওদের জন্য ওকালতিও করোনা, কারণ আমি শুনব না তোমার কথা।
{7:17} তুমি কি দেখতে পাওনা তারা কি করছে যিহুদীয়ার শহরে-নগরে, জেরুশালেমের পথে পথে?
{7:18} ছোট ছেলেমেয়েরা জ্বালানি কাঠ কুড়িয়ে জড়ো করে, আগুন জ্বালে পুরুষেরা এবং মেয়েরা পিঠে তৈরির ময়দা মাখে দেবীর জন্যে, যে দেবীকে তারা ‘স্বর্গের দেবী’ বলে।
{7:19} কিন্তু সত্যিই কি আমাকে আঘাত দেওয়া যায়? যায় না, তারা নিজেদেরই উপর আঘাত হানে, ডেকে আনে নিজেদের লজ্জা।
{7:20} তাই, আমি সর্বাধিপতি প্রভু, এই মন্দিরের উপর বর্ষণ করব আমার ভয়াবহ ক্রোধ। মানুষ ও পশু নির্বিশেষে সবার উপরে বর্ষিত হবে এই ক্রোধ, এমন কি বৃক্ষরাজি ও শস্যলতাদিও এর থেকে বাদ যাবে না। আমার ক্রোধ হবে এমন আগুনের মত, যা কেউ নিভাতে পারবে না।
{7:21} হে আমার প্রজাবৃন্দ, এমন কিছু বলিদান আছে, যা তোমরা হোমের বেদীতে সম্পূর্ণভাবে জ্বালিয়ে দাও। আবার কিছু বলিদান আছে, যা তোমাদের খাওয়ার অনুমতি দেওয়া হয়েছে। কিন্তু আমি প্রভু পরমেশ্বর, তোমাদের যা বলি তাই কর। তোমরা সবটাই খেতে পার।
{7:22} তোমাদের পূর্বপুরুষদের মিশর দেশ থেকে আনার সময় হোমবলি বা অন্য কোন বলিদান সম্পর্কে আমি তাদের কোনরকম আদেশ দিই নি।
{7:23} তাদের আদেশ দিয়েছিলাম শুধু আমার বাধ্য হয়ে থাকতে, যাতে আমি তাদের ঈশ্বর হতে পারি এবং তারা আমার প্রজা হতে পারে। আমি তাদের বলেছিলাম আমার অনুশাসন অনুযাযী জীবন-যাপন করতে, যাতে মঙ্গল সাধিত হয় তাদের জীবনে।
{7:24} কিন্তু তারা আমার আদেশ পালন তো করলই না, সেদিকে ভ্রূক্ষেপও করল না তারা। তার বদলে পালন করল তাদের কলুষিত ও জেদী মনের নির্দেশ। ভালোর চেয়ে আরও মন্দ হল।
{7:25} মিশর দেশ থেকে বেরিয়ে আসার দিন থেকে আজ পর্যন্ত আমি তোমাদের কাছে আমার দাস নবীদের বার বার পাঠিয়েছি।
{7:26} তা সত্ত্বেও আমার কথা তোমরা কেউ শুনলে না। তোমরা তোমাদের পূর্বপুরুষদের চেয়েও হয়ে উঠেছ আরও জেদী, আরও অবাধ্য।
{7:27} কাজেই যিরমিয়, তুমি আমার প্রজাদের কাছে এই সব কথা বলবে, কিন্তু তারা তোমার কথা শুনবে না। তুমি তাদের ডাকবে, কিন্তু তারা সাড়া দেবে না তোমার ডাকে।
{7:28} তুমি তাদের বলবে, ‘তোমরাই হলে সেই জাতি, যারা তাদের প্রভু ঈশ্বরের ইচ্ছা পালন করে না বা সমুচিত শাস্তি পেয়েও তা থেকে শিক্ষা গ্রহণ করে না। সত্যের মৃত্যু ঘটেছে, কেউ আর বলে না তার কথা।
{i7:29} হিন্নোম উপত্যকায় পাপাচার
{7:29} হে জেরুশালেমের অধিবাসী, শোক কর, কেটে ফেলে দাও তোমাদের মাথার চুল, পর্বতশিখরে অন্ত্যেষ্টিক্রিয়ার গান গাও, কারণ আমি, প্রভু পরমেশ্বর ক্রুদ্ধ হয়েছি, প্রত্যাখ্যান করেছি আমার প্রজাদের।
{7:30} যিহুদীয়ার মানুষ একটি ঘৃণ্য কাজ করেছে। যা আমি ঘৃণা করি, সেই অলীক প্রতিমাকে আমার মন্দিরে প্রতিষ্ঠিত করে মন্দির অপবিত্র করেছে।
{7:31} হিন্নোম উপত্যকায় তারা তোফৎ নামে একটি বেদী তৈরি করেছে। সেখানে তারা তাদের ছেলেমেয়েদের বলিদান করে হোম করবে। এ কাজ করতে আমি তাদের আদেশ দিইনি — এ কথা আমার মনেও আসেনি।
{7:32} তাই এমন একদিন আসবে, যেদিন এর নাম আর তোফৎ বা হিন্নোম উপত্যকা থাকবে না, এর নাম হবে ‘হত্যার উপত্যকা’। সেখানেই তারা লোকদের কবর দেবে, কারণ তাদের কবর দেবার আর কোনও জায়গা থাকবে না।
{7:33} মৃতদেহগুলি হবে পাখি ও বন্যপশুদের আহার, তাদের তাড়াবার জন্য কেউ থাকবে না।
{7:34} দেশটি মরুভূমি হয়ে যাবে। যিহুদীয়ার শহরে-নগরে এবং জেরুশালেমের পথে পথে আনন্দ-উল্লাসের পরিসমাপ্তি ঘটাব আমি। বিবাহ-উৎসবের আনন্দমুখর ধ্বনি আর শোনা যাবে না সেখানে।
{8:1} সেই সময়ে যিহুদীয়ার রাজাদের ও রাজকর্মচারীদের তথা পুরোহিতবৃন্দের, প্রবক্তা নবীদের এবং জেরুশালেম নিবাসী সকলের অস্থি তাদের কবর খুঁড়ে বার করা হবে।
{8:2} তাদের অস্থিগুলি একত্র করে কবর দেওয়া হবে না। সেগুলি মাটিতে মেশানো সারের মত চারিদিকে ছড়িয়ে পড়ে থাকবে। যে সূর্য, চন্দ্র ও নক্ষত্র তারা ভালবাসত, সেবা করত, পূজা করত, যাদের লক্ষণ দেখে তারা চলত, সেগুলির সামনে অস্থিগুলি ছড়ানো থাকবে
{8:3} এবং এই মন্দ জাতির মধ্যে যারা অবশিষ্ট থাকবে, যে সমস্ত জায়গায় আমি তাদের ছড়িয়ে দিয়েছিলাম সেখানে তারা বেঁচে থাকবে। কিন্তু তারা তখন আর বাঁচতে চাইবে না, মৃত্যুই হবে তাদের পরম কাম্য। আমি, সর্বশক্তিমান প্রভু পরমেশ্বর এই কথা বললাম।
{i8:4} পাপ এবং দণ্ড
{8:4} প্রভু পরমেশ্বর আমাকে তাঁর প্রজাদের এই কথা বলতে বললেন, ‘যদি কেউ পড়ে যায়, সে কি উঠে দাঁড়ায় না? যদি কেউ পথ হারায়, সে কি আর ফেরে না?
{8:5} তাহলে কেন আমার প্রজাবৃন্দ আমার কাছ থেকে চলে গিয়েছে চিরদিনের মত? তারা অলীক ও অসারতাকে আঁকড়ে ধরে আছে, আর চায় না আমার কাছে ফিরে আসতে।
{8:6} আমি মন দিয়ে শুনেছি তাদের সব কথা, কিন্তু তারা সত্য কথা বলে নি। তাদের মধ্যে একজনও নিজের পাপাচারের জন্য অনুতপ্ত নয়, তাদের মনে আত্মজিজ্ঞাসাও জাগে না, তারা বলে না, ‘কি অপরাধই না আমি করেছি!’ যুদ্ধক্ষেত্রে ধাবমান অশ্বের মত তারা আপন ঈপ্সিত পথে ছুটে চলেছে।
{8:7} বলাকা, কপোত ও চাতকেরাও জানে তাদের নীড়ে ফেরার সঠিক সময়, কিন্তু আমার প্রজারা জানে না সেই বিধান যার দ্বারা আমি তাদের শাসন পরিচালনা করি।
{8:8} কি করে তারা নিজেদের জ্ঞানবান বলে থাকে? কি করে বলে যে তারা আমার বিধান জানে? দেখ, অবিশ্বস্ত নকলনবিশদের দ্বারা বিধান পরিবর্তিত হয়েছে।
{8:9} তাদের প্রাজ্ঞব্যক্তিরা লজ্জায় পড়েছে, তারা বিমূঢ়, ফাঁদে পড়েছে তারা। তারা প্রত্যাখ্যান করেছে আমার কথা, এখন কোথায় গেল তাদের প্রজ্ঞা?
{8:10} সুতরাং তাদের ক্ষেত্র আমি নতুন মালিকদের হাতে তুলে দেব এবং তাদের স্ত্রীদের তুলে দেব অন্য লোকদের হাতে। ছোট-বড় প্রত্যেকে অসৎ ভাবে অর্থ সংগ্রহের চেষ্টা করে। এমন কি নবী ও পুরোহিতেরাও ঠকায় অন্য লোকদের।
{8:11} সমাজের দুষ্ট ক্ষতে তারা উপরে উপরে প্রলেপ দেয়, আমার প্রজাদের কষ্টের নিরাময় করে না। তারা বলে, ‘সব ঠিক আচে’, অথচ কিছুই ঠিক থাকে না।
{8:12} এই সমস্ত ঘৃণ্য কার্যকলাপের জন্য আমার প্রজাবৃন্দ কি লজ্জিত? না, তারা বিন্দুমাত্র লজ্জিত নয়, লজ্জা কাকে বলে, তা তারা জানেই না। তাই, অন্যান্যদের মত তাদেরও পতন হবে। যখন আমি তাদের শাস্তি দেব, তখনই তারা শেষ হয়ে যাবে চিরকালের মত। আমি প্রভু পরমেশ্বর, এই কথা বললাম।
{8:13} চাষীর শস্য সংগ্রহের মত আমি আমার প্রজাদের সংগ্রহ করতে চেয়েছিলাম, কিন্তু তারা ফলহীন দ্রাক্ষালতার মত। তারা নিষ্ফলা ডুমুর গাছের মত, যাদের পাতা পর্যন্ত শুকিয়ে গেছে। সুতরাং আমি বাইরের লোকদের ঐ জমি নিয়ে নিতে বলেছি।
{8:14} ঈশ্বরের প্রজারা বলে, কেন আমরা এখনও বসে আছি? এস, আমরা দুর্গবেষ্টিত শহরগুলিতে পালিয়ে যাই এবং সেখানে গিয়ে মরি। আমাদের প্রভু ঈশ্বর আমাদের মৃত্যুদণ্ড দিয়েছেন, বিষ দিয়েছেন আমাদের পান করার জন্য, কারণ আমরা তার বিরুদ্ধে পাপ করেছি।
{8:15} আমরা শান্তি আশা করেছিলাম, চেয়েছিলাম আরোগ্য লাভের সময়। কিন্তু তাতে কোনও ফল হল না, পরিবর্তে এল আতঙ্ক, এল সন্ত্রাস।
{8:16} আমাদের শত্রুরা ইতিমধ্যেই দান শহরে এসে পড়েছে, আমরা তাদের অশ্বের হ্রেষাধ্বনি শুনতে পাচ্ছি। শত্রুরা আমাদের দেশ ও সেখানকার সব কিছু ধ্বংস করতে এসেছে, শহর-নগর মানুষজন সব ধ্বংস করে দেবে তারা।
{8:17} প্রভু পরমেশ্বর বলেন, লক্ষ্য রাখ, আমি তোমাদের মধ্যে সাপ পাঠাচ্ছি, বিষধর সাপ, যাদের সম্মোহিত করা যাবে না, তারা দংশন করবে তোমাদের।
{i8:18} ঈশ্বরের প্রজাদের জন্য যিরমিয়ের দুঃখ
{8:18} আমার দুঃখ কখনও ঘুচবে না হৃদয় আমার বেদনায় আর্ত।
{8:19} ঐ শোন! সারা দেশ জুড়ে আমি শুনতে পাচ্ছি আমার স্বজাতির মানুষের কান্না, ‘সিয়োনে কি প্রভু পরমেশ্বর আর থাকেন না? সিয়োনের রাজা কি বাস করেন না সেখানে? প্রভু পরমেশ্বর, তাদের রাজা, উত্তরে বলেন,’ কেন তোমরা অলীক প্রতিমার আরাধনা করে ক্রুদ্ধ করেছ আমাকে? ‘কেন ক্রুদ্ধ করেছ বিদেশী অসার দেবতার কাছে প্রণিপাত করে?’
{8:20} তারা কেঁদে বলে, গ্রীষ্ম চলে গেছে, শেষ হয়েছে ফসল কাটা, কিন্তু আমরা রক্ষা পেলাম না।
{8:21} আমার বুক ভেঙ্গে যাচ্ছে, কারণ নিষ্পিষ্ট হচ্ছে আমার স্বজাতির মানুষ। আমি শোকে আকুল হয়েছি, বিহ্বল হয়েছি আমি।
{8:22} গিলিয়দে কি কোনও স্নিগ্ধ প্রলেপ নেই? নেই কি সেখানে কোনও চিকিৎসক? তবে, কেন আমার স্বজাতির মানুষ সুস্থ হয় নি?
{9:1} আহা, আমার মাথাটি হত যদি জলের উৎস, চোখদুটি হত যদি অশ্রুর প্রস্রবণ, যাতে আমার আপন জনেরা যারা হয়েছে নিহত, তাদের জন্য আমি অশ্রুপাত করতে পারতাম রাত্রিদিন!
{9:2} আহা, সুদূর মরুদেশে আমার জন্য থাকত যদি এমন একটি স্থান, যেখানে আমি স্বজনদের ছেড়ে পালিয়ে গিয়ে থাকতে পারতাম! কারণ আমার স্বজনেরা ব্যভিচারী বিশ্বাসঘাতকের দল।
{9:3} তারা সবসময়ে মিথ্যাকথা বলতে প্রস্তুত, সত্যের পরিবর্তে অসত্যের রাজত্বসেই দেশে। প্রভু পরমেশ্বর বলেন, আমার প্রজারা একের পর এক কুকর্ম করে চলেছে, আমাকে তারা স্বীকার করে না তাদের ঈশ্বর বলে।
{9:4} প্রত্যেকে তাদের বন্ধুকে সন্দেহের দৃষ্টিতে দেখে, বিশ্বাস করতে পারে না আপন ভাইকেও। কারণ তারা প্রত্যেকেই প্রতারক যাকোবের মত, প্রত্যেকেই নিজের বন্ধুদের বিপদে ফেলে।
{9:5} তারা সকলেই বিপথে পরিচালিত করে তাদের বন্ধুদের, সত্য কথা বলে না কেউ, মিথ্যার অনুশীলনে তারা জিহ্বাকে করেছে পটু, পাপাচার তারা করবে না পরিত্যাগ, করবে
{9:6} না অনুতাপও। একের পর এক চরম অন্যায় তারা করে চলে, একটি প্রতারণা অনুসরণ করে আর একটিকে, তারা জানতে চায় না আমায়– — বলেন প্রভু পরমেশ্বর।
{9:7} এই সব কারণে প্রভু পরমেশ্বর বলেন, আমি আমার প্রজাদের পরিশুদ্ধ করব, ধাতুর মত যাচাই করব তাদের, পাপ করেছে আমার প্রজারা– — অতএব, এ ছাড়া তাদের প্রতি আমি আর কি করতে পারি?
{9:8} তাদের জিহ্বা তীক্ষ্ণ বাণের মত মৃত্যুস্বরূপ, প্রবঞ্চনায় পটু। তারা প্রত্যেকে মধুর আলাপ করে প্রতিবেশীর সঙ্গে, কিন্তু প্রকৃতপক্ষে তারা ছলনার ফাঁদ পাতে।
{9:9} এ সবের জ্যন আমি কি তাদের শাস্তি দেব না? এমন একটি জাতির উপর নেব না কি প্রতিশোধ? আমি, প্রভু পরমেশ্বর এই কথা বলছি।
{9:10} আমি বললাম, পর্বতরাজির জন্য শোক করব, আমি কাঁদব চারণভূমির জন্য, কারণ সেগুলি শুকিয়ে গেছে, কেউ আর চলাচল করে না সেখানে, শোনা যায় না কোনও মেষপালকের ডাক, উড়ে গেছে সব পাখি, বন্যপশুরাও গেছে পালিয়ে।
{9:11} প্রভু পরমেশ্বর বলেন, আমি জেরুশালেমকে পরিণত করব এক ধ্বংসস্তূপে, পরিণত করব এমন একটি স্থানে যেখানে শৃগালের বাস। যিহুদীয়ার শহর-নগর হবে ধূ ধূ প্রান্তর, কোনও জনপ্রাণীর বাস নেই যেখানে।
{9:12} আমি জিজ্ঞাসা করলাম, হে প্রভু পরমেশ্বর, কেন এই দেশ বিধ্বস্ত, রুক্ষ মরুভূমির মত, যার জন্য এর মধ্য দিয়ে কেউ যাতায়াত করে না? কার এত জ্ঞান আছে যে বুঝবে এর মর্ম? কার কাছে তুমি ব্যাখ্যা করে বলেছ এ কথা, যে অপরের কাছে সব বলতে পারবে?
{9:13} প্রভু পরমেশ্বর বললেন, আমার প্রজাদের যে অনুশাসন আমি দিয়েছিলাম, তা তারা পরিত্যাগ করেছে, তারই ফলে ঘটেছে দেশের এই দুর্দশা। তারা আমার অবাধ্য হয়েছে, যে পথে চলতে বলেছিলাম তাদের, সে পথে তারা চলে নি।
{9:14} তার পরিবর্তে তারা জেদের বশে তাদের পিতৃপুরুষদের শিক্ষা অনুযায়ী বেল দেবতাদের পূজা করেছে।
{9:15} অতএব আমি, সর্বাধিপতি প্রভু, ইসরায়েলের ঈশ্বর আমি, শোন আমি যা করতে চলেছি। আমি আমার প্রজাদের দেব তিক্ত খাদ্য, দেব বিষাক্ত পানীয়।
{9:16} আমি তাদের বিতাড়িত করে ছড়িয়ে দেব নানা জাতির মাঝে, যাদের নাম তারা বা তাদের পিতৃপুরুষেরা কেউ শোনে নি কখনও। শত্রুর আক্রমণে আমি তাদের বিপর্যস্ত করে তুলব, যতদিন না তারা সম্পূর্ণভাবে ধ্বংস হয়।
{i9:17} সাহায্যের জন্য জেরুশালেমবাসীর কাতর ক্রন্দন
{9:17} সর্বশক্তিমান প্রভু পরমেশ্বর বলেছেন, যা কিছু ঘটছে একবার ভাব সেই কথা! ডেকে আন শোককারীদের, রমণীদের আন ডেকে, বিলাপ করুক তারা।
{9:18} লোকেরা বলল, শীঘ্র আসতে বল তাদের, তারা এসে গেয়ে যাক আমাদের অন্ত্যেষ্টির গান, যতক্ষণ না আমাদের দুচোখ ভরে ওঠে জলে, অশ্রুসিক্ত হয়ে যায় আঁখিপল্লব।
{9:19} ঐ শোন, সিয়োনে শোনা যায় ক্রন্দন ধ্বনি, ‘আমরা ধবংস হয়ে গেছি, ভুলুণ্ঠিত আমাদের মান-সম্ভ্রম, ঐ দেশ ছেড়ে আমাদের চলে যেতে হবে, ভেঙ্গে চূরমার হয়ে গেছে আমাদের ঘরবাড়ি।’
{9:20} আমি বললাম, নারীবৃন্দ, প্রভু পরমেশ্বরের কথা শোন, মনোযোগ দাও তাঁর কথায়। তোমাদের কন্যাদের শেখাও কি করে শোক করতে হয়, বন্ধুদের শেখাও কি করে গাইতে হয় অন্ত্যেষ্টির গান।
{9:21} আমাদের জানালার পথ দিয়ে মৃত্যু প্রবেশ করেছে প্রাসাদে, পথে হরণ করেছে প্রাণ বালক-বালিকাদের, বাজারের মাঝে যুবজনদের।
{9:22} সবর্ত্র মৃতদেহ ছড়িয়ে আছে শস্যক্ষেত্রে ছড়িয়ে থাকা সারের স্তূপের মত, কেটে রেখে যাওয়া ফসলের মত, যে ফসল এখনও হয়নি সংগৃহীত। প্রভু পরমেশ্বর আমাকে এই কথা বলতে বললেন।
{9:23} প্রভু পরমেশ্বর বলেন, জ্ঞানীরা কখনও তাদের জ্ঞানের গর্ব না করুক, বলবান না করুক শক্তির দম্ভ ধনবান না করুক ধনের অহঙ্কার।
{9:24} যদি কারও অহঙ্কারের ইচ্ছা জাগে, তবে সে করুক তার ঈশ্বরজ্ঞানের অহঙ্কার। কারণ আমার ভালবাসায় কোনও ছেদ নেই, ন্যায়, সত্য ও করুণায় আমি পৃথিবী পালন করি। এই সব গুণেই আমি সুপ্রসন্ন। আমি, প্রভু পরমেশ্বর এই কথা বললাম।
{9:25} প্রভু পরমেশ্বর বলেন, সময় আগতপ্রায়, যখন আমি মিশর, যিহুদীয়া, ইদোম, আম্মোন ও মোয়াবের মানুষকে ও মরুবাসীরা যারা তাদের মাথার চুল ছেঁটে ফেলেছে তাদের সকলকে আমি
{9:26} দণ্ড দেব। এরা সকলেই আনুষ্ঠানিকভাবে সু্ন্নতসংস্কারপ্রাপ্ত, কিন্তু এই সংস্কারের শর্ত তারা পালন করে না। এইসব লোক তথা ইসরায়েলীদের কেউ-ই পালন করে নি আমার এই চুক্তি।
{i10:1} অলীক প্রতিমার অসারতা ও ঈশ্বরের মাহাত্ম্য
{10:1} হে ইসরায়েলের প্রজাবৃন্দ, তোমাদের জন্য প্রভু পরমেশ্বরের বার্তা শোন মন দিয়ে।
{10:2} তিনি বলেন, অনুসরণ করো না অপর জাতির পথ, বিচলিত হয়ো না আকাশে অদ্ভুত লক্ষণ দেখে, অন্যান্য জাতি আতঙ্কিত হয়, হোক।
{10:3} তুচ্ছ এই সব সংস্কার। অরণ্যে একটি বৃক্ষ ছেদন করা হল সূত্রধরের হাতের যন্ত্রে খোদিত হল সেই কাষ্ঠখণ্ড,
{10:4} খচিত হল স্বর্ণ রৌপ্যে। লৌহ শলাকায় গেঁথে দেওয়া হল সেটি যাতে তার পতন না ঘটে।
{10:5} তরমুজের ক্ষেতে কাকতাড়ুয়ার মত এই মূর্তিগুলি, কথা বলতে পারে না, হাঁটতেও পারে না ওরা, ওদের বয়ে নিয়ে যেতে হয়। তোমরা ভয় পেয়ো না ওদের, ওরা কোনও ক্ষতি করতে পারবে না তোমাদের, পারবে না কোনও মঙ্গলও করতে।
{10:6} হে প্রভু পরমেশ্বর, তুমি অদ্বিতীয়, মহাশক্তিধর তুমি, মহান তোমার নাম, তুমি অসীম ক্ষমতাবান।
{10:7} হে সর্বজাতির রাজাধিরাজ, কে না তোমায় সম্ভ্রম করে? সম্মান ও সম্ভ্রম তোমারই প্রাপ্য। জাতিবৃন্দের প্রাজ্ঞ ব্যক্তিদের মাঝে অথবা তাদের রাজাদের মাঝে কেউ নেই তোমার মত।
{10:8} সকলেই তারা অজ্ঞ মূর্খ, কাষ্ঠ প্রতিমার কাছে কি শিখতে পারে তারা?
{10:9} স্পেনের রজতখণ্ডে আবৃত তাদের প্রতিমা, উফস্ থেকে আনীত সুবর্ণে সজ্জিত, শিল্পীর হাতে গড়া শিল্পশোভা। সুসজ্জিত বেগুনী আর রক্তিম বসনে কুশলী তন্তুবায়ের সুরম্য রচনা।
{10:10} কিন্তু তুমি, হে প্রভু পরমেশ্বর, প্রকৃত ঈশ্বর জীবন্ত, জাগ্রত চিরন্তন রাজা। তুমি যখন ক্রুদ্ধ হও পৃথিবী কেঁপে ওঠে, জাতিবৃন্দ সহ্য করতে পারে না তোমার ক্রোধের দহন।
{10:11} (তোমরা তাদের বলবে, যে দেবতারা আকাশ ও পৃথিবী সৃষ্টি করেনি, তারা ধ্বংস হয়ে যাবে। এই পৃথিবীর কোথাও তাদের চিহ্নমাত্র থাকবে না।)
{i10:12} ঈশ্বরের স্তবগান
{10:12} প্রভু পরমেশ্বর আপন ক্ষমতাবলে রচনা করেছেন এই পৃথিবী সৃষ্টি করেছেন এই জগৎ-সংসার আপন প্রজ্ঞায়, করেছেন বিস্তার অসীম গগনতলে আপনার জ্ঞানে।
{10:13} তাঁরই আদেশে গর্জন করে অন্তরীক্ষের জলধি, পৃথিবীর প্রান্ত থেকে আনয়ন করেন তিনি মেঘপুঞ্জ, বর্ষণকালে তিনিই সৃষ্টি করেন বিদ্যুৎ চমক, প্রেরণ করেন তিনি বায়ুর প্রবাহ আপন ভাণ্ডার হতে।
{10:14} এই দৃশ্য দেখে মানুষ হয় স্তম্ভিত, হারায় চেতনা, প্রতিমা নির্মাতাদের হয় নিদারুণ মোহভঙ্গ, কারণ তাদের হাতে গড়া প্রতিমারা অলীক নিষ্প্রাণ,
{10:15} অসার অলীক সে সব, ঘৃণার পাত্র। প্রভু পরমেশ্বর যখন আসবেন তাদের তত্ত্ব নিতে, ধ্বংস করবেন তাদের অকরুণ হাতে।
{10:16} যাকোবের ঈশ্বর তাদের মত নন, তিনিই সেই জন যিনি সর্ববস্তু করেছেন সৃজন। তিনিই ইসরায়েলকে করেছেন মনোনীত তাঁর একান্ত আপন প্রজারূপে, সর্বশক্তিমান প্রভু পরমেশ্বর তাঁর নাম।
{i10:17} ভাবী নির্বাসন
{10:17} হে জেরুশালেমবাসী, তোমরা অবরুদ্ধ! গুছিয়ে নাও তোমাদের নিজেদের জিনিসপত্র।
{10:18} প্রভু পরমেশ্বর তোমাদের এ দেশ থেকে বিতাড়িত করতে চলেছেন। তোমাদের মধ্যে একজনও অবশিষ্ট থাকা পর্যন্ত, তিনি তোমাদের নিষ্পেষণ করবেন। এ কথা বলছেন প্রভু পরমেশ্বর।
{10:19} জেরুশালেমের মানুষ কেঁদে উঠল, কী ভয়াবহভাবে আহত হয়েছি আমরা, আমাদের এই ক্ষত আরোগ্য হবে না কখনও। ভেবেছিলাম, এ বুঝি সামান্য আঘাত, যা আমরা পারব সইতে!
{10:20} বিধ্বস্ত হয়েছে আমাদের আবাস, রজ্জুগুলি হয়েছে ছিন্ন, আমাদের সন্তানেরা কে কোথায় চলে গেছে, বাকি কেউ নেই যে আমাদের শিবিরগুলি আবার স্থাপন করবে, আর কেউ নেই শিবিরের পর্দাগুলিকে টাঙ্গাবে আবার!
{10:21} আমি বললাম, মূর্খ আমাদের নেতৃবৃন্দ, তারা প্রার্থনা করেনা ঈশ্বরের পরিচালনা, সেইজন্যই তাদের এই বিফলতা। আমাদের লোকেরা বিচ্ছিন্ন, বিক্ষিপ্ত চারিদিকে।
{10:22} শোন! এসেছে সংবাদ, উত্তর দেশে চলছে বিরাট আলোড়ন, উত্তেজনা, তার সৈন্যদল মরুভূমি করে দেবে যিহুদীয়ার শহর-নগর, যা হবে শুধু শৃগালের আবাস।
{10:23} হে প্রভু পরমেশ্বর, আমি জানি কেউ তার ভবিষ্যতের নিয়ন্তা নয়, কেউ পারে না নিয়ন্ত্রণ করতে তার নিজের জীবন।
{10:24} তোমার প্রজাদের সংশোধন কর হে প্রভু পরমেশ্বর, কিন্তু হয়ো না বজ্র কঠোর আমাদের পরে, নিদারুণ ক্রোধে দিও না দণ্ড, নিঃশেষ হয়ে যাব আমরা তাহলে।
{10:25} যে জাতি তোমার আরাধনা করে না, প্রত্যাখ্যান যারা করেছে তোমায়, তোমার রুদ্ররোষ পড়ুক তাদের উপর, তারা সম্পূর্ণভাবে বিধ্বস্ত করেছে আমাদের পরিণত করেছে আমাদের দেশ ধ্বংসস্তূপে।
{i11:1} যিরমিয় এবং সন্ধিচুক্তি
{11:1} প্রভু পরমেশ্বর আমাকে বললেন, আমার সঙ্গে তোমাদের
{11:2} সন্ধিচুক্তির শর্তগুলি শোন, যিহুদীয়া ও জেরুশালেমের প্রজাদের বল,
{11:3} যারা এই চুক্তির শর্তগুলি পালন করে না, তারা অভিশপ্ত! তাদের পিতৃপুরুষেরা একটি জ্বলন্ত চুল্লীর মত দেশ মিশরে বাস করছিল। সেই দেশ থেকে তাদের উদ্ধার করে আনার সময় তাদের সঙ্গে আমার
{11:4} এই সন্ধিচুক্তি হয়। তাদের আমি বলেছিলাম, যদি তারা আমার বাধ্য হয়ে চলে, পালন করে আমার সমস্ত আদেশ, তাহলে তারা হবে আমার প্রজা এবং আমি হব তাদের ঈশ্বর। আমি তাদের পূর্বপুরুষদের
{11:5} সম্পদশালী শস্যশ্যামল এক দেশ দেবার যে প্রতিশ্রুতি দিয়েছিলাম, যে দেশ তারা এখন ভোগ করছে, তাহলে সেই প্রতিশ্রুতি আমি রক্ষা করব, আমি হব ইসরায়েলের বিধাতা।আমি বললাম, হে প্রভু পরমেশ্বর তাই হোক!
{11:6} তখন প্রভু পরমেশ্বর আমাকে বললেন, যিহুদীয়ার নগরে নগরে যাও, যাও জেরুশালেমের পথে পথে। সেখানে ঘোষণা কর আমার বার্তা। সন্ধিচুক্তির শর্তগুলি তাদের মনোযোগ দিয়ে শুনতে বল। বল তাদের সেগুলি পালন করতে।
{11:7} তাদের পিতৃপুরুষদের মিশর দেশ থেকে উদ্ধার করে আনার সময় বার বার তাদের সতর্ক করে বলেছিলাম যেন তারা আমার অবাধ্য না হয় এবং আজও সেই সাবধান বাণী উচ্চারণ করে চলেছি আমি।
{11:8} কিন্তু তারা শোনেও নি সে কথা, পালনও করে নি। পরিবর্তে তারা জেদ, ঔদ্ধত্যের ও দুষ্টতার চরমে উঠেছে। সন্ধিচুক্তির শর্তগুলি আমি তাদের পালন করতে আদেশ দিয়েছিলাম, কিন্তু তারা সে সব প্রত্যাখ্যান করেছে। তাই চুক্তিভঙ্গের জন্য যে সব দণ্ডের উল্লেখ আছে, সব আমি তাদের উপর আরোপ করব।
{11:9} তারপর প্রভু পরমেশ্বর আমাকে বললেন, যিহুদীয়া ও জেরুশালেমের অধিবাসীরা ষড়যন্ত্র করেছে আমার বিরুদ্ধে।
{11:10} তারা তাদের পূর্বপুরুষদের পাপময় জীবনে ফিরে গেছে, যে পূর্বপুরুষেরা আমার নিষেধ প্রত্যাখ্যান করে অন্যান্য অলীক দেবতার পূজা করত। ইসরায়েল ও যিহুদীয়া উভয়েই তাদের পিতৃপুরুষদের সঙ্গে আমার স্থাপিত সন্ধিচুক্তি ভঙ্গ করেছে।
{11:11} কাজেই এখন আমি প্রভু পরমেশ্বর তাদের সাবধান করে দিচ্ছি, আমি তাদের ধ্বংস করতে উদ্যত হয়েছি, এর থেকে তাদের নিষ্কৃতি নেই। যখন তারা আমার কাছে সাহায্যের জন্য কাঁদবে, আমি শুনব না তাদের কান্না।
{11:12} তখন যিহুদীয়া ও জেরুশালেমের মানুষ যাবে সেই দেবতাদের কাছে, যাদের কাছে তারা বলি উৎসর্গ করত। তাদের কাছে তারা সাহায্যের জন্য কাঁদবে। কিন্তু ধ্বংস যখন নেমে আসবে অমোঘ হয়ে, তখন ঐ দেবতারা তাদের রক্ষা করতে পারবে না।
{11:13} যিহুদীয়া প্রদেশে যত জনপদ তত দেবতা। আর জেরুশালেমের পথে পথে প্রতিষ্ঠিত হয়েছে ঘৃণ্য বেলদেবের উদ্দেশে ধূপদানের বেদী।
{11:14} যিরমিয়, এই সব লোকের জন্য তুমি আমার কাছে প্রার্থনা করো না, জানিও না তাদের হয়ে কোনও আবেদন। বিপদে পড়ে সাহায্যের জন্য তারা যখন আমাকে ডাকবে, আমি শুনব না তাদের কথা।
{11:15} প্রভু পরমেশ্বর বলেন, যে সব প্রজাদের আমি ভালবাসতাম, তারা মন্দ কাজে ব্যস্ত। আমার মন্দিরে তাদের আসার আর কোনও অধিকার নেই। তারা কি ভেবেছে যে শপথ করে আর পশুবলি দিয়ে তারা বিপর্যয় রোধ করতে পারবে? এতেই কি আসবে তাদের সুখ-শান্তি?
{11:16} একদিন আমি তাদের পত্রপল্লবে শোভিত ফলসম্ভারে পূর্ণ জলপাই বৃক্ষ বলে সম্বোধন করেছিলাম। কিন্তু এবার আমি ছাড়ব বজ্র-হুঙ্কার, তাদের পাতায় আগুন ধরিয়ে দেব, ভেঙ্গে দেব তাদের শাখা-প্রশাখা।
{11:17} আমি, সর্বশক্তিমান প্রভু পরমেশ্বর, ইসরায়েল আর যিহুদীয়াকে এনে রোপণ করেছিলাম, কিন্তু আজ আমি তাদের বিনাশের হুমকি দিচ্ছি। তারা নিজেরাই নিজেদের উপর এই বিপর্যয় ডেকে এনেছে। এ তাদের কৃতকর্মের ফল। বেলদেবের কাছে বলি উৎসর্গ করে তারা আমাকে ক্রুদ্ধ করেছে।
{i11:18} যিরমিয়ের বিরুদ্ধে হত্যার ষড়যন্ত্র
{11:18} প্রভু পরমেশ্বর আমাকে জানিয়ে দিলেন যে, আমার শত্রুরা আমার বিরুদ্ধে ষড়যন্ত্র করছে।
{11:19} একটি গৃহপালিত মেষশাবকের মত আমি সকলকেই বিশ্বাস করতাম। আমি ভাবতেই পারিনি যে তারা আমারই বিরুদ্ধে হীন ষড়যন্ত্র করছে। তারা বলছে, এস আমরা এই ফলন্ত গাছটিকে কেটে ফেলি। এস, আমরা তাকে হত্যা করি যেন সে চিরতরে মুছে যায় মানুষের স্মৃতি থেকে।
{11:20} তখন আমি প্রার্থনা করলাম, ‘হে সর্বশক্তিমান প্রভু পরমেশ্বর, তুমি ন্যায়পরায়ণ বিচারক। মানুষের হৃদয়-মনের ভাবনা ও অনুভূতির কথা তোমার অজানা নয়। আমার সমস্ত ভার আমি তোমারই উপর অর্পণ করেছি। আমি দেখতে চাই এদের উপরে তোমার প্রতিশোধের কর্মধারা।
{11:21} আনাথোতের লোকেরা আমাকে হত্যা করতে চেয়েছিল। তারা আমাকে বলেছিল যে, যদি আমি প্রভু পরমেশ্বরের বার্তা ঘাষণা করা বন্ধ না করি, তাহলে তারা আমাকে হত্যা করবে।
{11:22} তাই সর্বশক্তিমান প্রভু পরমেশ্বর বললেন, আমি তাদের শাস্তি দেব। তাদের যুবকেরা যুদ্ধে নিহত হবে, শিশুরা মারা যাবে অনাহারে।
{11:23} আনাথোতের লোকদের সর্বনাশ ঘটানোর জন্য একটি সময় নির্ধারণ করেছি আমি। সেই সময় ঘনিয়ে এলে তারা আর কেউ বাঁচতে পারবে না।
{i12:1} প্রভু পরমেশ্বরের কাছে যিরমিয়ের প্রশ্ন
{12:1} হে প্রভু পরমেশ্বর, তোমার কাছে যদি আমি অভিযোগ আনি, তুমি ন্যায়বান, প্রমাণ করবে তার সত্যতা। তথাপি তোমার ন্যায়বিচার সম্পর্কে আমি প্রশ্ন করতে চাই তোমাকে। বল, দুর্জনের কেন এত শ্রীবৃদ্ধি হয়? সাফল্য লাভ করে কেন অসৎ মানুষ?
{12:2} তুমি তাদের কর রোপণ, তারা মূল বিস্তার করে, বৃদ্ধিলাভ করে তারা, ধারণ করে ফলসম্ভার। সতত তারা তোমারই মহিমা গায়, কিন্তু হৃদয়ে মানে না তোমায়।
{12:3} হে প্রভু পরমেশ্বর, তুমি তো আমায় জান, দেখেছ তুমি আমার সকম কর্ম’, তোমাকে আমি কত ভালবাসি, তাও জান তুমি। কসাইখানায় যেভাবে মেষদের নিয়ে যাওয়া হয় তেমনই করে তুমি ওদের নিয়ে যাও ধরে। যতক্ষণ না তাদের নিধন করা হয়, একান্তে রাখ তাদের সতর্ক প্রহরায়, সেই সেদিনের প্রতীক্ষায়।
{12:4} আর কতদিন আমাদের দেশ শুষ্ক থাকবে, মাঠের মধ্যে তৃণদল থাকবে শুকিয়ে? পশুপাখিরও প্রাণ হয়েছে সংশয় আমাদের স্বজাতি মানুষের দুষ্টতায়। তারা বলে, ‘আমাদের কার্যকলাপ ঈশ্বরের চোখে পড়ে না’।
{12:5} প্রভু পরমেশ্বর বলেন, যিরমিয়, মানুষের সঙ্গে দৌড়ে যদি না পার, যদি এত ক্লান্তি আসে তোমার, তবে কেমন করে দৌড়াবে তুমি অশ্বের সাথে? সমতলভূমিতে যদি তুমি উছোট খাও, তবে কি করবে তুমি জর্ডনের তীরে অরণ্যভূমিতে?
{12:6} তোমার ভাইয়েরা, তোমার পরিজনেরা বিশ্বাসঘাতকতা করেছে তোমার সঙ্গে, সোচ্চার হয়েছে তারা তোমার বিরুদ্ধে, হাত মিলিয়েছে তোমার আক্রমণকারীদের সাথে। বিশ্বাস করো না তাদের, এমনকি মধুর কথাতেও করো না বিশ্বাস।
{i12:7} প্রজাদের জন্য প্রভু পরমেশ্বরের দুঃখ
{12:7} প্রভু পরমেশ্বর বলেন, আমি পরিত্যাগ করেছি ইসরায়েলীদের, আমার মনোনীত জাতিকে করেছি প্রত্যাখ্যান। আমার প্রিয় সন্তানদের আমি তুলে দিয়েছি তাদের শত্রুকুলের হাতে।
{12:8} আমারই মনোনীত প্রজারা ঘুরে দাঁড়িয়েছে আমার বিরুদ্ধে অরণ্যের সিংহের মত তারা গর্জন করে আমারই দিকে চেয়ে, এতে আমার চরম অসন্তোষ।
{12:9} সেই প্রজাবৃন্দ অদ্ভুত এক বাজপাখির মত, চারিদিক থেকে অন্য বাজপাখিরা যাকে করেছে আক্রমণ। এস বন্য পশুর দল, যোগ দাও ভোজের আসরে।
{12:10} বিদেশী রাজারা ধ্বংস করেছে আমার দ্রাক্ষাকুঞ্জ, পদদলিত করেছে আমার শ্যামল শস্যক্ষেত্র, অপরূপ দেশকে আমার করেছে ঊষর মরু।
{12:11} একে তারা পরিণত করেছে ধূ ধূ প্রান্তরে, হাহাকারে কেঁদে মরে পরিত্যক্ত এই ভূমি, মরুভূমি হয়ে গেছে এই দেশ, আজ কেউ নেই তার তত্ত্ব নেবার।
{12:12} মরুভূমির মত উচ্চস্থানগুলি ধ্বংস করার জন্য এসেছে আক্রমণকারী, সমগ্র দেশ আমি ধ্বংস করে দেব, বাধিয়ে দেব যুদ্ধ, কেউ এখানে বাস করতে পারবে না শান্তিতে।
{12:13} আমার প্রজারা বুনেছিল গম কিন্তু উৎপন্ন হল কাঁটাঝোপ। কঠোর পরিশ্রম করেছিল তারা কিন্তু পায় নি কিছুই। কারণ আমার ভয়ঙ্কর ক্রোধে সবই হয়ে গেছে নিষ্ফলা।
{i12:14} ইসরায়েলের প্রতিবেশীদের কাছে প্রভু পরমেশ্বরের প্রতিশ্রুতি
{12:14} প্রভু পরমেশ্বর বলেন, আমার প্রজা ইসরায়েলীদের যে দেশ আমি দিয়েছিলাম, সেই দেশ ইসরায়েলীদের দুর্বৃত্ত প্রতিবেশীরা ধ্বংস করে দিয়েছে। তাদের সম্পর্কে আমার কিছু কথা বলার আছে। উপড়ে ফেলা গাছের মত আমি ঐ দুর্জনদের দূর করে দেব দেশ থেকে। তাদের হাত থেকে যিহুদীয়াকে উদ্ধার করব।
{12:15} উপড়ে ফেলার পর আমি তাদের করুণা করব। প্রত্যেকটি জাতিকে ফিরিয়ে নিয়ে যাব তাদের আপন বাসভূমিতে, তাদের নিজেদের দেশে।
{12:16} যদি তারা সর্বান্তঃকরণে আমার প্রজাদের অনুসৃত ধর্মপথে চলে এবং একসময় যেভাবে তারা আমার প্রজাদের বেলদেবের নামে শপথ নিতে শিখিয়েছিল, সেইভাবে তারা ‘জাগ্রত প্রভু পরমেশ্বরের দিব্য’ এই বলে যদি শপথ গ্রহণ করে, তবে তারাও আমার প্রজাদের একটি অংশ হবে এবং সমৃদ্ধিলাভ করবে।
{12:17} কিন্তু যদি কোনও জাতি এ কথা না মানে, তাহলে আমি তাকে সম্পূর্ণভাবে উৎখাত করব এবং ধ্বংস করব। আমি, প্রভু পরমেশ্বর এই কথা বললাম।
{i13:1} সূতির কটিবন্ধনী
{13:1} প্রভু পরমেশ্বর আমাকে নিজের জন্য কতকগুলি সূতির কটিবন্ধনী কিনে এনে পরতে বললেন। কিন্তু নিষেধ করলেন সেটি পরে জলে নামতে।
{13:2} কাজেই আমি কটিবন্ধনী কিনে এনে পরলাম।
{13:3} প্রভু পরমেশ্বর তখন আমাকে আবার বললেন,
{13:4} ইউফ্রেটিস নদীর তীরে যাও এবং পাথরের খাঁজে-গর্তে ওগুলি লুকিয়ে রাখ।
{13:5} এই নির্দেশ অনুযায়ী আমি গিয়ে ইউফ্রেটিস নদীর কাছে সেগুলি লুকিয়ে রাখলাম।
{13:6} এর কিছুদিন পরে প্রভু পরমেশ্বর আমাকে ইউফ্রেটিস নদীর তীরে গিয়ে কটিবন্ধনীগুলি আনতে বললেন।
{13:7} আমি ফিরে গেলাম নদীতীরে। সেগুলি যেখানে লুকিয়ে রেখেছিলাম, সেই জায়গাটি যখন খুঁজে পেলাম, সেগুলি তুলে দেখলাম যে সব নষ্ট হয়ে গেছে, কোনটাই আর ব্যবহারের যোগ্য নেই।
{13:8} তখন প্রভু পরমেশ্বর আমাকে আবার বললেন,
{13:9} এইভাবে আমি যিহুদীয়ার দর্প চূর্ণ করব, চূর্ণ করব জেরুশালেমের দম্ভ।
{13:10} এই দুষ্ট লোকেরা আমাকে মান্য করতে অস্বীকার করেছে। ওরা যেমন মন্দ, তেমনি জেদী। অন্য দেবতারই পূজা করে ওরা। তাই তারা হবে এই কটিবন্ধনীগুলির মত, যার কোনটাই আর অক্ষত নেই।
{13:11} এই কটিবন্ধনীগুলি যেমন কোমরে আঁট হয়ে জড়িয়ে থাকে, ঠিক তেমনি আমি চেয়েছি ইসরায়েল ও যিহুদীয়ার সমস্ত মানুষ আমাকে শক্ত করে আঁকড়ে ধরে থাকুক। এ কাজ আমি করেছি যেন তারা আমার প্রজা হয় এবং আমার নামের স্তুতি ও মহিমা কীর্তন করে। কিন্তু তারা আমার কথা শুনল না।
{i13:12} সুরাপাত্র
{13:12} প্রভু পরমেশ্বর আমাকে বললেন, যিরমিয়, ইসরায়েলীদের বল, প্রত্যেকটি সুরাপাত্র সুরায় পূর্ণ থাকে। তারা বলবে, ‘সুরাপাত্র যে সুরায় পূর্ণ থাকে, সে কথা কি আমরা জানি না?’
{13:13} তখন তুমি তাদের বলবে যে আমি, প্রভু পরমেশ্বর, এদেশের প্রতিটি মানুষকে আকণ্ঠ সুরা পান করাব যতক্ষণ না তারা মত্ত হয়ে ওঠে। দাউদের বংশোদ্ভূত রাজারা, পুরোহিতবর্গ, নবীকুল এবং জেরুশালেমের সমস্ত মানুষের আমি এই অবস্থা করব।
{13:14} তারপর সুরাপাত্র যেমন একটির সঙ্গে আর একটির ধাক্কায় চূর্ণ হয়, সেইভাবে তাদের আমি চূর্ণ-বিচূর্ণ করব। যুবা-বৃদ্ধ সকলেরই এক দশা হবে। কোন দয়া, মায়া, মমতা কিছুতেই আমাকে ওদের ধ্বংস করার কাজ থেকে নিরস্ত করতে পারবে না।
{i13:15} অহঙ্কার সম্বন্ধে যিরমিয়ের সতর্কবাণী
{13:15} হে ইসরায়েল প্রজাবৃন্দ, প্রভু পরমেশ্বর বলেছেন, তোমরা নত হও, নম্র হয়ে শোন তাঁর কথা,
{13:16} তোমাদের ঈশ্বর, প্রভু পরমেশ্বরকে মহিমায় ভূষিত কর। তিনি অন্ধকারে দেশ আচ্ছন্ন করার আগে, পর্বতের উপরে তোমাদের উছোট খাওয়ার আগে, ভূষিত কর তাঁকে সম্ভ্রমে ও মর্যাদায়। যে আলোর প্রত্যাশায় তোমরা রয়েছ তাকে ঘন অন্ধকারে ডুবিয়ে দেবার আগে মহিমায় ভূষিত কর তাঁকে।
{13:17} যদি এ কথা না শোন তোমরা, তবে তোমাদের এই অহঙ্কারের জন্য গোপনে আমি কাঁদব, কাঁদব সুতীব্র বেদনায়, বইবে আমার অশ্রুধারা, কারণ প্রভু পরমেশ্বরের প্রজাদের নিয়ে যাওয়া হচ্ছে বন্দীরূপে।
{13:18} প্রভু পরমেশ্বর আমাকে বললেন, রাজা ও তার জননীকে তাদের সিংহাসন থেকে নেমে আসতে বল, কারণ তাদের মাথা থেকে সুন্দর মুকুট খুলে পড়ে গেছে।
{13:19} দক্ষিণে যিহুদীয়ার শহরগুলি অবরুদ্ধ, কেউ ভিতরে যেতে পারছে না, যিহুদীয়ার সমস্ত লোককে নির্বাসনে পাঠানো হয়েছে।
{13:20} জেরুশালেম দেশ, তোমার শত্রুরা উত্তর দিক থেকে ছুটে আসছে! তোমার হাতে যাদের ভার দেওয়া হয়েছিল, তোমার সেই প্রজারা কোথায়, যারা ছিল তোমার গর্বের ধন?
{13:21} যাদের তুমি বন্ধু ভেবেছিলে, তারা যখন তোমাকে পরাজিত করে তোমার উপর রাজত্ব করবে, তখন তুমি কি বলবে? প্রসব বেদনাতুরা নারীর মত তুমি যন্ত্রণা ভোগ করবে।
{13:22} যদি তুমি জিজ্ঞাসা কর কেন তোমার উপর এসব ঘটল, কেন তোমায় বিবস্ত্রা করা হল, কেন তুমি ধর্ষিতা হলে — তাহলে বলব, এসব ঘটেছে তোমার সাংঘাতিক পাপের জন্য।
{13:23} কেউ কি কখনও তার গায়ের রং বদলাতে পারে অথবা চিতাবাঘ কি তার গায়ের ছাপ পারে পাল্টে দিতে? তা যদি পারে, তবে তুমি যে মন্দ ছাড়া আর কিছুই কোনদিন কর নি, সেই তুমিও ন্যায় কাজ করতে পারবে।
{13:24} প্রভু পরমেশ্বর প্রচণ্ড ঝড়ের মুখে তোমাকে খড়কুটোর মত ছড়িয়ে ফেলবেন।
{13:25} তিনি বলেছেন, এই হবে তোমার ভবিতব্য। তিনি তোমার এই অবস্থা করবেন বলে মনস্থ করেছেন, কারণ তুমি তাঁকে ভুলে গিয়ে অলীক দেবতাদের উপর আস্থাশীল হয়েছ।
{13:26} প্রভু পরমেশ্বর স্বয়ং তোমার আবরণ কেড়ে নেবেন এবং প্রকাশ করে দেবেন তোমার লজ্জা।
{13:27} তিনি যা ঘৃণা করেন সেই কাজ তিনি তোমাকে করতে দেখেছেন। ব্যভিচারী পুরুষ যেভাবে পরস্ত্রীর পিছনে ছোটে, সেইভাবে তিনি তোমাদের পাহাড়ের উপরে ও মাঠে বিদেশীদের আরাধ্য দেবতাদের অনুসরণ করতে দেখেছেন। হে জেরুশালেমবাসী, তোমাদের ধ্বংস আসন্ন। কবে তোমাদের চৈতন্য হবে?
{i14:1} ভয়ঙ্কর খরা
{14:1} খরা সম্বন্ধে প্রভু পরমেশ্বর আমাকে বললেন,
{14:2} যিহুদীয়া শোক করছে, তার নগর জনপদ মৃত্যুর কবলে অধিবাসীরা গভীর দুঃখে মাটিতে লুটিয়ে আছে, জেরুশালেম কাঁদছে সাহায্যের জন্যে।
{14:3} ধনবানেরা ভৃত্যদের পাঠাচ্ছে জল আনতে, তারা চলেছে জলের কূপের কাছে কিন্তু একবিন্দুও জল নেই সেখানে, ফিরে এসেছে তারা শূন্য পাত্র নিয়ে। হতাশায়, দুঃখে ও লজ্জায় মুখ ঢেকেছে তারা।
{14:4} দেশে এবার বর্ষা নামেনি, শুকনো মাঠ ফেটে চৌচির, চাষীরা ঢেকেছে মুখ আহত বেদনায়।
{14:5} হরিণী তার সদ্যোজাত শিশুশাবককে পরিত্যাগ করেছে প্রান্তরে, কারণ সেখানে একগুচ্ছ তৃণও নেই।
{14:6} বন্য গর্দভ পাহাড়ের চূড়ায় দাঁড়িয়ে শৃগালের মত হাঁপাচ্ছে, অনাহারে দৃষ্টি হয়েছে ক্ষীণ, কারণ খাদ্য নেই তাদের।
{14:7} আমার প্রজারা আর্তনাদ করে বলছে, “যদিও আমাদেরই পাপ আমাদের দোষী সাব্যস্ত করেছে, তবু, হে প্রভু পরমেশ্বর, সাহায্য কর আমাদের, রক্ষা কর তোমার প্রতিশ্রুতি। বহুবার আমরা তোমার কাছ থেকে সরে গেছি, পাপ করেছি তোমার বিরুদ্ধে।
{14:8} তুমিই ইসরায়েলের একমাত্র আশা, একমাত্র তুমিই রক্ষা কর আমাদের দুর্যোগের হাত থেকে। আমাদের দেশে কেন তুমি এক আগন্তুকের মত, পথিকের মত কেন তুমি, যিনি যাপন করেন শুধু একটি রাত্রি?
{14:9} কেন তুমি বিস্ময়ে বিমূঢ় একটি মানুষের মত, উদ্ধারে অপারগ এক সৈনিকের মত? এ কথা নিশ্চিত, হে প্রভু পরমেশ্বর তুমি আছ আমাদেরই মাঝে! আমরা তোমারই প্রজা, আমাদের তুমি করো না পরিত্যাগ।
{14:10} এই জাতির সম্বন্ধে প্রভু পরমেশ্বর বলেন, এরা আমার পথ থেকে দূরে সরে যেতেই ভালবাসে, কখনও এরা নিজেদের সংযত করে না। সেইজন্য আমি তাদের উপর বিরক্ত। যত সব অন্যায় করেছে তারা, সব আমার মনে আছে। আমি তাদের পাপের জন্য শাস্তি দেব।
{14:11} প্রভু পরমেশ্বর আমাকে বললেন, তুমি এদের সাহায্য করার জন্য আমার কাছে আবেদন জানাবে না।
{14:12} ওরা যদি উপবাস করে, তবু আমি ওদের আবেদনে সাড়া দেব না। এমন কি, ওরা যদি আমার কাছে হোমবলি ও শস্য উৎসর্গও করে, তবু আমি ওদের নৈবেদ্য গ্রাহ্য করব না। তার পরিবর্তে যুদ্ধ, অনাহার ও মহামারীতে আমি নিধন করব ওদের।
{14:13} তখন আমি বললাম, হে সর্বাধিপতি প্রভু, প্রবক্তা নবীরা বলছে যে, তোমার প্রতিশ্রুতি অনুযায়ী আমাদের দেশে শান্তি বজায় থাকবে, যুদ্ধ বা দুর্ভিক্ষ কিছুই ঘটবে না।
{14:14} কিন্তু প্রভু পরমেশ্বর বললেন, নবীরা আমার নামে মিথ্যা কথা বলেছে। আমি এই সব নবীদের পাঠাইনি বা কোনও কথা বলার আদেশও দিইনি। এমন কি কোন কথাও বলিনি তাদের সঙ্গে। যে দর্শনের কথা তারা বলে, সেই দর্শন তারা আমার কাছ থেকে পায়নি। তাদের ঐসব ভবিষ্যদ্বাণী তাদেরই কল্পনা, মনগড়া অর্থহীন কথা।
{14:15} আমি প্রভু পরমেশ্বর তোমাকে বলছি যে, এই সব নবী, যাদের আমি পাঠাই নি, যারা আমার নাম করে বলছে যে যুদ্ধ ও দুর্ভিক্ষ দেশের বিপর্যয় আনবে না, তাদের আমি যুদ্ধে ও দুর্ভিক্ষেই নিধন করব।
{14:16} যে সমস্ত লোকের কাছে তারা এসব কথা বলছে তারাও একইভাবে নিহত হবে। তাদের মৃতদেহ জেরুশালেমের পথে পথে ছুঁড়ে ফেলা হবে, তাদের কবর দেবার কেউ থাকবে না। এদের স্ত্রী-পুত্র-কন্যাদেরও একই দশা হবে। এইভাবে আমি তাদের দুষ্কর্মের প্রতিফল দেব।
{14:17} প্রভু পরমেশ্বর লোকদের কাছে আমার দুঃখের কথা বলার আদেশ দিয়ে আমাকে এই কথা বলতে বললেন, দিবসরজনী আমার দুচোখে বয়ে যাক অশ্রুধারা, কান্না আমার যেন কখনও না থামে, কারণ আমার প্রজাদের ক্ষত কত গভীর, মারাত্মকভাবে আহত হয়েছে তারা।
{14:18} আমি যখন প্রান্তরে যাই দেখি, যুদ্ধে নিহত মানুষের দেহ, যখন যাই নগরে ও জনপদে দেখি মানুষ অনাহারে মরছে। নবী ও পুরোহিতেরা তাদের কাজ করে চলেছে, কিন্তু তারা জানে না কি কাজ করছে তারা।
{i14:19} প্রভু পরমেশ্বরের কাছে আবেদন
{14:19} হে প্রভু পরমেশ্বর, যিহুদীয়াকে কি তুমি ত্যাগ করলে একেবারে? সিয়োনের মানুষকে কি ঘৃণা কর তুমি? এমন মারাত্মকভাবে কেন তুমি আমাদের আঘাত করলে যা কোনদিন নিরাময় হবে না? আমরা চেয়েছিলাম শান্তি, কিন্তু কোন মঙ্গলই ঘটল না, আরোগ্য আশা করেছিলাম, পরিবর্তে এল আতঙ্ক।
{14:20} আমরা পাপ করেছি হে প্রভু পরমেশ্বর, নিজেদের পাপ আমরা স্বীকার করছি, স্বীকার করছি পূর্বপুরুষদের পাপও।
{14:21} স্মরণ কর তোমার প্রতিশ্রুতি, আমাদের করো না ঘৃণা, জেরুশালেমের উপর এনো না লজ্জার গ্লানি, তোমার গৌরবময় সিংহাসনের পীঠস্থান জেরুশালেম! আমাদের সাথে যে চুক্তি করেছিলে ভেঙ্গে দিও না সেই চুক্তি তোমার।
{14:22} জাতিবর্গের পূজিত কোনও অসার প্রতিমা বর্ষা পাঠাতে পারে না, নিজে থেকে আকাশ পারে না ঝরাতে বৃষ্টি। আমরা তোমারই উপর বিশ্বাস করেছি স্থাপন হে প্রভু পরমেশ্বর, কারণ এইসব কাজ যিনি পারেন করতে, প্রভু তুমিই সেই জন।
{i15:1} যিহুদীয়াবাসীর ধ্বংস
{15:1} তখন প্রভু পরমেশ্বর আমাকে বললেন, মোশি ও শমুয়েলও যদি আমার সামনে দাঁড়িয়ে আবেদন জানাত, তাহলেও আমি এদের উপর দয়া করতাম না। ওদের দূর করে দাও আমার চোখের সামনে থেকে, চলে যাক ওরা।
{15:2} ওরা যখন তোমাকে জিজ্ঞাসা করবে যে, ‘কোথায় যাব আমরা?’ তখন তাদের বলবে, প্রভু পরমেশ্বর এই কথা বলছেন, মহামারীতে মৃত্যুই যাদের জন্য নির্ধারিত, মহামারীর গ্রাসে পড়ুক ওরা! যুদ্ধে মরণ যাদের জন্য নির্দিষ্ট, যুদ্ধের কবলেই পড়ুক তারা! দুর্ভিক্ষে মৃত্যু যাদের শেষ পরিণতি, দুর্ভিক্ষ গ্রাস করুক তাদের! বন্দীত্বই যাদের জীবনের বিধিলিপি, বন্দীশালাই হোক তাদের শেষ পরিণাম!
{15:3} আমি, প্রভু পরমেশ্বর, তাদের বিরুদ্ধে চারটি ভয়ঙ্কর সংহারক পাঠাতে মনস্থ করেছি। তারা যুদ্ধে নিহত হবে, কুকুরে তাদের টেনে নিয়ে যাবে, পাখিরা ছিঁড়ে খাবে আর অবশিষ্টদের খেয়ে শেষ করবে বন্য জন্তুরা।
{15:4} হিষ্কিয়ের পুত্র মনঃশি যখন যিহুদীয়ার রাজা ছিল, সেই সময় জেরুশালেমে সে যা করেছে, তার প্রতিফল স্বরূপ আমি সারা পৃথিবীর মানুষের কাছে তাদের আতঙ্কজনক করে তুলব।
{15:5} প্রভু পরমেশ্বর বলেন, হে জেরুশালেম, কে তোমাকে দয়া করবে, কে কাঁদবে তোমার জন্য? তোমার কুশল জানার জন্য কে এসে দাঁড়াবে তোমার কাছে?
{15:6} তেমরা আমাকে প্রত্যাখ্যান করেছ, মুখ ফিরিয়েছ আমার দিক থেকে। সেই হেতু আমি বিস্তার করেছি বাহু, তোমাদের দুমড়ে মুচড়ে পিষে ফেলেছি, কারণ ক্রোধ সংবরণ করতে করতে আমি ধৈর্য হারিয়েছি।
{15:7} দেশের প্রতিটি জনপদে বাতাসের মুখে খড়কুটোর মত আমি তোমাদের দিয়েছি উড়িয়ে, আমার প্রজা — তোমাদের ধ্বংস করেছি আমি, হত্যা করেছি তোমাদের সন্তান-সন্ততিদের, কারণ মন্দ পথ পরিহার করনি তোমরা।
{15:8} সমুদ্রতীরে বালুকারাশির চেয়েও তোমাদের দেশে আমি বিধবার সংখ্যা বাড়িয়ে দিয়েছি, তোমাদের যুবকেরা যখন যৌবনের চরম শিখরে, তখনই তাদের করেছি নিধন, তাদের জননীদেরও যন্ত্রণায় বিদ্ধ করেছি আমি, নিদারুণ আতঙ্ক ও যন্ত্রণা দিয়ে অকস্মাৎ আঘাত করেছি তাদের।
{15:9} সাতটি সন্তানের জননী সবাইকে হারিয়ে মূর্ছা গেছে, শ্বাসকষ্ট শুরু হয়েছে তার, তার দিবালোক ডুবে গেছে রাতের অন্ধকারে। সে হতমান, ব্যথিত হৃদয়! তোমরা যারা এখনও বেঁচে আছ তাদেরও আমি নিধন করব শত্রুহস্তে, আমি, প্রভু পরমেশ্বর, এই কথা বললাম।
{i15:10} যিরমিয়ের অনুযোগ ও পরমেশ্বরের সান্ত্বনা
{15:10} আমার মত অসুখী মানুষ আর কেউ নেই! কেন আমার জননী আমাকে এ জগতে এনেছিলেন? এ দেশের প্রতিটি মানুষের সঙ্গে আমাকে বিবাদ করতে হচ্ছে। আমি কারও কাছে টাকা ধার নিইনি বা কাউকে ধার দিইনি, তবু পত্যেকে আমাকে শাপশাপান্ত করে।
{15:11} হে প্রভু পরমেশ্বর, আমি যদি তোমার সেবা না করে থাকি, যদি আমার শত্রুদের দুর্দশা ও বিপদের দিনে তাদের জন্য তোমার কাছে বিনতি না করে থাকি, তাহলে তাদের সমস্ত অভিশাপ আমার উপরে বর্তাক।
{15:12} (লোহা কেউ ভাঙ্গতে পারে না। বিশেষ করে উত্তর দেশের ব্রোঞ্জ মেশানো লোহা ভাঙ্গার ক্ষমতা কারও নেই)।
{15:13} প্রভু পরমেশ্বর আমাকে বললেনঃ আমার প্রজাদের ধনসম্পদ লুণ্ঠন করার জন্য আমি শত্রু পাঠাব। সারা দেশ জুড়ে যে পাপাচার তারা করেছে, তারই ফলে তাদের এই শাস্তি!
{15:14} তাদের অজ্ঞাত এক দেশে আমি তাদের শত্রুদের দাসত্ব করাব। কারণ আমার ক্রোধ আগুনের মত, যে আগুন নেভে না কখনও।
{15:15} তখন আমি বললাম, হে প্রভু পরমেশ্বর, তুমি সবই জান। আমাকে স্মরণে রেখো, সাহায্য করো আমায়। আমাকে যারা নিপীড়ন করেছে, তাদের উপরে তুমি প্রতিশোধ নাও। তারা আমাকে হত্যা করবে, আর অসীম ধৈর্যে তুমি থাকবে নীরব হয়ে, এমনটি যেন না হয়। মনে রেখো, তোমারি জন্য আমি দুঃসহ অপমান সহ্য করেছি।
{15:16} হে সর্বশক্তিমান ঈশ্বর, আমি তোমারই। তোমার বাণী আমার হৃদয় ভরিয়ে দিয়েছে আনন্দ ও উল্লাসে।
{15:17} তোমার ক্রোধে আমাকে তুমি পূর্ণ করেছ। আমি কারও সঙ্গে হাসি আনন্দের আসরে কাল কাটাই না। তোমার আদেশ অনুযায়ী আমি একা থাকি।
{15:18} কেন আমাকে এত যন্ত্রণা ভোগ করতে হচ্ছে? এর কি শেষ নেই? কেন আমার ক্ষত নিরাময় হয় না? গ্রীষ্মকালে শুকিয়ে যাওয়া ঝর্ণার মত তুমি কি আমাকে নিরাশ করতে চাও?
{15:19} প্রভু পরমেশ্বর এ কথার উত্তরে বললেন, তুমি যদি ফিরে আস, তাহলে আমি তোমাকে আবার গ্রহণ করব, আবার তুমি আমার সেবক হবে। অবান্তর কথার পরিবর্তে তুমি যদি মূল্যবান বার্তা ঘোষণা কর, তাহলে তুমি আবার আমার প্রবক্তা নবী হতে পারবে। লোকে আবার তোমার কাছে আসবে, তোমাকে যেতে হবে না কারও কাছে।
{15:20} এদের কাছে আমি তোমাকে ব্রোঞ্জের সুদৃঢ় প্রাচীরের মত করব। তারা যুদ্ধ করবে তোমার বিরুদ্ধে কিন্তু তোমাকে পরাজিত করতে পারবে না। তোমাকে রক্ষা করার জন্য এবং তোমার নিরাপত্তার জন্য আমি তোমার সঙ্গে থাকব।
{15:21} দুর্জন ও হিংসাপরায়ণ লোকদের হাত থেকে আমি তোমাকে উদ্ধার করব। আমি, প্রভু পরমেশ্বর, এই কথা বললাম।
{i16:1} যিরমিয়ের জীবনে প্রভু পরমেশ্বরের ইচ্ছা
{16:1} প্রভু পরমেশ্বর আবার আমাকে বললেন,
{16:2} এখানে তুমি বিবাহ করো না বা পুত্র-কন্যার জন্মও দিও না।
{16:3} এখানে যে সমস্ত ছেলেমেয়ের জন্ম হয়েছে, তাদের ও তাদের পিতামাতার অবস্থা কি হবে আমি তোমাকে জানিয়ে দিচ্ছি।
{16:4} মারাত্মক রোগে তাদের মৃত্যু হবে। তাদের জন্য শোক করার অথবা তাদের কবর দেবার কেউ থাকবে না। ক্ষেতে সারের স্তূপের মত তাদের মৃতদেহ ঢিবি করা থাকবে। তারা হয় যুদ্ধে নিহত হবে কিম্বা অনাহারে মরবে। তাদের মৃতদেহ হবে পাখি ও বন্যজন্তুদের আহার।
{16:5} কোনও শোকার্ত পরিবারে তুমি যাবে না। কারও জন্য শোক করবে না, সান্ত্বনাও দেবে না। আমি আমার প্রজাদের আর আশীর্বাদ করব না বা তাদের ভালবাসব না, করুণাও করব না।
{16:6} ধনী-দরিদ্র নির্বিশেষে এদেশের সকলে মরবে। তাদের কবর দেওয়ার জন্য ও শোক করার জন্য তোমরা কেউ থাকবে না। কেউ তাদের দুঃখে নিজেদের দেহে আঘাত করে, ক্ষত সৃষ্টি করবে না বা মস্তক মুণ্ডন করে শোক প্রকাশ করবে না।
{16:7} কারও প্রিয়জন মারা গেলে, তাদের সান্ত্বনা দেওয়ার জন্য লোকে তাদের সঙ্গে খাওয়া-দাওয়া করে। কিন্তু এদের জন্য তোমরা সেইসব করবে না। তেমরা কেউ এদের কোন সহানুভূতি দেখাবে না, এমন কি যে ব্যক্তি তার পিতা বা মাতাকে সদ্য হারিয়েছে, তার কাছেও কেউ যাবে না।
{16:8} যে গৃহে ভোজের উৎসব চলছে, সেখানে তুমি প্রবেশ করবে না। তাদের সঙ্গে পান-ভোজন করবে না।
{16:9} আমি, সর্বশক্তিমান প্রভু পরমেশ্বর, ইসরায়েলের ঈশ্বর তোমাকে যা বলব, সে কথা মন দিয়ে শুনবে। আমি আনন্দ ও উল্লাসধ্বনি এবং বিবাহ-উৎসবের স্ফূর্তি কোলাহল স্তব্ধ করে দেব। এখানকার লোক স্বচক্ষে এ সব ঘটনা প্রত্যক্ষ করবে।
{16:10} যখন তুমি তাদের এই সমস্ত কথা বলবে, তখন তারা তোমায় জিজ্ঞাসা করবে, কেন প্রভু আমাদের এত নির্মমভাবে শাস্তি দিতে মনস্থ করেছেন? তারা আরও জানতে চাইবে কোন অপরাধে তারা অপরাধী এবং তাদের আরাধ্য প্রভু পরমেশ্বরের কাছে তারা কি পাপ করেছে।
{16:11} তখন তাদের তুমি বলবে, প্রভু পরমেশ্বর বলেছেন, তোমাদের পূর্বপুরুষেরা আমার কাছ থেকে চলে গেছে এবং অন্যান্য অলীক দেবতাদের পূজা-অর্চনা করছে। তারা আমাকে পরিত্যাগ করেছে, পালন করেনি আমার অনুশাসন।
{16:12} কিন্তু তোমরা তোমাদের পূর্বপুরুষদের চেয়েও জঘন্য কাজ করেছ। তোমরা সকলে জেদী, উদ্ধত ও দুরাচার, আমার বাধ্য হয়ে চলনি তোমরা।
{16:13} তাই আমি তোমাদের এমন একটি দেশে দূর করে দেব, সেখানকার নাম তোমরা বা তোমাদের পিতৃপুরুষেরা কেউ শোনে নি। সেখানে তোমরা দিবারাত্রি অলীক দেবতাদের পূজার্চনা করবে। আমি তোমাদের উপর আর বিন্দুমাত্রও দয়া করব না।
{i16:14} নির্বাসন থেকে প্রত্যাবর্তন
{16:14} প্রভু পরমেশ্বর বলেন, শোন, যে আমি ইসরায়েলীদের মিশরভূমি থেকে উদ্ধার করে এনেছিলাম, এমন এক সময় আসছে যখন ইসরায়েলীরা জাগ্রত ঈশ্বর ‘প্রভু পরমেশ্বরের দিব্য’ এইভাবে আর আমার নামে শপথ নেবে না।
{16:15} তার পরিবর্তে তারা এই বলে শপথ নেবে, যে ঈশ্বর তাদের উত্তর দেশ থেকে এবং যে সমস্ত দেশে আমাদের ছড়িয়ে ছিটিয়ে দিয়েছিলেন, সেই সমস্ত দেশ থেকে আবার ফিরিয়ে এনেছেন, সেই জাগ্রত ঈশ্বরের দিব্য’। আমি তাদের সেই আপন দেশে ফিরিয়ে আনব, যে দেশ আমি তাদের পূর্বপুরুষদের দিয়েছিলাম। আমি প্রভু পরমেশ্বর এই কথা বললাম।
{i16:16} আসন্ন দণ্ড
{16:16} প্রভু পরমেশ্বর বলেন, আমি জেলেদের ডেকে পাঠাব, তারা এসে এইসব লোকদের ধরবে। তারপর আমি ডেকে পাঠাব শিকারীদের। তারা এসে প্রতিটি পাহাড়-পর্বত এবং পর্বতগুহা থেকে তাদের টেনে বার করবে।
{16:17} তাদের প্রতিটি ক্রিয়াকলাপ আমি দেখি, আমার কাছে কোনও কিছুই গোপন থাকে না, তাদের পাপ আমার দৃষ্টি এড়াতে পারে না।
{16:18} তাদের পাপাচার ও দুষ্টতার জন্য আমি তাদের দ্বিগুণ শাস্তি দেব। কারণ তারা আমার দেশের মাটি অসার প্রতিমা দিয়ে অপবিত্র করেছে। মৃতদেহের মত প্রাণহীন এইসব অলীক প্রতিমা দিয়ে তারা দেশ ভরে তুলেছে।
{i16:19} যিরমিয়ের প্রার্থনা
{16:19} হে প্রভু পরমেশ্বর, তুমিই আমার শক্তি, আমার রক্ষক, বিপদে আপদে তুমিই আমার সহায়। পৃথিবীর প্রান্ত থেকে লোকে তোমার কাছে আসবে এবং বলবে, ‘আমাদের পিতৃপুরুষদের অলীক দেবতা ছাড়া কিছুই ছিল না। এগুলি অসার প্রতিমা ছাড়া কিছু নয়।’
{16:20} কোন মানুষ কি তার আরাধ্য ঈশ্বরকে এভাবে গড়ে নিতে পারে? না, পারে না। যদি তা করে, তাহলে সেগুলি প্রকৃত ঈশ্বর হতে পারে না।
{16:21} প্রভু পরমেশ্বর বলেন, জাতিবৃন্দকে এবার আমি চিরকালের মত বুঝিয়ে দেব আমার মহাপরাক্রম, আমার অসীম ক্ষমতা। তারা জানবে যে আমিই সেই প্রভু পরমেশ্বর।
{i17:1} যিহুদীয়ার পাপ ও দণ্ড
{17:1} প্রভু পরমেশ্বর বলেন, হে যিহুদীয়াবাসী, লৌহ-লেখনী দিয়ে তোমাদের পাপ লেখা হয়েছে, হীরার তীক্ষ্ণ ধার দিয়ে তা খোদিত হয়েছে, তোমাদের হৃদয়ফলকে এবং তোমাদের বেদীর কোণে কোণে সে সব খোদাই করে লেখা হয়েছে।
{17:2} প্রতিটি সবুজ গাছের তলায়, পাহাড়ের চূড়ায় এবং উন্মুক্ত প্রান্তরে পর্বতের উপরে তোমাদের লোকেরা আশেরা দেবীর জন্য নির্মিত বেদী এবং তার প্রতীকের কাছে পূর্জা-অর্চনা করে।
{17:3} সারা দেশ জুড়ে তোমরা যে পাপাচার করেছ, তার শাস্তিস্বরূপ তোমাদের সমস্ত ধনসম্পদ শত্রু পাঠিয়ে আমি লুঠ করাব।
{17:4} যে দেশ আমি তোমাদের দিয়েছিলাম সেই দেশ তোমাদের ছেড়ে যেতে হেব। তোমাদের অজ্ঞাত এক দেশে তোমাদের শত্রুদের সেবা করাব আমি। কারণ আগুনের মত আমার ক্রোধ। কখনও নিভবে না সে আগুন।
{i17:5} অভিশাপ ও আশীর্বাদ
{17:5} প্রভু পরমেশ্বর বলেন, যে ব্যক্তি আমার কাছ থেকে মুখ ফিরিয়ে দূরে চলে যায়, নির্ভর করে মানুষের উপর, নির্ভর করে মর্ত্য মানবের শক্তির উপর, সে হবে অভিশপ্ত।
{17:6} সে হবে মরুপ্রান্তরে কাঁটা-ঝোপের মত শ্রীহীন, যা শুষ্ক মরুতে এবং লবণাক্ত ভূমিতে জন্মায়, যেখানে আর কিছুই জন্মায় না। কোনও মঙ্গল তার জীবনে আসবে না কখনও।
{17:7} কিন্তু আমার উপর যে আস্থা রাখে, তাকে আমি আশীর্বাদ করব।
{17:8} সে হবে নদীতীরে বৃক্ষের মত জলের কাছে যে মূল বিস্তার করে। রুক্ষ দিন এলেও ভয় নেই তার, কারণ তার পত্র-পল্লব থাকে চিরসবুজ। বর্ষণ যখন নামে, তখনও ভীত হয় না সে, ধারণ করে চলে অজস্র ফল সম্ভার।
{17:9} কে বুঝতে পারে মানুষের মন? এর মত প্রতারক আর কিছুই নেই, এর আরোগ্য সম্পূর্ণ অসম্ভব।
{17:10} আমি, প্রভু পরমেশ্বর, অনুসন্ধান করি মানুষের মন, যাচাই করি প্রতিটি হৃদয়, তার জীবন যাপনের ধারা অনুযায়ী, তার কর্ম অনুযায়ী ফল দিই তাকে।
{17:11} যে অসৎ উপায়ে অর্থ সংগ্রহ করে, সে সেই পাখির মত, যে অপরের ডিমে ‘তা’ দেয়। জীবনের চরম সন্ধিক্ষণে সে হারাবে সকল সম্পদ, পরিণামে, সে একটি মূর্খ — এই হবে তার একমাত্র পরিচয়।
{17:12} আমাদের মন্দির এক গৌরবময় সিংহাসন সৃষ্টিকাল থেকে পর্বতের উচ্চশিখরে দণ্ডায়মান।
{17:13} হে প্রভু পরমেশ্বর, তুমি ইসরায়েলের আশা, যারা তোমাকে পরিত্যাগ করে, লজ্জিত হবে তারা, ধূলির উপরে লেখা নামের মত মুছে যাবে তারা চিরতরে কারণ তারা পরিত্যাগ করেছে তোমায়, হে প্রভু পরমেশ্বর, জীবন-জলের উৎস যিনি।
{i17:14} প্রভু পরমেশ্বরের কাছে যিরমিয়ের সাহায্য প্রার্থনা
{17:14} হে প্রভু পরমেশ্বর, আমাকে আরোগ্য দান কর, সম্পূর্ণভাবে সুস্থ হব আমি। উদ্ধার কর আমাকে, তাহলে আমি হব সম্পূর্ণ নিরাপদ। একমাত্র তোমারই মহিমা গান করব আমি।
{17:15} লোকে আমাকে বলে, প্রভু পরমেশ্বর আমাদের যে হুমকি দিয়েছিলেন, সে সব গেল কোথায়? এবার সেগুলি করুন তিনি!
{17:16} কিন্তু হে প্রভু পরমেশ্বর, আমি কখনও ওদের উপর বিপর্যয় ঘটাতে বলিনি। ওদের উপর দুর্দিন ঘনিয়ে আসুক, এ আমি কখনও চাইনি, এ কথা তুমি জান হে প্রভু পরমেশ্বর, তুমি সবই জান আমি কি বলেছি।
{17:17} আমার কাছে তুমি আতঙ্কজনক হয়ে উঠো না। বিপদের দিনে তুমি আমার নিরাপদ আশ্রয়।
{17:18} যারা আমাকে নির্যাতন করে, তাদের উপর আন চরম লজ্জা। কিন্তু আমাকে রেহাই দাও, প্রভু। ওদের পূর্ণ কর সন্ত্রাসে, কিন্তু আমাকে আতঙ্কিত করো না। ওদের উপরে আসুক ঘোরতর বিপর্যয়, ভেঙ্গে খণ্ড খণ্ড কর ওদের।
{i17:19} সাব্বাথ দিন পালন
{17:19} প্রভু পরমেশ্বর আমাকে বললেন, যিরমিয়, যে তোরণ দিয়ে যিহুদীয়া রাজ আসা-যাওয়া করেন, সেই বিন্যামীন তোরণে গিয়ে তুমি দাঁড়াও এবং আমার বার্তা ঘোষণা কর। তারপর তুমি জেরুশালেমের অন্যান্য সমস্ত দ্বারে যাবে।
{17:20} যিহুদীয়ার রাজাদের ও সমস্ত অধিবাসীদের এবং জেরুশালেমবাসী যারা এই সমস্ত দেউড়ি দিয়ে নিত্য যাতায়াত করে, তাদের প্রত্যেককে আমার কথায় কর্ণপাত করতে বল।
{17:21} তাদের বল, যদি তাদের জীবনের প্রতি মমতা থাকে, তাহলে সাব্বাথ দিনে তারা যেন কোন বোঝা বহন না করে। জেরুশালেমের এই সমস্ত তোরণদ্বার দিয়ে কোন কিছু বহন করে নিয়ে না যায়,
{17:22} অথবা সাব্বাথ দিনে তাদের বাড়ি থেকে কোন কিছু বাইরে বহন করে নিয়ে না যায়। সাব্বাথ দিনে তারা কোনও কাজ করবে না, কিন্তু আমি তাদের পূর্বপুরুষদের যে আদেশ দিয়েছি সেই অনুসারে সাব্বাথ দিনকে তারা পবিত্রভাবে পালন করবে।
{17:23} তাদের পূর্বপুরুষেরা আমার কথা শোনে নি, ভ্রূক্ষেপও করেনি তাতে। পরিবর্তে তারা উদ্ধত হয়ে উঠেছিল। আমার বাধ্য হয়নি, এমন কি প্রত্যাখ্যান করেছে আমার শিক্ষা।
{17:24} ঐ সব লোককে বল যেন তারা আমার সমস্ত আদেশ পালন করে। সাব্বাথ দিনে এই নগরের তোরণদ্বার দিয়ে তারা কোন বোঝা বাইরে থেকে ভেতরে বয়ে আনতে পারবে না। সাব্বাথ দিনকে শুচিশুদ্ধভাবে তাদের পালন করতে হবে এবং এই দিনে কোনও কাজই তারা করবে না।
{17:25} তখন তাদের রাজারা এবং রাজপুরুষেরা জেরুশালেমের এই সমস্ত তোরণদ্বার দিয়ে প্রবেশ করবে এবং দাউদের যে রাজশক্তি ছিল সেই রাজকীয় মর্যাদায় তারা ভূষিত হবে। যিহুদীয়া এবং জেরুশালেমের প্রজাদের সঙ্গে নিয়ে রথ ও অশ্বারোহণে তারা যাত্রা করবে এবং জেরুশালেম নগরী সর্বদা লোকে পরিপূর্ণ থাকবে।
{17:26} যিহুদীয়ার শহরাঞ্চলে ও জেরুশালেমের চারিদিকের গ্রামাঞ্চল থেকে লোকেরা আসবে। তারা আসবে বিন্যামীনের এলাকা থেকে, পাহাড়তলি, পার্বত্য এলাকা এবং দক্ষিণ যিহুদীয়া থেকে। আমার মন্দিরে তারা আনবে হোমের নৈবেদ্য, বলি এবং শস্য-নৈবেদ্য, ধূপ এবং কৃতজ্ঞতার উপহার।
{17:27} কিন্তু আমার বাধ্য থাকতে হবে তাদের এবং সাব্বাথ দিনকে পবিত্র দিনরূপে পালন করতে হবে। এই দিনে তারা জেরুশালেমের কোন তোরণ দ্বার দিয়ে কোন বোঝা বহন করে নিয়ে যাবে না। অন্যথায় আমি জেরুশালেমের ঐ সমস্ত দ্বারে আগুন লাগিয়ে দেব। এই আগুন জেরুশালেমের সমস্ত প্রাসাদ-অট্টালিকা পুড়িয়ে ছারখার করে দেবে, কেউ নেভাতে পারবে না সেই আগুন।
{i18:1} কুমোরের ঘরে যিরমিয়
{18:1} প্রভু পরমেশ্বর আমাকে বললেন,
{18:2} কুমোরের ঘরে যাও। সেখানে তোমাকে আমি বার্তা দেব।
{18:3} কাজেই, আমি সেখানে গেলাম, দেখলাম, কুমোর তার চাকা নিয়ে কাজ করছে।
{18:4} কোনও পাত্রে খুঁত থাকলে সে সেটি ভেঙ্গে, সেই মাটি দিয়ে আবার সেই পাত্র মনের মত করে তৈরি করছে।
{18:5} প্রভু পরমেশ্বর তখন আমাকে বললেন,
{18:6} কুমোর মাটি দিয়ে এই যে ভাঙ্গা-গড়ার কাজ করছে, ইসরায়েলীদের নিয়ে সেই একই কাজ করার অধিকার কি আমার নেই? কুমোরের হাতে যেমন মাটি, ঠিক তেমনি তোমরাও আমার হাতে রয়েছ।
{18:7} যদি আমি কোনও জাতি বা রাজ্যকে উৎখাত করার, ভেঙ্গে ফেলার বা ধ্বংস করার কথা বলি,
{18:8} কিন্তু তারপর সেই জাতি যদি মন্দপথ থেকে ফিরে আসে, তাহলে তাদের বিরুদ্ধে যা করতে চেয়েছিলাম, সেই কাজ আর আমি করব না।
{18:9} অপরপক্ষে, আমি যদি বলি, কোন জাতি বা রাজ্যকে আমি প্রতিষ্ঠা দান করব বা গড়ে তুলব,
{18:10} কিন্তু তারপর যদি সেই জাতি আমার অবাধ্য হয় এবং অনাচার করে, তাহলে আমি যা তাদের জন্য করব বলেছিলাম, সেই কাজ আর করব না।
{18:11} এবার তাহলে জেরুশালেম ও যিহুদীয়ার লোকদের বল যে, আমি সেই কুমোর। আমি তোমাদের বিরুদ্ধে পরিকল্পনা করছি এবং দণ্ডদানের জন্য প্রস্তুত হচ্ছি। তোমরা পাপময় জীবনযাপন বন্ধ কর, সংশোধন কর আচরণ ও কর্মধারা।
{18:12} তোমাকে হয়তো তারা উত্তর দেবে, ‘এসব কথা বলে কোন লাভ নেই। আমরা যা ভাল বুঝি, তাই-ই করব, তা সে যতই মন্দ হোক। আমরা যা খুশী তাই করব।
{i18:13} প্রভু পরমেশ্বরকে প্রজাদের প্রত্যাখ্যান
{18:13} প্রভু পরমেশ্বর বলেন, প্রতিটি জাতিকে জিজ্ঞাসা কর, এমন ঘটনা কি আগে ঘটেছে কখনও? ইসরায়েল জাতি এক ভয়াবহ কাজ করেছে।
{18:14} লেবাননের শৈলশীর্ষ তুষারহীন হয়েছে কখনও? পর্বতের সুশীতল ঝর্ণা কি কখনও হয়েছে শুষ্ক?
{18:15} কিন্তু আমার প্রজারা আমাকে ভুলে গেছে, অসার প্রতিমার কাছে ধূপ দেয় তারা। যে পথে তারা চলে, সেই পথেই উছোট খায়, সনাতন পথে তারা চলে না আর, সম্পূর্ণ নতুন পথে তাদের চলাচল।
{18:16} এ দেশকে তারা করে তুলেছে সন্ত্রাসের রাজত্ব, চিরকালের ঘৃণ্য বস্তু। পথচারী চলার পথে এ দৃশ্য দেখে চম্কে উঠবে, অভিভূত হবে বিস্ময়ে।
{18:17} আমার প্রজাদের আমি শত্রুর সামনে ছড়িয়ে ছিটিয়ে দেব, পূবালী মরু হাওয়ার ধূলোর মত। ওদের দিক থেকে আমি মুখ ফিরিয়ে নেব, ঘোরতর দুর্বিপাক যেদিন আসবে নেমে সেদিনও আমি মুখ ফিরিয়ে থাকব তাদের দিক থেকে।
{i18:18} যিরমিয়ের বিরুদ্ধে ষড়যন্ত্র
{18:18} লোকেরা তখন বলল, এস, আমরা যিরমিয়ের ব্যাপারে কিছু ব্যবস্থা নিই। পুরোহিতেরা সব সময়ে আমাদের নির্দেশ দেবার জন্য রয়েছেন। প্রাজ্ঞ ব্যক্তিরা রয়েছেন পরামর্শ দেবার জন্য এবং ঈশ্বরের বাণী ঘোষণা করার জন্য রয়েছেন প্রবক্তা নবীরা। এস, আমরা কেউ তার কথা না শুনি বরং তার বিরুদ্ধে অভিযোগ আনি।
{18:19} তাই আমি প্রার্থনা করলাম, হে প্রভু পরমেশ্বর, আমার নিবেদন শোন। আমার বিপক্ষেরা আমার সম্বন্ধে কি বলছে শোন।
{18:20} ভালোর পারিশ্রমিক কি মন্দ হয়? তবু তারা আমাকে ফেলার জন্য একটা গর্ত খুঁড়েছে। স্মরণ কর, কি ভাবে আমি তোমার কাছে এসেছিলাম, তাদের জ্য জানিয়েছিলাম কাতর আবেদন, যাতে ক্রোধের বশে তুমি তাদের বিরুদ্ধে কিছু না কর।
{18:21} কিন্তু এখন, হে প্রভু পরমেশ্বর, ওদের সন্তানদের মৃত্যু হোক অনাহারে, যুদ্ধে নিহত হোক ওরা। নারীরা তাদের স্বামী সন্তান হারাক। পুরুষেরা ব্যধিতে জর্জরিত হয়ে মরুক, যুবকেরা নিহত হোক যুদ্ধে।
{18:22} সাবধান বাণী উচ্চারণ করার আগেই উচ্ছৃঙ্খল জনতাকে পাঠাও তাদের গৃহ ধ্বংস করতে। আতঙ্কে তারা চীৎকার করে উঠুক। আমাকে ফেলার জন্য তারা গর্ত খুঁড়েছে, আমাকে ধরার জন্য পেতেছে ফাঁদ।
{18:23} কিন্তু হে প্রভু পরমেশ্বর, আমাকে হত্যা করার জন্য তুমি তাদের সব ষড়যন্ত্রের কথা জান। তাদের এই মন্দতা তুমি ক্ষমা করো না, মার্জনা করো না তাদের পাপ। পরাজয়ের মাঝে তাদের তুমি ছুঁড়ে ফেল, তোমার ক্রোধ প্রশমিত হওয়ার আগে ওদের বিরুদ্ধে তুমি ব্যবস্থা গ্রহণ কর।
{i19:1} ভাঙ্গা পাত্র
{19:1} প্রভু পরমেশ্বর আমাকে একটি মাটির পাত্র কিনতে বললেন। সেই সঙ্গে প্রজাদের মধ্যে থেকে কয়েকজন প্রবীণ এবং কয়েকজন বর্ষীয়ান পুরোহিতকে সঙ্গে নিয়ে
{19:2} ‘খর্পর দ্বার’ দিয়ে বাইরে হিন্নোম উপত্যকায় যেতে বললেন। প্রভু পরমেশ্বর যে বাণী দেবেন, সেইখানে সেই বাণী আমাকে প্রচার করতে হবে।
{19:3} প্রভু পরমেশ্বর আমাকে বলতে বললেন, হে যিহুদীয়ার রাজন্যবর্গ ও জেরুশালেমের প্রজাগণ, আমি সর্বশক্তিমান প্রভু পরমেশ্বর, ইসরায়েলের ঈশ্বর, আমি যা বলছি, শোন। এই স্থানের উপর আমি এমন এক বিপর্যয় আনব যে, সে কথা শুনে মানুষ স্তম্ভিত হয়ে যাবে।
{19:4} এ কাজ যে আমি করতে চলেছি, তার কারণ প্রজারা আমাকে পরিত্যাগ করেছে এবং অন্যান্য অলীক দেবতাদের কাছে বলি ও নৈবেদ্য উৎসর্গ করে এই স্থানকে অশুচি করেছে। এই সমস্ত দেবতাদের বিষয়ে তারা বা তাদের পূর্বপুরুষেরা, বা যিহুদীয়ার রাজারা কিছুই জানে না। নিরপরাধ মানুষের রক্তে এখানকার মাটি তারা রাঙিয়ে দিয়েছে এবং
{19:5} বেল দেবতাদের কাছে তাদের সন্তানদের হোমবলিরূপে উৎসর্গ করার জন্য বেদী নির্মাণ করেছে। আমি কোনদিন তাদের এ কাজ করতে বলিনি, এ কথা কখনও আমার মনেও আসেনি।
{19:6} কাজেই এমন একদিন আসবে, যখন এ স্থান আর তোফৎ বা হিন্নোম উপত্যকা বলে অভিহিত হবে না। পরিবর্তে এটি তখন বধ্যভূমি নামে পরিচিত হবে।
{19:7} যিহুদীয়া ও জেরুশালেমবাসীর সমস্ত পরিকল্পনা এইস্থানে আমি ব্যর্থ করে দেব। তাদের শত্রুদের তাদের উপর বিজয়ী করব এবং যুদ্ধে তাদের হত্যা করব। তাদের মৃতদেহ হবে পাখি ও বন্য পশুদের আহার।
{19:8} এই নগরীকে ধ্বংস করে আমি এমন ভয়াবহ করে তুলব যে পথচারী আতঙ্কে বিমূঢ় হয়ে পড়বে।
{19:9} শত্রুদল নগরীকে ঘিরে ফেলবে এবং অধিবাসীদের হত্যা করতে চেষ্টা করবে। এই অবরোধ এত ভয়ঙ্কর হবে যে নগরীর ভিতরের অধিবাসীরা পরস্পরকে ছিঁড়ে খাবে, এমন কি নিজেদের সন্তানদেরও রেহাই দেবে না।
{19:10} তারপর, যারা আমার সঙ্গে গিয়েছিল, প্রভু পরমেশ্বর তাদের সামনে মাটির পাত্রটি ভাঙ্গতে বললেন এবং
{19:11} বলতে বললেন, সর্বশক্তিমান প্রভু পরমেশ্বর বলেছেন এই লোকদের এবং এই নগরীকে আমি এই পাত্রের মত ভেঙ্গে ফেলব, যা কোনদিন জোড়া লাগবে না। এমন কি তোফতেও লোকে তাদের মৃতদেহ কবর দেবে। কারণ তাদের কবর দেবার জন্য আর কোনও জায়গা থাকবে না।
{19:12} আমি প্রতিজ্ঞা করেছি, এই নগরী ও তার অধিবাসীদের অবস্থা আমি তোফতের মত করব।
{19:13} জেরুশালেমের যে সমস্ত বাড়ি, যিহুদীয়ার রাজপ্রাসাদ এবং বাস্তব পক্ষে যে সমস্ত বাড়ির ছাদে আকাশের নক্ষত্রের উদ্দেশে ধূপ জ্বালা হত এবং অন্যান্য দেবতাদের উদ্দেশে যে সমস্ত স্থানে সুরা নিবেদন করে ঢালা হত, সেই সমস্ত স্থান তোফতের মত অশুচি হবে।
{19:14} প্রভু পরমেশ্বর যেখানে আমাকে তাঁর বাণী প্রচার করতে পাঠিয়েছিলেন, সেই তোফৎ থেকে আমি চলে এলাম মন্দির প্রাঙ্গণে। সেখানে দাঁড়িয়ে সমস্ত লোককে আমি বললাম,
{19:15} সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর বলেছেন যে তিনি এই নগরী ও তার সন্নিহিত সমস্ত জনপদের উপর তাঁর সিদ্ধান্ত অনুযায়ী সমস্ত শাস্তি বর্ষণ করবেন, কারণ তোমরা জেদী, তাঁর কোনও কথাই তোমরা শোন না।
{i20:1} পুরোহিত পশহূরের সঙ্গে যিরমিয়ের সংঘাত
{20:1} ইম্মেরের পুত্র পুরোহিত পশহূর ছিলেন মন্দিরের অধ্যক্ষ। তিনি যখন এই সমস্ত বিষয়ে আমাকে ঘোষণা করতে শুনলেন, তখন
{20:2} তিনি আদেশ দিলেন যেন আমাকে প্রহার করে মন্দিরের বিন্যামীন তোরণের কাছে শিকল দিয়ে বেঁধে রাখা হয়।
{20:3} পরের দিন পুরোহিত পশহূর যখন আমাকে শৃঙ্খলমুক্ত করলেন, আমি তাঁকে বললাম, প্রভু পরমেশ্বর আপনার নাম পশহূর রাখেন নি। তিনি আপনার নাম দিয়েছেন, ‘সর্বস্থানের সন্ত্রাস’।
{20:4} প্রভু স্বয়ং বলেছেন, ‘আমি তোমাকে নিজের কাছে এবং তোমার বন্ধুদের কাছে সন্ত্রাসস্বরূপ করব। তুমি দেখবে তারা সকলে শত্রুর হাতে নিহত হয়েছে। সমস্ত যিহুদীয়াকে আমি ব্যাবিলনের রাজার অধীন করতে চলেছি। কিছু লোককে সে বন্দী করে দেশে নিয়ে যাবে এবং বাকিদের হত্যা করবে।
{20:5} এই নগরীর সমস্ত সম্পদ আমি তাদের শত্রুদের দিয়ে লুঠ করাব, তারা তাদের সমস্ত সম্পত্তি দখল করবে, এমন কি যিহুদীয়ার রাজার ধনভাণ্ডারও তারা দখল করবে এবং সব কিছু ব্যাবিলনে নিয়ে যাবে।’
{20:6} পশহূর, তুমি ও তোমার পরিবার তাদের হাতে বন্দী হয়ে ব্যাবিলনে যাবে। যে বন্ধুদের কাছে ঈশ্বরের নাম করে তুমি অজস্র মিথ্যা বাণী বলেছিলে, সেই বন্ধুদের সঙ্গে সেখানে তোমার মৃত্যু হবে এবং সেখানেই কবর হবে তোমাদের।
{i20:7} প্রভু পরমেশ্বরের কাছে যিরমিয়ের অভিযোগ
{20:7} হে প্রভু পরমেশ্বর, তুমি আমাকে বঞ্চনা করেছ, প্রবঞ্চিত হয়েছি আমি। আমার চেয়ে তুমি মহাশক্তিধর, আমায় বশীভূত করেছ তুমি, আমি উপহাসের পাত্র হয়েছি সকলের কাছে, সারাদিন সকলে আমাকে বিদ্রূপ করে।
{20:8} যখনই আমি কিছু বলি, চীৎকার করতে হয় আমাকে, আমি উচ্চকণ্ঠে বলি, ‘প্রচণ্ড আক্রমণ, ধ্বংস!’ হে প্রভু পরমেশ্বর, তোমার বার্তা ঘোষণা করার জন্য সবসময় বিদ্রূপ আর অপমানে আমাকে জর্জরিত হতে হয়।
{20:9} কিন্তু যখন আমি বলি, ‘আমি ভুলে যাব প্রভু পরমেশ্বরকে কোনদিন তাঁর নাম আর মুখে আনব না,’ তখনই তোমার বার্তা আগুনের মত অন্তর্জ্বালায় দগ্ধ করে আমাকে। আমি ক্লান্ত হই সেই বাণীকে রোধের চেষ্টায়, কিন্তু কিছুতেই রুদ্ধ রাখতে পারি না তাকে।
{20:10} শুনি সকলেই ফিস্ফিস্ করে বলে, ‘সর্বস্থানে সন্ত্রাস, এস আমরা প্রকাশ্যে অভিযুক্ত করি তাকে, দোষারোপ করি তার বিরুদ্ধে।’ আমার ঘনিষ্ঠ বন্ধুরাও আমার পতন কামনা করে, তারা বলে, ‘এবার হয়ত তাকে ফেলা যাবে ফাঁদে, তখন আমরা তাকে মুঠোয় পাব, আর নেব প্রতিশোধ।’
{20:11} কিন্তু হে পরমেশ্বর, মহাপরাক্রান্ত যোদ্ধা তুমি, তুমি আমার পক্ষে আছ, যারা আমাকে উৎপীড়ন করে, ব্যর্থ হবে তারা। ব্যর্থতার গ্লানি তাদের চিরলজ্জায় ডুবিয়ে দেবে, কখনও ঘুচবে না এই লজ্জা।
{20:12} কিন্তু হে সর্বশক্তিমান প্রভু পরমেশ্বর তুমি ধর্মনিষ্ঠদের যাচাই কর, তুমিই জান, কি আছে তাদের হৃদয়ে মনে, আমার শত্রুদের উপর তোমার প্রতিশোধ আমাকে দেখতে দাও, আমি যে তোমারই উপর অর্পণ করেছি আমার সমস্ত ভার।
{20:13} সঙ্গীত গাও প্রভু পরমেশ্বরের উদ্দেশে! মহিমা কীর্তন কর প্রভু পরমেশ্বরের! তিনি মুক্ত করেন নিপীড়িত মানুষকে দুর্জনের কবল থেকে।
{20:14} অভিশপ্ত হোক আমার জন্মের সেই দিন, যে দিন জননী আমায় জন্ম দিয়েছিলেন, সেই দিন ডুবে যাক্ বিস্মৃতির অতলে।
{20:15} অভিশাপ দাও সেই জনকে যে আমার পিতাকে আনন্দ দান করেছিল, দিয়েছিন আমার জন্মের সংবাদ, বলেছিল, ‘সন্তান জন্মেছে, একটি পুত্র জন্মেছে তোমার!’
{20:16} তার অবস্থা হোক সেই সব নগরীর মত যেগুলি নির্মমভাবে ধ্বংস করেছেন প্রভু পরমেশ্বর। প্রভাতে সে শুনুক আর্তনাদ মধ্যাহ্নে শুনুক যুদ্ধের দামামা।
{20:17} কারণ ভূমিষ্ঠ হবার আগেই সে আমাকে বধ করেনি, তাহলে মাতৃগর্ভে হত আমার সমাধি।
{20:18} কেন আমার জন্ম হয়েছিল? এ কি শুধু দুঃখ আর যন্ত্রণার জন্য? লজ্জায় আমার জীবন অবসানের জন্য?
{i21:1} জেরুশালেমের পরাজয়ের ভবিষ্যদ্বাণী
{21:1} যিহুদীয়ার রাজা সিদিকিয় সেই সময় মল্কিয়ের পুত্র পশহূর এবং মাসেয়ের পুত্র পুরোহিত সফনিয়কে আমার কাছে এই অনুরোধ করে পাঠান,
{21:2} দয়া করে আমাদের জন্য প্রভু পরমেশ্বরের কাছে আমাদের হয়ে জেনে নিন যে, যেহেতু ব্যাবিলনের রাজা নেবুকাডনেজার তাঁর সৈন্যদল নিয়ে নগরী অবরোধ করেছেন, প্রভু পরমেশ্বর কি এমন কোন অলৌকিক ঘটনা ঘটাবেন, যাতে নেবুকাডনেজারের সৈন্যবাহিনী পিছু হটতে বাধ্য হয়?
{21:3} তখন যিরমিয় সিদিকিয়ের প্রেরিত লোকদের বললেন, প্রভু পরমেশ্বর, ইসরায়েলের ঈশ্বর
{21:4} সিদিকিয়ের উদ্দেশ্যে বলেছেন, সিদিকিয়, আমি তোমার সৈন্যবাহিনীকে পরাজিত করব, যারা ব্যাবিলনের রাজা ও তার সেনাবাহিনীর সঙ্গে যুদ্ধ করছে। নগরীর কেন্দ্রভূমিতে তোমার সৈন্যদের সমস্ত অস্ত্র-শস্ত্র স্তূপাকার করব।
{21:5} আমি আমার সমস্ত ক্রোধ, রোষ, ভয়াবহতা ও সর্বশক্তি দিয়ে তোমার বিরুদ্ধে যুদ্ধ করব।
{21:6} এই নগরীর প্রতিটি অধিবাসীকে আমি হত্যা করব। মানুষ, পশু নির্বিশেষে সকলে ভয়ানকভাবে রোগাক্রান্ত হয়ে মারা যাবে।
{21:7} কিন্তু তুমি, তোমার রাজকর্মচারীরা ও যারা যুদ্ধ, দুর্ভিক্ষ ও মহামারী থেকে রক্ষা পেয়েছ, তাদের সকলকে আমি রাজা নেবুকাডনেজার ও তোমার শত্রুদের হাতে বন্দী করব, যারা তোমাকে হত্যা করতে চায়। নেবুকাডনেজার তোমাকে হত্যা করবে, সে তোমাদের কাউকে রেহাই দেবে না, কারও উপর করুণা প্রদর্শনও করবে না। আমি প্রভু পরমেশ্বর এ কথা বললাম।
{21:8} তারপর প্রভু পরমেশ্বর আমাকে লোকদের বলতে বললেন, শোন তোমরা, আমি প্রভু পরমেশ্বর তোমাদের দুটি পথের মধ্যে একটি পথ বেছে নেবার সুযোগ দিচ্ছি, যে পথ মানুষকে জীবনের দিকে এগিয়ে নিয়ে যায় কিম্বা যে পথ টেনে নিয়ে যায় মৃত্যুর দিকে।
{21:9} নগরীর মধ্যে যে থাকবে, হয় যুদ্ধে, না হয় অনাহারে অথবা রোগে তার মৃত্যু হবে। কিন্তু যে নগরীর বাইরে বেরিয়ে গিয়ে ব্যাবিলনবাসীর হাতে আত্মসমর্পণ করবে, সে মরবে না। অন্ততঃপক্ষে সে প্রাণ নিয়ে পালাতে পারবে।
{21:10} আমি এই নগরীকে ধ্বংস করতে মনস্থ করেছি, তাকে আমি কিছুতেই রেহাই দেব না। ব্যাবিলনরাজের হাতে একে তুলে দেওয়া হবে। সে এই নগরী পুড়িয়ে ছারখার করে দেবে — আমি প্রভু পরমেশ্বর এই কথা বললাম।
{i21:11} যিহুদীয়ার রাজপরিবারের উপর বিচার
{21:11} দাউদের বংশধর, যিহুদীয়ার রাজপরিবারের কাছে এই বার্তা প্রভু পরমেশ্বর আমাকে পৌঁছে দিতে বললেন, আমি, প্রভু পরমেশ্বর, যে কথা বলছি, শোন। দেখ, যেন সকলে ন্যায়বিচার পায়। নিপীড়িত,
{21:12} বঞ্চিত ও শোষিত মানুষকে উদ্ধার কর উৎপীড়কের কবল থেকে। ফিরিয়ে দাও তার ন্যায্য অধিকার তোমার এ অন্যায় জ্বালিয়ে দেবে আমার ক্রোধের আগুন, যা কোনদিন নেভান যাবে না।
{21:13} হে জেরুশালেম, তুমি উপত্যকার উপরে অনেক উঁচুতে সিংহাসনে বসে আছ সমতলভূমির উপরে সমুন্নত পর্বতের মত। আমি কিন্তু তোমার বিরুদ্ধে যুদ্ধ করব। তুমি বলে থাক, কেউ তোমাকে আক্রমণ করতে পারবে না। কিম্বা তোমার প্রতিরক্ষা ব্যবস্থাকে ভেঙ্গে ঢুকতে পারবে না।
{21:14} কিন্তু তোমার কৃতকর্মের জন্য আমি তোমাকে শাস্তি দেব। আমি তোমার অরণ্যে আগুন লাগিয়ে দেব, যে আগুন তার চারপাশের সব কিছু গ্রাস করবে। আমি, প্রভু পরমেশ্বর, এই কথা বললাম।
{i22:1} যিহুদীয়া রাজপরিবারের কাছে যিরমিয়ের বার্তা
{22:1} প্রভু পরমেশ্বর আমাকে বললেন, যিহুদীয়ার রাজপ্রাসাদে যাও। সেখানে গিয়ে বল, ‘হে যিহুদীয়ারাজ দাউদের
{22:2} বংশধর, তুমি ও তোমার পারিষদবর্গ ও প্রজাবৃন্দ, তোমরা প্রভু পরমেশ্বরের কথা শোন। তিনি বলেছেন,
{22:3} আমি, প্রভু পরমেশ্বর, তোমাদের আদেশ করছি, তোমরা ন্যায়সঙ্গত কাজ কর। নিপীড়িত, বঞ্চিত ও শোষিত মানুষকে উদ্ধার কর উৎপীড়কের হাত থেকে, ফিরিয়ে দাও তার ন্যায্য অধিকার। বিদেশী, অনাথ ও বিধবাদের উপরে অত্যাচার, উৎপীড়ন করো না এবং এই পবিত্র স্থানে কোন নিরীহ ব্যক্তির রক্তপাত ঘটিও না।
{22:4} আমার আদেশ অনুসারে তোমরা প্রকৃতই যদি চল, তাহলে দাউদবংশের রাজত্ব অক্ষুণ্ণ থাকবে। তারা তাদের রাজকর্মচারী ও প্রজাসহ রাজপ্রাসাদের এই তোরণদ্বার দিয়ে রথ ও অশ্বে আরোহণ করে মর্যাদা সহকারে যাতায়াত করবে।
{22:5} কিন্তু যদি আমার অবাধ্য হও, তাহলে আমি শপথ নিয়ে বলছি, এই প্রাসাদ ধ্বংসস্তূপে পরিণত হবে।
{22:6} আমি প্রভু পরমেশ্বর বলছি, যিহুদীয়ার এই রাজপ্রাসাদ আমার কাছে শোভাময়ী গিলিয়দের মত, লেবাননের পর্বতশ্রেণীর মত সুন্দর অপরূপ। কিন্তু একে আমি করব জনহীন পরিত্যক্ত, যেখানে জীবনের কোন চিহ্ন নেই।
{22:7} এই রাজপ্রাসাদ ধ্বংস করার জন্য আমি লোক পাঠাব। তারা এসে এর সুন্দর সীডারের সুরম্য স্তম্ভগুলি কুঠার দিয়ে কেটে আগুনে ফেলে দেবে।
{22:8} তারপর যখন বিদেশীরা এর পাশ দিয়ে যাবে, তখন তারা সহযাত্রীকে জিজ্ঞাসা করবে, কেন প্রভু পরমেশ্বর এই মহানগরীর এমন দুর্দশা করলেন?
{22:9} তারা তখন বলবে, এরা তাদের আরাধ্য ঈশ্বরের সন্ধিচুক্তি ভঙ্গ করে অন্যান্য দেবতার পূজা-অর্চনা করেছে।
{i22:10} যিহোয়াহসের সম্পর্কে যিরমিয়ের বার্তা
{22:10} হে যিহুদীয়ার প্রজাবৃন্দ, কেঁদো না রাজা যোশিয়ের জন্য তার মৃত্যুতে করো না শোক। কিন্তু কাঁদো, তীব্রভাবে কাঁদো তার পুত্র যিহোয়াহসের জন্য। তারা তাকে নিয়ে চলে যাচ্ছে চিরদিনের মত। তার জন্মভূমির মুখ সে আর দেখতে পাবে না কোনদিন।
{22:11} যোশিয়ের পুত্র শাল্লুম যে তার পিতার পরে যিহুদীয়ার রাজা হয়েছিল, তার সম্বন্ধে প্রভু পরমেশ্বর বলেন, এখান থেকে তাকে বন্দী করে নিয়ে যাওয়া হয়েছে, কোনোদিন সে আর ফিরবে না।
{22:12} তারা যেখানে তাকে নিয়ে গেছে, সেখানেই তার মৃত্যু হবে। সে আর এ দেশের মুখ কোনোদিন দেখতে পাবে না।
{i22:13} যিহোয়াকিম সম্পর্কে যিরমিয়ের বার্তা
{22:13} অন্যায় দিয়ে যে ঘর গড়ে, অবিশ্বস্ততা দিয়ে তার শ্রীবৃদ্ধি করে, যে নিজের দেশবাসীকে বেগার খাটায়, কোন পারিশ্রমিক দেয় না তাদের, ধ্বংস হোক সেইজন।
{22:14} ধ্বংস হোক সেই ব্যক্তি যে মনে মনে ভাবে, আমি নিজের জন্য গড়ব একটি ইমারত, তার ওপরতলায় থাকবে অনেক প্রশস্ত কক্ষ। তারপর সে তার ঘরের জানালা বানাল, সীডার কাঠ দিয়ে সাজাল ঘরের দেওয়াল, তাতে দিল লাল রঙ।
{22:15} যদি তুমি তৈরী কর সীডার কাঠের অট্টালিকা, অন্যদের চেয়েও তা যদি সুন্দর হয়, তাতেই কি তুমি আরও বড় রাজা হতে পারবে? তোমার পিতাও জীবনকে পরিপূর্ণভাবে ভোগ করেছেন, কিন্তু তিনি ছিলেন ন্যায়বান ও ধর্মনিষ্ঠ। যা কিছু তিনি করেছেন, তাতেই তিনি লাভ করেছেন শ্রী ও সমৃদ্ধি।
{22:16} তিনি ন্যায়বিচার করেছেন দরিদ্রের প্রতি, সব কিছুই চলেছে সুশৃঙ্খলভাবে। কিন্তু এরই মধ্যে ছিল প্রভু পরমেশ্বরকে জানার সম্যক পরিচয়।
{22:17} কিন্তু তুমি স্বার্থান্বেষী, নিজের অভিলাষ পূরণেই তুমি ব্যস্ত, নিরপরাধকে হত্যা কর তুমি হিংস্র নিপীড়নে জর্জরিত কর প্রজাবৃন্দকে। প্রভু পরমেশ্বর বলেছেন এই কথা।
{22:18} তাই যোশিয়ের পুত্র যিহুদীয়ার রাজা যিহোয়াকিমের বিষয়ে প্রভু পরমেশ্বর বলেন, কেউ তার মৃত্যুতে করবে না শোক, অথবা বলবে না ‘হায় আমার বন্ধু, হায় আমার ভ্রাতা’! কেউ কাঁদবে না তার জন্য, ফেলবে না চোখের জল, বলবে না, ‘হায় আমার প্রভু, কোথায় তোমার মহিমা?’
{22:19} একটা গাধার সঙ্গে সম্পন্ন হবে তার অন্ত্যেষ্টি, টেনে নিয়ে যাওয়া হবে তাকে, জেরুশালেমের তোরণ দিয়ে ছুঁড়ে ফেলা হবে বাইরে।
{i22:20} জেরুশালেমের ভবিতব্য সম্বন্ধে যিরমিয়ের বাণী
{22:20} হে জেরুশালেমবাসী, লেবাননে যাও, চীৎকার কর সেখানে গিয়ে, যাও বাশান দেশে, সেখানে চীৎকার কর মোয়াবের পর্বতশ্রেণী থেকে ডাক দাও কারণ পরাজিত হয়েছে তোমার সমস্ত মিত্রপক্ষ।
{22:21} তুমি যখন সমৃদ্ধিশালী ছিলে, তোমায় সতর্ক করেছিলেন প্রভু পরমেশ্বর। তবু তুমি শোন নি, করেছিলে প্রত্যাখ্যান। সারাটি জীবন তুমি কাটিয়ে দিলে এমনি করেই, প্রভু পরমেশ্বরের বাধ্য হলে না কোনদিন।
{22:22} ঝড়ের মুখে তোমার নেতারা যাবে উড়ে, যুদ্ধবন্দীরূপে নিয়ে যাওয়া হবে তোমার মিত্রপক্ষের লোকদের। লজ্জা ও অপমানে জর্জরিত হবে তোমার নগরী কারণ যত মন্দ থাকতে পারে, সব করেছ তুমি।
{22:23} লেবানন থেকে আনা সীডারের উপরে ছিল তোমার ভরসা, কিন্তু যখন তুমি বেদনায় আতুর হয়ে ওঠ, তখন অসহায় হয়ে ওঠ তুমি, প্রসববেদনাতুরা নারীর মত তোমার এ যন্ত্রণা।
{i22:24} যিহোয়াখিনের উপরে ঈশ্বরের দণ্ডাদেশ
{22:24} যিহুদীয়ার রাজা যিহোয়াকিমের পুত্র রাজা যিহোয়াখিনকে প্রভু পরমেশ্বর বলেলন, আমি জাগ্রত ঈশ্বর, এ যেমন ধ্রুব সত্য, এও তেমনি সত্য যে, তুমি আমার দক্ষিণ হস্তের সীল মোহরের আংটি হলেও আমি তোমাকে খুলে ফেলব এবং
{22:25} যাদের তুমি ভয় কর, যারা তোমাকে হত্যা করতে চায়, তাদের হাতে তোমাকে তুলে দেব। আমি তোমাকে ব্যাবিলনের রাজা নেবুকাডনেজারের ও তার সৈন্যবাহিনীর হাতে সমর্পণ করব।
{22:26} আমি তোমাকে ও তোমার জননীকে জোর করে নির্বাসনে পাঠাব। এমন একটি দেশে তোমাদের পাঠাব, যেখানে তোমাদের কারও জন্ম হয়নি। তোমাদের দুজনেরই মৃত্যু হবে সেখানে।
{22:27} এ দেশ দেখার জন্য তোমাদের আকাঙ্ক্ষা জাগবে, কিন্তু কোনদিন আর এখানে ফিরতে পারবে না।
{22:28} আমি বললাম, যিহোয়খিন কি ভাঙ্গা পাত্রের মত হয়েছে, যে পাত্রটিকে ছুঁড়ে ফেলে দেওয়া হয়েছে, আর কেউ-ই সেটি চায় না? সেই জন্যই কি তাকে ও তার সন্তানদের অজানা এক দেশে নিয়ে যাওয়া হচ্ছে?
{22:29} ও আমার দেশ, জন্মভূমি আমার! শোন, তুমি, প্রভু পরমেশ্বর কি বলেছেনঃ
{22:30} এ ব্যক্তি হারাবে তার সন্তানদের, সে হবে এমন একজন, যার জীবনে আসবে না সফলতা কোনদিন, এই তার বিধিলিপি। থাকবে না তার কোনও বংশধর, দাউদের উত্তরাধিকারীরূপে যে ধারণ করবে যিহুদীয়ার শাসনদণ্ড। আমি, প্রভু পরমেশ্বর, এই কথা বললাম।
{i23:1} আগামী দিনের প্রত্যাশা
{23:1} সেই রাজাদের উপর প্রভু পরমেশ্বরের বিচার হবে ভয়াবহ, যারা তাদের প্রজাদের ধ্বংস করে, ছড়িয়ে দেয় চারিদিকে।
{23:2} প্রজাদের তত্ত্বাবধান করা যাদের কর্তব্য, সেই রাজাদের সম্বন্ধে প্রভু পরমেশ্বর, ইসরায়েলের আরাধ্য ঈশ্বর এই কথা বলেন, তোমরা আমার প্রজাদের তত্ত্বাবধান করনি, তাদের তোমরা চারিদিকে ছড়িয়ে ছিটিয়ে দিয়েছ, তাড়িয়ে দিয়েছ তাদের। যে দুষ্কর্ম তোমরা করেছ, তার জন্য এবার আমি তোমাদের দণ্ড দেব।
{23:3} নানা দেশ থেকে আমি আমার অবশিষ্ট প্রজাদের সংগ্রহ করে আনব, সেইখান থেকে, যেখানে আমি তাদের ছড়িয়ে দিয়েছিলাম। ফিরিয়ে আনব তাদের মাতৃভূমিতে। তাদের অনেক সন্তান সন্ততি হবে, সংখ্যায় তারা বেড়ে অজস্র হবে।
{23:4} তাদের যত্ন নেবার জন্য আমি শাসনকর্তা নিযুক্ত করব। আমার প্রজারা আর ভীত-সন্ত্রস্ত হবে না, আমি তাদের আর শাস্তি দেব না কোন দিন। আমি, প্রভু পরমেশ্বর, এই কথা বললাম।
{23:5} প্রভু পরমেশ্বর বলেন, সেই দিন আসন্ন, যেদিন আমি দাউদের এক ধর্মনিষ্ঠ বংশধরকে রাজারূপে মনোনীত করব। সেই রাজা বিচক্ষণতার সঙ্গে শাসন পরিচালনা করবে এবং যা সঙ্গত ও ন্যায্য, সারা দেশে সেই কাজই করবে।
{23:6} সে যখন রাজা হবে, যিহুদীয়ার মানুষ অন্যায় অবিচার থেকে মুক্ত হবে, ইসরায়েলীরা বাস করবে নিরাপদে। “প্রভু পরমেশ্বর আমাদের মুক্তিদাতা’’ — এই নামে তাঁকে অভিহিত করা হবে।
{23:7} প্রভু পরমেশ্বর বলেন, সেই সময় আসছে, যে দিন ‘মিশর থেকে যিনি ইসরায়েলীদের উদ্ধার করে এনেছিলেন সেই জাগ্রত ঈশ্বরের দিব্য’ — এই বলে কেউ আর শপথ নেবে না।
{23:8} পরিবর্তে তারা বলবে, ‘উত্তর দেশ থেকে এবং যে সমস্ত দেশে আমাদের ছড়িয়ে দেওয়া হয়েছিল, সেই সমস্ত দেশ থেকে যিনি আমাদের উদ্ধার করে এনেছেন, সেই জাগ্রত প্রভু পরমেশ্বরের দিব্য’। তারা তখন বাস করবে নিজেদের দেশে।
{i23:9} প্রবক্তা নবীদের সম্বন্ধে যিরমিয়ের বার্তা
{23:9} হৃদয় আমার নিষ্পিষ্ট, আমি কাঁপছি থরথর করে। প্রভু পরমেশ্বরের জন্য, তাঁর পরম পবিত্র বাণীর জন্য আমি হয়েছি উন্মাদ।
{23:10} প্রভু পরমেশ্বরের প্রতি অবিশ্বস্ত লোকে ভরে গেছে দেশ, যাপন করে তারা পাপময় জীবন, নিজেদের শক্তির অপব্যবহার করে তারা। প্রভু পরমেশ্বরের অভিশাপে মাটি কাঁদে, চারণভূমি শুকিয়ে ধূ ধূ হয়ে যায়।
{23:11} প্রভু পরমেশ্বর বলেন, নবী ও পুরোহিতেরা ঈশ্বরবিহীন, মন্দিরে মন্দ কাজে রত অবস্থায় আমি ধরেছি তাদের।
{23:12} তাদের চলার পথ হবে পিচ্ছিলও অন্ধকারময়, আমি তাদের উছোট খাইয়ে পতন ঘটাব। ঘোরতর বিপর্যয় আমি আনব তাদের উপর, তাদের দণ্ডদানের কাল আসন্ন। আমি, প্রভু পরমেশ্বর, এই কথা বললাম।
{23:13} আমি দেখেছি শমরিয়ার নবীদের পাপ, বেলদেবের নামে তারা ভবিষ্যদ্বাণী করে বিপথে নিয়ে গেছে আমার প্রজাদের।
{23:14} কিন্তু আমি দেখেছি জেরুশালেমের নবীরা নিকৃষ্ট তাদের চেয়েও, ব্যভিচার করে তারা, মিথ্যা কথা বলে, অন্যায় কাজে সাহায্য করে মানুষকে যাতে দুষ্কর্ম বন্ধ না করে কেউ। আমার চোখে তারা সদোম-ঘমোরার মানুষের মতই মন্দ।
{23:15} তাই, আমি সর্বশক্তিমান প্রভু পরমেশ্বর, জেরুশালেমের প্রবক্তা নবীদের সম্বন্ধে বলছি, ‘আমি তাদের খেতে দেব তেতো শাক, পান করতে দেব গরল, কারণ সারা দেশে তারা ছড়িয়ে দিয়েছে অধর্ম।’
{23:16} সর্বশক্তিমান প্রভু পরমেশ্বর জেরুশালেমের লোকদের বললেন, ঐ নবীদের কথা তোমরা শুনো না। তারা মিথ্যা আশায় তোমাদের মন ভরে দিচ্ছে। তারা তাদের কল্পিত কথা তোমাদের বলে, আমার কথা বলে না।
{23:17} যারা আমার কথা শুনতে চায় না, তাদের কাছে তারা বলে, ‘ভালভাবেই তোমাদের জীবন কাটবে’। যারা উদ্ধত, দুর্বিনীত তাদের প্রত্যেককে তারা বলে, বিপর্যয় তোমাদের স্পর্শ করবে না কখনও।
{23:18} আমি বললাম, এই সমস্ত নবীদের মধ্যে কেউ কখনও প্রভু পরমেশ্বরের মনের গোপন কথা জানতে পারে নি। তাদের মধ্যে কেউ কোনদিন তাঁর বাণী শোনেনি বা উপলব্ধি করে নি। কেউ মনোযোগও দেয়নি তাঁর কথায়।
{23:19} তাঁর ক্রোধ হল ঝড়, একটি ভয়াবহ ঘূর্ণী, যা দুরাচারদের মাথার উপর গর্জন করে।
{23:20} যতক্ষণ না তিনি তাঁর মনের ইচ্ছা পূর্ণ করেন, ততক্ষণ থামে না সেই গর্জন। একদিন তাঁর প্রজারা স্পষ্টভাবেই বুঝতে পারবে এ কথা।
{23:21} প্রভু পরমেশ্বর বললেন, আমি এই সব নবীদের পাঠাইনি, কিন্তু তা সত্ত্বেও তারা গিয়েছে। আমি তাদের কোনও বাধা দিইনি, কিন্তু তবু তারা আমার নাম নিয়ে কথা বলে।
{23:22} তারা যদি আমার অন্তরের গোপন কথা জানতে পারত, তাহলে আমার প্রজাদের কাছে আমার বার্তা ঘোষণা করত এবং তাদের মন্দপথ ও অধর্মাচার পরিত্যাগ করাতে পারত।
{23:23} আমি সর্বত্র বিরাজিত ঈশ্বর, একটিমাত্র স্থানে আমার বাস নয়।
{23:24} এমন কোনও স্থান নেই, যেখানে লুকালে আমার দৃষ্টি এড়ান যাবে। তোমরা কি জান না, স্বর্গ ও পৃথিবীর সর্বস্থানে আমি বিরাজ করি?
{23:25} নবীরা, যারা আমার নাম নিয়ে মিথ্যা কথা বলে এবং দাবী করে যে স্বপ্নে আমি তাদের দর্শন দিয়ে বাণী দিয়েছি, আমি জানি তারা কি বলছে।
{23:26} আর কতদিন ঐ নবীরা তাদের মনগড়া কথা দিয়ে আমার প্রজাদের বিপথে পরিচালিত করবে?
{23:27} তারা ভাবে স্বপ্নের কথা বলে আমার প্রজাদের আমায় ভুলিয়ে দেবে, ঠিক যেমন করে তাদের পিতৃপুরুষেরা আমাকে ভুলে বেলদেবের অনুসারী হয়েছিল।
{23:28} যে সব নবী স্বপ্ন দেখে থাকে, তাদের বলা উচিত, এ শুধু স্বপ্ন। কিন্তু যারা আমার বাণী শুনেছে, বিশ্বস্তভাবে তাদের সেই বাণী ঘোষণা করা উচিত। গমের তুলনায় খড়ের মূল্য কতখানি?
{23:29} আমার বাণী আগুনের মত, হাতুড়ির মত আমার বাণী, যা পাথরকে ভেঙ্গে খণ্ড-বিখণ্ড করে।
{23:30} আমি ঐ নবীদের বিপক্ষে, যারা একে অপরের কথাকে আমার বাণী বলে ঘোষণা করে।
{23:31} আমি ওদেরও বিপক্ষে, যারা নিজের কথাকে দৈবাদেশ বলে দাবী করে।
{23:32} আমি, প্রভু পরমেশ্বর যা বলি, শোন সেই কথা। যে নবীরা তাদের মিথ্যায় ভরা স্বপ্নের কথা বলে, আমি তাদের বিরুদ্ধে। তারা এই সমস্ত অহমিকাপূর্ণ কথা বলে আমার প্রজাদের ধ্বংসের মুখে নিয়ে যায়। আমি তাদের পাঠাইনি বা যাবার আদেশও দিইনি। তারা প্রজাদের কোনও সাহায্যেই আসে না। আমি, প্রভু পরমেশ্বর, এই কথা বললাম।
{i23:33} প্রভু পরমেশ্বরের প্রকৃত বোঝা
{23:33} প্রভু পরমেশ্বর আমাকে বললেন, যখন আমার কোনও প্রজা বা কোনও নবী বা পুরোহিত তোমাকে জিজ্ঞাসা করবে, ‘প্রভু পরমেশ্বর তোমাকে কিসের এত ভার দিয়েছেন?’ তখন তুমি বলবে, ‘তোমরাই প্রভু পরমেশ্বরের বোঝা।’ কিন্তু এইবার তিনি সেই বোঝা ঝেড়ে ফেলবেন।
{23:34} যদি আমার কোনও প্রজা বা নবী বা পুরোহিত দাবী করে ‘প্রভু পরমেশ্বর আমাকে এই ভার দিয়েছেন’, তবে আমি তাকে ও তার পরিবারকে শাস্তি দেব।
{23:35} তার পরিবর্তে তারা বন্ধুবর্গ ও আত্মীয়স্বজন পরস্পরকে জিজ্ঞাসা করবে, ‘প্রভু পরমেশ্বরের উত্তর কি? কি বলছেন তিনি?’
{23:36} তারা আর কোনদিন ‘প্রভু পরমেশ্বরের ভার’ এই শব্দটি কখনও ব্যবহার না করুক। কারণ যে ব্যবহার করবে, আমার বামী তার উপর প্রকৃত বোঝাস্বরূপ হয়ে উঠবে। যিনি জাগ্রত ঈশ্বর, সর্বাধিপতি প্রভু পরমেশ্বর, লোকে তাদের সেই আরাধ্য ঈশ্বরের বাণী বিকৃত করেছে।
{23:37} যিরমিয়, নবীদের জিজ্ঞাসা কর, ‘প্রভু পরমেশ্বর কি উত্তর দিয়েছেন, অথবা কি বলেছেন তিনি?’
{23:38} তখন তারা যদি আমার আদেশ অমান্য করে এবং বলে, ‘এ আমাকে দেওয়া প্রভু পরমেশ্বরের ভার’,
{23:39} তাহলে তাদের তুমি বলবে যে, আমি তাদের ছুঁড়ে ফেলে দেব। তাদের এবং তাদের পূর্বপুরুষদের যে নগরী আমি দিয়েছিলাম, সবশুদ্ধ দূরে ছুঁড়ে ফেলে দেব।
{23:40} আমি তাদের উপরে আনব দুর্বহ লজ্জা, আর অপমানে তাদের করব জর্জরিত, যা তারা কোনদিন ভুলতে পারবে না।
{i24:1} দুই ঝুড়ি ডুমুর
{24:1} ব্যাবিলনের রাজা নেবুকাডনেজার যিহোয়াকিমের পুত্র যিহুদীয়ার রাজা যিহোয়াখিনকে যিহুদীয়ার নেতৃবৃন্দ, নিপুণ শিল্পী ও দক্ষ শ্রমিকসহ বন্দী করে জেরুশালেম থেকে ব্যাবিলনে নিয়ে যাবার পর একদিন প্রভু পরমেশ্বর আমাকে একটি দর্শন দিলেন। তিনি দেখালেন, মন্দিরের সামনে দুই ঝুড়ি ডুমুর রাখা আছে।
{24:2} প্রথম ঝুড়িতে ছিল ভাল পাকা ডুমুর, আর অন্যটিতে খারাপ ডুমুর, খাওয়ার অযোগ্য।
{24:3} প্রভু পরমেশ্বর আমাকে জিজ্ঞাসা করলেন, ‘যিরমিয়, তুমি কি দেখছ?’ আমি বললাম, ‘ডুমুর। ভালগুলি খুবই ভাল আর খারাপগুলি খুব খারাপ, খাওয়ার অযোগ্য।’
{24:4} তখন প্রভু পরমেশ্বর আমাকে বললেনঃ
{24:5} আমি প্রভু পরমেশ্বর, ইসরায়েলের ঈশ্বর আমি মনে করি যে, যাদের ব্যাবিলনে নিয়ে যাওয়া হয়েছে, তারা ঐ ভাল ডুমুরের মত। আমি তাদের সঙ্গে মমতাপূর্ণ ব্যবহার করব।
{24:6} তাদের মঙ্গলের দিকে আমি লক্ষ্য রাখব এবং আবার তাদের দেশে ফিরিয়ে আনব। আমি তাদের গড়ে তুলব, ভেঙ্গে ফেলব না, তাদের আমি রোপণ করব, উপড়ে ফেলব না।
{24:7} আমিই যে প্রভু পরমেশ্বর — একথা জানার আগ্রহ আমি তাদের অন্তরে দেব। তখন তারা হবে আমার প্রজা আর আমি হব তাদের ঈশ্বর, কারণ তারা সর্বান্তঃকরণে ফিরে আসবে আমার কাছে।
{24:8} যিহুদীয়ার রাজা সিদিকিয়, সভাসদেরা ও জেরুশালেমের বাকি লোকেরা, যারা এদেশে আছে কিম্বা মিশরে চলে গেছে, আমি প্রভু পরমেশ্বর তাদের সঙ্গে ঐ অখাদ্য ডুমুরগুলির মত ব্যবহার করব।
{24:9} তাদের উপর আমি এমন বিপর্যয় আনব যে পৃথিবীর সমস্ত জাতি আতঙ্কে শিউরে উঠবে। লোকে তাদের উপহাস করবে, ব্যঙ্গ বিদ্রূপ করবে এবং যে সব জায়গায় আমি তাদের ছড়িয়ে ছিটিয়ে দিয়েছি, সেই সব জায়গায় তাদের নামে অভিশাপ দেওয়া হবে।
{24:10} আমি তাদের উপর আনব যুদ্ধ, দুর্ভিক্ষ ও মহামারী, যতদিন না তারা তাদের ও তাদের পিতৃপুরুষদের আমার দেওয়া এ দেশ থেকে নিশ্চিহ্ন হয়ে যায়।
{i25:1} উত্তর দেশ থেকে আগত শত্রু
{25:1} যোশিয়ের পুত্র যিহোয়াকিম যিহুদীয়ার রাজা হবার পর চতুর্থ বৎসরে যিহুদীয়ার অধিবাসীদের সম্বন্ধে প্রভু পরমেশ্বরের কাছ থেকে আমি এক বার্তা পেলাম।(নেবুকাডনেজারের ব্যাবিলনের রাজা হওয়ার এটাই ছিল প্রথম বছর)।
{25:2} যিহুদীয়া ও জেরুশালেমের সমস্ত লোককে আমি বললাম,
{25:3} আমনের পুত্র যিহুদীয়ার রাজা যোশিয়ের রাজত্বের ত্রয়োদশ বৎসর থেকে আজ পর্যন্ত তেইশ বৎসর ধরে প্রভু পরমেশ্বর আমার কাছে সতর্ক বার্তা দিয়ে আসছেন এবং তাঁর এই বার্তা তোমাদের কাছে বার বার পৌঁছে দিতে আমার কোনদিন ভুল হয়নি, কিন্তু তোমরা সে কথা গ্রাহ্য করনি।
{25:4} প্রভু পরমেশ্বর তাঁর সেবক নবীদের ক্রমাগত তোমাদের কাছে পাঠানো সত্ত্বেও তাঁর কথা তোমরা শোননি, মনোযোগ দাওনি তাতে।
{25:5} তাঁরা তোমাদের মন্দ জীবন ও কর্মের পথ থেকে ফিরে আসতে বলেছিলেন, যাতে প্রভু পরমেশ্বর তোমাদের পিতৃপুরুষদের যে দেশ চিরস্থায়ী অধিকাররূপে দিয়েছিলেন সেই দেশে তোমরাও স্থায়ীভাবে বসবাস করতে পার।
{25:6} তাঁরা তোমাদের অন্যান্য দেবতাদের সেবা ও আরাধনা করতে নিষেধ করেছিলেন এবং তোমাদের হাতে গড়া অসার প্রতিমাকে পূজা করে প্রভু পরমেশ্বরের ক্রোধ প্রজ্বলিত করতে নিষেধ করেছিলেন। তোমরা যদি প্রভু পরমেশ্বরের কথা শুনতে, তাহলে তিনি তোমাদের শাস্তি দিতেন না।
{25:7} কিন্তু প্রভু পরমেশ্বর স্বয়ং বলেন যে, তোমরা তাঁর কথা শুনতে অস্বীকার করেছ। পরিবর্তে, তোমরা তোমাদের অসার প্রতিমা দিয়ে তাঁর ক্রোধ প্রজ্বলিত করে তুলেছ এবং তাঁর শাস্তি নিজেদের উপর নামিয়ে এনেছ।
{25:8} সর্বাধিপতি প্রভু পরমেশ্বর বলেন, যেহেতু তোমরা আমার কথা শোননি, তাই আমি উত্তর দেশ থেকে জাতিবৃন্দকে ডাকছি এবং আমার সেবক, ব্যাবিলনের রাজা নেবুকাডনেজারকে আনতে পাঠাচ্ছি। যিহুদীয়া ও তার অধিবাসীদের বিরুদ্ধে এবং তার প্রতিবেশী জাতিগুলির বিরুদ্ধে
{25:9} যুদ্ধ করার জন্য আমি তাদের আনছি। এই জাতি ও তার প্রতিবেশীদের আমি ধ্বংস করতে চলেছি এবং সেই ধ্বংসস্তূপের মাঝে তাদের পরিত্যাগ করতে চলেছি। এ হবে এক ভয়ঙ্কর মর্মন্তুদ দৃশ্য। আমি, প্রভু পরমেশ্বর, এ কথা বললাম।
{25:10} আমি তাদের হাসি আনন্দ ও বিবাহের উৎসবধ্বনি স্তব্ধ করে দেব। আলো জ্বালাবার জন্য তাদের তেল থাকবে না। খাদ্যশস্যও থাকবে না তাদের।
{25:11} সারা দেশ ধ্বংসস্তূপে পরিণত হবে। এ হবে এক আতঙ্কজনক দৃশ্য এবং এর প্রতিবেশী জাতিগুলি সত্তর বছর ব্যাবিলনের দাসত্ব করবে।
{25:12} সত্তর বছর পূর্ণ হলে পর আমি ব্যাবিলন ও তার রাজাকে তাদের পাপের জন্য শাস্তি দেব। সেই দেশকে ধ্বংস করে চিরকালের জন্য তাকে পরিত্যক্ত এক ধ্বংসস্তূপে পরিণত করব।
{25:13} জাতিবৃন্দের উপর যত রকমের বিপর্যয় আনব বলে আমি হুমকি দিয়েছিলাম, সেই সব বিপর্যয় আমি তাদের উপর আনব, — এই পুস্তকে সমস্ত বিপর্যয়ের কথা লিপিবদ্ধ আছে।
{25:14} ব্যাবিলন যা করেছে, তার জন্য আমি তাকে উপযুক্ত শাস্তি দেব এবং বহু জাতি ও মহান রাজারা তাদের ক্রীতদাসে পরিণত করবে।
{i25:15} ঈশ্বরের ক্রোধের পানপাত্র
{25:15} প্রভু পরমেশ্বর, ইসরায়েলের আরাধ্য ঈশ্বর আমাকে বললেন, আমার রোষে পূর্ণ এই সুরাপাত্র। যে সমস্ত জাতির কাছে আমি তোমাকে পাঠাচ্ছি, এটি সকলের কাছে নিয়ে যাও এবং এই পাত্র থেকে সকলকে পান করাও।
{25:16} পান করবার পর তারা টলতে থাকবে এবং তাদের মন আর তাদের বশে থাকবে না, কারণ তাদের মধ্যে আমি যুদ্ধ পাঠাচ্ছি।
{25:17} তখন প্রভু পরমেশ্বরের হাত থেকে আমি পানপাত্রটি তুলে নিলাম এবং যে জাতিসমূহের কাছে তিনি আমাকে পাঠিয়েছিলেন, তাদের ঐ পাত্র থেকে পান করালাম।
{25:18} জেরুশালেম ও যিহুদীয়ার সমস্ত নগর-জনপদ, সেইসাথে তার সমস্ত রাজা ও নেতৃবৃন্দকে এই পাত্র থেকে পান করালাম, যাতে সব জনমানবশূন্য হয়ে যায়, এক ভীষণ আতঙ্কজনক দৃশ্যে পরিণত হয়, যাতে তাদের নাম করে লোকে অপরকে অভিসম্পাত দেয় — এবং আজও লোকে তাই করছে।
{25:19} যারা পানপাত্র থেকে সুরা পান করেছিল তাদের নামের তালিকা: মিশরের রাজা, সমস্ত
{25:20} পারিষদবর্গ ও রাজ্যের নেতৃবৃন্দ, সমস্ত মিশরবাসী ও মিশরে প্রবাসী বিদেশীরা, উস দেশের
{25:21} রাজন্যবর্গ, ফিলিস্তিয়ার নগরী আসকেলন, গাজা, এক্রোন এবং অসদোদের অবশিষ্ট অংশের সমস্ত রাজারা,
{25:22} ইদোম, মোয়াব ও আম্মোনের অধিবাসীগণ, টায়ার ও সীদোনের রাজন্যবর্গ, ভূমধ্যসাগরীয় অঞ্চলের সমস্ত
{25:23} রাজা, দেদান, তেমা ও বুস্ নগরীর সকল অধিবাসী, যারা চুল ছোট করে
{25:24} ছাঁটে, আরবদেশের সমস্ত রাজা, মরুভূমির উপজাতিদের রাজপুরুষগণ, সিম্রি, এলাম ও মিডিয়ার সমস্ত
{25:25} রাজা, দূরে বা নিকটে উত্তর দেশের রাজন্যবর্গ এবং পৃথিবীর বুকে বসবাসকারী সমস্ত
{25:26} জাতি এই পাত্র থেকে একের পর এক সুরাপান করবে। সবশেষে এই পাত্রে পান করবে ব্যাবিলনের রাজা।
{25:27} প্রভু পরমেশ্বর আমাকে বললেন, লোকদের বল, আমি সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর তাদের আদেশ করছি, যতক্ষণ না তারা সুরাপানে মত্ত হয়ে উঠবে, বমন করবে, পড়ে যাবে মাটিতে এবং উঠবার শক্তি পর্যন্ত থাকবে না, ততক্ষণ যেন তারা পান করে, কারণ তাদের মাঝে আমি বিধ্বংসী যুদ্ধ পাঠাচ্ছি।
{25:28} তারা যদি তোমার হাত থেকে পানপাত্র নিয়ে সুরাপান না করে, তাহলে তাদের বল যে একদিন না একদিন তাদের পান করতেই হবে।
{25:29} আমার নিজের নগরী থেকে ধ্বংসকার্য শুরু করব। তারা কি ভেবেছে যে তারা অদণ্ডিত থাকবে? না, দণ্ড তারা পাবেই। পৃথিবীর সমস্ত মানুষের মাঝে আমি যুদ্ধ পাঠাচ্ছি, আমি, সর্বশক্তিমান প্রভু পরমেশ্বর, এই কথা বললাম।
{25:30} যিরমিয়, আমি তোমাকে যা বললাম, সব কথা ঘোষণা কর, এদের বল: প্রভু পরমেশ্বর স্বর্গ থেকে গর্জন করবেন, উচ্চতম আকাশমণ্ডল থেকে ছাড়বেন বজ্রনিনাদ, হুংকার দিয়ে উঠবেন তাঁর প্রজাদের বিরুদ্ধে। দ্রাক্ষাদলনের সময় লোকে যে ভাবে চীৎকার করে সেইভাবে চীৎকার করবেন তিনি পৃথিবীর প্রত্যেকটি মানুষ শুনবে তাঁর চীৎকার,
{25:31} পৃথিবীর প্রান্ত পর্যন্ত পৌঁছাবে তার প্রতিধ্বনি। জাতিগণের বিরুদ্ধে প্রভু পরমেশ্বর অভিযোগ আনবেন, তিনি সমস্ত লোককে এনে দাঁড় করাবেন বিচারের কাঠগড়ায়, দুর্জনকে দেবেন মৃত্যুদণ্ড– — প্রভু পরমেশ্বর এই কথা বলেছেন।
{25:32} প্রভু পরমেশ্বর বলেছেন, এক এক করে প্রতিটি জাতির উপর নেমে আসবে চরম বিপর্যয়। পৃথিবীর প্রান্ত সীমায় জমছে প্রচণ্ড ঝড়।
{25:33} সেদিন, ঈশ্বর যাদের বধ করেছেন, তাদের মৃতদেহর পৃথিবীর এক প্রান্ত থেকে অপর প্রান্ত পর্যন্ত ছড়িয়ে যাবে। তাদের নিয়ে গিয়ে কেউ কবর দেবে না, তাদের জন্য কেউ শোক করবে না। সারের স্তূপের মত মাটিতে পড়ে থাকবে তাদের দেহ।
{25:34} হে নেতৃবৃন্দ, কাঁদো, আমার প্রজাদের পালকবৃন্দ চীৎকার করে কাঁদো তোমরা! শোক কর, ধূলায় গড়াগড়ি দাও। তোমাদের নিহত হবার সময় আসন্ন, ভেড়ার মত তোমাদের বধ করা হবে।
{25:35} তোমাদের পালাবার কোনও রাস্তা থাকবে না।
{25:36} দুর্দশায় জর্জরিত হয়ে তোমরা গুমরাবে, কাঁদবে। কারণ প্রভু পরমেশ্বর নিদারুণ ক্রোধে
{25:37} তোমাদের জাতিকে ধ্বংস করেছেন এবং তোমাদের শান্তিপূর্ণ দেশকে পরিণত করেছেন ধ্বংসস্তূপে।
{25:38} প্রভু পরমেশ্বর তাঁর প্রজাদের গুহাবাসী সিংহের মত পরিত্যাগ করেছেন। যুদ্ধের বিভীষিকা এবং প্রভু পরমেশ্বরের ভয়াবহ ক্রোধ দেশটিকে করে দিয়েছে জনহীন মরুপ্রান্তর।
{i26:1} মন্দিরে যিরমিয়ের উপদেশ ও তার পরিণাম
{26:1} যোশিয়ের পুত্র যিহোয়াকিম যিহুদীয়ার রাজা হবার অল্প কিছুদিন পরেই
{26:2} প্রভু পরমেশ্বর আমাকে বললেন, মন্দির প্রাঙ্গণে গিয়ে দাঁড়াও এবং যিহুদীয়ার শহর-নগর থেকে যারা মন্দিরে উপাসনা করতে আসে, তাদের কাছে আমি যা কিছু তোমায় বলতে আদেশ করেছি সব ঘোষণা কর। একটুও বাদ দেবে না।
{26:3} হয়ত বা লোকে তোমার কথা শুনে মন্দ পথ পরিত্যাগ করবে। তা যদি তারা করে, তাহলে আমিও আমার সিদ্ধান্ত পরিবর্তন করব। পাপাচারের জন্য তাদের ধ্বংসের যে পরিকল্পনা করেছিলাম, আমি পরিবর্তন করব সেই পরিকল্পনা।
{26:4} প্রভু পরমেশ্বর আমাকে প্রজাদের কাছে বলতে বললেন, আমি প্রভু পরমেশ্বর বলছি, যে শিক্ষা আমি তোমাদের দিয়েছি, সেগুলি পালন করবে,
{26:5} আমার সেবক নবীদের, যাদের তাদের কথায় মনোযোগ দেবে। কিন্তু তোমরা কোনদিন তাদের কথা শোন নি।
{26:6} এখনও যদি সেইভাবেই অবাধ্যতা করতে থাক, তাহলে আমি এই মন্দিরের অবস্থা শীলোহের মত করব। পৃথিবীর সমস্ত জাতি এই নগরীর নাম নিয়ে অপরকে অভিসম্পাত দেবে।
{26:7} পুরোহিতেরা, নবীরা এবং সমস্ত লোক মন্দিরে আমার এই কথাগুলি শুনল এবং
{26:8} প্রভু পরমেশ্বরের আদেশ অনুযায়ী তাঁর কথাগুলি শেষ করার সঙ্গে সঙ্গে তারা আমাকে ঘিরে ধরে চীৎকার করে বলতে লাগল, এই সব কথার জন্য তোমাকে মেরে ফেলা উচিত।
{26:9} প্রভু পরমেশ্বরের নামে তুমি কেন বলেছ যে এই মন্দিরের অবস্থা শীলোহ নগরীর মত হবে, একে ধ্বংস করা হবে এবং কেউ বাস করবে না এখানে? তারপর লোকেরা আমাকে ঘিরে ফেলল।
{26:10} যিহুদীয়ার নেতৃবৃন্দ এই ঘটনার কথা শুনে রাজপ্রাসাদ থেকে ছুটে এলেন মন্দিরে এবং নতুন দ্বারে গিয়ে নিজেদের আসন নিলেন।
{26:11} তারপর পুরোহিত ও নবীরা জনসাধারণ ও নেতৃবৃন্দকে বললেন, এই ব্যক্তির মৃত্যুদণ্ড হওয়া উচিত, কারণ এ আমাদের নগরীর বিরুদ্ধে বলেছে, তোমরা নিজের কানেই এসব কথা শুনেছ।
{26:12} তখন আমি বললাম, এই মন্দির ও এই নগরীর বিরুদ্ধে তোমরা আমাকে যা কিছু বলতে শুনলে, প্রভু পরমেশ্বর এ সবই ঘোষণা করার জন্য আমাকে পাঠিয়েছেন।
{26:13} পরিবর্তন কর তোমাদের জীবন যাপনের পন্থা ও কর্মধারা, বাধ্য হও প্রভু পরমেশ্বরের। যদি পরিবর্তন কর, তাহলে তোমাদের যেভাবে ধ্বংসের কথা তিনি বলেছেন সে সম্বন্ধে তাঁর সিদ্ধান্ত পরিবর্তন করবেন।
{26:14} আর আমি, আমি তো তোমাদের হাতের মুঠোয়! তোমাদের কাছে যা ভাল আর ন্যায্য মনে হবে, আমার সম্পর্কে তোমরা তাই করবে।
{26:15} কিন্তু মনে রেখো, আমাকে যদি তোমরা হত্যা কর, তাহলে তোমরা এবং এই নগরীর মানুষেরা একজন নিরপরাধ মানুষকে হত্যা করার অপরাধে অপরাধী হবে, কারণ স্বয়ং প্রভু পরমেশ্বরই আমাকে পাঠিয়েছেন তোমাদের সাবধান করে দেবার জন্য।
{26:16} তখন নেতৃবৃন্দ এবং জনসাধারণ পুরোহিত ও নবীদের বলল, এই ব্যক্তি আমাদের আরাধ্য ঈশ্বর প্রভু পরমেশ্বরের নাম নিয়ে আমাদের কাছে এই সব কথা বলেছে, সুতরাং এর মৃত্যুদণ্ড হওয়া উচিত নয়।
{26:17} এরপর প্রবীণদের মধ্যে কয়েকজন উঠে দাঁড়িয়ে সমবেত জনতাকে বলল,
{26:18} হিষ্কিয় যখন যিহুদীয়ার রাজা ছিলেন, সেই সময়ে মোরেশেথ নিবাসী নবী মীখা প্রজাদের বলেছিলেন যে, সর্বশক্তিমান প্রভু পরমেশ্বর বলেছেন, সিয়োনকে ক্ষেতের মত চষে ফেলা হবে, জেরুশালেম হবে ধ্বংসাবশেষের এক স্তূপ, তার মন্দির পরিণত হবে এক অরণ্যে।
{26:19} রাজা হিষ্কিয় ও যিহুদীয়ার লোকেরা নবী মীখাকে মৃত্যুদণ্ড দেয়নি। পরিবর্তে, হিষ্কিয় প্রভু পরমেশ্বরকে শ্রদ্ধা-সম্ভ্রম করতেন এবং তাঁর দাক্ষিণ্য পাবার চেষ্টা করেছিলেন। তখন প্রভু পরমেশ্বর তাদের উপর যে বিপর্যয় আনতে মনস্থ করেছিলেন, সেই ব্যাপারে তিনি মত পরিবর্তন করেন। এখন আমরা নিজেদের উপরে এক ভয়ঙ্কর বিপর্যয় টেনে আনতে চলেছি।
{26:20} (আর একজন ব্যক্তি, কিরিয়াথ জিয়ারিমের শময়িয়ের পুত্র উরিয়, এই যিরমিয়ের মতই প্রভু পরমেশ্বরের নাম করে এই নগরী ও জাতির বিরুদ্ধে কথা বলেছিলেন।
{26:21} রাজা যিহোয়াকিম ও তাঁর সৈন্যসামন্ত এবং রাজকর্মচারীরা উরিয়ের ঐ সমস্ত কথা শুনে তাঁকে হত্যা করতে চেষ্টা করেন। কিন্তু উরিয় এই কথা জানতে পেরে ভয়ে মিশরে পালিয়ে যান।
{26:22} তখন রাজা যিহোয়াকিম আখবোর-এর পুত্র এল-নাথান এবং মিশরের আর কয়েকজন লোককে পাঠালেন উরিয়কে খুঁজে আনার জন্য।
{26:23} তারা উরিয়কে যিহোয়াকিমের কাছে নিয়ে এলে পর তাঁকে হত্যা করে সাধারণ সমাধিভূমিতে তাঁর মৃতদেহ ছুঁড়ে ফেলা হয়।)
{26:24} কিন্তু শাফনের পুত্র অহিকম আমার পক্ষে থাকায় আমাকে হত্যা করার জন্য লোকদের হাতে তুলে দেওয়া হয়নি।
{i27:1} যিরমিয়ের যোঁয়ালি ধারণ
{27:1} যোশিয়ের পুত্র সিদিকিয় যিহুদীয়ার রাজা হবার পরেই প্রভু পরমেশ্বর আমাকে
{27:2} কাঠ দিয়ে একটি যোঁয়ালি তৈরি করে চামড়ার ফিতে দিয়ে নিজের গলায় পরতে বললেন।
{27:3} তারপর তিনি ইদোম, মোয়াব, আম্মোন, টায়ার এবং সীদোনের রাজাদের কাছে তাদের রাজদূতের মাধ্যমে আমাকে বার্তা পাঠাতে বললেন, যে রাজদূতেরা জেরুশালেমে রাজা সিদিকিয়ের সঙ্গে দেখা করতে এসেছিল।
{27:4} সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর আমাকে বললেন, তাদের এই আদেশ করতে যেন তারা তাদের রাজাকে গিয়ে বলে যে, প্রভু পরমেশ্বর বলেছেন,
{27:5} আমার মহাশক্তি ও পরাক্রমে আমি এই পৃথিবী, মানবজাতি এবং এই পৃথিবীর বুকে সমস্ত প্রাণীকে সৃষ্টি করেছি। আমি যাকে ইচ্ছা তাকে এসব দিতে পারি।
{27:6} আমিই সেই, যিনি এই সমস্ত জাতিকে আমার সেবক ব্যাবিলনের রাজা নেবুকাডনেজারের ক্ষমতাধীন করেছি, এমন কি বন্য পশুদেরও তার সেবা করতে বাধ্য করেছি।
{27:7} সমস্ত জাতি তার সেবা করবে। তারা তার জাতির পতনের পূর্ব মুহূর্ত পর্যন্ত রাজার বংশধরদের সেবা করবে। তারপর তার জাতি পরাক্রমী জাতিবর্গ ও মহান্ রাজাদের সেবা করবে।
{27:8} কিন্তু কোনও জাতি বা রাজ্য যদি তার অধীনতা স্বীকার না করে, তাহলে আমি সেই জাতিকে শাস্তি দেব। নেবুকাডনেজার যতদিন না সেই জাতিকে সম্পূর্ণভাবে ধ্বংস করে ততদিন আমি তাদের যুদ্ধ, দুর্ভিক্ষ ও মহামারী দিয়ে বিপর্যস্ত করব।
{27:9} তোমাদের প্রবক্তা নবীদের কিম্বা আর কাউকে বিশ্বাস করো না যারা ভবিষ্যদ্বাণী করতে পারে কিম্বা স্বপ্ন বা মৃত্যুলোক থেকে আত্মাকে জাগিয়ে ভবিষ্যতের কথা জানতে পারে বা জাদুবিদ্যা দিয়ে ভবিষ্যতের কথা বলে দিতে পারে বলে দাবী করে। তারা সকলেই ব্যাবিলনরাজের কাছে বশ্যতা স্বীকার করতে তোমাদের বারণ করবে।
{27:10} তারা তোমাদের সঙ্গে প্রতারণা করবে এবং মাতৃভূমি থেকে তোমাদের দূরে সরিয়ে নিয়ে যাবার ব্যবস্থা করবে। আমি তোমাদের বিতাড়িত করব, ধ্বংস হয়ে যাবে তোমরা।
{27:11} কিন্তু যদি কোন জাতি ব্যাবিলনরাজের বশ্যতা স্বীকার করে ও তার সেবা করে, তাহলে আমি তাকে তার আপন দেশে বাস করতে দেব, সেখানে চাষবাস করে জীবনধারণ করার সুযোগ দেব। আমি, প্রভু পরমেশ্বর এই কথা বললাম।
{27:12} যিহুদীয়ার রাজা সিদিকিয়কেও আমি একই কথা বললাম। ব্যাবিলনের রাজার অধীনতা স্বীকার কর, তার ও তার প্রজাবর্গের সেবা কর, তাহলে তোমরা বাঁচবে।
{27:13} কেন তোমরা যুদ্ধ, দুর্ভিক্ষ ও মহামারীতে মরতে যাবে? প্রভু পরমেশ্বর বলেছেন, যে জাতি ব্যাবিলনের রাজার অধীনতা স্বীকার করবে না তাদেরই এই অবস্থা হবে।
{27:14} যে সমস্ত প্রবক্তা নবী তার কাছে তোমাদের অধীনতা স্বীকার করতে নিষেধ করে, তাদের কথা শুনো না। তারা তোমাদের প্রতারণা করছে।
{27:15} প্রভু পরমেশ্বর স্বয়ং বলেছেন যে, তিনি তাদের পাঠান নি, তারা তাঁর নাম নিয়ে মিথ্যা কথা বলছে। সেইজন্য তিনি তোমাদের তাড়িয়ে দেবেন, তোমরা এবং ঐ নবীরা, যারা এই সমস্ত মিথ্যা কথা বলছ, তোমরা সকলে নিহত হবে।
{27:16} তখন আমি পুরোহিতদের ও জনসাধারণকে বললাম, প্রভু পরমেশ্বর বলেছেন ঐ সব নবীদের কথা তোমরা বিশ্বাস করো না। যারা বলে, ব্যাবিলন থেকে মন্দিরের রত্নভাণ্ডার পিরিয়ে আনা হবে, তারা মিথ্যা কথা বলে।
{27:17} তাদের কথা শুনো না। ব্যবিলনের রাজার কাছে আত্মসমর্পণ কর, তাহলে বাঁচবে। কেন এই নগরী একটি ধ্বংসস্তূপে পরিণত হবে?
{27:18} সত্যিই যদি তারা প্রবক্তা নবী হয়ে থাকে, সত্যিই যদি তারা আমার বাণী পেয়ে থাকে, তাহলে তারা আমার কাছে, সর্বাধিপতি প্রভুর কাছে প্রার্থনা করুক যেন মন্দিরের ও রাজপ্রাসাদের রত্নভাণ্ডার ব্যাবিলনে নিয়ে যাওয়া না হয়।
{27:19} (রাজা নেবুকাডনেজার যখন যিহুদীয়ার রাজা যিহোয়াকিমের পুত্র যিহোয়াখিনকে এবং যিহুদীয়ার ও জেরুশালেমের নেতৃবর্গকে ব্যাবিলনে
{27:20} নির্বাসনে নিয়ে যান, তখন ব্রোঞ্জের চৌবাচ্চা, থাম, গাড়ি এবং মন্দিরের অন্যান্য কিছু সামগ্রী রেখে যান।)
{27:21} আমি সর্বাধিপতি প্রভু, ইসরায়েলের আরাধ্য ঈশ্বর মন্দিরে ও জেরুশালেমের রাজপ্রাসাদে ফেলে যাওয়া সম্পদ সম্বন্ধে যা বলি শোন।
{27:22} ঐগুলি ব্যাবিলনে নিয়ে যাওয়া হবে এবং যতদিন না আমি ওগুলির দিকে মন দিই, ততদিন সব ঐখানেই থাকবে। তারপর আমি আবার সব ফিরিয়ে আনব এবং যথাস্থানে স্থাপন করব। আমি, প্রভু পরমেশ্বর এই কথা বললাম।
{i28:1} যিরমিয় এবং নবী হননিয়
{28:1} সিদিকিয় তখন যিহুদীয়ার রাজা। তাঁর রাজত্বের চতুর্থ বছরের পঞ্চম মাস চলছে। সেই বছরেই গিবিয়োন শহরের অসুরের পুত্র নবী হননিয় মন্দিরে সমস্ত পুরোহিত ও অন্যান্য সমস্ত লোকদের সামনে আমাকে বলল,
{28:2} সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর আমাকে বলেছেন, ব্যাবিলনের রাজার ক্ষমতা আমি নষ্ট করেছি।
{28:3} রাজা নেবুকাডনেজার মন্দিরের যে রত্নভাণ্ডার ব্যাবিলনে নিয়ে গেছে, দুবৎসরের মধ্যে আমি সব এখানে ফিরিয়ে আনব।
{28:4} যিহোয়াকিমের পুত্র যিহুদীয়ার রাজা যিহোয়াখিন এবং যিহুদীয়ার যে সমস্ত লোক ব্যাবিলনে নির্বাসনে গিয়েছিল, তাদের সবাইকে আমি ফিরিয়ে আনব। হ্যাঁ, আমি ব্যাবিলনরাজের ক্ষমতা খর্ব করব, আমি প্রভু পরমেশ্বর এই কথা বললাম।
{28:5} তখন সমস্ত পুরোহিত ও মন্দিরে যে সমস্ত লোক দাঁড়িয়েছিল, তাদের সবার সামনে আমি হননিয়কে বললাম,
{28:6} চমৎকার! প্রভু পরমেশ্বর এই কাজই করবেন আশা রাখি! আমার নিশ্চিত আশা যে তিনি তোমার এই ভবিষ্যদ্বাণী সফল করবেন এবং ব্যাবিলন থেকে মন্দিরের রত্নভাণ্ডার ও যাদের বন্দী করে নিয়ে যাওয়া হয়েছে, সেই সমস্ত লোককে ফিরিয়ে আনবেন।
{28:7} কিন্তু আমি তোমাদের ও এই জনসাধারণকে যা বলি শোন।
{28:8} আমার ও তোমাদের জন্মের বহুকাল আগে যে নবীরা ভবিষ্যদ্বাণী করতেন, তাঁরা ভবিষ্যদ্বাণী করে গেছেন যে, যুদ্ধ, দুর্ভিক্ষ ও মহামারী বহু জাতি ও শক্তিশালী রাজ্যকে গ্রাস করবে।
{28:9} কিন্তু জেনো, যে নবী শান্তির ভবিষ্যদ্বাণী করে, সে তখনই সকলের কাছে প্রকৃত নবী বলে স্বীকৃতি পায়, যখন তার বাণী সফল হয়।
{28:10} তখন হননিয় আমার গলা থেকে যোঁয়ালিটা খুলে নিয়ে টুকরো টুকরো করে ভেঙ্গে ফেলল এবং
{28:11} সমস্ত লোকের সামনে বলল, এইভাবে প্রভু পরমেশ্বর রাজা নেবুকাডনেজারের যোঁয়ালি ভেঙ্গে ফেলবেন, যে যোঁয়ালি সে সমস্ত জাতির গলায় পরিয়ে দিয়েছে। এই কাজ তিনি দুবছরের মধ্যে করবেন।তখন আমি সেখান থেকে চলে গেলাম।
{28:12} এর কিছুক্ষণ পরে প্রভু পরমেশ্বর
{28:13} আমাকে হননিয়ের কাছে গিয়ে বলতে বললেন, প্রভু পরমেশ্বর বলেছেন, তুমি হয়তো কাঠের যোঁয়ালি ভাঙ্গতে পারবে, কিন্তু তিনি সেই জায়গায় লোহার যোঁয়ালি পরিয়ে দেবেন।
{28:14} সর্বশক্তিমান প্রভু পরমেশ্বর, ইসরায়েলের ঈশ্বর বলেছেন, এই সমস্ত জাতির গলায় তিনি লোহার যোঁয়ালি পরিয়ে দেবেন, তারা রাজা নেবুকাডনেজারের দাসত্ব করবে। পরমেশ্বর আরও বলেছেন, তিনি বন্য পশুদেরও রাজা নেবুকাডনেজারের সেবা করাবেন।
{28:15} আমি হননিয়কে এই কথা বললাম এবং সেই সঙ্গে আরও বললাম, শোন হননিয়, পরমেশ্বর তোমাকে পাঠান নি, তুমি এই সব লোককে মিথ্যায় বিশ্বাস করাচ্ছ।
{28:16} তাই প্রভু পরমেশ্বর স্বয়ং বলেছেন, তিনি পৃথিবী থেকে তোমাকে সরিয়ে দেবেন। এই বছরের মধ্যেই তোমার মৃত্যু হবে কারণ তুমি মানুষকে প্রভু পরমেশ্বরের বিরুদ্ধে বিদ্রোহ করতে বলেছ।
{28:17} সেই বছরেই সপ্তম মাসে হননিয়ের মৃত্যু হল।
{i29:1} ব্যাবিলনের ইহুদীদের কাছে যিরমিয়ের পত্র
{29:1} রাজা নেবুকাডনেজার জেরুশালেম থেকে যে সব পুরোহিত, নবী এবং নেতৃবৃন্দকে বন্দী করে ব্যাবিলনে নিয়ে গিয়েছিলেন, তাদের কাছে আমি একটা চিঠি লিখলাম।
{29:2} রাজা যিহোয়াকিম, তাঁর জননী, রাজপ্রাসাদের কর্মচারীবৃন্দ, যিহুদীয়া ও জেরুশালেমের নেতৃবৃন্দ, শিল্পী ও দক্ষ কারিগরদের নির্বাসনে নিয়ে যাবার পর আমি চিঠি লিখেছিলাম।
{29:3} চিঠিটা আমি দিয়েছিলাম শাফনের পুত্র ইলিয়াসা এবং হিল্কিয়ের পুত্র গমরিয়ের হাতে। যিহুদীয়ারাজ সিদিকিয় এদের ব্যাবিলনের রাজা নেবুকাডনেজারের কাছে পাঠিয়েছিলেন। চিঠিতে লেখা ছিল:
{29:4} সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর যাদের জেরুশালেম থেকে ব্যাবিলনে বন্দীরূপে পাঠিয়েছিলেন, সেই সমস্ত ইহুদীদের বলছেন,
{29:5} ‘গৃহ নির্মাণ কর, বসবাস কর সেখানে। উদ্যান রচনা কর, ভোগ কর উদ্যানের ফলমূল।
{29:6} বিবাহ কর, জন্ম দাও সন্তান-সন্ততির। তারপর সন্তানদের বিবাহ দাও, তাদেরও সন্তান-সন্ততি হোক। সংখ্যায় তোমরা বৃদ্ধিলাভ কর, কমে যেও না।
{29:7} যেখানে বন্দীরূপে আমি তোমাদের পাঠিয়েছি, সেই সমস্ত নগরের কল্যাণের দিকে দৃষ্টি রেখো। তাদের হয়ে আমার কাছে প্রার্থনা কর, কারণ তারা সমৃদ্ধিলাভ করলে তোমাদেরও সমৃদ্ধি হবে।
{29:8} আমি, প্রভু পরমেশ্বর, ইসরায়েলের আরাধ্য ঈশ্বর, তোমাদের সাবধান করে দিচ্ছি, তাদের দ্বারা প্ররোচিত হয়ো না বা যারা ভবিষ্যদ্বাণী করতে পারে বলে দাবী করে, তাদের কথা শুনো না। তাদের স্বপ্নদর্শনের কথায় কান দিও না।
{29:9} তারা আমার নাম করে মিথ্যা বলে। আমি তাদের পাঠাই নি। আমি সর্বশক্তিমান প্রভু পরমেশ্বর এই কথা বললাম।
{29:10} প্রভু পরমেশ্বর বলেন, ব্যাবিলনে সত্তর বছর কেটে গেলে, তোমাদের জন্য আমার চিন্তাভাবনার প্রকাশ দেখতে পাবে। তখনই আমি তোমাদেরর ঘরে ফিরিয়ে আনার প্রতিশ্রুতি রক্ষা করব।
{29:11} একমাত্র আমিই জানি তোমাদের জন্য আমার পরিকল্পনার কথা, তোমাদের আগামী দিনের স্বপ্ন ও আশাকে সফল করার কথা, বিপর্যয়ের নয়, তোমাদের মঙ্গল ও সমৃদ্ধিশালী করার পরিকল্পনার কথা।
{29:12} তারপর তোমরা আমার কাছে আসবে। তোমরা আমার কাছে প্রার্থনা করবে, আমি উত্তর দেব।
{29:13} আমার অনুসন্ধান করবে তোমরা, আমাকে পাবে কারণ তোমরা সর্বান্তঃকরণে আমাকে চাইবে।
{29:14} হ্যাঁ, আমি বলছি তোমরা আমাকে পাবে। আমি যেখানে যেখানে তোমাদের ছড়িয়ে ছিটিয়ে দিয়েছিলাম, প্রতিটি দেশ ও প্রতিটি স্থান থেকে আমি তোমাদের দেশে ফিরিয়ে আনব, যেখান থেকে তোমাদের আমি নির্বাসনে পাঠিয়েছিলাম। তোমাদের আমি তোমাদেরই দেশে পুনঃপ্রতিষ্ঠিত করব। আমি, প্রভু পরমেশ্বর এই কথা বললাম।
{29:15} তোমরা বলেছ, প্রভু পরমেশ্বর, ব্যাবিলনে তোমাদের জন্য নবীর উদ্ভব করেছেন।
{29:16} শোন তোমরা, প্রভু পরমেশ্বর সেই রাজার সম্বন্ধে, যিনি দাউদের সিংহাসনে বসেছেন, এবং তোমাদের এই নগরীর অধিবাসীদের সম্বন্ধে কি বলেছেন। তারা তোমাদের সঙ্গে নির্বাসনে যায়নি।
{29:17} সর্বাধিপতি প্রভু বলেন, আমি তাদের মধ্যে পাঠাব যুদ্ধ, দুর্ভিক্ষ ও মহামারী। এদের অবস্থা করব ঐ পচা ডুমুরের মত, যেগুলি খাওয়ার অযোগ্য।
{29:18} যুদ্ধ, দুর্ভিক্ষ ও মহামারী দিয়ে আমি তাদের তাড়া করব। তাদের এই অবস্থা দেখে পৃথিবীর সমস্ত জাতি আতঙ্কগ্রস্ত হবে। আমি তাদের চারিদিকে ছড়িয়ে দেব। তাদের এই দুর্দশা দেখে লোকে হতচকিত হবে, বিহ্বল হবে আতঙ্কে। লোকে তাদের উপহাস করবে, তাদের নাম নিয়ে অভিসম্পাত দেবে।
{29:19} কারণ আমি আমার সেবক দ্রষ্টা নবীদের তাদের কাছে পাঠিয়ে বারবার সাবধান করেছি, কিন্তু তারা তাদের কথায় কান দেয়নি, গ্রাহ্যই করেনি তাদের।
{29:20} তোমরা, যাদের আমি ব্যাবিলনে পাঠিয়েছি, শোন, আমি প্রভু পরমেশ্বর যা বলছি।
{29:21} সর্বাধিপতি প্রভু পরমেশ্বর, ইসরায়েলের ঈশ্বর কোলায়ের পুত্র আহাব এবং মাসেয়ের পুত্র সিদিকিয়ের সম্বন্ধে বলেছেন, যারা তাঁর নাম নিয়ে মিথ্যা কথা বলে, তাদের তিনি ব্যাবিলনের রাজা নেবুকাডনেজারের হাতে তুলে দেবেন। রাজা তোমাদের সকলের চোখের সামনে তাদের মৃত্যু ঘটাবেন।
{29:22} জেরুশালেম থেকে যাদের ব্যাবিলনে বন্দী করে নিয়ে যাওয়া হয়েছিল, তারা যদি কখনও কাউকে অভিসম্পাত দিতে চায়, তারা বলবে, ‘প্রভু পরমেশ্বর তোমাদের সঙ্গে রাজা আহাব ও সিদিকিয়ের মত ব্যবহার করুন, যাদের ব্যাবিলনের রাজা জীবন্ত পুড়িয়ে মেরেছিলেন।’
{29:23} এই-ই হল তাদের ভবিতব্য, কারণ তারা সাংঘাতিক পাপে লিপ্ত তারা পরস্ত্রীর সঙ্গে ব্যভিচার করেছে, প্রভু পরমেশ্বরের নাম নিয়ে মিথ্যা বলেছে। এ কাজ পরমেশ্বরের ইচ্ছাবিরুদ্ধ। তারা কি করেছে, সব তিনি জানেন। তিনি এর প্রত্যক্ষদর্শী সাক্ষী। এ কথা প্রভু পরমেশ্বর বলেন।
{i29:24} শময়িয়ের পত্র
{29:24} সর্বাধিপতি প্রভু পরমেশ্বর, ইসরায়েলের ঈশ্বর নিহিলামবাসী শময়িয়কে দেবার জন্য আমাকে একটি বার্তা দিয়েছিলেন। শময়িয় জেরুশালেমবাসী সমস্ত
{29:25} লোককে মাসেয়ের পুত্র পুরোহিত সফনিয় ও অন্যান্য সমস্ত পুরোহিতদের কাছে একটি চিঠি লিখেছিল। চিঠিতে শময়িয় সফনিয়কে লিখেছিল:
{29:26} প্রভু পরমেশ্বর যিহোয়াদার জায়গায় তোমাকে পুরোহিত করেছেন, এখন তুমি মন্দিরের মুখ্য আধিকারিক। প্রত্যেকটি উন্মত্ত ব্যক্তির উপর তোমার দৃষ্টি থাকা উচিত, যারা নিজেদের নবী বলে ভাণ করে, তাদের প্রত্যেকের গলায় লোহার কড়া পরিয়ে শিকল দিয়ে বেঁধে রাখা উচিত।
{29:27} অনাথোৎ নিবাসী যিরমিয়ের প্রতি এই ব্যবস্থা নেওয়া হল না কেন, সে প্রজাদের কাছে প্রবক্তা নবীর ভূমিকা নিয়ে ভাষণ দিচ্ছে?
{29:28} তাকে থামাতে হবে, কারণ সে ব্যাবিলনিয়ায় ইহুদীদের বলছে যে, সেখানে তাদের দীর্ঘদিন বন্দী হয়ে থাকতে হবে। কাজেই সেখানে তারা ঘরবাড়ি তৈরী করুক, বসবাস করুক, বাগান তৈরি করুক, তাদের উৎপাদিত ফসল ভোগ করুক তারা।
{29:29} সফনিয় এসে আমার কাছে চিঠিটা পড়ল এবং
{29:30} সে চিঠি পড়ার পরেই প্রভু পরমেশ্বর আমাকে বললেন,
{29:31} ব্যাবিলনের বন্দীদের কাছে শময়িয় সম্বন্ধে আমার এই বার্তা পাঠিয়ে দাও, ‘আমি প্রভু পরমেশ্বর, শময়িয় ও তার সমস্ত বংশধরকে শাস্তি দেব। আমি তাকে পাঠাই নি, কিন্তু সে তোমার কাছে এমন ভাবে কথা বলেছে যেন সে একজন নবী এবং সে তোমাকে
{29:32} তার মিথ্যা কথায় বিশ্বাস করিয়েছে। তোমাদের মাঝে তার কোনও বংশধর থাকবে না। আমার প্রজাদের জন্য আমি যে কল্যাণমূলক কাজ করতে চলেছি, তার কিছুই সে দেখতে পাবে না, কারণ সে তাদের বিদ্রোহ করতে বলেছে।’ আমি, প্রভু পরমেশ্বর, এই কথা বললাম।
{i30:1} পুনরুদ্ধারের প্রতিশ্রুতি
{30:1} প্রভু পরমেশ্বর, ইসরায়েলের আরাধ্য ঈশ্বর
{30:2} আমাকে বললেন, আমি যা কিছু তোমাকে বলেছি, সব একটা পুস্তকে লেখ,
{30:3} কারণ আমার প্রজা ইসরায়েল ও যিহুদীয়াকে পুনরুদ্ধার করার সময় আসন্ন। তাদের পূর্বপুরুষদের যে দেশ আমি দিয়েছিলাম, সেই দেশে আমি আবার তাদের ফিরিয়ে আনব, তারা আবার তাদের নিজেদের স্থান অধিকার করবে। আমি, প্রভু পরমেশ্বর এই কথা বললাম।
{30:4} ইসরায়েল ও যিহুদীয়ার প্রজাদের প্রভু পরমেশ্বর বলছেন,
{30:5} আমি শুনেছি সন্ত্রাসের চীৎকার শুনেছি ভয়বিহ্বল ক্রন্দন, শান্তি সেখানে নেই।
{30:6} এবার স্তব্ধ হও, ভাবো! পুরুষ কি কখনও সন্তানের জন্মদান করতে পারে। কেন তবে আমি দেখতে পাচ্ছি শ্রম বেদনাতুরা নারীর মত প্রত্যেকটি পুরুষ তার কটিদেশে হাত দিয়ে আছে? কেন তাদের মুখ রক্তশূন্য, বিবর্ণ মৃতের মত?
{30:7} এক ভয়ঙ্কর দিন আসছে, যে দিনের সঙ্গে তুলনা চলে না অন্য কোনও দিনের, আমার প্রজাদের পক্ষে এ বড় দুঃসময়, কিন্তু তারা এ থেকে উদ্ধার পাবে।
{30:8} সর্বাধিপতি প্রভু বলেন, সেইদিন আমি তাদের গলায় বাঁধা যোঁয়ালি ভেঙ্গে ফেলব, মোচন করব তাদের শৃঙ্খল। তারা আর বিদেশীদের ক্রীতদাস হয়ে থাকবে না।
{30:9} তার পরিবর্তে তারা আমার, তাদের প্রভু পরমেশ্বরের সেবা করবে এবং দাউদের এক বংশধর, যাকে আমি তাদের রাজা করব — তার সেবা করবে।
{30:10} হে আমার প্রজাবৃন্দ, তোমরা ভীত হয়ো না, হে ইসরায়েল জাতি, শঙ্কা এনো না মনে, সেই সুদূর নির্বাসন থেকে তোমাদের আমি উদ্ধার করে আনব, যে দেশে বন্দী হয়ে আছ তোমরা। ফিরে আসবে তোমরা আপন ঘরে, বাস করবে শান্তিতে, হবে নিরাপদ। কেউ আর তোমাদের ভয়ার্ত করবে না।
{30:11} আমি তোমাদের কাছে আসব, উদ্ধার করব তোমাদের, যেখানে আমি তোমাদের ছড়িয়ে দিয়েছিলাম সেই সব দেশের সমস্ত জাতিকে আমি করব ধ্বংস, কিন্তু তোমাদের ধ্বংস করব না। জেনো, দণ্ড তোমরা পাবেই, তবে, সে দণ্ড হবে ন্যায়সঙ্গত। আমি, প্রভু পরমেশ্বর, বলছি এ কথা।
{30:12} প্রভু পরমেশ্বর তাঁর প্রজাদের বলেছেন, দুরারোগ্য তোমাদের ক্ষত, আঘাত তোমাদের নিরাময় হবার নয়।
{30:13} কেউ নেই তোমাদের যত্ন নেবার, ক্ষতের কোনও চিকিৎসাও নেই, কোনও আশা নেই আরোগ্যের।
{30:14} প্রেমিকেরা ভুলে গেছে তোমাদের, তাদের কাছে তোমাদের আর কোনও মূল্য নেই। শত্রুর মত আমি তোমাদের আক্রমণ করেছি, কঠোর হয়েছে দণ্ড, কারণ অসংখ্য তোমাদের পাপ, দুষ্টতারও নেই কোনও সীমা।
{30:15} তোমাদের আঘাতের জন্য আমার কাছে কি লাভ অভিযোগ করে? এর নেই কোনও প্রতিবিধান। এইভাবেই তোমাদের শাস্তি দিয়েছি আমি, কারণ, অসংখ্য তোমাদের পাপ, দুষ্টতারও নেই কোনও সীমা।
{30:16} কিন্তু এখন যারা গ্রাস করবে তোমাদের, তারাও পাবে না অব্যাহতি। তোমাদের সব শত্রুদের নিয়ে যাওয়া হবে বন্দী করে। যারা তোমাদের নিপীড়ন করে, নিপীড়িত হবে তারা, যারা তোমাদের দ্রব্য লুণ্ঠন করে, তারাও হবে লুণ্ঠিত।
{30:17} ‘সিয়োন আজ সমাজচ্যুত, পতিত, নেই কেউ তাকে দেখবার’ — একথা তোমার শত্রুরা বললেও, আমি তোমাকে আবার সুস্থ করে তুলব, আরোগ্য করব তোমার সমস্ত ক্ষত। আমি, প্রভু পরমেশ্বর, এ কথা বললাম।
{30:18} প্রভু পরমেশ্বর বলেন, আমি আমার প্রজাদের পুনঃপ্রতিষ্ঠিত করব তাদের আপন দেশে, আর করুণা বর্ষণ করব প্রতিটি পরিবারের উপর। পুনর্গঠিত হবে জেরুশালেম, রাজপ্রাসাদের সংস্কার হবে নতুন করে।
{30:19} জেরুশালেমের অধিবাসী মুখর হবে স্তবে ও প্রশংসায়, মহানন্দে তুলবে জয়ধ্বনি। আমার আশিসে তারা বেড়ে চলবে সংখ্যায়, আমারই আশীর্বাদ তাদের এনে দেবে গৌরব ও সম্মান।
{30:20} আমি পুনরুদ্ধার করব এই জাতির হৃত গৌরব, প্রতিষ্ঠিত করব তাকে আপন ক্ষমতায়। তাকে যে নিপীড়ন করবে, আমার দণ্ড থেকে কখনও সে পাবেনা নিস্তার।
{30:21} স্বজাতির মধ্য থেকে হবে তাদের শাসকের অভ্যুত্থান, স্বজাতিরই মধ্য থেকে হবে তাদের নেতার আগমন। আমি তাকে জানালে আহ্বান, সে এসে দাঁড়াবে আমার সামনে, কার এমন স্পর্দ্ধা যে অনাহূত হয়ে সামনে এসে দাঁড়ায় আমার?
{30:22} তারা হবে আমার প্রজা, আর আমি হব তাদের ঈশ্বর, আমি, প্রভু পরমেশ্বর, এ কথা বললাম।
{30:23} প্রভু পরমেশ্বরের ক্রোধ যেন এক দুরন্ত ঝড়, যেন এক ভয়ঙ্কর ঘূর্ণিপ্রবাহ, যা পাপাচারীদের মাথার উপর দিয়ে গর্জন করতে করতে ছুটে
{30:24} চলে। যতক্ষণ না তাঁর ক্রোধ নিবৃত্ত হয়, ততক্ষণ থামে না এ গর্জন। তাঁর প্রজাবৃন্দ যথাসময়ে সুস্পষ্টভাবে বুঝতে পারবে এ কথা।
{i31:1} ইসরায়েলের গৃহে প্রত্যাবর্তন
{31:1} প্রভু পরমেশ্বর বলেন, এমন সময় আসছে, যেদিন আমিই হব ইসরায়েলের সমস্ত গোষ্ঠীর ঈশ্বর এবং তারা হবে আমার প্রজা।
{31:2} মরুপ্রান্তরে আমি ইসরায়েলকে করুণা করেছিলাম, যুদ্ধে মৃত্যুর হাত থেকে তারা নিষ্কৃতি পেয়েছিল। যখন ইসরায়েল বিশ্রামের জন্য লালায়িত হয়েছিল, আমি দূর থেকে আবির্ভূত হয়েছিলাম তাদের কাছে।
{31:3} ওগো কুমারী ইসরায়েল, আমি চিরদিন তোমাকে ভালবেসেছি, আমার শাশ্বত প্রেম অনুক্ষণ তোমাকে ঘিরে থাকবে।
{31:4} আমার আমি তোমাকে গড়ে তুলব, আবার তুমি তম্বুরা হাতে তুলে নেবে, নৃত্যপরা হয়ে উঠবে আনন্দ হিল্লোলে।
{31:5} আবার তুমি শমরিয়ার পাহাড়ের বুকে রচনা করবে দ্রাক্ষাকুঞ্জ। ভোগ করবে দ্রাক্ষাকুঞ্জের ফলসম্ভার।
{31:6} সেই দিন আগতপ্রায়, যেদিন ইফ্রয়িমের পাহাড়ী এলাকা থেকে প্রহরীরা ডেকে বলবে, ‘এস আমরা সিয়োনে যাই, আমাদের প্রভু পরমেশ্বরের কাছে।’
{31:7} প্রভু পরমেশ্বর বলেন, আনন্দ সঙ্গীত গাও, ইসরায়েলের জন্য, জাতিবৃন্দের মাঝে যে জাতি মহান্, গাও তার স্তবগান। রক্ষা করেছেন প্রভু পরমেশ্বর তাঁর প্রজাবৃন্দকে উদ্ধার করেছেন তাদের যারা ছিল অবশিষ্ট।
{31:8} উত্তর দেশ থেকে আমি আনব তাদের, একত্র করব তাদের পৃথিবীর সকল প্রান্ত থেকে। অন্ধ ও খঞ্জেরা আসবে তাদের সাথে, আসবে তাদের সাথে সন্তানসম্ভবা রমনী, আসবে আসন্নপ্রসবা জননীও, আসবে পিরে এক সুবিশাল জনতা।
{31:9} জলভরা চোখে তারা ফিরে আসবে, আমি পথ দেখিয়ে নিয়ে যাব তাদের পরম মমতায়। নিয়ে যাব আমি সমতল পথে স্রোতস্বিনীর তীরে, যে পথে তারা উছোট খাবে না, লাগবে না ব্যথা পায়ে। ইসরায়েলের জনক আমি, জ্যেষ্ঠপুত্র আমার ইফ্রয়িম।
{31:10} প্রভু পরমেশ্বর বলেন, হে জাতিবৃন্দ, শোন আমার কথা, ঘোষণা কর আমার বাণী দূর-দূরান্তরে, সুদূর দিগন্তে। আমি ছড়িয়ে দিয়েছিলাম আমার প্রজাদের, কিন্তু একত্র করব তাদের আবার। রাখব তাদের সতর্ক প্রহরায়, মেষপালক যেমন রাখে তার মেষপাল।
{31:11} আমি মুক্ত করেছি ইসরায়েলকে, পরাক্রান্ত জাতির কবল থেকে করেছি উদ্ধার।
{31:12} তারা আসবে, গাইবে আনন্দগান সিয়োন পর্বতে, আনন্দে মুখর হবে আমার বহু উপহারে শস্য, সুরা আর জলপাই তেলের উপহার, গবাদি পশু আর মেষের উপহার। তারা হবে জল-সিঞ্চিত উদ্যানের মত অপূর্ণ থাকবে না তাদের কোন প্রয়োজন।
{31:13} কুমারী কন্যারা আনন্দে উচ্ছল হবে নৃত্যের তালে যুবা, বৃদ্ধ সকলেই হবে উল্লসিত। আমি তাদের শোক পরিবর্তিত করে দেব আনন্দে, তাদের আমি দেব সান্ত্বনা, বেদনা তাদের হবে আনন্দ শতদল।
{31:14} প্রাচুর্য আর উৎকৃষ্ট খাদ্য সম্ভারে, আমি ভরিয়ে দেব পুরোহিতদের, পূর্ণ করব প্রজাবৃন্দের সকল প্রয়োজন। আমি, প্রভু পরমেশ্বর, এ কথা বললাম।
{i31:15} ইসরায়েলের উপর প্রভু পরমেশ্বরের করুণা
{31:15} প্রভু পরমেশ্বর বলেন, রামায় ধ্বনিত হচ্ছে একটি কণ্ঠস্বর, আকুল কান্না আর তীব্র বিলাপে ভরা রাহেল কাঁদছে তার সন্তানদের শোকে, তারা আজ আর নেই! মানে না সে কোন সান্ত্বনার বাণী।
{31:16} ওগো ইসরায়েল, মোছ আঁখিজল, ব্যর্থ হবে না কর্ম তেমার, সন্তানদের জন্য যা কিছু করেছ, পাবে তুমি তার যোগ্য পুরস্কার, তারা আসবে ফিরে শত্রুপুরী থেকে।
{31:17} তোমার আগামী দিনের আশা ভাস্বর হয়ে আছে, সন্তানেরা তোমার আবার আসবে ফিরে তোমার কোলে।
{31:18} ইসরায়েলকে আমি দুঃখে কাতর হয়ে বলতে শুনেছি, ‘হে প্রভু পরমেশ্বর, আমি ছিলাম পোষ না মানা পশুর মত, কিন্তু তুমি শিখিয়েছ আমায় বাধ্য হতে। ফিরিয়ে নিয়ে যাও আমাকে, আমি ফিরে যেতে চাই তোমার কাছে, হে আমার প্রভু, আরাধ্য আমার।
{31:19} তোমাকে ত্যাগ করে আমি চলে গিয়েছিলাম, কিন্তু আজ আমি অনুতপ্ত, চেয়েছি আসতে ফিরে তোমার কাছে। যেদিন আমার চেতনা এল, আমি অবনত হলাম অনুতাপে, আমি লজ্জিত হতমান, এতদিন আমি লিপ্ত ছিলাম পাপে।
{31:20} ইসরায়েল, তুমি আমার প্রিয়তম সন্তান, যাকে আমি সবার চেয়ে বেশী ভালবাসি। যখনই আমি তোমার বিরুদ্ধে বলি, তখনই স্নেহসিক্ত হয়ে ভাবি তোমার কথা আমার মন চলে যায় তোমার কাছে ভেবে স্থির করি আর হব না নির্দয়
{31:21} চিহ্নিত কর তোমার পথ, স্থাপন কর পথের নিশানা, খুঁজে বার কর সেই পথ, যে পথ ধরে তুমি গিয়েছ চলে। ফিরে এস হে কুমারী ইসরায়েল তোমার নগরে, ফিরে এস তোমার আপন ঘরে।
{31:22} আর কতদিন তুমি থাকবে দ্বিধাভরে ওগো অবিশ্বাসিনী কন্যা? আমি সৃষ্টি করেছি এক অভিনব বস্তু, একেবারে ভিন্নতর, যেমন ভিন্ন এক পুরুষকে নারীর রক্ষা করা।
{i31:23} ঈশ্বরের প্রজাদের ভাবী সম্বন্ধ
{31:23} সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বলেন, আমি যখন প্রজাদের আবার প্রতিষ্ঠিত করব তাদের আপন দেশে, তখন তারা আবার যিহুদীয়া ও তার শহর-নগর মুখরিত করে বলবে, ‘প্রভু পরমেশ্বরের আশিস্ধন্য হও হে পবিত্র পর্বত, ধন্য হও জেরুশালেমের পবিত্র পর্বত, যেখানে ন্যায় ও ধর্মের অধিষ্ঠান।’
{31:24} প্রজারা যিহুদীয়া ও তার সমস্ত নগর-জনপদে বাস করবে। সেখানে একই সঙ্গে বাস করবে কৃষক আর মেষপালসহ মেষপালকবৃন্দ।
{31:25} আমি অবসন্ন মানুষের অবসাদ দূর করব, ক্ষুধায় ক্লিষ্ট মানুষকে তৃপ্ত করব আহার্য দানে।
{31:26} তখন তারা বলে, ‘সুখ-নিদ্রার পর আমরা আবার সতেজ হয়েছি।’
{31:27} আমি প্রভু পরমেশ্বর বলছি, এমন সময় আসছে, যখন আমি যিহুদীয়া ও ইসরায়েল দেশ মানুষ ও পশুর নতুন প্রজন্মে ভরে দেব।
{31:28} যেমন আমি তাদের উৎপাটন করতে, ভেঙ্গে ফেলতে, ভূপাতিত করতে, ধ্বংস করতে এবং ধূলিসাৎ করে দিতে মনোযোগী হয়েছিলাম, ঠিক তেমনি এবার আমি তাদের গাছের মত রোপণ ও গড়ে তোলার কাজে মনঃসংযোগ করব।
{31:29} সেই সময়ে লোকে বলবে না, ‘পিতামাতারা খেয়েছিল টক আঙুর, আর দাঁত টকেছে সন্তানদের।’
{31:30} কিন্তু যে টক আঙুর খাবে, তার দাঁত টকবে, প্রত্যেকে নিজের পাপে নিজেই মরবে।
{31:31} প্রভু পরমেশ্বর বলেন, কাল আসন্ন, যখন আমি ইসরায়েল ও যিহুদীয়ার মানুষের সঙ্গে একটি নতুন সন্ধিচুক্তি স্থাপন করব।
{31:32} এই সন্ধিচুক্তি পুরাতন সন্ধিচুক্তির মত নয়, যা আমি স্থাপন করেছিলাম তাদের পূর্বপুরুষদের মিশর থেকে হাত ধরে বার করে আনার সময়। যদিও আমি তাদের প্রভু ছিলাম, তারা কিন্তু সেই সন্ধিচুক্তি ভঙ্গ করেছিল।
{31:33} এবার আমি ইসরায়েলীদের সঙ্গে যে নতুন সন্ধিচুক্তি স্থাপন করব, তা হল এই: তাদের অন্তরে আমি সঞ্চারিত করব আমার ধর্মানুশাসন, লিখে দেব বিধান তাদের হৃদয়-ফলকে, আমি হব তাদের ঈশ্বর, তারা হবে আমার প্রজা।
{31:34} তাদের দেশবাসীকে ঈশ্বর-জ্ঞান দেবার জন্য কাউকে আর শিক্ষা দিতে হবে না, কারণ মহান তুচ্ছ নির্বিশেষে সকলেই আমাকে মানবে। আমি তাদের পাপ ক্ষমা করব, কোনদিনও আর স্মরণে আনব না তাদের অপরাধ। আমি, প্রভু পরমেশ্বর এই কথা বললাম ।
{31:35} প্রভু পরমেশ্বর দিবসে আলোর জন্য দিয়েছেন সূর্য, রাত্রিকে আলোকিত করার জন্য দিয়েছেন চন্দ্র আর নক্ষত্ররাজি। সমুদ্রকে তিনি মন্থন করেন, গর্জন করান তাকে, সর্বাধিপতি প্রভু তিনি।
{31:36} তিনি প্রতিশ্রুতি দিয়েছেন, যতদিন বজায় থাকবে প্রকৃতির এই নিয়মশৃঙ্খলা, ততদিন একটি জাতিরূপে বেঁচে থাকবে ইসরায়েল।
{31:37} যদি কোনদিন আকাশকে মাপা হয়, যদি খুঁড়ে ফেলা হয় ধরিত্রীর ভিত্তিমূল, একমাত্র সেদিনই তাদের কর্মের প্রতিফলে ইসরায়েলকে তিনি করবেন প্রত্যাখ্যান।
{31:38} প্রভু পরমেশ্বর বলেন, কাল সমাগত, যেদিন পশ্চিমে হনলেল মিনার থেকে কোণের দেউড়ি পর্যন্ত জেরুশালেমকে পুনর্গঠিত করা হবে,
{31:39} এবং পশ্চিমে গারের পাহাড় থেকে এগিয়ে গিয়ে গো-আহ্কে বেষ্টন করে তার সীমানা বিস্তৃত হবে।
{31:40} সমগ্র উপত্যকায়, যেখানে মৃতদেহ কবর দেওয়া হত, পূর্বে অশ্বদ্বারের কোণ পর্যন্ত এবং কিদ্রোণ নদীর তীরের সমস্ত ক্ষেত আমার কাছে পবিত্র বলে পরিগণিত হবে। এই নগরীকে আর কোনদিন নির্মূল করে ধ্বংস করা হবে না।
{i32:1} যিরমিয়ের ক্ষেত্র ক্রয়
{32:1} যিহুদীয়ার রাজা সিদিকিয়ের রাজত্বের তখন দশ বৎসর এবং ব্যাবিলনের রাজা নেবুকাডনেজারের রাজত্বের আঠেরো বৎসর চলছে। সেই সময় প্রভু পরমেশ্বরের বার্তা এল আমার কাছে।
{32:2} ব্যাবিলন রাজের সৈন্যবাহিনী সেই সময় জেরুশালেম আক্রমণ করেছিল এবং আমি রাজপ্রাসাদের রক্ষীদের প্রাঙ্গণে বন্দী ছিলাম।
{32:3} রাজা সিদিকিয় আমাকে বন্দী করে রেখেছিলেন। আমার বিরুদ্ধে তাঁর অভিযোগ, কেন আমি ঘোষণা করছি প্রভু পরমেশ্বরের এই বাণী, এই নগরীকে আমি ব্যাবিলনরাজের হাতে তুলে দিতে উদ্যত এবং সে অধিকার করবে এই নগরী।
{32:4} রাজা সিদিকিয়ও নিস্তার পাবে না, তাকে তুলে দেওয়া হবে ব্যাবিলন রাজের হাতে। সে তাকে সামনা-সামনি দেখবে এবং মুখোমুখি দাঁড়িয়ে তার সঙ্গে কথা বলবে।
{32:5} সিদিকিয়কে ব্যাবিলনে নিয়ে যাওয়া হবে। যতদিন না আমি তার কোনও ব্যবস্থা করি, ততদিন তাকে সেখানে থাকতে হবে। এমন কি সে যদি ব্যাবিলনীয়দের বিরুদ্ধে যুদ্ধও করে, সে জয়লাভ করতে পারবে না। আমি, প্রভু পরমেশ্বর এই কথা বললাম।
{32:6} প্রভু পরমেশ্বর আমাকে বললেন,
{32:7} বিন্যামীনের এলাকায় অনাথোৎ-এ আমার পিতৃব্য শাল্লুমের পুত্র হনামেলের একটি ক্ষেত্র আছে। সে আমাকে অনুরোধ করতে আসছে যেন আমি তার সেই ক্ষেত্র কিনে নিই। কারণ আমিই ছিলাম তার নিকট আত্মীয় এবং ঐ ক্ষেত্রটি ক্রয় করার যোগ্য অধিকারী।
{32:8} প্রভু পরমেশ্বর আমাকে এই কথা বলার পরই হনামেল রাজপ্রাসাদের রক্ষীদের সেই প্রাঙ্গণে আমার কাছে এল এবং আমাকে তার ক্ষেত্রটি ক্রয় করতে অনুরোধ করল। বুঝলাম, প্রকৃতই প্রভু পরমেশ্বর আমার সঙ্গে কথা বলেছেন।
{32:9} হনামেলের কাছ থেকে আমি ক্ষেত্রটি কিনে নিলাম এবং তার সমমূল্যের রূপো ওজন করে দিলাম, যার প্রকৃত মূল্য হল সতেরো শেকেল।
{32:10} আমি সাক্ষীর সামনে দলিল স্বাক্ষর করে সীলমোহর করে দিলাম। পরে সমমূল্যের রূপোও ওজন করে দিলাম।
{32:11} তারপর আমি বিক্রয়ের দলিল, সীলমোহর করে বন্ধ করা চুক্তিনামা ও তার শর্ত এবং দলিলের প্রতিলিপি — সবই নিলাম।
{32:12} হনামেল ও যে সাক্ষীরা বিক্রীর দলিলে স্বাক্ষর করেছিল তাদের সামনে এবং প্রাসাদ-রক্ষীদের প্রাঙ্গণে যারা বসেছিল, সেই সমস্ত লোকের সামনে আমি মাসেয়র পৌত্র ও জেরিয়ের পুত্র বারুকের হাতে সেগুলি তুলে দিলাম।
{32:13} তাদের সকলের সামনে আমি বারুককে বললাম,
{32:14} সর্বাধিপতি প্রভু পরমেশ্বর, ইসরায়েলের আরাধ্য ঈশ্বর এই দলিলগুলি তোমাকে নিতে আদেশ দিয়েছেন — এই সীলমোহর করে বন্ধ করা বিক্রয়ের দলিল এবং তার প্রতিলিপি, দুই-ই নিতে বলেছেন এবং সেগুলি একটি মাটির পাত্রে রেখে দিতে বলেছেন যেন আগামী দিনের জন্য এগুলি সংরক্ষিত থাকে।
{32:15} সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বলেছেন, ঘর-বাড়ি, ক্ষেত-খামার, দ্রাক্ষার ক্ষেত — এদেশে সবই আবার ক্রয় করা হবে।
{i32:16} যিরমিয়ের প্রার্থনা
{32:16} বারুকের হাতে জমি কেনার দলিল দেবার পর আমি প্রার্থনা করলাম,
{32:17} হে সর্বাধিপতি প্রভু পরমেশ্বর, তোমার মহাশক্তি ও পরাক্রমে তুমি সৃষ্টি করেছ আকাশ ও পৃথিবী। কোনও কিছুই তোমার অসাধ্য নয়।
{32:18} একদিকে তুমি সহস্র সহস্র মানুষের কাছে ব্যক্ত কর তোমার অসীম প্রেম ও করুণা, আবার অন্যদিকে পিতামাতার পাপের প্রতিফলে দণ্ড দিয়ে থাক তাদের সন্তানদের। তুমি মহান ও পরাক্রমী ঈশ্বর, তুমিই সর্বাধিপতি প্রভু পরমেশ্বর।
{32:19} মহৎ তোমার পরিকল্পনা, কর্মে তোমার শক্তির পরিচয়। মানুষের কোনও কাজই তোমার অগোচরে হয় না, তুমি তাদের কাজের উপযুক্ত পুরস্কার দিয়ে থাক।
{32:20} বহুকাল পূর্বে মিশর দেশে তুমি অলৌকিক ও আশ্চর্যজনক কার্যসাধন করেছিলে এবং আজও তুমি ইসরায়েল এবং সর্বমানবের মাঝে সেই কাজ করে চেলছ, যেন সর্বত্র সকলে তোমার যথার্থ পরিচয় পায়।
{32:21} অলৌকিক ও আশ্চর্যজনক কাজ করে তুমি আমাদের শত্রুদের মনে ভীতির সঞ্চার করেছ এবং মিশর দেশ থেকে তোমার প্রজা ইসরায়েলীদের নিয়ে আসার জন্য ব্যবহার করেছ তোমার শক্তি ও পরাক্রম।
{32:22} তুমি তাদের দিয়েছ এই সুজলা, সুফলা, সমৃদ্ধ দেশ, যে দেশ দেবার প্রতিশ্রুতি তুমি দিয়েছিলে তাদের পিতৃপুরুষদের।
{32:23} কিন্তু এদেশে এসে দেশের অধিকার গ্রহণের পর তারা আর তোমার অনুশাসন পালন করল না, চলল না তোমার নির্দেশিত পথে। তুমি তাদের যা কিছু করতে বলেছিলে, তার কিছুই তারা করল না। তাই, তুমি তাদের উপর আনলে এইসব বিপর্যয়।
{32:24} ব্যাবিলনীয়েরা নগরী অবরোধের জন্য চারিদিকে টিলা গড়েছে, শুরু করেছে আক্রমণ। যুদ্ধ, দুর্ভিক্ষ ও মহামারী তাদের বাধ্য করবে আত্মসমর্পণ করতে। তুমি দেখতে পাচ্ছ, যা কিছু তুমি বলেছ, সবই সফল হয়েছে।
{32:25} হে সর্বাধিপতি প্রভু, এই নগরী ব্যাবিলনীয়দের অধিকারে যেতে বসেছে, তা সত্ত্বেও তুমি আমাকে সাক্ষীদের সামনে এই ভূমিখণ্ড ক্রয় করার আদেশ দিয়েছ।
{32:26} তখন প্রভু পরমেশ্বর আমাকে বললেন,
{32:27} আমি প্রভু পরমেশ্বর, সর্বমানবের ঈশ্বর, আমার অসাধ্য কিছুই নেই।
{32:28} এই নগরী আমি ব্যাবিলনের রাজা নেবুকাডনেজার ও তার সৈন্যবাহিনীর হাতে তুলে দিতে চলেছি।
{32:29} তারা এই নগরী অধিকার করে আগুন লাগিয়ে দেবে। আমি প্রচণ্ড রুষ্ট হয়েছি, কারণ এখানকার লোক বাড়ির ছাদে বেলদেবের উদ্দেশে ধূপ জ্বালে, অন্যান্য দেবতাদের উদ্দেশে সুরা নিবেদন করে উপাসনা করে। তাই এই সমস্ত স্থানের ঘর-বাড়িসহ এই নগরী ব্যাবিলনীয়েরা পুড়িয়ে ছারখার করবে।
{32:30} ইসরায়েল ও যিহুদীয়ার মানুষ জীবনের প্রথম ক্ষণ থেকেই তাদের কদাচরণ দিয়ে আমাকে বিরক্ত ও ক্রুদ্ধ করেছে।
{32:31} এই নগরীর পত্তনকাল থেকেই এখানকার মানুষ আমাকে ক্রোধে উন্মত্ত করে তুলেছে। আমি দৃঢ়প্রতিজ্ঞ — একে আমি ধ্বংস করবই।
{32:32} কারণ রাজ্য, নেতা, পুরোহিত ও নবী নির্বিশেষে জেরুশালেমে ও যিহুদীয়ার মানুষের পাপ অসংখ্য।
{32:33} তারা আমার দিক থেকে মুখ ফিরিয়েছে। অবিরাম তাদের আমি শিক্ষা দিয়ে এসেছি, তা সত্ত্বেও আমার কথায় তারা কান দেয়নি, নিজেদের সংশোধনও করেনি তারা।
{32:34} তার উপরে তারা আবার আমারই মন্দিরে ঘৃণ্য অলীক প্রতিমা প্রতিষ্ঠা করে মন্দির অশুচি করেছে।
{32:35} হিন্নোম উপত্যকায় তারা বেলদেবের উদ্দেশে দেবস্থান প্রতিষ্ঠা করে মোলক দেবের কাছে নিজেদের পুত্রকন্যাদের উৎসর্গ করার জন্য বেদী নির্মাণ করেছে। এ কাজ করার আদেশ আমি তাদের দিই নি। তারা যে এমন কাজ করবে, যিহুদীয়ার মানুষকে পাপে লিপ্ত করবে, এমন কথা আমি ভাবতেও পারি নি।
{i32:36} আশার প্রতিশ্রুতি
{32:36} প্রভু পরমেশ্বর ইসরায়েলের আরাধ্য ঈশ্বর আমাকে বলেছেন, যিরমিয়, লোকে বলছে যুদ্ধ, দুর্ভিক্ষ, মহামারী এই নগরীকে ব্যাবিলনরাজের কাছে আত্মসমর্পণ করতে বাধ্য করবে। এবার শোন আমার বক্তব্য।
{32:37} প্রচণ্ড ক্রোধে আমার প্রজাদের আমি যে সমস্ত দেশে ছড়িয়ে দিয়েছিলাম, সেই সমস্ত দেশ থেকে তাদের আমি এই স্থানে আবার ফিরিয়ে আনব এবং এখানে নিরাপদে তাদের বসতি করাব।
{32:38} তখন তারা হবে আমার প্রজা এবং আমি হব তাদের ঈশ্বর।
{32:39} চিরকাল আমাকে সম্মান ও সম্ভ্রম করাই হবে তাদের জীবনের পরম লক্ষ্য। তারা তাদের নিজেদের এবং তাদের সন্তানদের কল্যাণের জন্যই আমাকে সম্ভ্রম করবে।
{32:40} আমি তাদের সঙ্গে এক সন্ধিচুক্তি স্থাপন করব, সেই চুক্তি হবে শাশ্বতকালের চুক্তি। আমি তাদের জন্য কল্যাণকর্মে বিরত হব না কোনদিন এবং তাদের মনে জাগবে আমার প্রতি অবিচল ভক্তি, যেন তারা আর কোনদিন আমার কাছ থেকে দূরে সরে না যায়।
{32:41} তাদের মঙ্গলসাধনেই হবে আমার আনন্দ। এই দেশে আমি তাদের প্রতিষ্ঠিত করব স্থায়ীভাবে।
{32:42} যেমন এই প্রজাদের উপর আমি এক বিপর্যয় এনেছি, এবার আমি আমার প্রতিশ্রুতি অনুযায়ী তাদের সর্বপ্রকার সুখসমৃদ্ধি প্রদান করব।
{32:43} প্রজারা বলছে, এ দেশ পরিত্যক্ত মরুভূমির মত হয়ে যাবে যেখানে কোনও জনপ্রাণীর বাস নেই। এই দেশই দেওয়া হবে ব্যাবিলনীয়দের, কিন্তু এদেশের জমি আবার কেনা হবে।
{32:44} লোকে ঐ জমি কিনবে এবং দলিল স্বাক্ষরিত হবে, তারপর হবে সীলমোহর, সাক্ষীও থাকবে তার। বিন্যামীনের এলাকায়, জেরুশালেমের চারিদিকের সমস্ত গ্রামে, যিহুদীয়ার শহরগুলিতে, পার্বত্য অঞ্চলের নগরগুলিতে, পাহাড়তলীতে এবং দক্ষিণ যিহুদীয়ার সর্বত্র এই ঘটনা ঘটবে। আমি প্রজাদের তাদের আপন দেশে পুনঃপ্রতিষ্ঠিত করব। আমি প্রভু পরমেশ্বর, এই কথা বললাম।
{i33:1} আর একটি আশার প্রতিশ্রুতি
{33:1} তখনও আমি প্রাসাদরক্ষীদের প্রাঙ্গণে বন্দী, সেই সময় আবার প্রভু পরমেশ্বরের বার্তা এল আমার কাছে।
{33:2} যিনি পৃথিবী সৃষ্টি করেছেন, যিনি তার আকৃতি গঠন করেছেন এবং স্থাপন করেছেন যথাস্থানে, সেই প্রভু পরমেশ্বর আমার সঙ্গে কথা বললেন। তিনিই সর্বাধিপতি প্রভু পরমেশ্বর। আমাকে তিনি বললেন,
{33:3} আমাকে ডাক, আমি সাড়া দেব। আমি তোমাকে বলব পরমাশ্চর্য এক নিগূঢ় রহস্যের কথা, যা তুমি জান না।
{33:4} প্রভু পরমেশ্বর ইসরায়েলের আরাধ্য ঈশ্বর বলেছেন, জেরুশালেমের সমস্ত ঘরবাড়ি এবং যিহুদীয়ার রাজপ্রাসাদ ভেঙ্গে গুঁড়িয়ে দেওয়া হবে। নগরের বাইরে গিয়ে ব্যাবিলনীয়দের অবরোধের বিরুদ্ধে যুদ্ধ করা বৃথা।
{33:5} এতে শুধু নগরী পূর্ণ করা হবে তাদের মৃতদেহে, যাদের আমি প্রচণ্ড ক্রোধে আঘাত করতে চেয়েছি। এই নগরী আমি পরিত্যাগ করেছি কারণ এখানকার মানুষ ঘৃণ্য অনাচার করেছে।
{33:6} কিন্তু এই নগরীকে ও তার অধিবাসীদের আমি সারিয়ে তুলব, পুনরুদ্ধার করব তাদের স্বাস্থ্য। আমি তাদের দেব অফুরন্ত শান্তি ও নিরাপত্তা।
{33:7} ইসরায়েল ও যিহুদীয়াকে আমি সমৃদ্ধিশালী করব এবং আগে যেমন ছিল, তেমনি করে তাদের আবার গড়ব।
{33:8} আমার বিরুদ্ধে তারা যে পাপ করেছে, তার থেকে আমি তাদের শুচিশুদ্ধ করব। আমি ক্ষমা করব তাদের পাপ এবং সবরকম বিরুদ্ধাচরণ।
{33:9} জেরুশালেম আমার কাছে হবে গৌরব, আনন্দ ও শান্তির উৎস। পৃথিবীর সমস্ত জাতি যখন শুনবে জেরুশালেমের মানুষের জন্য আমার কল্যাণকর কাজের কথা, এই নগরীকে দেওয়া শ্রী ও সমৃদ্ধির কথা, তখন তারা ভয়ে বিচলিত হয়এ পড়বে।
{33:10} প্রভু পরমেশ্বর বলেন, লোকে বলছে যে, এই স্থান মরুভূমির মত, কোনও জনপ্রাণী এখানে বাস করে না। তারা সত্যি কথাই বলে। যিহুদীয়ার শহর-নগর ও জেরুশালেমের পথ-ঘাট শূন্য, কোনও প্রাণীর বাস নেই এখানে।
{33:11} কিন্তু এবার তুমি এই সমস্ত স্থানে আবার শুনবে বিবাহ-উৎসবের আনন্দ ও উল্লাসধ্বনি। আমার মন্দিরে তারা আবার আমার কাছে আনবে কৃতজ্ঞতার উপহার। তুমি শুনতে পাবে তাদের সঙ্গীতধ্বনি। তারা বলবে: সর্বাধিপতি প্রভুর চরণে নিবেদন কর কৃতজ্ঞতা, তিনি মঙ্গলময়, তাঁর প্রেম অনন্তকাল স্থায়ী। এ দেশকে আমি আগের মতই সুসমৃদ্ধ ও ঐশ্বর্যশালী করে তুলব। আমি প্রভু পরমেশ্বর এই কথা বললাম।
{33:12} সর্বাধিপতি প্রভু পরমেশ্বর বলেছেন এই যে দেশ জনপ্রাণী শূন্য মরুভূমির মত হয়ে গেছে, সেখানে আবার চারণভূমি হবে, মেষ চরাবে মেষপালকেরা।
{33:13} পার্বত্য দেশগুলির নগর-জনপদে, পাহাড়তলীতে এবং দক্ষিণ যিহুদীয়ায়, বিন্যামীনের এলাকায়, জেরুশালেমের চারিদিকের গ্রামগুলিতে এবং যিহুদীয়ার নগর-জনপদে মেষপালকেরা আবার মেষ গণনা করবে। আমি প্রভু পরমেশ্বর এই কথা বললাম।
{33:14} প্রভু পরমেশ্বর বলেছেন, ইসরায়েল ও যিহুদীয়ার প্রজাদের কাছে আমার প্রতিশ্রুতি পূর্ণ করার সময় আসন্ন।
{33:15} সেই সময় আমি দাউদের এক ধর্মনিষ্ঠ বংশধরকে রাজা রূপে মনোনীত করব। সেই রাজা হবেন ন্যায়বান, তিনি সারাদেশে ন্যায়ধর্ম প্রতিষ্ঠা করবেন।
{33:16} তখন যিহুদীয়া ও জেরুশালেমের মানুষ উদ্ধার লাভ করবে, বাস করবে নিরাপদে। এই নগরীর নাম হবে, “প্রভু পরমেশ্বর আমাদের পরিত্রাণ’’।
{33:17} আমি, প্রভু পরমেশ্বর প্রতিশ্রুতি দিলাম, দাউদের বংশে ইসরায়েলের রাজা হবার যোগ্য মানুষের অভাব হবে না কোনও দিন এবং
{33:18} আমার কাছে হোমবলি ও শস্যনৈবেদ্য এবং বলিদান নিবেদন করার জন্য লেবী গোষ্ঠীতে পুরোহিতেরও অভাব কোনদিন হবে না।
{33:19} প্রভু পরমেশ্বর আমাকে বললেন,
{33:20} আমি দিবা ও রাত্রির সঙ্গে এক সন্ধিচুক্তি করেছি, যেন তারা চিরদিন নির্দিষ্ট সময়ে আসে ও যায়। কখনো ভঙ্গ হবে না এই চুক্তি।
{33:21} ঠিক সেইভাবে, আমি আমার সেবক দাউদের সঙ্গে এক সন্ধিচুক্তি স্থাপন করেছি, যেন চিরদিন তার বংশধরেরাই রাজা হয় এবং লেবী গোষ্ঠীর পুরোহিতেরা আমার সেবা করে। এই চুক্তি হয়েছে পুরোহিতদের সঙ্গে, কোনদিন ভঙ্গ হবে না এই চুক্তি।
{33:22} আমার সেবক দাউদের বংশধরদের এবং লেবী গোষ্ঠীর পুরোহিতদের সংখ্যা আমি এত বৃদ্ধি করব যে তাদের সংখ্যা গণনা করা যাবে না, যেমন গণনা করা যায় না আকাশের তারা ও সাগরবেলার বালুকারাশি।
{33:23} প্রভু পরমেশ্বর আমাকে বললেন,
{33:24} তুমি কি লক্ষ্য করেছ, কি ভাবে লোকেরা বলছে যে, যে দুটি পরিবারকে আমি মনোনীত করেছিলাম, সেই ইসরায়েল ও যিহুদীয়াকে আমি পরিত্যাগ করেছি: তাই তারা আমার প্রজাদের ঘৃণার চোখে দেখে, তাদের একটি জাতিরূপে আর মূল্য দেয় না।
{33:25} কিন্তু আমি প্রভু পরমেশ্বর দিবা ও রাত্রির সঙ্গে সন্ধিচুক্তি স্থাপন করেছি এবং আকাশ ও পৃথিবী নিয়ন্ত্রণ করার জন্য বিধি প্রণয়ন করেছি।
{33:26} ঠিক এইভাবে যাকোবের বংশধরদের সঙ্গে এবং আমার সেবক দাউদের সঙ্গে আমি আমার চুক্তি রক্ষা করব। অব্রাহাম, ইসাহাক ও যাকোবের বংশধরদের উপর রাজত্ব করার জন্য আমি দাউদের বংশধরদের মধ্যে থেকে একজনকে মনোনীত করব। আমার প্রজাদের উপর বর্ষণ করব করুণাধারা, তাদের আবার সমৃদ্ধিশালী করব।
{i34:1} সিদিকিয়ের বার্তা
{34:1} ব্যাবিলনের রাজা নেবুকাডনেজার ও সর্বজাতির প্রজাদের সৈন্য সামন্ত নিয়ে গঠিত তার সৈন্যবাহিনী যখন জেরুশালেম ও তার সন্নিহিত শহরগুলি আক্রমণ করে, সেই সময় প্রভু পরমেশ্বরের বার্তা এল আমার কাছে।
{34:2} প্রভু পরমেশ্বর, ইসরায়েলের আরাধ্য ঈশ্বর, যিহুদীয়ার রাজা সিদিকিয়ের কাছে গিয়ে আমাকে বলতে বললেন, আমি, প্রভু পরমেশ্বর এই নগরীকে ব্যাবিলনের রাজা নেবুকাডনেজারের হাতে তুলে দেব। সে এই নগরী পুড়িয়ে দেবে।
{34:3} তুমি পালিয়ে বাঁচতে পারবে না। তুমি বন্দী হলে তার হাতে তুলে দেওয়া হবে তোমাকে। তাকে তুমি সামনাসামনি দেখবে এবং মুখোমুখি দাঁড়িয়ে তার সঙ্গে কথা বলবে। তারপর তুমি যাবে ব্যাবিলনে।
{34:4} সিদিকিয়, তোমার সম্বন্ধে আমি যা বলি, শোন। যুদ্ধে তুমি নিহত হবে না।
{34:5} শান্তিতেই তোমার মৃত্যু হবে। তোমার আগে যারা রাজা ছিল, তোমার সেই পূর্বপুরুষদের সমাধি দেবার সময় লোকে যেমন ধূপ জ্বেলেছিল, ঠিক তেমন ভাবেই তোমার জন্যেও লোকে ধূপ জ্বালাবে। তারা তোমার জন্য শোক ও বিলাপ করবে। তারা বলবে, ‘আমাদের রাজা মারা গেছেন’। আমি প্রভু পরমেশ্বর এ কথা বললাম।
{34:6} তখন আমি জেরুশালেমে রাজা সিদিকিয়ের কাছে এই বার্তা পৌঁছে দিলাম।
{34:7} ওদিকে তখন ব্যাবিলনের রাজার সৈন্যবাহিনী নগরী আক্রমণ করেছে। যিহুদীয়ার দুর্গশহর-গুলির মধ্যে এ দুটি শহরই আবশিষ্ট ছিল।
{i34:8} ক্রীতদাসের সঙ্গে প্রতারণা
{34:8} রাজা সিদিকিয় ও জেরুশালেমের লোকেরা তাদের হিব্রু ক্রীতদাসদের নর-নারী নির্বিশেষে সকলকে
{34:9} মুক্তি দেবেন, যাতে কারও অধীনে তার কোনও স্বজাতির মানুষ ক্রীতদাসরূপে না থাকে।
{34:10} সমস্ত প্রজা ও তাদের নেতৃবৃন্দ তাদের ক্রীতদাসদের মুক্তি দিতে এবং ভবিষ্যতে কোনদিন তাদের আবার ক্রীতদাস না করার চুক্তিতে রাজী হল। তারা তাদের মুক্তি দান করল।
{34:11} কিন্তু পরে তারা পরিবর্তন করল তাদের সেই সিদ্ধান্ত এবং তাদের ফিরিয়ে এনে জোর করে ক্রীতদাস করল।
{34:12} তখন প্রভু পরমেশ্বর,
{34:13} ইসরায়েলের ঈশ্বর আমাকে প্রজাদের বলতে বললেন, তোমাদের পিতৃপুরুষদের যখন আমি মিশর দেশ থেকে উদ্ধার করে এনে ক্রীতদাসত্ব থেকে মুক্তি দিয়েছিলাম, সেই সময় তাদের সঙ্গে একটি সন্ধিচুক্তি করেছিলাম। আমি তাদের বলেছিলাম,
{34:14} প্রতি সপ্তম বৎসরে তাদের হিব্রু ক্রীতদাসদের মুক্তি দান করতে হবে, যে ক্রীতদাসেরা ছয় বৎসর ধরে তাদের সেবা করছে। কিন্তু তোমার পূর্বপুরুষেরা আমার কথা শোনে নি, শোনার প্রয়োজনও মনে করেনি।
{34:15} মাত্র কয়েকদিন আগে তোমরা মন পরিবর্তন করেছিলে এবং আমার প্রীতিজনক কাজ করেছিলে। তোমরা সকলে তোমাদের স্বজাতি ইসরায়েলীদের মুক্তি দিয়েছিলে এবং আমি যে স্থানে পূজিত হই, আমার সেই মন্দিরে আমার সম্মুখে তোমরা সন্ধিচুক্তি করেছিলে।
{34:16} কিন্তু তারপর তোমরা মত পরিবর্তন করলে, অসম্মান করলে আমার। তোমরা সকলে যাদের মুক্তি দিয়েছিলে, আবার ফিরিয়ে আনলে তাদের এবং বাধ্য করলে দাসত্ব করতে।
{34:17} তাই এখন, আমি প্রভু পরমেশ্বর বলছি, তোমরা আমার অবাধ্য হয়েছ, তোমাদের স্বজাতি ইসরায়েলী ক্রীতদাসদের মুক্তি দাওনি। বেশ, আমিও তোমাদের এমন স্বাধীনতা দেব, যে স্বাধীনতা হবে যুদ্ধ, দুর্ভিক্ষ ও মহামারীতে মরবার স্বাধীনতা। পৃথিবীর প্রত্যেকটি জাতিকে তোমাদের ভয়াবহ দুর্দশা দেখিয়ে কাঁপিয়ে তুলব।
{34:18} যিহুদীয়া ও জেরুশালেমের রাজকর্মচারীবৃন্দ, প্রাসাদের কর্মচারী, পুরোহিতবর্গ ও সমস্ত নেতাদের নিয়ে আমার সঙ্গে সন্ধিচুক্তি করেছিল। একটি বৃষ দুই খণ্ড করে তার মধ্যে দিয়ে হেঁটে পার হওয়ার
{34:19} অনুষ্ঠান দিয়ে এই চুক্তি স্থাপিত হয়। কিন্তু তারা সে চুক্তি ভঙ্গ করেছে, রক্ষা করেনি তার শর্ত। সুতরাং তারা ঐ বৃষকে যেমনটি করেছিল, আমিও তাদের প্রতি তেমনই করব।
{34:20} আমি তাদের তুলে দেব শত্রুদের হাতে, যারা তাদের হত্যা করতে চায়। তাদের মৃতদেহ ছিঁড়ে খাবে বন্যপশু ও পাখিরা।
{34:21} আমি যিহুদীয়ার রাজা সিদিকিয় ও তার পারিষদবর্গকেও তাদের হাতে তুলে দেব, যারা তাদের হত্যা করতে উন্মুখ ব্যাবিলনের সৈন্যবাহিনীর হাতে আমি তাদের তুলে দেব, যারা অবরোধ তুলে নিয়েছে।
{34:22} আমি আদেশ দেব, তারা আবার ফিরে আসবে এই নগরীতে। তারা নগরী আক্রমণ করে অধিকার করবে এবং পুড়িয়ে দেবে সব। আমি যিহুদীয়া নগর-জনপদকে পরিত্যক্ত জনহীন মরুভূমি করে দেব। আমি, প্রভু পরমেশ্বর এই কথা বললাম।
{i35:1} যিরমিয় ও রেখবীয় গোষ্ঠী
{35:1} যোশিয়ের পুত্র যিহুদীয়ার রাজা যিহোয়াকিমের রাজত্বকালে প্রভু পরমেশ্বর আমাকে বললেন,
{35:2} রেখবীয় গোষ্ঠীর সদস্যদের কাছে যাও এবং তাদের সঙ্গে কথা বল। তারপর তাদের মন্দিরের একটি ঘরে নিয়ে এস এবং সুরা পান করতে দাও তাদের।
{35:3} তখন আমি সমগ্র রেখবীয় গোষ্ঠীর কাছে গিয়ে যাসনিয় (অপর এক হবৎসিনিয়ের পৌত্র এবং যিরমিয়ের পুত্র) ও তার সমস্ত ভাই ও পুত্রদের এই মন্দিরে নিয়ে এলাম।
{35:4} হিগদলিয়ের পুত্র নবী হাননের শিষ্যদের ঘরে আমি তাদের নিয়ে গেলাম, যে ঘরটি ছিল শাল্লুমের পুত্র মাসেয়ার ঘরের উপরে এবং অন্যান্য কর্মচারীদের ঘরের পাশে। মাসেয়া ছিল মন্দিরের গুরুত্বপূর্ম পদের অধিকারী।
{35:5} সেই ঘরে আমি তাদের সামনে পানপাত্র ও সুরাপূর্ণ পাত্র রেখে তাদের বললাম, নাও, পান কর।
{35:6} কিন্তু তারা বলল, আমরা সুরা পান করি না। আমাদের পূর্বপুরুষ রেখাবের পুত্র যিহোনাদব বলেছেন যেন আমরা বা আমাদের বংশধরেরা কেউ কোনদিন সুরা পান না করি।
{35:7} তিনি আমাদের গৃহনির্মাণ বা কৃষিকাজ বা দ্রাক্ষাক্ষেত্র ক্রয় করতে নিষেধ করেছেন। তিনি আমাদের সর্বদা তাঁবুতে বাস করতে বলেছেন, যেন আমরা যেখানেই থাকি না কেন, সেখানে বিদেশী আগন্তুকদের মত বাস করি।
{35:8} যিহোনাদবের সমস্ত নির্দেশ আমরা পালন করে চলেছি। আমরা নিজেরা কখনও সুরা পান করি না এবং আমাদের স্ত্রী-পুত্র-কন্যারাও পান করে না।
{35:9} আমরা বাসগৃহ নির্মাণ করি না, তাঁবুতে বাস করি, এবং আমাদের কোনও দ্রাক্ষাক্ষেত্র বা কৃষির
{35:10} জন্য ক্ষেত-খামার অথবা শস্যাদিও নেই। আমাদের পিতৃপুরুষ যিহোনাদবের আদেশ আমরা সম্পূর্ণভাবে পালন করে চলেছি।
{35:11} কিন্তু রাজা নেবুকাডনেজার যখন দেশ আক্রমণ করলেন, তখন আমরা ব্যাবিলনীয় ও সিরীয় সৈন্যদের হাত এড়াবার জন্য জেরুশালেমে আসার সিদ্ধান্ত নিলাম। এই কারণেই আমরা এখন জেরুশালেমে বাস করছি।
{35:12} তখন সর্বাধিপতি প্রভু পরমেশ্বর, ইসরায়েলের আরাধ্য ঈশ্বর, আমাকে যিহুদীয়া ও জেরুশালেমের লোকদের কাছে গিয়ে বলতে বললেন, আমি প্রভু
{35:13} পরমেশ্বর তোমাদের কাছে জানতে চাই, আমার কথা শুনতে তোমাদের কিসের আপত্তি এবং আমার নির্দেশ পালনে তোমাদের কেন এত অনীহা?
{35:14} যিহোনাদবের বংশধরের আজও তার নির্দেশ পালন করে, কেউ সুরা স্পর্শ করে না। কিন্তু আমি তোমাদের যে সব কথা বলে চলেছি, তোমরা তাতে কান দাওনি।
{35:15} আমি আমার সেবক নবীদের একাদিক্রমে পাঠিয়েছি তোমাদের কাছে, যারা তোমাদের মন্দ পথ পরিহার করে সঠিক পথে চলার ও সঠিক কাজ করার কথা বলেছে, নিষেধ করেছে অন্যান্য অলীক দেবতার সেবা ও পূজা করতে যাতে তোমাদের পিতৃপুরুষদের আমি যে দেশ দিয়েছিলাম, সেই দেশে তোমরা বসবাস করতে পার। কিন্তু তোমরা আমার কথা শুনলে না, গ্রাহ্যই করলে না কোনও কথা।
{35:16} যিহোনাদবের বংশধরেরা তাদের পূর্বপুরুষদের আদেশ আজও পালন করে চলেছে, কিন্তু তোমরা শুনলে না আমার কথা।
{35:17} তাই এখন, আমি সর্বাধিপতি প্রভু পরমেশ্বর আমার প্রতিজ্ঞা অনুযায়ী আমি যিহুদীয়া এবং জেরুশালেমের মানুষের উপরে সর্বপ্রকার ধ্বংসাত্মক বিপর্যয় আনব। আমি অবশ্যই এ সবই ঘটাব, কারণ তোমরা আমার কথা শোননি এবং সাড়া দাও নি আমার ডাকে।
{35:18} তখন আমি রেখবীয় গোষ্ঠীর লোকদের কাছে বললাম, সর্বাধিপতি প্রভু পরমেশ্বর ইসরায়েলের আরাধ্য ঈশ্বর বলেছেন, তোমাদের পিতৃপুরুষ যিহোনাদবের আদেশ তোমরা পালন করেছ, তার সমস্ত নির্দেশানুযায়ী চলেছ এবং তারই আদেশমত সব কিছুই করেছ তোমরা।
{35:19} তাই আমি, সর্বাধিপতি প্রভু পরমেশ্বর ইসরায়েলের আরাধ্য ঈশ্বর, এই প্রতিশ্রুতি দিচ্ছি যে, রেখবের পুত্রর যিহোনাদবের বংশে আমাকে সেবা করার জন্য কখনও লোকের অভাব হবে না।
{i36:1} মন্দিরে পাণ্ডুলিপি পাঠ
{36:1} যোশিয়ের পুত্র যিহোয়াকিমের যিহুদীয়ায় রাজত্বকালের চতুর্থ বৎসরে প্রভু পরমেশ্বর আমাকে বললেন,
{36:2} একটি তুলট কাগজ নাও এবং ইসরায়েল, যিহুদীয়া এবং সমস্ত জাতি সম্বন্দে আমি তোমাকে যা কিছু বলি, সব সেই কাগজে লিখে রাখ। রাজা যোশিয়ের রাজত্বকালে তোমার সঙ্গে আমার প্রথম কথা হয়েছিল। সেই সময় থেকে আজ পর্যন্ত আমি যা কিছু তোমাকে বলেছি, সব লিখে রাখ।
{36:3} যিহুদীয়ার মানুষ যখন জানবে যে আমি তাদের উপর ভয়ঙ্কর বিপর্যয় আনছি, তখন হয়তো তারা মন্দ পথ পরিত্যাগ করবে। আর যদি তারা তাই করে, তবে তখনই আমি তাদের পাপ অপরাধ ক্ষমা করব।
{36:4} আমি তখন নেরিয়ের পুত্র বারুককে ডেকে প্রভু পরমেশ্বরের এই সমস্ত কথা বললাম এবং সে একটি তুলট কাগজে সব কথাই লিখে নিল।
{36:5} এরপর তাকে আমি এই নির্দেশগুলি দিলাম: ‘আমার আর মন্দিরে যাবার অনুমতি নেই।
{36:6} অতএব, এর পরের তিথিতে লোকে যখন উপবাস করবে তখন তুমিই মন্দিরে যাবে। তোমাকে সেখানে উচ্চকণ্ঠে এই তুলটের লিপি পাঠ করতে হবে। প্রভু পরমেশ্বর আমাকে যা কিছু বলেছেন এবং আমি তোমাকে যা লিখিয়েছি, যেন সব তারা শুনতে পায়। এমন জায়গায় দাঁড়িয়ে তুমি পাঠ করবে, যেখান থেকে যিহুদীয়ার লোকেরা, যারা তাদের শহর-নগর থেকে এসেছে, তারা সকলে যেন তোমার পাঠ শুনতে পায়।
{36:7} তাতে হয়তো তারা প্রভু পরমেশ্বরের কাছে প্রার্থনা করবে এবং মন্দ পথ পরিত্যাগ করবে। কারণ তিনি তাদের উপর দারুণ ক্রুদ্ধ হয়েছেন এবং এই লোকদের তাঁর পূর্বঘোষিত দণ্ড সম্পর্কে কঠোরভাবে সাবধান করে দিয়েছেন।
{36:8} আমার নির্দেশ অনুযায়ী বারুক তখন মন্দিরে গিয়ে প্রভু পরমেশ্বরের বাণী পাঠ করল।
{36:9} যিহোয়াকিন যখন যিহুদীয়ার রাজা, সেই সময় তাঁর রাজত্বের পঞ্চম বৎসরের নবম মাসে জেরুশালেমবাসী সকলে এবং যিহুদীয়ার শহর-নগর থেকে যারা জেরুশালেমে এসে একত্র হয়েছিল, তারা সকলে একসঙ্গে প্রভু পরমেশ্বরের কৃপালাভের জন্য উপবাস করেছিল।
{36:10} লোকেরা যখন মন দিয়ে সব শুনছে, তখন বারুক পাণ্ডুলিপিতে লেখা আমার সমস্ত কথা পাঠ করল। গমরিয়ের কক্ষে দাঁড়িয়ে আমার কথামত বারুক এ কাজ করল। শাফনের পুত্র গমরিয় ছিল বিচারালয়ের সচিব। এই কক্ষটি ছিল মন্দিরের নতুন তোরণদ্বারের প্রবেশ পথের উপর তলায়।
{i36:11} রাজকর্মচারীদের কাছে পাণ্ডুলিপি পাঠ
{36:11} পাণ্ডুলিপিতে লেখা প্রভু পরমেশ্বরের সমস্ত বাণী বারুক পাঠ করল। শাফনের পৌত্র এবং গমরিয়ের পুত্র মীখায় বারুকের ঐ পাঠ শুনল।
{36:12} তারপর সে রাজপ্রাসাদে রাজসভার সচিবের ঘরে গেল, যেখানে সমস্ত রাজকর্মচারীদের আলোচনা সভা চলছিল। রাজসভার সচিব ইলিশামা, শমরিয়ের পুত্র দলয়িয়, আখবোরের পুত্র ইলনাথন, শাফনের পুত্র গমরিয় ও হননিয়ের পুত্রর সিদিকিয় এবং অন্যান্য সমস্ত কর্মচারীরা সেখানে ছিল।
{36:13} বারুক লোকদের কাছে যা কিছু পাঠ করেছিলেন, মীখায় তাদের সব কথা বলল।
{36:14} তখন রাজকর্মচারীরা যেহুদিকে (ইনি কুশীর প্রপৌত্র, শেলিমিয়ের পৌত্র ও নথনিয়ের পুত্র) দিয়ে বারুকের কাছে বলে পাঠাল যে, তিনি যে পাণ্ডুলিপিটি লোকদের কাছে পাঠ করেছেন সেটি যেন তাদের কাছে নিয়ে আসেন।
{36:15} বারুক তাদের কাছে পাণ্ডুলিপিটি নিয়ে এলেন। তারা বারুককে বলল, আপনি বসুন এবং ঐ পাণ্ডুলিপি আমাদের পড়ে শোনান। বারুক পাণ্ডুলিপি পাঠ করলেন।
{36:16} পাঠ শেষ হলে পর তারা ভীত চকিত হয়ে একে অন্যের সাথে দৃষ্টি বিনিময় করল এবং তারপর বারুককে বলল, আমরা এসব কথা রাজাকে জানাব।
{36:17} তারা তাঁকে জিজ্ঞেস করল, এবার বল দেখি, এ সব কিভাবে তুমি লিখলে? যিরমিয় কি তোমাকে দিয়ে এ সব লিখিয়েছে?
{36:18} বারুক উত্তর দিলেন, হ্যাঁ, যিরমিয়ই এর প্রতিটি শব্দ আমাকে মুখে বলেছেন আর আমি কালি দিয়ে সে সব কথা এই পাণ্ডুলিপিতে লিখেছি।
{36:19} তারা তখন তাঁকে বলল, তুমি ও যিরমিয় লুকিয়ে থাক, যেন তোমাদের খোঁজ কেউ না পায়।
{i36:20} পাণ্ডুলিপি দাহ
{36:20} রাজকর্মচারীরা পাণ্ডুলিপিটি রাজসভার সচির ইলিশামার ঘরে রেখে রাজসভাতে গেল এবং সব কথা রাজাকে জানাল।
{36:21} রাজা তখন যেহুদিকে পাঠালেন সেই পাণ্ডুলিপি আনতে। সে ইলিশামার ঘর থেকে পাণ্ডুলিপিটি নিয়ে গেল এবং রাজা ও তাঁর চতুর্দিকে দণ্ডায়মান সভাসদদের পড়ে শোনাল।
{36:22} তখন ছিল শীতকাল। রাজা তাঁর শীতকালীন প্রাসাদে আগুনের চুল্লীর সামনে বসেছিলেন।
{36:23} পাণ্ডুলিপির তিনটি কি চারটি অনুচ্ছেদ পড়া শেষ হতে না হতেই রাজা পাণ্ডুলিপির সেই অংশ ছোট একটি ছুরি দিয়ে কেটে আগুনে ছুঁড়ে দিলেন। এইভাবে এক একটি অংশ পড়া শেষ হবার সঙ্গে সঙ্গে সেটি তিনি আগুনে ফেলতে লাগলেন, যতক্ষণ না সম্পূর্ণ পাণ্ডুলিপিটি পুড়ে শেষ হয়ে গেল।
{36:24} কিন্তু রাজা কিম্বা তাঁর পারিষদেরা কেউ-ই এই পাণ্ডুলিপির পাঠ শুনে বিন্দুমাত্র ভয় পেল না অথবা দুঃখের কোনও চিহ্ন তাদের মুখে ফুটে উঠল না।
{36:25} যদিও ইলনাথন, দলয়িয় ও গমরিয় রাজাকে পাণ্ডুলিপি না পোড়াতে অনুরোধ করেছিল, কিন্তু রাজা তাদের কথায় কান দেননি।
{36:26} তারপর রাজা যুবরাজ যিরহমিলকে, অসরিয়েলের পুত্র সরায়কে এবং অবদিয়েলের পুত্র শেলিমিয়কে সঙ্গে নিয়ে আমাকে আর আমার সচির বারুককে গ্রেপ্তার করতে আদেশ দিলেন। কিন্তু প্রভু পরমেশ্বর আমাদের লুকিয়ে রেখেছিলেন।
{i36:27} আর একটি পাণ্ডুলিপি লিখন
{36:27} যে পাণ্ডুলিপি আমি বারুককে দিয়ে লিখিয়েছিলাম, রাজা যিহোয়াকিম সেটি পুড়িয়ে দেবার পর প্রভু পরমেশ্বর আমাকে
{36:28} আর একটি পাণ্ডুলিপির তুলট কাগজ নিয়ে প্রথমটিতে যা লেখা হয়েছিল, সেই সব কথা আবার লিখতে বললেন।
{36:29} তিনি রাজার কাছে গিযে আমাকে বলতে বললেন, তুমি পাণ্ডুলিপি পুড়িয়ে দিয়েছ এবং তুমি যিরমিয়কে জিজ্ঞাসা করেছ, কেন সে লিখেছে যে ব্যাবিলনের রাজা এসে এ দেশ ধ্বংস করে দেবে এবং মানুষ-পশু নির্বিশেষে সবাইকে হত্যা করবে?
{36:30} তাই, এবার আমি, প্রভু পরমেশ্বর তোমাকে বলছি, রাজা যিহোয়াকিম, তোমার কোনও বংশধর আর কোনদিন দাউদের সিংহাসনে বসতে পারবে না। তোমার মৃতদেহ দিনের রৌদ্রতাপ এবং রাত্রে শিশিরের মধ্যে অনাবৃত অবস্থায় পড়ে থাকবে।
{36:31} আমি তোমাকে, তোমার বংশধরদের এবং তোমার সভাসদ-কর্মচারীদের সকলকে তোমার পাপের দরুণ শাস্তি দেব। তুমি অথবা জেরুশালেম ও যিহুদীয়ার প্রজাবৃন্দ কেউই আমার সাবধান বাণীতে কর্ণপাত কর নি, তাই তোমাদের সকলের উপর নেমে আসবে সর্বপ্রকার বিপর্যয়, যেগুলির কথা বলে আমি তোমাদের সচেতন করতে চেয়েছিলাম।
{36:32} তখন আমি আর একটি পাণ্ডুলিপির তুলট কাগজ এনে আমার সচিব বারুককে দিলাম। আমি যা কিছু তাকে লিখতে বললাম, সে সবই লিখল। প্রথম পাণ্ডুলিপিতে যা লেখা ছিল, এবং সেই ধরণের আরও কিছু বার্তা ছিল, তা সবই এই পাণ্ডুলিপিতে সংযোজন করা হল।
{i37:1} যিরমিয়ের কাছে সিদিকিয়ের অনুরোধ
{37:1} ব্যাবিলনের রাজা নেবুকাডনেজার যিহোয়াকিমের পুত্র যিহোয়াখিনের জায়গায় যোশিয়ের পুত্র সিদিকিয়কে যিহুদীয়ার রাজা করলেন।
{37:2} কিন্তু সিদিকিয় বা তাঁর পারিষদ রাজপুরুষেরা কিম্বা তাঁর প্রজারা প্রভু পরমেশ্বরের কথা শুনলেন না। প্রভু পরমেশ্বর তাদের কাছে পৌঁছে দেবার জন্য আমাকে যে বার্তা দিয়েছিলেন, তারা গ্রাহ্যই করলেন না সেই বার্তা।
{37:3} রাজা সিদিকিয় শেলিমিয়ের পুত্র যেহুকলকে এবং মাসেয়ের পুত্র সফনিয়কে আমার কাছে অনুরোধ করে পাঠালেন যেন আমি জাতির হয়ে আমাদের আরাধ্য ঈশ্বর প্রভু পরমেশ্বরের কাছে প্রার্থনা করি।
{37:4} তখনও আমি কারাগারে বন্দী হইনি, জনসাধারণের মধ্যে স্বাধীনভাবেই চলাফেরা করে বেড়াচ্ছি।
{37:5} সেই সময়ে ব্যাবিলনীয় সৈন্যবাহিনী জেরুশালেম অবরোধ করেছিল, কিন্তু তারা যখন শুনল যে মিশরী সৈন্যদল মিশর সীমান্ত পার হয়ে এগিয়ে আসছে, তখন তারা ফিরে গেল।
{37:6} তখন প্রভু পরমেশ্বর, ইসরায়েলের আরাধ্য ঈশ্বর আমাকে এই কথা সিদিকিয়কে বলতে বললেন,
{37:7} মিশরী সৈন্যবাহিনী তোমাকে সাহায্য করতে এগিয়ে আসছে, কিন্তু তারা ঘরে ফিরে যাবে।
{37:8} তখন ব্যাবিলনীয় সৈন্যবাহিনী আবার ফিরে আসবে, নগরী আক্রমণ করে অধিকার করবে এবং পুড়িয়ে ছারখার করে দেবে সেই নগরী।
{37:9} তাই, আমি প্রভু পরমেশ্বর তোমাকে সাবধান করে দিচ্ছি যে, ব্যাবিলনীয়রা আর ফিরে আসবে না ভেবে নিজেকে প্রতারিত করো না, তারা ফিরে আসবেই।
{37:10} এমন কি তুমি যদি সমগ্র ব্যাবিলনীয় সৈন্যবাহিনীকে যুদ্ধে পরাজিত কর এবং তাদের মধ্যে যদি শুধুমাত্র আহত সৈন্যরাই শিবিরে শায়িত থাকে, তাহলেও তারা উঠে গিয়ে এই নগরীতে আগুন লাগিয়ে সব ভস্ম করে দেবে।
{i37:11} যিরমিয়ের গ্রেপ্তার ও কারাবাস
{37:11} মিশরী সৈন্যদল এগিয়ে আসায় ব্যাবিলনীয় সৈন্যদল ফিরে গেল।
{37:12} তাই আমি জেরুশালেম থেকে বিন্যামীনের এলাকায় আমার পৈতৃক সম্পত্তির প্রাপ্য অংশ অধিকার করার জন্য যাত্রা করলাম।
{37:13} কিন্তু বিন্যামীন তোরণে যখন পৌঁছালাম, সেখানে কর্তব্যরত সৈন্যদলের একজন অধ্যক্ষ দণ্ডায়মান ছিল। সে ছিল হননিয়ের পৌত্র ও শলমিয়ের পুত্র যিরিয়। যিরিয় এসে আমার পথ আটকে দাঁড়াল সে বলল, তুমি ব্যাবিলনীয়দের পক্ষ নিয়েছ।
{37:14} আমি বললাম, এ সম্পূর্ণ মিথ্যা কথা, আমি তাদের পক্ষ নিই নি। যিরিয় কিন্তু আমার কথা তো শুনলই না, উপরন্তু সে আমাকে গ্রেপ্তার করে নিয়ে গেল উচ্চপদস্থ রাজকর্মচারীদের কাছে।
{37:15} তারা আমার উপর প্রচণ্ড ক্রুদ্ধ হয়ে নির্মম প্রহারের পর আমাকে রাজসভার সচিব যোনাথনের গৃহে বন্দী করে রাখল। যোনাথনের গৃহটিকেই কারাগারে পরিণত করা হয়েছিল।
{37:16} মাটির নীচের একটি কুঠরিতে আমাকে দীর্ঘদিন বন্দী করে রাখা হয়েছিল।
{37:17} পরবর্তীকালে একদিন রাজা সিদিকিয় আমাকে ডেকে পাঠিয়েছিলেন এবং রাজপ্রাসাদে নিয়ে গিয়ে একান্ত গোপনে আমাকে জিজ্ঞাসা করেছিলেন, প্রভু পরমেশ্বরের কাছ থেকে কোনও বার্তা এসেছ কি? আমি বলেছিলাম, হ্যাঁ এসেছে। আপনাকে ব্যাবিলনরাজের হাতে তুলে দেওয়া হবে।
{37:18} তারপর আমি তাঁকে জিজ্ঞাসা করেছিলাম, আপনার কাছে কিম্বা আপনার কর্মচারীদের কাছে বা এই সমস্ত লোকদের কাছে আমি কি অপরাধ করেছিলাম যে আমাকে এইভাবে বন্দী করে রাখা হল?
{37:19} আপনার সেই নবীদের কি হল, যারা বলেছিল, ব্যাবিলনরাজ আপনাকে অথবা এই দেশকে আক্রমণ করবে না?
{37:20} এখন, হে রাজন, আপনাকে অনুরোধ করি আমার কথা শুনুন এবং আমি যা বলি, তাই করুন। সচিব যোনাথনের কারাগারে আমাকে আর ফিরে পাঠাবেন না। যদি পাঠান, সেখানে আমার মৃত্যু নিশ্চিত।
{37:21} তখন রাজা সিদিকিয় আমাকে রাজপ্রাসাদের রক্ষীদের প্রাঙ্গণের কারাকক্ষে বন্দী করে রাখতে আদেশ দিলেন। সেখানেই আমি থাকতে লাগলাম। নগরীতে রুটি-কারখানার রুটির জোগান শেষ না হওয়া পর্যন্ত প্রতিদিন আমাকে একটি করে রুটি দেওয়া হত।
{i38:1} একটি শুষ্ক কূপে যিরমিয় ও তাঁর উদ্ধার
{38:1} মত্তনের পুত্র শফটিয়, পশহুরের পুত্র গদলিয়, শেলিমিয়ের পুত্র যেহুকল এবং মল্কিয়ের পুত্র পশহুর শুনতে পেল যে আমি লোকদের বলেছি,
{38:2} প্রভু পরমেশ্বর বলছেন, ‘যে কেউ নগরীর ভেতরে থাকবে, যুদ্ধে অথবা দুর্ভিক্ষে কিম্বা মহামারীতে তার মৃত্যু হবে। কিন্তু যে নগরীর বাইরে গিয়ে ব্যাবিলনীয়দের কাছে আত্মসমর্পণ করবে, সে মারা পড়বে না। অন্ততঃপক্ষে সে প্রাণে বেঁচে যাবে।’
{38:3} সেই সাথে আমি তাদের বলেছিলাম যে, প্রভু পরমেশ্বর বলেছেন, এই নগরী আমি ব্যাবিলনীয়দের হাতে তুলে দিতে চলেছি, তারা নগরী অধিকার করবে।
{38:4} পদস্থ কর্মচারীরা রাজার কাছে গিয়ে বলল, এই লোকটির মৃত্যুদণ্ড হওয়া উচিত। কারণ এই সমস্ত কথা বলে এ আমাদের সৈন্যদলের মনোবল ভেঙ্গে দিচ্ছে এবং নগরীতে অবশিষ্ট অধিবাসীদের মনও এভাবে দুর্বল করে তুলছে। মানুষকে সাহস দিয়ে সাহায্য করার কোনও চেষ্টাই নেই তার, বরং সে কেবল তাদের অমঙ্গল করতে চায়।
{38:5} রাজা সিদিকিয় বললেন, বেশ, এ তো খুবই ভাল কথা। সে এখন তোমাদের হাতে। অতএব যাও, তার প্রতি তোমাদের যা ইচ্ছা তাই কর। তোমাদের আমি বাধা দিতে পারি না।
{38:6} তখন তারা আমাকে নিয়ে গিয়ে যুবরাজ মল্কিয়ের কূপে দড়ি দিয়ে নামিয়ে দিল। ঐ কূপটি ছিল রাজপ্রাসাদের প্রাঙ্গণে। পাঁকে ভরা জলহীন সেই কূপ এবং তাতে আমি প্রায় ডুবেই গিয়েছিলাম।
{38:7} সেই সময় এবদমেলক নামে এক সুদানীয় নপুংসক রাজপ্রাসাদে কাজ করত। সে শুনতে পেল যে আমাকে কূপের মধ্যে ফেলে দেওয়া হয়েছে। রাজা তখন বিন্যামীনের তোরণে রাজসভার কাজ পরিচালনা করছিলেন।
{38:8} এবদমেলক সেখানে গিয়ে রাজাকে বলল, মহারাজ, লোকদের এ কি অন্যায়! তারা যিরমিয়কে কূপে
{38:9} ফেলে দিয়েছে। সেখানে সে না খেতে পেয়ে মরে যাবে। নগরে খাদ্যের জোগানও তেমন নেই।
{38:10} রাজা তখন এবদমেলককে তিনজন লোক সঙ্গে নিয়ে মরবার আগেই আমাকে কূপ থেকে উদ্ধার করার আদেশ দিলেন।
{38:11} সে তখন লোকদের নিয়ে রাজপ্রাসাদের ভাণ্ডার থেকে কিছু ছেঁড়া কাপড় এনে দড়ি দিয়ে কূপের মধ্যে আমার কাছে নামিয়ে দিল।
{38:12} সে ঐ কাপড়গুলো আমার বগলে ভাল করে লাগিয়ে নিতে বলল, যাতে দড়িতে আমার ব্যথা না লাগে। আমি তাই করলাম।
{38:13} এবার তারা আমাকে টেনে তুলল। তারপর আমাকে প্রাসাদ প্রাঙ্গণেই রাখা হল।
{i38:14} যিরমিয়ের কাছে সিদিকিয়ের পরামর্শ ভিক্ষা
{38:14} রাজা সিদিকিয় আবার একদিন যিরমিয়কে ডেকে পাঠালেন এবং প্রভু পরমেশ্বরের মন্দিরের তৃতীয় প্রবেশ পথে তাঁকে নিজের কাছে আনালেন। যিরমিয়কে রাজা বললেন, আমি তোমাকে একটি কথা জিজ্ঞাসা করব। আমি চাই, তুমি কোন কিছু গোপন করবে না, সব সত্য বলবে।
{38:15} আমি বললাম, মহারাজ, যদি আমি সত্য কথা বলি, তাহলে আপনি আমার মৃত্যুদণ্ড দেবেন। আর, আমি যদি আপনাকে সুপরামর্শ দিই, তাতে আপনি কানই দেবেন না।
{38:16} তখন রাজা সিদিকিয় গোপনে আমার কাছে প্রতিজ্ঞা করে বললেন, যিনি আমাদের এই জীবন দান করেছেন, আমি সেই জাগ্রত প্রভু পরমেশ্বরের নামে শপথ করে বলছি, আমি তোমাকে মৃত্যুদণ্ড দেব না, অথবা যারা তোমাকে হত্যা করতে চায়, তাদের হাতেও তোমাকে তুলে দেব না।
{38:17} তখন আমি রাজা সিদিকিয়কে বললাম, সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর বলেছেন যে, ব্যাবিলনীয় সৈন্যাধ্যক্ষদের হাতে আপনি যদি আত্মসমর্পণ করেন, তাহলে আপনার জীবন রক্ষা পাবে, এবং এই নগরীও আর পুড়িয়ে দেওয়া হবে না, আপনি ও আপনার পরিবারও রক্ষা পাবে।
{38:18} কিন্তু তা যদি না করেন, তাহলে এই নগরী ব্যাবিলনীয়দের হাতে তুলে দেওয়া হবে, তারা নগরী পুড়িয়ে দেবে, আপনিও তাদের হাত থেকে রেহাই পাবেন না।
{38:19} রাজা বললেন, যে সব ইসরায়েলী ব্যাবিলনীয়দের পক্ষে যোগ দিয়েছিল, তাদের আমি ভয় করি। হয়তো তাদেরই হাতে আমাকে তুলে দেওয়া হবে। তারা আমার উপর অকথ্য অত্যাচার করবে।
{38:20} আমি তাঁকে বললাম, আপনাকে তাদের হাতে তুলে দেওয়া হবে না। আমার অনুরোধ, আপনি প্রভু পরমেশ্বরের বার্তা শুনুন, পালন করুন তাঁর কথা। তাহলে সর্বতোভাবে আপনার মঙ্গল হবে, আপনার জীবনও রক্ষা পাবে।
{38:21} কিন্তু, আপনি যদি আত্মসমর্পণে রাজী না হন, প্রত্যাখ্যান করেন তাঁকে, তাহলে যা ঘটবে, সেই ঘটনা এক দিব্যদর্শনে প্রভু পরমেশ্বর আমাকে দেখিয়ে দিয়েছেন।
{38:22} আমি দিব্যদর্শনে দেখেছি যে, যিহুদীয়ার রাজপ্রাসাদে যত রমণী অবশিষ্ট আছেন, তাদের সকলকে ব্যাবিলনীয় রাজকর্মচারীদের কাছে ধরে নিয়ে যাওয়া হয়েছে। যাবার সময় তারা কি বলে গেছে, শুনুনঃরাজার একান্ত বন্ধুজনেরা প্রতারণা করেছে তাঁকে, করেছে তাঁকে পরাজিত, বিপথগামী। তাঁর পা দুটি এখন ডুবে গেছে পাঁকে, পলাতক আজ তাঁর সে সব বন্ধুরা।
{38:23} আপনার রাণীদের ও আপনার সন্তানদের নিয়ে যাওয়া হবে ব্যাবিলনীয়দের কাছে, আপনিও নিস্তার পাবেন না। ব্যাবিলনের রাজা আপনাকে বন্দী করে নিয়ে যাবে এবং নগরীতে আগুন লাগিয়ে পুড়িয়ে দেবে।
{38:24} সিদিকিয় তখন বললেন, আমাদের মধ্যে এইসব আলোচনার বিষয় কাউকে বলবেন না। আপনার কোনও বিপদের ভয় নেই।
{38:25} রাজকর্মচারীরা যদি শোনে আপনার সঙ্গে আমার কথা হয়েছে, তাহলে তারা এসে আপনার কাছে সব কথা জানতে চাইবে। তারা আপনার কাছে প্রতিজ্ঞা করে বলবে, যদি আপনি তাদের সব কথা বলে দেন, তবে আপনাকে তারা হত্যা করবে না।
{38:26} কিন্তু আপনি শুধু তাদের এই কথাই বলবেন যে আপনি আমার কাছে এই ভিক্ষা চাইছিলেন যেন আপনাকে আর কারাগারে মরবার জন্য পাঠানো না হয়।
{38:27} সমস্ত রাজকর্মচারী আমার কাছে সব কথা জানতে চাইলে আমি রাজার শেখানো কথাই তাদের সকলকে বললাম। তাদের কোন কিছু করার ক্ষমতা ছিল না, কারণ রাজার সঙ্গে আমার আলাপের কোনও কথাই তাদের কানে যায় নি।
{38:28} আমি জেরুশালেম অধিকৃত হওয়ার দিন পর্যন্ত রাজপ্রাসাদের রক্ষীদের প্রাঙ্গণে কারাগারে বন্দী হয়ে রইলাম।
{i39:1} জেরুশালেমের পতন
{39:1} যিহুদীয়ার রাজা সিদিকিয়ের রাজত্বকালের তখন নয় বৎসর দশ মাস চলছে, সেই সময় ব্যাবিলনরাজ নেবুকাডনেজার তাঁর সমগ্র সৈন্যবাহিনী নিয়ে জেরুশালেম আক্রমণ করলেন।
{39:2} সিদিকিয়ের রাজত্বকালের এগারো বৎসর চার মাস নয় দিনের দিন জেরুশালেমের প্রাচীর তারা ভেঙ্গে ফেলল।
{39:3} (জেরুশালেম অধিকৃত হওয়ার পর ব্যাবিলনরাজের সমস্ত উচ্চপদস্থ রাজকর্মচারীরা এসে মধ্য তোরণে নিজের নিজের আসন গ্রহণ করল। এদের সঙ্গে নেরগল শরেৎসর, শমগর নবো, শর্মখীম, নেরগল-শরেৎসর এবং আর একজন উচ্চপদস্থ ব্যক্তি ছিলেন।)
{39:4} রাজা সিদিকিয় ও তাঁর সৈন্যরা নগরীর এই অবস্থা দেখে রাত্রিবেলায় নগর ছেড়ে পালাবার চেষ্টা করলেন। তাঁরা রাজউদ্যানের পথে দুই প্রাচীরের মাঝখানের দরজা দিয়ে নগরের বাইরে জর্ডন উপত্যকার দিকে পালিয়ে গেলেন।
{39:5} কিন্তু ব্যাবিলনীয় সৈন্যেরা তাঁদের পিছনে তাড়া করে যেরিকোর সমভূমিতে রাজা সিদিকিয়কে ধরে ফেলল। তারপর তাকে নিয়ে গেল রাজা নেবুকাডনেজারের কাছে। তিনি তখন হমাৎ অঞ্চলের রিব্লা শহরে ছিলেন। রাজা নেবুকাডনেজার রাজা সিদিকিয়কে দণ্ড দিলেন।
{39:6} রিব্লাতে রাজা সিদিকিয়ের চোখের সামনেই তাঁর পুত্রদের এবং যিহুদীয়ার রাজকর্মচারীদের হত্যা করালেন।
{39:7} তারপর সিদিকিয়ের চোখ দুটি উপড়ে ফেলা হল এবং তাঁকে ব্যাবিলনে নিয়ে যাবার জন্য শৃঙ্খলে আবদ্ধ করা হল।
{39:8} ইতিমধ্যে ব্যাবিলনীয় সৈন্যবাহিনী রাজপ্রাসাদ, নাগরিকদের ঘরবাড়ি পুড়িয়ে দিল এবং জেরুশালেমের প্রাচীর ভেঙ্গে ফেলল।
{39:9} অবশেষে, সৈন্যাধ্যক্ষ নেবুসর্দন নগরীর অবশিষ্ট লোকদের এবং যারা তাদের পক্ষে যোগদান করেছিল, তাদের সকলকে বন্দী করে নিয়ে গেল ব্যাবিলনে।
{39:10} যিহুদীয়ায় তারা ফেলে রেখে গেল দীন দরিদ্র নিঃসম্বল কিছু লোককে এবং তাদের দান করে গেল দ্রাক্ষাক্ষেত্র ও চাষের জমি।
{i39:11} যিরমিয়ের মুক্তি
{39:11} রাজা নেবুকাডনেজার সৈন্যাধক্ষ নেবুসর্দনকে এই আদেশ দিলেন,
{39:12} যাও, যিরমিয়কে খুঁজে বার কর। তাঁর তত্ত্বাবধান ও পরিচর্যা কর। তাঁর কোন ক্ষতি করো না, বরং তিনি যা চান, তাই কর।
{39:13} তখন সৈন্যাধ্যক্ষ নেবুসর্দন ব্যাবিলন রাজের উচ্চপদস্থ কর্মচারী নেবুশস্বন ও নেরগল-শরেৎসরকে সঙ্গে নিয়ে প্রাসাদ রক্ষীদের প্রাঙ্গণ থেকে আমাকে উদ্ধার করে আনল।
{39:14} তারা শাফনের পৌত্র ও অহিকামের পুত্র গদলিয়ের হাতে আমার ভার অর্পণ করল, যাতে সে আমাকে নিরাপদে বাড়ি পৌঁছে দেয়। আমি বাড়িতে ফিরে গিয়ে আপনজনদের সঙ্গে বাস করতে লাগলাম।
{39:15} প্রাসাদরক্ষীদের প্রাঙ্গণে যখন আমি বন্দী ছিলাম, সেই সময় প্রভু পরমেশ্বর আমাকে সুদানী এবদমেলককে বলতে বলেছিলেন যে,
{39:16} সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বলেছেন, আমি আমার প্রতিজ্ঞা পূর্ণ করব এই নগরীর ধ্বংসের মধ্য দিয়ে, সমৃদ্ধির মধ্য দিয়ে নয়। তোমার চোখের সামনেই এসব ঘটনা ঘটবে।
{39:17} কিন্তু, আমি প্রভু পরমেশ্বর তোমাকে রক্ষা করব। সেইদিন আমি তোমাকে উদ্ধার করব। যাদের তুমি ভয় কর, তাদের হাতে তোমাকে তুলে দেওয়া হবে না।
{39:18} আমি তোমাকে নিরাপদে রাখব, তোমাকে হত্যা করা হবে না। তুমি প্রাণে বেঁচে যাবে, কারণ তুমি আমার উপর বিশ্বাস ও আস্থা স্থাপন করেছ। আমি, প্রভু পরমেশ্বর, এই কথা বললাম।
{i40:1} গদলিয়ের আশ্রয়ে যিরমিয়
{40:1} জেরুশালেম ও যিহুদীয়ার অন্যান্য সমস্ত লোকদের সঙ্গে আমাকেও শৃঙ্খলিত অবস্থায় বন্দী করে ব্যাবিলনে নিয়ে যাওয়া হচ্ছিল। সৈন্যাধ্যক্ষ নেবুসর্দন রামাতে পৌঁছে আমাকে শৃঙ্খলমুক্ত করলেন। সেই সময় আমার কাছে প্রভু পরমেশ্বরের প্রত্যাদেশ এল।
{40:2} সৈন্যাধ্যক্ষ আমাকে একদিকে নিয়ে গিয়ে বললেন, প্রভু পরমেশ্বর, আপনাদের আরাধ্য ঈশ্বর এই দেশকে আসন্ন ধ্বংসের যে অমঙ্গল সঙ্কেত দিয়েছিলেন,
{40:3} আজ তিনি তাঁর সেই প্রতিজ্ঞা পূর্ণ করেছেন। এই ঘটনা ঘটেছে প্রভু পরমেশ্বরের বিরুদ্ধে আপনার স্বজাতির পাপের জন্য ও তাঁর অবাধ্য হওয়ার জন্য।
{40:4} এখন আমি আপনার শৃঙ্খল মোচন করলাম, মুক্তি দিলাম আপনাকে। যদি আপনি আমার সঙ্গে ব্যাবিলনে যেতে চান, যেতে পারেন। আমি আপনার সুখ-সুবিধা ও রক্ষণাবেক্ষণের ভার নেব। তবে, যদি যেতে না চান, যাবেন না। সমগ্র দেশ আপনার সামনে রয়েছে, দেশের যেখানে ইচ্ছা, আপনি সেখানে স্বচ্ছন্দে যেতে পারেন।
{40:5} আমি কোনও উত্তর দেবার আগেই নেবুসর্দন বললেন, শাফনের পৌত্র অহীকমের পুত্র গদলিয়ের কাছে আপনি ফিরে যান। তাঁকে ব্যাবিলনরাজ যিহুদীয়ার সমগ্র নগরের শাসনকর্তা নিযুক্ত করেছেন এবং আপনি তাঁর কাছে আপনার স্বজাতির মাঝে থাকতে পারবেন। অথবা আপনার যেখানে ইচ্ছা যেতে পারেন। তারপর তিনি আমাকে একটি উপহার ও কিছু খাবার সঙ্গে দিলেন এবং আমাকে যাত্রাপথে রওনা করিয়ে দিলেন।
{40:6} গদলিয়ের কাছে থাকার জন্য আমি মিসপাতে গেলাম এবং দেশের অবশিষ্ট লোকদের সঙ্গে দিন কাটাতে লাগলাম।
{i40:7} যিহুদীয়ার শাসনকর্তা গদলিয় ( ২ রাজা 25:22-24 )
{40:7} কিছু ইহুদী রাজকর্মচারী এবং সৈন্য ব্যাবিলনরাজের কাছে আত্মসমর্পণ করেনি। তারা শুনেছিল যে ব্যাবিলনে যাদের বন্দী করে নিয়ে যাওয়া হয়নি, দেশের সেই সব অবশিষ্ট হতদরিদ্র নিঃসম্বল লোকদের শাসনভার গদলিয়ের হাতে দিয়েছেন।
{40:8} তাই নথনিয়ের পুত্র ইশ্মায়েল, কারেহের পুত্র যোহানন, অনহূমতের পুত্র সরায়, নটোফা নিবাসী এফয়ের পুত্রগণ এবং মাকাহ্ নিবাসী যাসনিয় তাদের লোকজন নিয়ে মিসপাতে গদলিয়ের কাছে গেল।
{40:9} গদলিয় তাদের আশ্বাস দিয়ে বললেন, আমি আপনাদের কথা দিচ্ছি, এখানে আপনাদের কোনও ভয় নেই এবং ব্যাবিলনীয়দের কাছে আত্মসমর্পণেরও কোনও প্রয়োজন নেই। এই দেশেই আপনারা স্থায়ীভাবে বসবাস করুন, ব্যাবিলনরাজের অনুগত সেবক হন। তাহলে সবই আপনাদের পক্ষে মঙ্গলজনক হবে।
{40:10} যখন ব্যাবিলনীয়রা এখানে আসবে, তখন আমি নিজে থাকব মিসপাতে এবং আপনাদের প্রতিনিধিত্ব করব। আপনারা সুরা, ফল ও জলপাই তেল সংগ্রহ করে মজুর করুন এবং আপনাদের অধিকৃত গ্রামে নিশ্চিন্তে বসবাস করুন।
{40:11} ইতিমধ্যে মোয়াব, আম্মোন, ইদোম এবং অন্যান্য দেশের প্রবাসী ইসরায়েলীরা শুনতে পেল যে ব্যাবিলনরাজ কিছু ইসরায়েলীকে যিহুদীয়ায় বসবাস করার অনুমতি দিয়েছেন এবং গদলিয়কে তাদের শাসনকর্তা নিযুক্ত করেছেন।
{40:12} তারা তখন সেই সমস্ত স্থান থেকে যিহুদীয়ায় ফিরে এল। মিসপাতে গদলিয়ের কাছে তারা এল এবং প্রচুর পরিমাণে সুরা ও ফল সংগ্রহ করল।
{i40:13} গদলিয়ের হত্যা ( ২ রাজা 25:25-26 )
{40:13} তারপর যোহানন এবং সেনাপতিরা, যারা আত্মসমর্পণ করেনি, তারা মিসপাতে গদলিয়ের কাছে এল।
{40:14} তাঁকে বলল, আপনি কি জানেন না, আম্মোনের রাজা বেলিস আপনাকে হত্যা করার জন্য নথনিয়ের পুত্র ইশ্মায়েলকে পাঠিয়েছেন? গদলিয় এ কথা বিশ্বাস করলেন না।
{40:15} তখন যোহানন গোপনে তাঁকে বললেন, ইশ্মায়েলকে হত্যা করে আসার অনুমতি আমাকে দিন। কেউ জানবে না কে তাকে হত্যা করেছে। আপনাকে হত্যা করার সুযোগ তাকে কেন দেবেন? তাহলে আপনার নেতৃত্বে যে ইহুদীরা ঐক্যবদ্ধ হয়েছে, তারা ছত্রভঙ্গ হয়ে ছড়িয়ে পড়বে এবং যিহুদীয়াতে যারা, অবশিষ্ট পরিত্যক্ত ছিল, তাদের উপর নেমে আসবে বিপর্যয়।
{40:16} কিন্তু গদলিয় বললেন, না ভাই, তুমি এ কাজ করো না। ইশ্মায়েল সম্বন্ধে তুমি যা বলছ, তা আমি বিশ্বাস করতে পারছি না।
{41:1} ইলিশামার পৌত্র এবং নথনিয়ের পুত্র ইশ্মায়েল ছিল রাজপরিবারের লোক এবং রাজার উচ্চপদস্থ কর্মচারীদের প্রধানদের মধ্যে অন্যতম। সেই বৎসরের সপ্তম মাসে সে দশজন লোক সঙ্গে নিয়ে গদলিয়ের সঙ্গে দেখা করতে মিসপাতে গেল।
{41:2} তারা সকলে একসঙ্গে বসে খাবার সময় ইশ্মায়েল ও তার সঙ্গীরা তরবারির আঘাতে গদলিয়কে হত্যা করল।
{41:3} যে ইসরায়েলীরা গদলিয়ের সঙ্গে মিসপাতে ছিল, তাদের এবং যে সমস্ত ব্যাবিলনীয় সৈন্য সেখানে ছিল, তাদের সকলকে ইশ্মায়েল হত্যা করল।
{41:4} পরের দিন তখনও গদলিয়ের হত্যার সংবাদ জানাজানি হয়নি, সেইসময়
{41:5} শেখেম, শীলোহ্ এবং শমরিয়া থেকে আশীজন লোক সেখানে এল। তারা দাড়ি কামিয়ে, তাদের পরণের কাপড় ছিঁড়ে, নিজেদের দেহ ক্ষত বিক্ষত করে মন্দিরে আসছিল শস্য-নৈবেদ্য ও ধূপ উৎসর্গ করার জন্য।
{41:6} ইশ্মায়েল তাদের সঙ্গে দেখা করার জন্য কাঁদতে কাঁদতে মিসপার বাইরে গেল। তাদের কাছে এসে বলল, দয়া করে আসুন, গদলিয়কে দেখে যান।
{41:7} তারা নগরীর ভেতরে ঢোকামাত্র ইশ্মায়েল ও তার দলের লোকেরা তাদের হত্যা করে কুয়োর মধ্যে ফেলে দিল।
{41:8} কিন্তু সেই দলের মধ্যে দশজন লোক রক্ষা পেল। তারা ইশ্মায়েলের কাছে প্রাণ ভিক্ষা করে বলেছিল, দয়া করে আমাদের হত্যা করবেন না। ক্ষেতের মধ্যে আমাদের গম, যব, মধু ও জলপাই তেলের গুপ্ত ভাণ্ডার আছে। তখন তাদের ছেড়ে দেওয়া হল।
{41:9} লোকদের হত্যা করে তাদের মৃতদেহ যে কুয়োটিতে ইশ্মায়েল ফেলে দিয়েছিল, সেটি ছিল একটি বিরাট কুয়ো। ইসরায়েলরাজ বাশা যখন রাজা আসাকে আক্রমণ করেছিলেন, সেই সময় রাজা আসা এই কুয়োটি খনন করান। ইশ্মায়েল সেই কুয়োটিকেই মৃতদেহে পূর্ণ করেছিল।
{41:10} তারপর সে রাজকুমারীদের ও মিসপার বাকি সমস্ত লোকজনকে বন্দী করল, যাদের রক্ষণাবেক্ষণের ভার সামরিক শাসক নেবুসর্দন গদলিয়ের হাতে দিয়েছিলেন। ইশ্মায়েল এই বন্দীদের নিয়ে আম্মোন অভিমুখে যাত্রা করল।
{41:11} ইশ্মায়েলের এই নৃশংস হত্যাকাণ্ডের কথা যোহানন ও সমস্ত সেনাপতিদের কানে গেল।
{41:12} সঙ্গে সঙ্গে তারা তাদের সৈন্যদল নিয়ে তার পিছু নিল এবং গিবিয়োনের বিরাট এক সরোবরের কাছে তাকে ধরে ফেলল।
{41:13} ইশ্মায়েলের বন্দীরা যোহাননকে এবং তার সঙ্গী সৈন্যদলের সেনাপতিদের দেখে খুব আনন্দিত হল।
{41:14} তারা ছুটে গেল তাদের কাছে।
{41:15} কিন্তু ইশ্মায়েল ও তার দলের আটজন লোক তাদের হাত এড়িয়ে আম্মোনে পালিয়ে গেল।
{41:16} গদলিয় তথা সৈন্যসামন্ত, নারী, শিশু ও নপুংসকদের হত্যা করার পর ইশ্মায়েল মিসপা থেকে যাদের বন্দী করে নিয়ে যাচ্ছিল, যোহানন এবং সৈন্যবাহিনীর সেনাপতিরা তাদের ভার নিলেন।
{41:17} ব্যাবিলনের রাজা গদলিয়কে মিসপার শাসনকর্তা নিযুক্ত করেছিলেন। ইশ্মায়েল তাঁকে হত্যা করায় বন্দীরা ব্যাবিলনীয়দের ব্যাপারে খুব ভীত হয়ে পড়েছিল। ব্যাবিলনীয়দের
{41:18} হাত থেকে রক্ষা পাবার জন্য তারা মিশর অভিমুখে রওনা হয়ে গিয়েছিল এবং পথে বেথলেহেমের কাছে কিমহাম পান্থশালায় তারা বিশ্রাম নিয়েছিল।
{i42:1} নিষেধ সত্ত্বেও ইসরায়েলের মিশর যাত্রা
{42:1} তারপর সমস্ত সেনাপতি এবং কারেহর পুত্র যোহানন এবং হশয়িয়ের পুত্র অসরিয় উচ্চনীচ নির্বিশেষে সর্বশ্রেণীর সমস্ত লোককে সঙ্গে নিয়ে আমার কাছে এসে বলল,
{42:2} দয়া করে আমাদের মিনতি রাখুন। আমাদের আরাধ্য ঈশ্বর প্রভু পরমেশ্বরের কাছে আমাদের জন্য প্রার্থনা করুন। আমরা যারা রক্ষা পেয়েছি, আমাদের সকলের জন্য প্রার্থনা করুন। একসময় এখানে আমরা অনেকজন ছিলাম, কিন্তু আজ সামান্য কয়েকজন অবশিষ্ট রয়েছি, তা আপনি দেখতেই পাচ্ছেন।
{42:3} প্রার্থনা করুন যেন আমাদের আরাধ্য ঈশ্বর, প্রভু পরমেশ্বর যেন আমাদের পথ প্রদর্শন করেন এবং আমাদের কর্তব্য কর্মের নির্দেশ দান করেন।
{42:4} আমি বললাম, বেশ, আমি তাহলে আপনাদের কথামত আমাদের আরাধ্য ঈশ্বর, প্রভু পরমেশ্বরের কাছে প্রার্থনা করব এবং তিনি যা বলবেন, আপনাদের জানিয়ে দেব, কোন কথা গোপন করব না।
{42:5} তারা তখন আমাকে বলল, প্রভু পরমেশ্বরই আমাদের মাঝে সত্য এবং বিশ্বাসযোগ্য সাক্ষী হোন। যাঁর কাছে আমরা আপনাকে প্রার্থনা নিবেদন করতে বলেছি, আমাদের সেই আরাধ্য ঈশ্বর প্রভু পরমেশ্বর আপনার মাধ্যমে আমাদের যা আদেশ করবেন, আমরা সেই আদেশ অবশ্যই পালন করব,
{42:6} তা আমাদের মনোমত হোক বা না হোক। আমরা যদি তাঁর আদেশ পালন করি, তবে সব কিছুই মঙ্গলজনক হবে।
{42:7} দশদিন পর আমার কাছে প্রভু পরমেশ্বরের প্রত্যাদেশ এল।
{42:8} আমি তখন সেনাপতিসহ যোহাননকে ও অন্যান্য সমস্ত লোককে ডেকে পাঠালাম।
{42:9} তাদের আমি বললাম, তোমরা যাঁর কাছে তোমাদের বিনতি নিয়ে আমাকে পাঠিয়েছিলে, সেই প্রভু পরমেশ্বর, ইসরায়েলের ঈশ্বর বলেছেন,
{42:10} যদি তোমরা এ দেশে বাস করতে চাও, তাহলে আমি তোমাদের গড়ে তুলব, ধ্বংস করব না। তোমাদের আমি রোপণ করব, উপড়ে ফেলব না। তোমাদের উপরে যে ধ্বংসলীলা আমি ঘটিয়েছি, তার জন্য আমি মর্মাহত।
{42:11} ব্যাবিলন রাজকে আর তোমরা ভয় করো না। আমি তোমাদের সঙ্গে আছি, তার হাত থেকে আমি তোমাদের উদ্ধার করব।
{42:12} আমি করুণাময়, তোমাদের জন্য তার অন্তরে আমি করুণার সঞ্চার করব। সে তেমাদের দেশে ফিরে যাবার অনুমতি দেবে। আমি, প্রভু পরমেশ্বর, এই কথা বললাম।
{42:13} তোমরা, যারা যিহুদীয়া দেশে অবশিষ্ট রয়েছ, তোমাদের আরাধ্য ঈশ্বর প্রভু পরমেশ্বরের অবাধ্য হয়ো না, এদেশে বাস করতে অনিচ্ছা প্রকাশ করো না। যেন একথা বলো
{42:14} না যে, না আমরা মিশর দেশে যাব, সেখানেই থাকব, সেখানে আমাদের যুদ্ধের মুখে পড়তে হবে না, বা রণদামামা শুনতে হবে না অথবা অনাহারে ও
{42:15} ক্ষুধায় দিন কাটাতে হবে না। যদি বল একথা, তাহলে সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বলেছেন, যদি তোমরা মিশর দেশে যেতে কৃতসঙ্কল্প হয়ে থাক,
{42:16} তাহলে যে যুদ্ধকে তোমরা ভয় কর, সেই যুদ্ধই তোমাদের উপর ঝাঁপিয়ে পড়বে এবং যে অনাহার ও ক্ষুধার ভয়ে তোমরা আতঙ্কিত, সেই অনাহার তোমাদের পায়ে পায়ে চলবে। মিশরেই হবে তোমাদের মৃত্যু।
{42:17} যে সমস্ত লোক মিশরে গিয়ে বসবাস করতে মনস্থ করেছে, হয় যুদ্ধে তাদের মৃত্যু হবে, নচেৎ দুর্ভিক্ষ অথবা মহামারীতে তাদের প্রাণ যাবে। তাদের মধ্যে একজনও বাঁচবে না, আমি সেই ভয়াবহ বিপর্যয় তাদের উপর আনব, তার হাত থেকে পালিয়ে বাঁচতে পারবে না কেউ।
{42:18} প্রভু পরমেশ্বর, ইসরায়েলের আরাধ্য ঈশ্বর বলেন, জেরুশালেমের মানুষের উপর আমার ক্রোধ ও রোষ যেভাবে বর্ষিত হয়েছে, ঠিক সেইভাবে আমার রোষবহ্নি তোমাদের উপরেও বর্ষিত হবে, যদি তোমরা মিশর দেশে যাও। তোমরা হবে মানুষের অভিসম্পাতের বিষয়, উপহাসের পাত্র। এ দেশ আর কোনদিনও তোমরা দেখতে পাবে না।
{42:19} তোমরা, অবশিষ্টাংশ যারা যিহুদীয়ায় রয়েছ, মিশরে কিছুতেই যেও না, আমি সাবধান করে দিলাম তোমাদের।
{42:20} যদি তোমরা যাও, তাহলে মারাত্মক ভুল করবে এবং সে ভুল হবে প্রাণঘাতী। তোমরা আমাকে আমাদের আরাধ্য ঈশ্বর প্রভু পরমেশ্বরের কাছে তোমাদের জন্য বিনতি জানাতে বলেছিলে, তোমরা শপথ করেছিলে যে, তিনি যা আদেশ করবেন, তা তোমরা সব পালন করবে।
{42:21} কিন্তু এখন তোমরা তাঁর সব আদেশ অমান্য করছ, এই কথা বলার জন্য তিনি আমাকে তোমাদের কাছে পাঠিয়েছেন। আমি তোমাদের সব কথাই বললাম।
{42:22} সুতরাং মনে রেখ, যে দেশে গিয়ে তোমরা বসবাস করতে চাইছ, সেই দেশে যুদ্ধ বা দুর্ভিক্ষ অথবা মহামারীতে তোমাদের মৃত্যু হবেই।
{i43:1} যিরমিয়কে মিশরে আনয়ন
{43:1} ইসরায়েলের আরাধ্য ঈশ্বর, প্রভু পরমেশ্বর লোকদের কাছে যে কথা বলার জন্য আমাকে পাঠিয়েছিলেন, সব আমি তাদের বললাম।
{43:2} তখন হশয়িয়ের পুত্র অসরিয় ও কারেহের পুত্র যোহানন এবং অন্যান্য সমস্ত উদ্ধত ব্যক্তিবর্গ আমাকে বলল, আপনি মিথ্যা কথা বলছেন। আমাদের আরাধ্য ঈশ্বর প্রভু পরমেশ্বর আমাদের মিশরে গিয়ে বসবাস করতে নিষেধ করার জন্য আপনাকে পাঠাননি।
{43:3} লেবিয়ের পুত্র বারুক আমাদের বিরুদ্ধে আপনার মন তিক্ত করে দিয়েছে যাতে ব্যাবিলনীয়দের হাতে আমাদের তুলে দেওয়া হয়। তারা আমাদের হত্যা করবে অথবা বন্দী করে নিয়ে যাবে ব্যাবিলনে।
{43:4} তাই যোহানন বা কোনও সেনাপতি কিম্বা যিহুদীয়ায় অবশিষ্ট লোকজনদের মধ্যে কেউই প্রভু পরমেশ্বরের আদেশ পালন করল না।
{43:5} যিহুদীয়ায় অবশিষ্ট লোকদের এবং নানা জাতির মাঝে ছড়িয়ে ছিটিয়ে থাকা নর-নারী, শিশু এবং রাজকুমারীরা, যারা ফিরে এসেছিল, তাদের নিয়ে যোহানন ও সেনাপতিরা চলে
{43:6} গেল মিশর দেশে। সৈন্যাধ্যক্ষ নেবুসর্দন গদলিয়ের তত্ত্বাবধানে যাদের রেখে গিয়েছিলেন, তাদের প্রত্যেককে সঙ্গে নিয়ে গেল এবং সেই সাথে আমাকে ও বারুককেও নিয়ে গেল।
{43:7} প্রভু পরমেশ্বরের আদেশ অমান্য করে তারা মিশরে চলে গেল এবং তফনহেষে গিয়ে পৌঁছাল।
{i43:8} আসন্ন বিপর্যয়ের ঘোষণা
{43:8} সেখানে প্রভু পরমেশ্বর আমাকে বললেন, ‘কতকগুলো বড় বড় পাথর নাও। তারপর শহরের রাজপ্রাসাদের
{43:9} প্রবেশপথে সেগুলি গেঁথে দাও। এমনভাবে গাঁথবে, যাতে ইসরায়েলীদের কিছু কিছু লোক সেগুলি দেখতে পায়।
{43:10} তারপর তাদের বল যে আমি সর্বাধিপতি প্রভু, ইসরায়েলের আরাধ্য ঈশ্বর, ব্যাবিলনরাজ নেবুকাডনেজারকে এই প্রাসাদে নিয়ে আসব। সে এসে এই পাথরগুলির উপরে তার সিংহাসন পাতবে এবং তার উপরে রাজকীয় শিবির স্থাপন করবে।
{43:11} নেবুকাডনেজার এসে মিশরকে পরাজিত করবে। মহামারীতে মৃত্যুই যাদের অবধারিত, তাদের মৃত্যু হবে মহামারীতেই, বন্দীত্ব যাদের চূড়ান্ত পরিণাম, বন্দী করে নিয়ে যাওয়া হবে তাদের এবং যুদ্ধে নিহত হবার জন্যই যারা নির্ধারিত, যুদ্ধেই তারা নিহত হবে।
{43:12} মিশরের দেবতাদের মন্দিরে আমি আগুন লাগিয়ে দেব এবং ব্যাবিলনরাজ হয় তাদের দেবতাদের পুড়িয়ে দেবে, না হয় দেশে নিয়ে যাবে। মেষপালক যেমন তার পোষাক পরিচ্ছন্ন করে, সেইভাবে ব্যাবিলনরাজ মিশরদেশকে পরিষ্কার পরিচ্ছন্ন করবে এবং বিজয়ীরূপে নির্বিঘ্নে প্রস্থান করবে।
{43:13} মিশরের হোলিওপোলিসে পাথরের পবিত্র স্মৃতিস্তম্ভগুলি সে ধ্বংস করবে এবং মিশরী দেবতাদের মন্দির পুড়িয়ে দেবে।
{i44:1} মিশরে ঈশ্বরের কাছে প্রভুপরমেশ্বরের বার্তা
{44:1} মিশর দেশের মিগদোল, তফনহেষ, মেমফিস এবং দেশের দক্ষিণাঞ্চলে বসবাসকারী ইসরায়েলীদের ব্যাপারে প্রভু পরমেশ্বরের প্রত্যাদেশ এল আমার কাছে।
{44:2} সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বললেন, জেরুশালেম ও যিহুদীয়ার অন্যান্য নগরগুলির উপরে যে ভয়াবহ বিপর্যয় আমি এনেছি, সব তুমি স্বচক্ষে দেখেছ। এখনও সেগুলি ধ্বংসস্তূপের মধ্যেই রয়েছে, সে সব স্থানে আর কেউ বাস করে না।
{44:3} কারণ ঐ সমস্ত স্থানের অধিবাসীরা তাদের কদাচারে আমাকে ক্রুদ্ধ করেছে। তারা অন্যান্য দেবতাদের কাছে বলি উৎসর্গ করেছে এবং তারা নিজেরা বা তাদের পূর্বপুরুষেরা যাদের কোনদিন সেবা করে নি, তারা আজ তাদের পূজা ও সেবা করছে।
{44:4} আমি বার বার আমার সেবক নবীদের দিয়ে তোমাদের কাছে নিষেধ করে বলে পাঠিয়েছি যেন এই ভয়াবহ কাজ তোমরা না কর, যা আমার কাছে অত্যন্ত ঘৃণাস্পদ।
{44:5} কিন্তু তোমরা আমার কথায় কর্ণপাত করলে না, মনোযোগ দেওয়া তো দূরের কথা, অন্য দেবতাদের কাছে বলি উৎসর্গ করার দুর্মতি তোমাদের গেল না, তোমরা পরিত্যাগ করতে পারলে না কাজ।
{44:6} তাই আমি যিহুদীয়ার শহরে নগরে ও জেরুশালেমের পথে পথে বর্ষণ করেছি আমার তীব্র রোষ। আমি আগুন লাগিয়ে দিয়েছি সেখানে। সেগুলি পরিণত হয়েছে ধ্বংসস্তূপে, বীভৎস ভয়াবহ সেই দৃশ্য আজও বিদ্যমান।
{44:7} তাই আমি সর্বাধিপতি প্রভু পরমেশ্বর, ইসরায়েলের আরাধ্য ঈশ্বর এখনও তোমাদের বলছি, কেন তোমরা এভাবে নিজেদের সর্বনাশ করছ? নর-নারী-শিশু-বৃদ্ধ নির্বিশেষে সবার উপরে কেন ধ্বংস ডেকে আনতে চাও? এতে তোমরা যে কেউ-ই রক্ষা পাবে না।
{44:8} যে দেশে তোমরা বসবাস করতে এসেছ, সেই দেশের অলীক দেবতাদের পূজা-অর্চনা করে কেন তোমরা আমাকে ক্রুদ্ধ করে তুলছ? এতে তোমরা নিজেরা ধ্বংস হবে, হবে পৃথিবীর সর্বজাতির উপহাসের পাত্র এবং তোমাদের নাম করে লোকে অপরকে অভিসম্পাত দেবে।
{44:9} জেরুশালেম তথা যিহুদীয়ার সর্বত্র রাজা-প্রজা নির্বিশেষে তোমাদের পূর্বপুরুষেরা ও তোমরা সকলে মিলে যে দুর্নীতি ও অনাচারে ভরিয়ে তুলেছ, সে কথা কি ভুলে গেছ?
{44:10} কিন্তু আমি তোমাদের পিতৃপুরুষ ও তোমাদের যে অনুশাসন ও বিধান দিয়েছিলাম, আজও তোমরা অনুতপ্ত হৃদয়ে আমার সেই বিধান ও অনুশাসন গ্রহণ করলে না, সম্ভ্রম করলে না আমাকে।
{44:11} এইজন্য আমি, সর্বাধিপতি প্রভু পরমেশ্বর, ইসরায়েলের আরাধ্য ঈশ্বর, তোমাদের অমঙ্গল ঘটাব, ধ্বংস করব সমগ্র যিহুদীয়াকে।
{44:12} যিহুদীয়ার যে অবশিষ্ট লোকেরা মিশরে গিয়ে বসবাস করার সিদ্ধান্ত নিয়েছ, তারা সকলে ধ্বংস হয়ে যাবে, ক্ষুদ্র-মহান নির্বিশেষে মিশরেই সকলের মৃত্যু হবে, হয় যুদ্ধে, না হয় দুর্ভিক্ষে অথবা মহামারীতে। তাদের অবস্থা হবে ভয়াবহ। লোকে তাদের উপহাস করবে, তাদের নাম করে অপরকে অভিসম্পাত দেবে।
{44:13} জেরুশালেমকে যে ভাবে আমি শাস্তি দিয়েছিলাম, যে ইসরায়েলীরা এখন মিশরে বাস করছে, তাদেরও সেইভাবে আমি শাস্তি দেব। তাদের উপর নেমে আসবে যুদ্ধ, দুর্ভিক্ষ ও মহামারীর প্রচণ্ড আঘাত।
{44:14} যিহুদীয়া থেকে যারা মিশরে বাস করতে এসেছে তারা কেউ রেহাই পাবে না। তাদের সেই আকাঙ্ক্ষিত দেশ, যেখানে তারা আবার ফিরে আসতে চায়, সেই যিহুদীয়ায় ফিরে আসতে পারবে না কেউ। তবে, মাত্র কয়েকজন পালিয়ে আসতে পারবে।
{44:15} তখন যে সমস্ত লোক জানত যে তাদের স্ত্রীরা অন্য দেবতাদের উদ্দেশে বলি উৎসর্গ করেছে, তারা এবং সেখানে যে স্ত্রীলোকেরা দাঁড়িয়েছিল, তাদের সকলকে নিয়ে এক বিরাট জনতার সৃষ্টি হয়েছিল। এদের মধ্যে দক্ষিণ মিশরে বসবাসকারী ইসরায়েলীরাও ছিল।
{44:16} এরা আমাকে বলল, প্রভু পরমেশ্বরের নাম করে আপনি আমাদের যা বলছেন, সে কথা শুনতে আমরা রাজী নই।
{44:17} আমাদের প্রতিজ্ঞা আমরা অবশ্যই রাখব। আমাদের দেবী, স্বর্গের রাণীর কাছে আমরা বলি উৎসর্গ করব এবং তাঁর উদ্দেশে সুরা নিবেদন করব, ঠিক যেভাবে আমাদের পূর্বপুরুষেরা আমাদের রাজা ও নেতৃবৃন্দ যিহুদীয়ার শহরে-নগরে, জেরুশালেমের পথে-ঘাটে বলি উৎসর্গ করতেন। সেই সময় আমাদের প্রচুর খাদ্যশস্য ছিল, আমরা সমৃদ্ধি লাভ করেছিলাম, আমাদের কোনও অভাব ছিল না।
{44:18} কিন্তু যখন থেকে আমরা স্বর্গের রাণীর কাছে বলি উৎসর্গ করা বন্ধ করেছি, সুরা নৈবেদ্য নিবেদন করা বন্ধ করেছি, সুরা নৈবেদ্য নিবেদন করা বন্ধ করেছি, তখন থেকেই আমাদের অভাব দেখা দিয়েছে, আমাদের লোকেরা মারা গেছে যুদ্ধে ও অনাহারে।
{44:19} স্ত্রীলোকেরা বলল, আমরা যখন স্বর্গের রাণীর উদ্দেশে পিঠে তৈরী করেছি, তাঁর কাছে বলি উৎসর্গ করেছি, সুরা নৈবেদ্য ঢেলেছি, তাঁর উদ্দেশে, তখন আমাদের স্বামীরা আমাদের কাজকে সমর্থন করেছে।
{44:20} যারা এভাবে আমাকে উত্তর দিল, সেই সব নর-নারীকে আমি তখন বললাম,
{44:21} তোমরা, তোমাদের পিতৃপুরুষেরা, তোমাদের রাজারা ও নেতৃবর্গ এবং দেশের সমস্ত লোক যিহুদীয়ার শহরে-নগরে এবং জেরুশালেমের পথে-ঘাটে যে বলি উৎসর্গ করতে, তোমরা কি ভেবেছিলে যে প্রভু পরমেশ্বর সে সব ব্যাপার জানেন না বা ভুলে গেছেন সেগুলির কথা?
{44:22} সে দেশ আজ ধ্বংসস্তূপে পরিণত হয়েছে, সেখানে কেউ বাস করে না। ভয়াবহ সেখানকার দৃশ্য! তার নাম করে লোকে অপরকে অভিসম্পাত দেয়। প্রভু পরমেশ্বর তোমাদের দুষ্টতা ও অনাচার আর সহ্য করতে পারেন নি।
{44:23} তোমরা অন্যান্য অলীক দেবতাদের উদ্দেশে বলি উৎসর্গ করেছ এবং প্রভু পরমেশ্বরের আদেশ পালন না করে তাঁর অসম্মান করেছ বলেই তোমাদের উপরে নেমে এসেছে এই চরম বিপর্যয়।
{44:24} সর্বাধিপতি প্রভু পরমেশ্বর, ইসরায়েলের আরাধ্য ঈশ্বর মিশরবাসী ইসরায়েলীদের যে কথা বলেছিলেন, সেই কথা সমস্ত লোককে, বিশেষ করে এই স্ত্রীলোকদের আমি বললাম, তোমরা ও তোমাদের স্ত্রীরা, উভয়েই স্বর্গের রাণীর কাছে সুদৃঢ়
{44:25} শপথ নিয়েছ। তোমরা তার কাছে বলি উৎসর্গ করার ও সুরা নৈবেদ্য নিবেদন করার প্রতিজ্ঞা করেছ এবং রক্ষা করে চলেছ সেই প্রতিজ্ঞা। বেশ, রক্ষা কর তোমাদের প্রতিজ্ঞা, পালন কর তোমাদের শপথ!
{44:26} কিন্তু এবার শোন, আমি, প্রভু পরমেশ্বর, নিজের মহাপরাক্রান্ত নামে মিশরপ্রবাসী ইসরায়েলীদের সম্বন্ধে কি শপথ গ্রহণ করেছি, শোন। আমি তোমাদের আর কাউকে কোনদিন আমার নাম ব্যবহার করে শপথ গ্রহণ করতে দেব না। ‘জাগ্রত ঈশ্বরের নামে আমি শপথ করছি’, একথা উচ্চারণ করতে পারবে না তোমরা।
{44:27} তোমরা যাতে সমৃদ্ধিলাভ করতে না পার, বরং যাতে তোমাদের ক্ষতি হয়, আমি সেইদিকে দৃষ্টি রাখব। হয় যুদ্ধে, না হয় মহামারীতে তোমরা সকলে মারা যাবে, বাকী থাকবে না কেউ।
{44:28} তবে, তোমাদের মধ্যে মাত্র কয়েকজন মৃত্যুর হাত থেকে রক্ষা পেয়ে মিশর থেকে যিহুদীয়ায় ফিরে যাবে। তখন সেই রক্ষাপ্রাপ্ত লোকেরা জানবে যে কার শপথবাক্য সত্য হয়েছে, আমার না তাদের?
{44:29} আমি, প্রভু পরমেশ্বর, এই দেশেই তোমাদের শাস্তি দেব, তার প্রমাণ স্বরূপ তোমাদের উপর ধ্বংস আনার যে প্রতিজ্ঞা আমি করেছি, তা সত্য হবে।
{44:30} যেভাবে আমি যিহুদীয়ার রাজা সিদিকিয়কে তার শত্রু ব্যাবিলনরাজ নেবুকাডনেজারের হাতে তুলে দিয়েছিলাম, ঠিক সেইভাবে, মিশররাজ হফ্রাকে তার শত্রুদের হাতে তুলে দেব, যারা তাকে হত্যা করতে উদ্গ্রীব।
{i45:1} বারুকের কাছে ঈশ্বরের আশ্বাস
{45:1} যোশিয়ের পুত্র যিহুদীয়ার রাজা যিহোয়াকিমের রাজত্বের তখন চতুর্থ বৎসর চলছে। সেই সময় আমি বারুককে দিয়ে সব কথা লিখিয়ে রাখলাম। তারপর আমি তাকে বললাম,
{45:2} প্রভু পরমেশ্বর ইসরায়েলের আরাধ্য ঈশ্বর বলেছেন, বারুক,
{45:3} তুমি বলেছ, ‘ধিক্ আমাকে! প্রভু পরমেশ্বর আমার বিপদ ও সমস্যার সঙ্গে আরও দুঃখের বোঝা চাপিয়ে দিয়েছেন। আমি কেঁদে কেঁদে ক্লান্ত হয়ে পড়েছি, কোথাও শান্তি পাচ্ছি না।’
{45:4} কিন্তু আমি, প্রভু পরমেশ্বর, যা গড়ে তুলেছিলাম, তা ভেঙ্গে পেলেছি, যা রোপণ করেছিলাম, তা উৎপাটন করেছি। সারা জগৎ জুড়ে চলছে আমার এই ভাঙ্গা-গড়ার কাজ।
{45:5} তুমি কি নিজের জন্য কোনও বিশেষ সুবিধা চাও? না, তা চেয়ো না। সমগ্র মানবজাতির উপর আমি আনব মহা বিপর্যয়। কিন্তু, তুমি যেখানেই যাও না কেন, অন্ততঃপক্ষে নিজের জীবনটাকে বাঁচাতে পারবে, আমি, প্রভু পরমেশ্বর এ কথা বললাম।
{i46:1} জাতিবৃন্দের সম্পর্কে প্রভু পরমেশ্বরের নির্দেশ
{46:1} জাতিবৃন্দের সম্পর্কে প্রভু পরমেশ্বরের নির্দেশ এল আমার কাছে।
{i46:2} মিশর সম্পর্কে নির্দেশ
{46:2} যিহুদীয়ারাজ যিহোয়াকিমের রাজত্বের চতুর্থ বৎসরে ইউফ্রেটিস নদীর কাছে কর্কমীশে ব্যাবিলনরাজ নেবুকাডনেজার মিশররাজ নেকোকে পরাজিত করেন। এই মিশররাজ নেকোর সৈন্যবাহিনী সম্বন্ধে প্রভু পরমেশ্বর বললেন,
{46:3} মিশরী সৈন্যাধ্যক্ষেরা উচ্চৈঃস্বরে আদেশ দিচ্ছে, ‘প্রস্তুত কর তোমাদের ঢাল এগিয়ে চল রণক্ষেত্রে!
{46:4} সজ্জিত কর তোমাদের অশ্ব, হে অশ্বারোহীবৃন্দ, আরোহণ কর অশ্বে। সারিবদ্ধভাবে দাঁড়াও, মস্তকে দাও শিরস্ত্রাণ! সুতীক্ষ্ণ কর তোমাদের বর্শা, বর্ম পরিধান কর!
{46:5} কিন্তু এ আমি কি দেখছি? জিজ্ঞাসা করলেন, প্রভু পরমেশ্বর, ওরা যে ত্রাসে, ভয়ে পিছু হঠছে! পরাজিত হচ্ছে ওদের বীর যোদ্ধারা। উদ্ভ্রান্ত হয়ে ঊর্ধ্বশ্বাসে পালাচ্ছে, পিছনে ফিরেও তাকাচ্ছে না। চারিদিকে শুধু ভয়, আতঙ্কের বিভীষিকা!
{46:6} দ্রুতপায়ে যারা দৌড়াচ্ছে, পালাতে পারবে না তারা, যোদ্ধারাও পারবে না পালিয়ে বাঁচতে, উত্তরে ইউফ্রেটিসের তীরে তারা উছোট খেয়ে পড়ছে।
{46:7} ও কে? নীলনদের মত যার অভ্যুত্থান হচ্ছে, সব ভাসিয়ে নিয়ে যাচ্ছে বন্যার দুরন্ত বেগে?
{46:8} ও যে মিশর, নীলনদেরই মত উৎসারিত হয়ে বন্যার বেগে ভাসিয়ে নিয়ে যাচ্ছে সব! মিশর বলল, আমি উত্তাল হব, প্লাবিত করব ধরণীতল, ধ্বংস করব নগর-জনপদ ও তার অধিবাসীদের।
{46:9} হে অশ্বারোহীবাহিনী, ধাবিত হও সবেগে, সারথিবৃন্দ, রথ চালনা কর তীব্র গতিতে, রণক্ষেত্রে ছুটে চল সৈন্যবাহিনী! হে সুদান ও লিবিয়ার সৈনিক, ঢাল তুলে ধর, লিডিয়ার নিপুণ ধনুর্ধরেরা তুলে নাও ধনুর্বাণ, আক্রমণ কর সবেগে।
{46:10} সর্বাধিপতি প্রভু পরমেশ্বরের আজ প্রতিশোধ নেবার দিন, শত্রুকুলকে দণ্ড দেবার দিন। তাঁর তরবারি গ্রাস করবে তাদের পূর্ণতৃপ্ত না হওয়া পর্যন্ত, আকণ্ঠ পান করবে তাদের শোণিত ধারা। উত্তর দেশের ইউফ্রেটিস নদীতীরে আজ বলি উৎসর্গ করবেন সর্বাধিপতি প্রভু পরমেশ্বর।
{46:11} ওগো মিশরের কুমারী কন্যা, গিলিয়দে যাও, নিয়ে এস ওষুধ। ব্যর্থ হয়েছে তোমাদের সমস্ত প্রতিষেধক, কিছুই নিরাময় করতে পারেনি তোমাদের।
{46:12} জাতিবৃন্দ শুনেছে তোমাদের আর্তস্বর, ধরণীর বুকে উঠেছে তার প্রতিধ্বনি, এক যোদ্ধা ঝাঁপিয়ে পড়ছে অপর যোদ্ধার উপরে তারপর ধরাশায়ী হচ্ছে দুজনেই।
{i46:13} নেবুকাডনেজারের আগমন
{46:13} রাজা নেবুকাডনেজার যখন মিশর আক্রমণ করতে এলেন, সেই সমস্ত প্রভু পরমেশ্বরের বাণী এল আমার কাছে। তিনি বললেন,
{46:14} মিশরের শহরে-নগরে ঘোষণা কর এ কথা, ঘোষণা কর মিগ্দোল, মেমফিস আর তফনহেষে বল, আত্মরক্ষার জন্য প্রস্তুত হও, যুদ্ধে ধ্বংস হয়ে যাবে তোমাদের সর্বস্ব!
{46:15} কেন তোমাদের শক্তিধর দেবতা আপিস-এর হল পতন? প্রভু পরমেশ্বর আঘাত করেছেন তাকে।
{46:16} তোমাদের সৈন্যরা উছোট খেয়ে পড়ছে, তারা পরস্পর বলছে, ‘শীঘ্র চল, দেশে ফিরে যাই আপনজনের কাছে, শত্রুর তরবারি থেকে বাঁচাই নিজেকে।’
{46:17} মিশররাজকে নতুন নাম দাও, গোলযোগকারী ঐ ব্যক্তি সুযোগ নষ্ট করেছে!
{46:18} আমি, সর্বাধিপতি প্রভু পরমেশ্বর, আমিই রাজা, আমি জাগ্রত ঈশ্বর, তাবোর পর্বত যেমন ছাড়িয়ে যায় সমস্ত পর্বত শীর্ষ সমুদ্রপৃষ্ঠেরও অনেক উপরে যেমন মাথা উঁচু করে দাঁড়িয়ে থাকে কার্মেল পর্বত, তেমনি মহাশক্তিধর সেও, যে আসছে তোমাদের আক্রমণ করতে।
{46:19} প্রস্তুত হও হে মিশরবাসী, বন্দীরূপে নির্বাসনে যাবার জন্য প্রস্তুত হও! মেমফিস পরিণত হবে মরুভূমিতে, পরিণত হবে বিধ্বস্ত স্থানে, যেখানে বাস নেই কারও।
{46:20} মিশর একটা সুন্দর গাভীর মত, উত্তর দিক থেকে উড়ে আসা একটা ডাঁশ মাছি তাকে আক্রমণ করছে।
{46:21} তার ভাড়াটে সৈন্যেরা পর্যন্ত গোবৎসের মত অসহায়, রুখে দাঁড়িয়ে যুদ্ধ করতে পারছে না তারা, পিছন ফিরে পালাচ্ছে।তাদের সর্বনাশের দিন, ধ্বংসের দিন সমুপস্থিত।
{46:22} শত্রুসেনা এগিয়ে আসার সঙ্গে সঙ্গে মিশর পালিয়ে গেছে সাপের মত আওয়াজ করতে করতে। বনের গাছগুলি কেটে ফেলে কাঠুরিয়া যেমন ধ্বংস করে নিবিড় অরণ্য, তেমনি তারা কুঠার দিয়ে তাকে আক্রমণ করেছে।
{46:23} অসংখ্য তাদের লোকজন, সৈন্যসংখ্যা পঙ্গপালকেও ছাড়িয়ে যায়।
{46:24} মিশরের মর্যাদা আজ ধূলায় লুণ্ঠিত, উত্তরদেশবাসীকে দিয়ে পরাজিত করা হবে তাকে। আমি, প্রভু পরমেশ্বর এই কথা বললাম।
{46:25} সর্বধিপতি প্রভু পরমেশ্বর, ইসরায়েলের আরাধ্য ঈশ্বর বলেন, আমি মিশরের দেবতা ও রাজাসহ মিশরের সঙ্গে থিব্সের দেবতাকেও শাস্তি দিতে উদ্যত হয়েছি। মিশরের রামার উপরে যারা বিশ্বাস ও নির্ভর করে, তাদের সকলকে আমি শাস্তি দেব।
{46:26} তাদের যারা হত্যা করতে চায়, সেই ব্যাবিলনের রাজা নেবুকাডনেজারের ও তার সৈন্যবাহিনীর হাতে তাদের আমি তুলে দেব। পরে মিশর আবার আগের মত মানুষের বাসভূমি হয়ে উঠবে। আমি, প্রভু পরমেশ্বর এই কথা বললাম।
{i46:27} প্রজাদের রক্ষায় পরমেশ্বরের প্রতিশ্রুতি
{46:27} হে আমার প্রজাবৃন্দ, ভীত হয়ো না তোমরা, ভয়ে হয়ো না বিচলিত হে ইসরায়েল। সুদূর দেশান্তর থেকে আমি উদ্ধার করে আনব তোমাদের, সেই দেশ থেকে যেখানে তোমরা বন্দী হয়ে আছ। তোমরা আবার ফিরে আসবে আপন গৃহে, শান্তিতে করবে বাস। নিরাপদ হবে তোমরা, আর কেউ তোমাদের ভয় দেখাবে না।
{46:28} আমি আসব তোমাদের কাছে, রক্ষা করব তোমাদের। যে সমস্ত জাতির মাঝে আমি তোমাদের ছড়িয়ে দিয়েছিলাম, তাদের ধ্বংস করব আমি, কিন্তু তোমাদের ধ্বংস করব না। জেনো, দণ্ড তোমরা পাবেই, তবে সে দণ্ড হবে ন্যায়সঙ্গত। আমি, প্রভু পরমেশ্বর এই কথা বললাম।
{i47:1} ফিলিস্তিয়া
{47:1} মিশররাজ গাজা আক্রমণ করার আগে প্রভু পরমেশ্বর ফিলিস্তিয়া সম্বন্ধে আমাকে বলেছিলেন,
{47:2} দেখ, উত্তরদিকে উৎসারিত হচ্ছে জলধারা, উত্তাল নদীর মত সবেগে ভাসিয়ে দেবে সব, ভাসিয়ে দেবে সারা দেশ ও তার সর্বস্ব, শহর-নগর-জনপদ আর তার অধিবাসীবৃন্দ ভেসে যাবে সবই। সাহায্যের জন্য লোকেরা চীৎকার করে ডাকবে, তীব্র কান্নায় ভেঙে পড়বে সকলে।
{47:3} তারা শুনবে অশ্বখুরের আওয়াজ, আর ধাবমান রথের শব্দ, শুনবে রথচক্রের ঘর্ঘর ধ্বনি। এ মহাসঙ্কটে আতঙ্কে বিহ্বল পিতারা ভুলে যাবে আপন সন্তানদের প্রতি কর্তব্যের কথা, নিজেকে বাঁচাতে ফিরেও তাকাবে না তাদের দিকে।
{47:4} ফিলিস্তিয়ার ধ্বংসের কাল আসন্ন, আসন্ন সোর ও সীদোন থেকে বিচ্ছিন্ন হবার কাল, যেখান থেকে আসে সমূহ সাহায্য। ফিলিস্তিনী ও যারা ক্রীটের উপকূল থেকে এসেছে, ধ্বংস করব তাদের সকলকে আমি, প্রভু পরমেশ্বর।
{47:5} গাজার অধিবাসীদের উপরে নেমে এসেছে সুগভীর দুঃখ, আসকেলনের মানুষ হয়েছে স্তব্ধ। ফিলিস্তিয়ার অবশিষ্ট মানুষেরা আর কদিন করবে শোক?
{47:6} তুমি চীৎকার করে বল, ‘প্রভু পরমেশ্বরের তরবারি! আর কতদিন তুমি মেতে থাকবে ধ্বংস লীলায়? ক্ষান্ত হও, কোষবদ্ধ হও এবার, সেখানেই কর বিশ্রাম।’
{47:7} কিন্তু, কি করে ক্ষান্ত হবে সে, যখন আমিই তাকে কাজের ভার দিয়েছি? আসকেলন ও সাগরতীরবাসী সমস্ত লোককে আঘাত হানার আদেশ দিয়েছি আমি।
{i48:1} মোয়াব
{48:1} সর্বাধিপতি প্রভু পরমেশ্বর মোয়াব সম্বন্ধে বলেছিলেন, নেবোর অধিবাসীদের করুণা কর, তাদের শহর বিধ্বস্ত হয়ে গেছে! কিরিয়াথয়িম শত্রুর হস্তগত, ভেঙে পড়েছে তার দুর্ভেদ্য দুর্গ, অধিবাসীরা চরম লজ্জায় নতমুখ।
{48:2} বিগত হয়েছে মোয়াবের ঐশ্বর্য সম্পদ, দখল করেছে হিশবোন, মোয়াবী জাতিকে ধ্বংস করার ষড়যন্ত্র করেছে। মদমেনা শহর ধ্বংস হয়ে যাবে, তরবারি মিটাবে তার শোণিত পিপাসা।
{48:3} হোরোনয়িমের মানুষ বলবে আর্তস্বরে চীৎকার করে, ‘সর্বনাশ! ধ্বংস, বিপর্যয়!’
{48:4} মোয়াব ধ্বংস হয়ে গেল, শোন তার সন্তানদের কান্না, সে কান্না মোয়াব পর্যন্ত শোনা যাচ্ছে।
{48:5} হোরোনয়িম থেকে সারাটি পথ চাপাকান্নার করুণ শব্দে ভরা।
{48:6} তারা বলে, শীঘ্র প্রাণ নিয়ে পালাও, দৌড়াও মরুভূমির বন্য গর্দভের মত!
{48:7} মোয়াব, তুমি নাকি নির্ভর করেছিলে আপন বাহুবল ও ঐশ্বর্যের উপর। কিন্তু হায়, তুমি এবার বিজিত হবে, বন্দী হবে শত্রুর হাতে। তোমার দেবতা কেমোশ যাবে নির্বাসনে, সঙ্গে যাবে তার পুরোহিতেরা আর রাজপুরুষেরা।
{48:8} দুর্ধর্ষ এক শত্রু ঝাঁপিয়ে পড়বে প্রতিটি নগরে, রেহাই পাবে না একটি নগরও ধ্বংসের হাত থেকে, উপত্যকা ও সমভূমি দুই-ই ধ্বংস হয়ে যাবে। আমি প্রভু পরমেশ্বর এ কথা বললাম।
{48:9} মোয়াবের জন্য স্থাপন কর একটি সমাধিফলক! কারণ এ দেশ ধ্বংস হয়ে যাবে অচিরেই, এর শহর-নগর পরিত্যক্ত হবে ধ্বংসস্তূপের মাঝে, সেখানে আর বাস করবে না কেউ।
{48:10} (যে ব্যক্তি সর্বান্তঃকরণে ঈশ্বরের দেওয়া কর্মভার করে না সম্পন্ন, তাকে অভিসম্পাত কর! যে ব্যক্তি আপন তরবারি কোষবদ্ধ করে রাখে, অভিশাপ দাও তাকে।)
{48:11} প্রভু পরমেশ্বর বললেন, মোয়াব সব সময় নিরাপদে থেকেছে, কোনদিন তাকে নির্বাসনে যেতে হয়নি। মোয়াব হল সেই সুরার মত, যা কোনদিন একটি পাত্রে থেকে অন্য পাত্রে ঢালা হয়নি। এর সুগন্ধ নষ্ট হয়নি কোনদিন, স্বাদও বিকৃত হয়নি কখনও।
{48:12} তাই এবার সেই সময় আসছে, যখন আমি মোয়াবকে সুরার মত ঢালার জন্য লোক পাঠাব। তারা সমস্ত সুরা ঢেলে নিয়ে পাত্র শূন্য করে দেবে এবং ভেঙ্গে দেবে সেই পাত্রগুলি।
{48:13} তখন দেবতা কেমোশ সম্বন্ধে মোয়াবীদের মোহ ভঙ্গ হবে, যেমন বেথেল সম্বন্ধে একদিন ইসরায়েলীদের মোহভঙ্গ হয়েছিল। এই দেবতার উপর তাদের একান্ত আস্থা ছিল।
{48:14} হে মোয়াববাসী, কেন তোমরা নিজেদের বীর বলে দাবী কর? যুদ্ধেই তো পরীক্ষা হয় সাহসী সৈনিকের।
{48:15} মোয়াব ও তার জনপদ হবে বিধ্বস্ত, নিহত হবে তার বীর যুবকেরা। আমিই রাজা, সর্বাধিপতি প্রভু পরমেশ্বর, আমি বললাম এই কথা।
{48:16} মোয়াবের বিনাশ আসন্ন, এর ধ্বংসের আর দেরী নেই।
{48:17} তোমরা যারা এর প্রতিবেশী, যারা জান তার খ্যাতির কথা, শোক কর এই জাতির জন্যে, বল, ‘ভেঙ্গে পড়েছে এর সুদৃঢ় শাসন ব্যবস্থা, এর গৌরব ও পরাক্রম আর নাই।’
{48:18} হে দীবোনবাসী, নেমে এস তোমার সম্মানের আসন থেকে, উপবেশন কর ধুলার উপরে। মোয়াবের ধ্বংসকারী সম্মুখে তোমার, বিধ্বস্ত করেছে সব দুর্গ।
{48:19} হে অরোয়ের নিবাসী, পথের ধারে দাঁড়িয়ে থাক, অপেক্ষা কর সেখানে। যারা পলায়ন করেছে, জিজ্ঞাসা কর তাদের, জেনে নাও কি ঘটনা ঘটেছে।
{48:20} তারা বলবে, মোয়াবের ঘটেছে পতন, তার জন্যে কাঁদো, অবমাননায় লুণ্ঠিত সে। ঘোষণা কর অর্ণোন নদীর সারা অঞ্চলে– — ‘বিধ্বস্ত হয়েছে মোয়াব’।
{48:21} দণ্ড নেমে এসেছে সমতলভূমির উপরেও। দণ্ড নেমে
{48:22} এসেছে হোলন, যহস, মেফাৎ, দীবোন, নবো, বেথ-দিবলাথয়িম,
{48:23} বেথ-মিয়োন, করিয়োথ, বসরা ইত্যাদি মোয়াবের সমস্ত নগরের
{48:24} উপর। মোয়াবের বাহুবল খর্ব করা হয়েছে, বিনষ্ট
{48:25} করা হয়েছে তার গরিমা। আমি, প্রভু পরমেশ্বর এই কথা বললাম।
{48:26} প্রভু পরমেশ্বর বললেন, মোয়াব আমার বিরুদ্ধে বিদ্রোহ করেছে, তাই তাকে এমন মাতাল করে দাও যেন সে নিজের বমিতে গড়াগড়ি দেয়, আর লোকে তাকে উপহাস করে।
{48:27} মোয়াব, ইসরায়েলীদের তুমি কিভাবে পরিহাস করেছ, সে কথা একবার মনে করে দেখ। তাদের সঙ্গে তুমি এমন ব্যবহার করেছ, যেন তারা চুরির দায়ে ধরা পড়েছে।
{48:28} হে মোয়াবের অধিবাসী, তোমরা শহর ছেড়ে বেরিয়ে এস। যাও, পাহাড়ে গিয়ে বাস কর। কপোতের মত গিরিগুহায় বাসা বাঁধ।
{48:29} মোয়াব অত্যন্ত গর্বিত! আমি শুনেছি তার প্রচণ্ড গর্ব, তার ঔদ্ধত্য আর উন্নাসিকতার কথা।নিজের সম্বন্ধে তার উচ্চ ধারণার কথা।
{48:30} আমি, প্রভু পরমেশ্বর, জানি তারা উদ্ধত। তাদের গর্ব অন্তঃসারশূন্য, কর্ম নিষ্ফল।
{48:31} সেইজন্য আমি মোয়াবের প্রতিজনের জন্য কাঁদব, কাঁদব কীর-হেরসের মানুষের জন্য।
{48:32} হে সিরমার দ্রাক্ষালতা, আমি যাসেরের চেয়ে তোমার জন্য বেশী হাহাকার করব। তোমার শাখা মরুসাগর পার হয়ে যাসেরের সমুদ্র পর্যন্ত পৌঁছেছে। কিন্তু এবার তোমার গ্রীষ্মঋতুর ফল আর তোমার দ্রাক্ষাফলের উপর লুণ্ঠনকারীরা ঝাঁপিয়ে পড়েছে।
{48:33} সুফলা মোয়াবের কাছ থেকে সুখ আর আনন্দ কেড়ে নেওয়া হয়েছে। তোমাদের দ্রাক্ষাকুঞ্জে আর সুরার ধারা বয় না, কেউ আর হর্ষধ্বনি দিয়ে দ্রাক্ষা পেষণ করে না।
{48:34} হিসবোন আর ইলিয়ালীর মানুষ কাঁদছে। সুদূর যাহস থেকে তাদের কান্না শোনা যাচ্ছে। সোয়র থেকে সুদূর হেরোনিয়ম আর ইগ্লৎ সালিশীয়া পর্যন্ত শোনা যাচ্ছে তাদের ক্রন্দনধ্বনি। নিম্রীমের জলধারা পর্যন্ত শুকিয়ে গেছে।
{48:35} দেবস্থানে হোমবলি উৎসর্গ করা এবং তাদের দেবতাদের কাছে বলি উৎসর্গ করা আমি বন্ধ করে দেব। আমি, প্রভু পরমেশ্বর, এই কথা বললাম।
{48:36} এবার মোয়াব ও কীর-হেরসের মানুষের জন্য আমার মন কাঁদছে। যেন বাঁশীর সুরে অন্ত্যেষ্টিক্রিয়ার বিষাদ সঙ্গীত গেয়ে বলছে, তার সঞ্চিত ধনদৌলত সর্বস্ব গেছে!
{48:37} তারা সকলে শোকে চুল-দাড়ি কেটে ফেলেছে, নিজেদের হাতে ক্ষত সৃষ্টি করেছে এবং চট পরেছে।
{48:38} মোয়াবের সমস্ত বাড়ির ছাদে ও চকের সব জায়গায় শোনা যাচ্ছে বিলাপের ধ্বনি। কারণ একটি অবাঞ্ছিত পাত্রের মত আমি মোয়াবকে ভেঙ্গে ফেলেছি।
{48:39} মোয়াব ভেঙ্গে টুকরো টুকরো হয়ে গেল! দেখ, কি ভাবে তারা কাঁদছে! মোয়াব লাঞ্ছিত হয়েছে, পরিণত হয়েছে ধ্বংসস্তূপে। এর প্রতিবেশী জাতিসমূহ তাকে নিয়ে করছে ব্যঙ্গ-পরিহাস।
{48:40} প্রভু পরমেশ্বর প্রতিশ্রুতি দিয়েছিলেন, একটি জাতি ঈগল পাখির মত ডানা মেলে মোয়াবের উপরে নেমে আসবে,
{48:41} এবং শহর ও দুর্গসমূহ দখল করে নেবে। সেদিন তার যোদ্ধৃবর্গ ভয়ার্ত হয়ে উঠবে প্রসব বেদনাতুরা নারীর মত।
{48:42} আমার বিরুদ্ধে বিদ্রোহ করার অপরাধে মোয়াব ধ্বংস হয়ে যাবে, একটি জাতিরূপে সে আর কোনদিনও মাথা তুলে দাঁড়াতে পারবে না।
{48:43} মোয়াবের লোকদের জন্য সন্ত্রাস, ফাঁদ ও গভীর খাদ অপেক্ষা করে আছে। প্রভু পরমেশ্বর বলেছেন,
{48:44} সন্ত্রাসের হাত থেকে যে পালিয়ে বাঁচতে চাইবে সে খাদে পড়বে। আর যে খাদ থেকে উঠে আসবে, সে ফাঁদে ধরা পড়বে, কারণ প্রভু পরমেশ্বর মোয়াবের ধ্বংসের সময় নির্ধারণ করে রেখেছেন।
{48:45} অসহায় উদ্বাস্তুরা হিসবোনে আশ্রয়ের আশায় দাঁড়িয়ে আছে, কারণ হিসবোনে আগুন জ্বলছে, সীহোনের রাজপ্রাসাদ থেকে লেলিহান অগ্নিশিখা বেরিয়ে আসছে। মোয়াবের সীমান্ত প্রদেশ এবং যুদ্ধপ্রিয় মোয়াবীদের পর্বতচূড়া গ্রাস করেছে সেই অগ্নি।
{48:46} তোমরা মোয়াববাসীদের করুণা কর। যারা কেমোশের পূজা করত, তারা ধ্বংস হয়ে গেছে এবং তাদের পুত্রকন্যাদের বন্দী করে নিয়ে যাওয়া হয়েছে।
{48:47} কিন্তু সেইদিন আসবে যেদিন প্রভু পরমেশ্বর আবার মোয়াবকে সমৃদ্ধ করবেন। প্রভু পরমেশ্বর যা কিছু বলেছেন, সবই মোয়াবের উপরে ঘটবে।
{i49:1} আম্মোন
{49:1} আম্মোন সম্বন্ধে প্রভু পরমেশ্বর বলেছেন, ইসরায়েলের লোকেরা কোথায়? তাদের দেশ রক্ষার জন্য কি একজনও নেই? তারা কেন মিলকমের উপাসকদের গাদ গোষ্ঠীর অঞ্চল দখল করে বসতি করতে দিয়েছে?
{49:2} কাল আসন্ন, যখন আমি রাজধানী রব্বার লোকদের শোনাব রণকোলাহল। এ নগর বিধ্বস্ত হয়ে যাবে, এর গ্রামাঞ্চল আগুনে পুড়ে ছাই হয়ে যাবে। তখন ইসরায়েল আবার দখলকারীদের হাত থেকে উদ্ধার করবে তাদের দেশ।
{49:3} হে হিসবোনের অধিবাসী, কাঁদো তোমরা! অয় নগরী ধ্বংস হয়েছে। শোক কর হে রব্বা নিবাসী! চটবস্ত্র পরিধান করে বিলাপ কর। দিশেহারা হয়ে দৌড়াদৌড়ি কর নগরের মধ্যে। তোমাদের দেবতা মিলকমকে নির্বাসন দেওয়া হবে। সঙ্গে পাঠানো হবে তার পুরোহিত আর রাজাদের।
{49:4} হে অবিশ্বাসীরা, তোমাদের কিসের এত গর্ব? তোমাদের সম্পদ ও শক্তি কমে আসছে। কেন তোমরা নিজেদের শক্তিতে নির্ভর করে আছ আর কেনই বা বলছ কেউ তোমাকে আক্রমণ করতে সাহস করবে না?
{49:5} চারিদিক থেকে আমি তোমাদের উপরে আনব সন্ত্রাস। তোমরা সকলে পালাবে, তোমরা প্রত্যেকে প্রাণ নিয়ে পালাবে এবং সেখানে একজনও থাকবে না যে তোমাদের বাহিনীকে আবার একত্র করতে পারে।
{49:6} কিন্তু পরে আমি আম্মোনকে আবার সমৃদ্ধিশালী করব, আমি প্রভু পরমেশ্বর এই কথা বললাম।
{i49:7} ইদোম
{49:7} ইদোম সম্বন্ধে সর্বাধিপতি প্রভু পরমেশ্বর এই কথা বলেছেন, তেমানের মানুষ কি বিচারবুদ্ধি হারিয়ে ফেলেছে? তাদের পরামর্শদাতারা কি তাদের সুপরামর্শ দিতে পারেনি? তাদের প্রজ্ঞা কি লোপ পেয়েছে?
{49:8} হে দদানবাসী, তোমরা ফিরে দাঁড়াও, দৌড়াও, লুকাও! এষৌর বংশধরদের আমি ধ্বংস করতে চলেছি, কারণ তাদের দণ্ডদানের কাল আসন্ন।
{49:9} লোকে যখন আঙুর তোলে তখন কিছু আঙুর গাছে রেখে দেয় এবং রাতে চোর-ডাকাতরা যখন আসে, তখন তারা যেটি চায়, শুধু সেইটাই নিয়ে যায়।
{49:10} আমি এষৌর বংশধরদের নগ্ন করে দিয়েছি, তাদের লুকাবার গোপন স্থান পর্যন্ত প্রকাশ করে দিয়েছি, যাতে তারা আর লুকাতে না পারে। ইদোমের সমস্ত লোক ধ্বংস হয়ে গেছে — বাকী নেই একজনও।
{49:11} তোমার অনাথ শিশুদের আমার কাছে রেখে যাও, আমি তাদের যত্ন নেব। তোমার বিধবারা নিশ্চিন্তে আমার উপরে নির্ভর করুক।
{49:12} এমন কি যারা শাস্তির যোগ্য নয়, তাদেরও শাস্তির পেয়ালায় চুমুক দিতে হবে। তোমরা কি ভেবেছ, তোমরা শাস্তি থেকে রেহাই পাবে? না, তোমাদের ঐ পেয়ালা থেকে পান করতেই হবে।
{49:13} আমি শপথ করেছি যে বসরা নগরী হবে ভয়াবহ স্থান, পরিণত হবে মরুভূমিতে। লোকে তাকে ব্যঙ্গ-বিদ্রূপ করবে এবং অভিসম্পাত দেওয়ার সময় ব্যবহার করবে তার নাম। আশেপাশের সমস্ত গ্রাম চিরদিনের জন্য হারিয়ে যাবে ধ্বংসস্তূপে। আমি, প্রভু পরমেশ্বর, এই কথা বললাম।
{49:14} আমি বললাম, ইদোম, আমি প্রভু পরমেশ্বরের কাছে থেকে একটি বার্তা পেয়েছি। তিনি তোমাদের আক্রমণ করার জন্য জাতিবৃন্দকে তাদের সৈন্য সমাবেশ করে প্রস্তুত হবার জন্য দূত পাঠিয়েছেন।
{49:15} প্রভু পরমেশ্বর তোমাদের শক্তিহীন করবেন। তখন কেউ আর সম্মান করবে না তোমাদের।
{49:16} তুমি অহঙ্কারে অন্ধ হয়েছ। ভাবছ, লোকে তোমাকে ভয় করবে, কিন্তু আদৌ তা নয়। তুমি উচ্চ পর্বতকন্দরে বাস কর, তবু জেনো, ঈগলপাখীর মত উচ্চ চূড়ায় বাস করলেও প্রভু পরমেশ্বর তোমাকে নীচে নামিয়ে নিয়ে আসবেন। প্রভু পরমেশ্বর এই কথা বলেন।
{49:17} প্রভু পরমেশ্বর বলেছেন, ইদোমের ধ্বংস ও বিপর্যয় এমন মারাত্মক ও ভয়াবহ হবে যে, তার পাশ দিয়ে যাবার সময় পথচারী আতঙ্কে শিউরে উঠবে।
{49:18} যখন ইদোম ধ্বংস হবে, তখন তারও সদোম ও ঘমোরা এবং তার পার্শ্ববর্তী অঞ্চলগুলির মত একই দশা হবে। সেখানে কেউ আর কখনও বাস করবে না। আমি প্রভু পরমেশ্বর এই কথা বললাম।
{49:19} ঘন জঙ্গল থেকে বেরিয়ে জর্ডনের পাড় বেয়ে সবুজ চারণভূমির দিকে এগিয়ে আসা সিংহের মত আমি আসব এবং ইদোমীদের অকস্মাৎ দেশ ছেড়ে পালিয়ে যেতে বাধ্য করব। তারপর আমি যাকে মনোনীত করব, সে-ই হবে দেশের শাসনকর্তা। আমার সঙ্গে কার তুলনা চলে? আমাকে স্পর্দ্ধাভরে আহ্বান করার এমন সাহস কার আছে? কোন্ শাসনকর্তা আমার বিরোধিতা করতে পারে?
{49:20} ইদোমের অধিবাসীদের বিরুদ্ধে আমার পরিকল্পনার কথা এবং তেমান নগরবাসীদের বিরুদ্ধে আমার মনোগত ইচ্ছার কথা শোন। তাদের সন্তানদেরও টেনে নিয়ে যাওয়া হবে, এতে প্রত্যেকে আতঙ্কিত হয়ে উঠবে।
{49:21} ইদোমের পতনের সময় এমন কোলাহল হবে যে সারা পৃথিবী কেঁপে উঠবে এবং সূফ সাগর পর্যন্ত শোনা যাবে মানুষের ভয়ার্ত চীৎকার।
{49:22} শত্রুদল ঈগলের মত ডানা মেলে আক্রমণ করবে বসরা। প্রসববেদনাতুরা নারীর মত ইদোমের সৈন্যবাহিনী ভীতিগ্রস্ত হয়ে পড়বে।
{i49:23} দামাস্কাস
{49:23} দামাস্কাস সম্বন্ধে প্রভু পরমেশ্বর এই কথা বলেন, হমাৎ ও অর্পদ নিবাসীরা বিচলিত ও বিষাদগ্রস্ত, কারণ তারা দুঃসংবাদ শুনেছে। বিক্ষুব্ধ সাগর তরঙ্গের মত দুর্ভাবনা তাদের উপরে বয়ে চলেছে, স্বস্তি পাচ্ছে না তারা।
{49:24} দামাস্কাসের মানুষ বড় দুর্বল, সন্ত্রস্ত হয়ে তারা পলায়ন করেছে। প্রসববেদনাতুরা নারীর মত তারা যন্ত্রণাকাতর।
{49:25} আনন্দমুখর সেই বিখ্যাত নগরী আজ পরিত্যক্ত।
{49:26} সেইদিন শহরের পথে পথে তার যুবকদের হত্যা করা হবে, বিনাশ করা হবে তার সৈন্যবাহিনীকে।
{49:27} দামাস্কাসের প্রাচীরে আমি আগুন জ্বালিয়ে দেব, রাজা বেনহদদের রাজপ্রাসাদ পুড়ে ছাই হয়ে যাবে। আমি, সর্বাধিপতি প্রভু, এ কথা বললাম।
{i49:28} কেদর ও হাৎসোর
{49:28} কেদর এবং ব্যাবিলনরাজ নেবুকাডনেজারের বিজিত হাৎসোরের রাজ্যসমূহ সম্বন্ধে প্রভু পরমেশ্বর এই কথা বলেন, আক্রমণ কর কেদরবাসীকে, ধ্বংস কর পূর্বদেশের লোকদের!
{49:29} কেড়ে নাও ওদের শিবির ও পশুপাল। শিবিরের পর্দা থেকে আরম্ভ করে তার মধ্যে যা কিছু আছে, সব কেড়ে নাও। ওদের উটগুলি সব কেড়ে নাও এবং লোকদের বল, ‘তোমাদের চারিদিকে আতঙ্ক, সন্ত্রাস!’
{49:30} হে হাৎসোর নিবাসী, আমি প্রভু পরমেশ্বর, তোমাদেরর সতর্ক করে দিচ্ছি, তোমরা পালাও বহুদূরে, গিয়ে আত্মগোপন কর। ব্যাবিলনরাজ নেবুকাডনেজার তোমাদের বিরুদ্ধে ষড়যন্ত্র করেছে।
{49:31} সে বলছে, ‘এস যারা নিজেদের নিরাপদ মনে করে নিশ্চিন্ত হয়ে আছে, তাদের আক্রমণ করি। ওদের নগরে কোনও দ্বার নেই, অর্গলও দেওয়া নেই। সম্পূর্ণ অরক্ষিত ওরা।’
{49:32} নিয়ে যাও ওদের উট আর যত পশুর পাল! দূরে ভিনদেশীদের মাঝে ওদের আমি ছড়িয়ে দেব এবং চতুর্দিক থেকে আমি ওদের উপরে বিপর্যয় আনব।
{49:33} হাৎসোরকে আমি পরিত্যক্ত মরুপ্রান্তরে পরিণত করব চিরতরে, সে স্থান হবে শুধুমাত্র শৃগালের বাসভূমি। এখানে কোনও মানুষ আর কোনদিন বাস করবে না। আমি, প্রভু পরমেশ্বর, এই কথা বললাম।
{i49:34} এলম
{49:34} সিদিকিয় যিহুদীয়ার রাজা হবার পরেই এলম সম্বন্ধে সর্বাধিপতি প্রভু পরমেশ্বরের বাণী এল আমার কাছে।
{49:35} তিনি বললেন, যারা এলমকে এত শক্তিশালী করে তুলেছিল, সেই ধনুর্ধরদের আমি হত্যা করব।
{49:36} চতুর্দিক থেকে ঝড় আনব আমি এলমের বিরুদ্ধে। সেই ঝড় এলমের লোকদের উড়িয়ে ছড়িয়ে দেবে চারিদিকে, যতক্ষণ না এদেশের সমস্ত মানুষ উদ্বাস্তু হয়ে অন্যান্য দেশে যায়।
{49:37} যারা তাদের হত্যা করতে চায় সেই শত্রুদের প্রতি ভীতি সঞ্চার করব আমি এলমবাসীর মনে। প্রচণ্ড ক্রোধে আমি এলমবাসীদের ধ্বংস করব। যতক্ষণ না তাদের আমি নিশ্চিহ্ন করে ফেলি ততক্ষণ আমি তাদের বিরুদ্ধে সৈন্য পাঠাব।
{49:38} তাদের রাজা ও নেতৃবৃন্দকে আমি ধ্বংস করব এবং সেখানে স্থাপন করব আমার সিংহাসন।
{49:39} কিন্তু পরে আমি এলমকে আবার সমৃদ্ধ করে তুলব। আমি, প্রভু পরমেশ্বর এ কথা বললাম।
{i50:1} ব্যাবিলন
{50:1} ব্যাবিলন নগর ও তার অধিবাসীদের সম্বন্ধে, প্রভু পরমেশ্বরের এই বার্তা এল আমার কাছে,
{50:2} জাতিবৃন্দের কাছে এ কথা পৌঁছে দাও! দাও সঙ্কেত, ঘোষণা কর সংবাদ! গোপন রেখো না এ কথা– — পতন হয়েছে ব্যাবিলনের! তার দেবতা মরোদক ভূলুণ্ঠিত, ব্যাবিলনের সমস্ত প্রতিমা আনতশির, ঘৃণ্য অলীক মূর্তি হয়েছে চূর্ণ।
{50:3} উত্তর দেশে থেকে এক জাতি ব্যাবিলন আক্রমণ করতে এসেছে। তারা এ দেশকে পরিণত করবে এক পরিত্যক্ত মরুভূমিতে। মানুষ-পশু নির্বিশেষে সবাই পালাবে এ দেশ থেকে, কেউ আর বাস করবে না এখানে।
{50:4} প্রভু পরমেশ্বর বলেন, আমি ইসরায়েল ও যিহুদীয়ার আরাধ্য ঈশ্বর। সেই সময় যিহুদীয়া ও ইসরায়েলের মিলন হবে। তারপর তারা সকলে মিলে আমার সন্ধানে কাঁদতে কাঁদতে আসবে।
{50:5} তারা জানতে চাইবে সিয়োনের পথ এবং সেই নির্দেশিত পথ ধরেই তারা এগিয়ে যাবে। তারা বলবে, ‘চল আমরা প্রভু পরমেশ্বরের সঙ্গে চিরস্থায়ী এক চুক্তিতে আবদ্ধ হই। সে চুক্তি কোনদিনও ভাঙ্গবে না।’
{50:6} পালকদের অবহেলায় আমার প্রজারা পথশ্রান্ত মেষের মত পাহাড়ে পাহাড়ে ঘুরে বেড়িয়েছে, ভুলে গেছে কোথায় তাদের ঘর।
{50:7} যারা ওদের সন্ধানে ছিল, তারাই আক্রমণ করেছে তাদের। তাদের শত্রুরা বলে, ‘ওরা প্রভু পরমেশ্বরের বিরুদ্ধে পাপ করেছে। কাজেই তাদের প্রতি আমরা যা করেছি, ঠিক করেছি, আন্যায় করিনি কিছুই। প্রভু পরমেশ্বরের উপরে ওদের পূর্বপুরুষদের আস্থা ও নির্ভরতা ছিল। এদেরও তাঁর উপরে বিশ্বাসে অবিচল থাকা উচিত।’
{50:8} হে ইসরায়েলী, পলায়ন কর ব্যাবিলন থেকে। তোমরা পরিত্যাগ কর এদেশ! সবার আগে পলায়নে তৎপর হও।
{50:9} আমি উত্তর দেশে বীর জাতিবৃন্দকে উত্তেজিত করে ব্যাবিলন আক্রমণ করার প্ররোচনা দেব। তারা ব্যাবিলনের বিরুদ্ধে সৈন্য সমাবেশ করে ব্যূহ রচনা করবে, জয় করবে সেই দেশ। তারা নিপুণ শিকারী, যাদের ধনুর্বাণ কখনও লক্ষ্যভ্রষ্ট হয় না।
{50:10} লুণ্ঠিত হবে ব্যাবিলন, এবং যারা লুঠ করবে, তারা যা ইচ্ছা সব নিয়ে যাবে এখান থেকে। আমি, প্রভু পরমেশ্বর, এই কথা বললাম।
{50:11} প্রভু পরমেশ্বর বলেন, হে ব্যাবিলনবাসী, যদিও আমার সন্তানদের তোমরা করেছ লুণ্ঠন, যদিও উল্লাসে আনন্দে হয়ে উঠেছ উত্তাল, যদিও তোমরা শস্যমর্দনকারিণী গাভীর মত চলেছ, হ্রেষাধ্বনি করেছ অশ্বের মত,
{50:12} কিন্তু তোমাদের জননী পড়বে চরম লজ্জায়, অপমানিতা হবে তোমাদের গর্ভধারিণী। জাতিবৃন্দের মাঝে তার স্থান হবে সবার শেষে, সে হবে জলহীন শুষ্ক মরুভূমি।
{50:13} আমার দারুণ রোষে সেখানে গড়ে উঠবে না কোনও বসতি, সেই স্থান হবে পরিত্যক্ত, বিধ্বস্ত। ব্যাবিলনের পাশ দিয়ে যেতে যেতে পথচারী শিউরে উঠবে, স্তম্ভিত হবে তাকে দেখে।
{50:14} ব্যাবিলনকে ঘিরে সৈন্য সাজাও, হে ধনুর্ধরেরা! নিক্ষেপ কর তীক্ষ্ণবাণ তাকে লক্ষ্য করে, কারণ সে আমার বিরুদ্ধে পাপ করেছে।
{50:15} ব্যাবিলনের চারিদিকে তোল রণকোলাহল, আত্মসমর্পণ করেছে সে।তার সুদৃঢ় প্রাকার পড়েছে ভেঙ্গে, ভিত্তিমূল হয়েছে ধূলিসাৎ। কারণ এ হল ব্যাবিলনের উপর আমার চরম প্রতিশোধ। প্রতিশোধ নাও তার উপর, সে যেমন কাজ করেছে, তেমনই কর তার প্রতি।
{50:16} শস্য বপন করতে দিও না ব্যাবিলনে, দিও না কাউকে ফসল কাটতে।শত্রুপক্ষের আক্রমণে এ দেশের প্রবাসী বিদেশীরা ভয়ে পালিয়ে যাবে স্বদেশে, আপন জনের কাছে।
{50:17} প্রভু পরমেশ্বর বলেন, ইসরায়েলীরা মেষের মত সিংহের তাড়া খেয়ে ছত্রভঙ্গ হয়ে ছড়িয়ে পড়েছে চারিদিকে। প্রথমে তারা আক্রান্ত হয়েছে আসিরিয়ার রাজার দ্বারা, তারপর তাদের আক্রমণ করেছে ব্যাবিলনরাজ নেবুকাডনেজার, চূর্ণ করেছে তাদের অস্থি।
{50:18} সেইজন্য, আমি সর্বাধিপতি ঈশ্বর, ইসরায়েলের আরাধ্য ঈশ্বর, রাজা নেবুকাডনেজার ও তার দেশকে শাস্তি দেব, ঠিক যেভাবে আমি শাস্তি দিয়েছি আসিরিয়ার সম্রাটকে।
{50:19} আমি ইসরায়েলকে পুনঃপ্রতিষ্ঠিত করব তাদের দেশে। কার্মেল পর্বতে ও বাশান অঞ্চলে তারা উৎপন্ন খাদ্যশস্য ভোগ করবে। ইফ্রয়িম ও গিলিয়দ অঞ্চলে উৎপাদিত খাদ্যশস্যে তাদের চাহিদা অনুযায়ী ক্ষুধা মিটাবে।
{50:20} সেই সময়ে ইসরায়েলীদের মধ্যে পাপের লেশমাত্র খুঁজে পাওয়া যাবে না, কারণ আমি মার্জনা করেছি তাদের সকল অপরাধ, দিয়েছি তাদের প্রাণবিক্ষা। আমি, প্রভু পরমেশ্বর, এই কথা বললাম।
{50:21} প্রভু পরমেশ্বর বলেন, মরাথমিয় ও পকোদের লোকদের আক্রমণ কর, হত্যা কর, ধ্বংস কর তাদের। যা কিছু আমি নির্দেশ দিয়েছি, সব নিখুঁতভাবে সমাধা কর। আমি, প্রভু পরমেশ্বর এই কথা বললাম।
{50:22} দেশের মধ্যে শোনা যাচ্ছে রণ-কোলাহল, সেখানে চলেছে ভয়াবহ ধ্বংসলীলা।
{50:23} ব্যাবিলন সারা পৃথিবীকে অস্ত্রের আঘাতে খণ্ড খণ্ড করে দিয়েছে। এবারে সেই অস্ত্র গিয়েছে ভেঙ্গে। সেই দেশের দুর্দশায় সমস্ত জাতি আজ স্তম্ভিত, নির্বাক।
{50:24} হে ব্যাবিলন, তুমি আমার বিরোধিতা করেছিলে, কিন্তু তুমি নিজের পাতা ফাঁদে ধরা পড়েছ নিজেরই অজান্তে।
{50:25} যেখানে আমি অস্ত্রশস্ত্র জমা করে রেখেছি, সেখানে আমার সেই অস্ত্রভাণ্ডার আমি খুলে দিয়েছি, বার করে এনেছি সব অস্ত্র দারুণ ক্রোধে কারণ ব্যাবিলনে আমার, সর্বাধিপতি প্রভু পরমেশ্বরের, অনেক কিছু করণীয় আছে।
{50:26} চতুর্দিক থেকে আক্রমণ কর একে, ভেঙ্গে ফেল এর শস্যভাণ্ডার! শস্যের স্তূপের মত স্তূপাকার কর লুণ্ঠিত দ্রব্য! দ্বংস কর দেশ! বাকী রেখ না কিছুই।
{50:27} তার সমস্ত যোদ্ধাদের হত্যা কর! ব্যাবিলনের মানুষ ধ্বংস হয়ে যাক! ঘনিয়ে এসেছে তাদের শাস্তির দিন।
{50:28} দেখ, উদ্বাস্তুরা ব্যাবিলন থেকে জেরুশালেমে পালিয়ে এসেছে। এই মন্দিরের প্রতি ব্যাবিলনীয়রা যে ব্যবহার করেছে, তার প্রতিশোধ প্রভু পরমেশ্বর কিভাবে নিয়েছেন, সেই কথা তারা বলছে।
{50:29} ধনুর্ধরদের বল, ব্যাবিলন আক্রমণ করতে। নগরী ঘিরে ফেল চারিদিক থেকে। কাউকে পালাতে দিও না। সে যা করেছে, প্রতিশোধ নাও তার। অন্যের সঙ্গে সে যে ব্যবহার করেছে, তার সঙ্গে সেইরকমই ব্যবহার কর। কারণ, ইসরায়েলের পবিত্রতম যে আমি, আমাকে সে অবজ্ঞা করেছে দম্ভভরে।
{50:30} সেইজন্য তার বীর যুবকেরাই নিহত হবে নগরের পথে পথে এবং সেদিন তার সমগ্র সৈন্যবাহিনী ধ্বংস হয়ে যাবে। আমি, প্রভু পরমেশ্বর, এই কথা বললাম।
{50:31} হে ব্যাবিলন, তুমি অহঙ্কারে পূর্ণ হয়েছ। তাই আমি, সর্বাধিপতি প্রভু পরমেশ্বর, তোমার বিরুদ্ধে দাঁড়িয়েছি। তোমাকে শাস্তি দেবার সময় হয়ে গেছে।
{50:32} অহঙ্কারে মত্ত হয়ে তুমি উছোট খাবে, পতন হবে তোমার। কেউ তোমাকে উঠতে সাহায্য করবে না। তোমার শহরে-নগরে আমি আগুন লাগিয়ে দেব, তোমার সর্বস্ব পুড়ে ছারখার হয়ে যাবে।
{50:33} সর্বাধিপতি প্রভু বলেন, ইসরায়েল ও যিহুদীয়ার মানুষ নিপীড়িত। যারা তাদের জয় করেছিল, তারা সতর্ক প্রহরায় রেখেছে, কিছুতেই তাদের মুক্তি দেবে না।
{50:34} কিন্তু তাদের একজন মহাশক্তিধর মুক্তিদাতা আছেন। তিনি স্বয়ং সর্বাধিপতি প্রভু পরমেশ্বর। তিনি তাদের বিচার নিষ্পত্তির ভার নেবেন এবং এই পৃথিবীতে নেমে আসবে শান্তি। তবে, চরম বিপর্যয় নেমে আসবে ব্যাবিলনের উপর।
{50:35} প্রভু পরমেশ্বর বলেন, যুদ্ধে বিনাশ হোক ব্যাবিলনের! মরুক তার শাসনকর্তা আর লোকজনেরা, মৃত্যু ছিনিয়ে নিক তার সন্তানদের, মৃত্যু হোক তার প্রাজ্ঞ ব্যক্তিদের।
{50:36} ধ্বংস হোক মিথ্যাবাদী নবীরা, মূর্খ তারা! বিনষ্ট হোক তার সৈন্যবাহিনী, ত্রাসে আতঙ্কে বিচলিত হয়েছে তারা।
{50:37} ধ্বংস করে দাও তার অশ্ব ও রথ, মারা পড়ুক তার ভাড়া করা সৈন্যরা, কী দুর্বল শক্তিহীন তারা! ধ্বংস কর ওদের ধন ভাণ্ডার, লুণ্ঠন কর, কেড়ে নাও সব।
{50:38} এ দেশের বুকে আনো খরা, শুকিয়ে দাও তার নদী নির্ঝর। কারণ ব্যাবিলন এক ভীতিপ্রদ অলীক প্রতিমার দেশ, সেই প্রতিমার মোহে অন্ধ হয়ে আছে দেশবাসী।
{50:39} তাই ব্যাবিলন হবে হিংস্র বন্যজন্তুর আস্তানা, এখানে চিল-শকুন আসবে বাসা বাঁধতে। মানুষ এখানে বাস করবে না কোনদিন।
{50:40} সন্নিহিত অঞ্চলসমূহ সদোম ও ঘমোরাকে সেদিন যেমন আমি শাস্তি দিয়েছিলাম, সেইভাবে শাস্তি দেব ব্যাবিলনকেও। সেখানে কেউ আর থাকবে না বেঁচে, বসতিও গড়ে উঠবে না কোনদিন। একথা আমি প্রভু পরমেশ্বর বললাম।
{50:41} উত্তর দেশ থেকে লোকেরা আসছে, আসছে এক দুধর্ষ জাতি, বহু নৃপতি প্রস্তুত হচ্ছে যুদ্ধের জন্যে।
{50:42} তাদের হাতে আছে ধনুর্বাণ ও তরবারি, তারা নৃশংস ও নির্মম। অশ্বারোহণে তারা যখন ধাবিত হয়, তখন ওঠে সমুদ্রগর্জনের ধ্বনি। তারা একযোগে ব্যাবিলনের বিরুদ্ধে যুদ্ধের জন্য প্রস্তুত।
{50:43} ব্যাবিলনরাজ শুনেছে এ সংবাদ, শক্তিহীন শিথিল হয়েছে তার বাহু। ভীতি গ্রাস করেছে তাকে, প্রসববেদনাতুরা নারীর মত সে যন্ত্রণায় কাতর।
{50:44} নিবিড় অরণ্য থেকে বেরিয়ে এসে জর্ডনের পাড় দিয়ে সবুজ চারণভূমির দিকে এগিয়ে যাওয়া সিংহের মত আমি, প্রভু পরমেশ্বর আসব, ব্যাবিলনবাসীকে বাধ্য করব অকস্মাৎ নগর ছেড়ে পালাতে। তখন যাকে আমি মনোনীত করব, সে-ই হবে জাতির শাসনকর্তা। আমার সঙ্গে কার তুলনা চলে? কে জানাতে পারে আমাকে স্পর্ধিত আহ্বান? কোন শাসনকর্তা আমার প্রতিদ্বন্দ্বী হতে পারে?
{50:45} অতএব ব্যাবিলনের বিরুদ্ধে আমি যে পরিকল্পনা তৈরী করেছি, শোন মন দিয়ে। এই পরিকল্পনা আমি তাদের উপরে কার্যকরী করতে চাই। তাদের কেউ রেহাই পাবে না, এমন কি টেনে নিয়ে যাওয়া হবে তাদের সন্তানদেরও। প্রত্যেকে হবে আতঙ্কে বিহ্বল।
{50:46} ব্যাবিলনের পতনকালে এমনই ভয়াবহ কোলাহল উঠবে যাতে কেঁপে উঠবে সমগ্র জগৎ। অন্যান্য জাতিসমূহ শুনবে তাদের আর্ত চীৎকার।
{i51:1} ব্যাবিলনের আরও বিচার
{51:1} প্রভু পরমেশ্বর বলেন, ব্যাবিলন ও তার অধিবাসীদের বিরুদ্ধে আমি আনব প্রচণ্ড এক বিধ্বংসী ঘূর্ণিঝড়।
{51:2} ব্যাবিলন ধ্বংস করার জন্য আমি বিদেশীদের পাঠাব প্রচণ্ড ঝড়ের মত, যা খড়কুটো পর্যন্ত উড়িয়ে নিয়ে যায়। চরম বিনাশের দিনে তারা চারিদিক থেকে তাকে আক্রমণ করবে এবং দেশকে শূন্য করে ফেলে দেব।
{51:3} এদেশের সৈন্যবাহিনীকে ধনুর্বাণ চালনার সুযোগ দিও না। অস্ত্রসজ্জায় সজ্জিত হবার সুযোগও যেন তারা না পায়। যুবকদের কোনও ক্রমেই রেহাই দেবে না। সমগ্র সৈন্যবাহিনী নিঃশেষে ধ্বংস করে ফেলবে।
{51:4} তারা আহত হয়ে তাদেরই শহরের পথে পথে পড়ে মারা যাবে।
{51:5} আমি, সর্বাধিপতি প্রভু পরমেশ্বর ইসরায়েলকে পরিত্যাগ করিনি, যদিও ইসরায়েলের পবিত্রতম যে আমি, সেই আমারই বিরুদ্ধে ইসরায়েল পাপ করেছে।
{51:6} ব্যাবিলন ত্যাগ করে শীঘ্র পালাও। প্রাণ নিয়ে পালাও এখান থেকে। নইলে ব্যাবিলনের পাপের জন্য তোমাকেও মরতে হবে। কাল পূর্ণ হয়েছে, এবার আমি তাকে যোগ্য দণ্ডদান্য উদ্যত হয়েছি।
{51:7} ব্যাবিলন ছিল আমার হাতে সোনার পেয়ালা, সারা পৃথিবীকে আমি মত্ত করেছি। জাতিবৃন্দ এই পেয়ালায় পান করে মত্ত হয়েছে, মতিচ্ছন্ন হয়েছে তাদের।
{51:8} ব্যাবিলনের পতন হয়েছে অকস্মাৎ, ধ্বংস হয়ে গেছে সে! শোক কর তার জন্য! তার ক্ষত সারাবার জন্য ওষুধ আনো, তাতে হয়ত সে আরোগ্য লাভ করতে পারে।
{51:9} সেখানকার বিদেশীরা বলছে, আমরা ব্যাবিলনকে সাহায্য করতে চেষ্টা করেছি, কিন্তু তখন বড় দেরী হয়ে গেছে। চল, এবার আমরা এ দেশ ত্যাগ করে বাড়ি ফিরে যাই। ঈশ্বর সর্বশক্তি দিয়ে ব্যাবিলনকে শাস্তি দিয়েছেন, সম্পূর্ণভাবে ধ্বংস করেছেন তাকে।
{51:10} প্রভু পরমেশ্বর বলেন, আমার প্রজারা উচ্চকণ্ঠে বলছে, প্রভু পরমেশ্বর দেখিয়ে দিয়েছেন যে আমরা ঠিকপথে আছি। প্রভু পরমেশ্বর, আমাদের আরাধ্য ঈশ্বর, আমাদের জন্য যা করেছেন, চল আমরা জেরুশালেমে গিয়ে সকলকে বলি।
{51:11} প্রভু পরমেশ্বর মিডিয়ার রাজাদের উত্তেজিত করেছেন, তিনি ব্যাবিলনকে ধ্বংস করতে চান। তাঁর মন্দির ধ্বংসের প্রতিশোধ তিনি এইভাবেই নেবেন। আক্রমণে উদ্যত সেনাপতিরা আদেশ দিচ্ছে, ‘শান দাও তোমাদের বাণে, প্রস্তুত রাখ ঢাল!
{51:12} ব্যাবিলনের নগর-প্রাকার আক্রমণের সঙ্কেত দাও! শক্তি বৃদ্ধি কর প্রহরীদের। শান্ত্রী মোতায়েন কর! গোপন স্থানে সমাবেশ কর সৈন্যবাহিনী!’ প্রভু পরমেশ্বর যা বলেছিলেন, তাই করেছেন এবং ব্যাবিলনবাসীর প্রতিও তিনি সেই রকমই করবেন।
{51:13} নদ-নদীতে ভরা এ দেশ, এখানে আছে অতুল ঐশ্বর্য। কিন্তু কাল পূর্ণ হয়েছে, ছিন্ন হয়েছে এর জীবনের সূত্র।
{51:14} সর্বাধিপতি প্রভু পরমেশ্বর নিজের নামে শপথ করেছেন যে, ব্যাবিলন আক্রমণের জন্য আমি পঙ্গপালের মত অসংখ্য সৈন্য নিয়ে আসব। জয়োল্লাসে তারা হর্ষধ্বনি করবে।
{i51:15} ঈশ্বরের স্তূতিগান
{51:15} প্রভু পরমেশ্বর আপন ক্ষমতাবলে রচনা করেছেন এই পৃথিবী সৃষ্টি করেছেন এই জগৎ-সংসার আপন প্রজ্ঞায়, বিস্তৃত করেছেন অসীম গগনতল আপনার জ্ঞানে।
{51:16} তাঁরই আদেশে গর্জন করে অন্তরীক্ষের জলরাশি, পৃথিবীর প্রান্ত থেকে আনয়ন করেন তিনি মেঘপুঞ্জ, বর্ষণকালে তিনিই সৃষ্টি করেন বিদ্যুৎ চমক! প্রেরণ করেন তিনি বায়ুর প্রবাহ আপন ভাণ্ডার হতে।
{51:17} এই দৃশ্য দেখে মানুষ হয় স্তম্ভিত, হারায় চেতনা, প্রতিমা-নির্মাতাদের হয় নিদারুণ মোহভঙ্গ, কারণ তাদের হাতে গড়া প্রতিমারা অলীক নিষ্প্রাণ।
{51:18} অসার অলীক সে সব, ঘৃণার পাত্র। প্রভু পরমেশ্বর যখন আসবেন তাদের তত্ত্ব নিতে, ধ্বংস করবেন তাদের অকরুণ হাতে।
{51:19} যাকোবের ঈশ্বর তাদের মত নন, তিনিই সেইজন যিনি সর্ববস্তু করেছেন সৃজন। ইসরায়েলকে তিনি করেছেন মনোনীত তাঁর একান্ত আপন প্রজারূপে, সর্বশক্তিমান প্রভু পরমেশ্বর তাঁর নাম।
{51:20} প্রভু পরমেশ্বর বলেন, ব্যাবিলন, তুমি আমার হাতুড়ি, আমার যুদ্ধের অস্ত্র, জাতিবৃন্দ ও রাজ্যসমূহকে চূর্ণ-বিচূর্ণ করতে আমি ব্যবহার করেছি তোমাকে।
{51:21} অশ্ব ও অশ্বারোহী বাহিনীকে, রথ ও সারথিবৃন্দকে চূর্ণ করবার জন্য
{51:22} সমস্ত নরনারীকে হত্যা করবার জন্য শিশু ও বৃদ্ধদের নিধন করবার জন্য বালক ও বালিকাদের হত্যা করতে আমি ব্যবহার করেছি তোমাকে।
{51:23} ব্যবহার করেছি তোমার মেষপাল ও পালককে, চাষী ও হালের বলদগুলিকে হত্যা করতে, শাসনকর্তা ও রাজপুরুষদের সংহার করার জন্য আমি ব্যবহার করেছি তোমায়।
{51:24} প্রভু পরমেশ্বর বলেন, ব্যাবিলন ও তার অধিবাসীরা জেরুশালেমের প্রতি যে চরম অন্যায় করেছে তার যে প্রতিফল আমি তাদের দেব, তা তোমরা দেখতে পাবে।
{51:25} তুমি একটি পর্বতের মত, যা সমগ্র পৃথিবীকে ধ্বংস করে। কিন্তু আমি, প্রভু পরমেশ্বর, তোমার শত্রু। আমি তোমাকে পর্বতশৃঙ্গ থেকে নিক্ষেপ করব জঙ্গলে, ভস্মসাৎ করে দেব তোমাকে।
{51:26} তোমার ধ্বংসস্তূপের একটি পাথরও নতুন ইমারৎ তৈরীর কাজে লাগবে না। চিরদিন তুমি মরুভূমি হয়ে থাকবে। আমি, প্রভু পরমেশ্বর, এই কথা বললাম।
{51:27} আক্রমণের সঙ্কেত দাও! বাজাও তুরী উচ্চনিনাদে যেন শুনতে পায় সর্বজাতি। ব্যাবিলনের বিরুদ্ধে যুদ্ধের জন্য প্রস্তুত কর জাতিবৃন্দকে। আরারট, মিন্নি ও অস্কেনস রাজ্যকে বল আক্রমণ করতে। আক্রমণ পরিচালনার জন্য নিযুক্ত কর সৈন্যাধ্যক্ষ। প্রেরণ কর অশ্ববাহিনী পঙ্গপালের মত।
{51:28} ব্যাবিলনের বিরুদ্ধে যুদ্ধের জন্য প্রস্তুত কর জাতিবৃন্দকে। মিডিয়ার রাজাদের, নেতাদের এবং রাজপুরুষদের আর তাদের নিয়ন্ত্রণাধীন দেশগুলির সৈন্যবাহিনীকে যুদ্ধের জন্য প্রস্তুত হওয়ার নির্দেশ দাও।
{51:29} ব্যাবিলনকে জনমানবহীন ঊষর মরুতে পরিণত করার যে পরিকল্পনাকে বাস্তবরূপ দিতে চলেছেন প্রভু পরমেশ্বর, তাতে পৃথিবী কাঁপছে, দুলে উঠছে।
{51:30} ব্যাবিলনের সৈন্যবাহিনী যুদ্ধ থামিয়ে দুর্গের মধ্যে আত্মরক্ষা করছে। তারা বীর্যবানের সাহস হারিয়ে হয়ে গেছে অবলা নারীর মত। নগর-তোরণ ভেঙ্গে গেছে, গৃহগুলি জ্বলছে আগুনে।
{51:31} একের পর এক দূত ছুটে যাচ্ছে ব্যাবিলনরাজের কাছে এই সংবাদ নিয়ে, যে তাঁর নগরী ব্যাবিলন ভেঙ্গে পড়েছে চারিদিক থেকে।
{51:32} শত্রুসৈন্য দখল করেছে নদীর খেয়াঘাট এবং দুর্গগুলিতে আগুন লাগিয়ে দিয়েছে। ব্যাবিলনের সৈন্যেরা আতঙ্কগ্রস্ত হয়ে পড়েছে।
{51:33} অনতিবিলম্বে শত্রুসৈন্য তাদের হত্যা করবে এবং খামারে শস্য মাড়াই করার মত তাদের মাড়াবে। আমি, সর্বাধিপতি প্রভু পরমেশ্বর, ইসরায়েলের আরাধ্য ঈশ্বর, এই কথা বললাম।
{51:34} ব্যাবিলনরাজ গ্রাস করেছে জেরুশালেমকে, করছে দলিত মথিত, শূন্য করেছে আমায় জলশূন্য পাত্রের মত, গ্রাস করেছে দানবের মত। তার আকাঙ্ক্ষিত বস্তু সে নিয়ে গেছে, ছুড়ে ফেলে গেছে বাকী সব কিছু।
{51:35} সিয়োনের মানুষ বলুক, ‘আমাদের প্রতি যে দৌরাত্ম্য ঘটেছে, তার জন্য ব্যাবিলনই দায়ী! জেরুশালেমের জনসাধারণ বলুক, ‘যে নিগ্রহ ভোগ করেছি আমরা, তার জন্য দায়ী ব্যাবিলন!
{51:36} তাই, প্রভু পরমেশ্বর জেরুশালেমের লোকদের বললেন, আমি তামাদের বিবাদ নিষ্পত্তি করব, এবং তোমাদের প্রতি যে অন্যায় উৎপীড়ন তারা করেছে, আমি তার প্রতিশোধ নেব। শুকিয়ে যাবে ব্যাবিলনের সমস্ত জলের উৎস, নদীতে আর বইবে না স্রোতের ধারা।
{51:37} এ দেশ পরিণত হবে ধ্বংসস্তূপে যেখানে হিংস্র জন্তুর আস্তানা। এ হবে এক ভয়াবহ দৃশ্য, যেখানে কোন জনমানবের বাস নেই। এ দৃশ্য যে দেখবে, সে-ই হবে আতঙ্কিত।
{51:38} লুব্ধ সিংহের মত গর্জন করবে ব্যাবিলনের মানুষ। কি চায় ওরা?
{51:39} ওরা কি চায় ভোজন-পান? আমি ওদের জন্য ভোজের আয়োজন করেছি, সুরাতে ওদের মত্ত করে দেব আমি। ওরা উল্লাসে বেসামাল হবে, তারপর ঘুমিয়ে পড়বে, জাগবে না আর কোনদিন।
{51:40} ছাগ ও মেষের মত তাদের নিয়ে গিয়ে হত্যা করাব। আমি, প্রভু পরমেশ্বর, এই কথা বললাম।
{51:41} ব্যাবিলন সম্বন্ধে প্রভু পরমেশ্বর বলেন, বিশ্বনন্দিত ব্যাবিলন অধিকৃত হয়েছে। জাতিবৃন্দের কাছে সে আজ বিভীষিকা।
{51:42} তাকে সমুদ্র গ্রাস করেছে, গর্জনশীল তরঙ্গের উচ্ছ্বাসে আবৃত হয়েছে ব্যাবিলন।
{51:43} তার শহর-নগর হয়েছে আতঙ্কস্থল, জলহীন সেই শুষ্ক মরুতে কেউ বাস করে না, এমন কি সে পথে চলে না কেউ।
{51:44} ব্যাবিলনের দেবতা বেলকে আমি শাস্তি দেব, যা কিছু সে কেড়ে নিয়েছে, সব ফিরিয়ে দিতে বাধ্য করব। জাতিবৃন্দ আর তাকে পূজা করবে না। ব্যাবিলনের প্রাচীর ভেঙ্গে পড়েছে।
{51:45} হে ইসরায়েল, পালাও, পালাও সেখান থেকে! আমার ভয়াবহ ক্রোধের করাল গ্রাস থেকে পালাও!
{51:46} জনরব শুনে ভয় পেয়ো না, হারিও না সাহস। প্রতি বছর এক এক রকম জনরব শোনা যাবে। কখনও শোনা যাবে দেশে দৌরাত্ম্যের জনরব, আবার কখনও বা রাজায় রাজায় যুদ্ধের রটনা।
{51:47} এবার আসছে ব্যাবিলনের অলীক প্রতিমাগুলির পালা। সেগুলির ব্যবস্থা এবার আমি অবশ্যই করব। সারা দেশ লজ্জায় পড়বে আর তার অধিবাসীরা হবে নিহত।
{51:48} উত্তর দেশ থেকে আগত ধ্বংসকারীদের হাতে যখন ব্যাবিলন বিপর্যস্ত হবে, তখন এই পৃথিবী ও আকাশমণ্ডলে যা কিছু আছে, সকলে আনন্দে হর্ষধ্বনি করবে।
{51:49} কারণ যে ব্যাবিলন একদিন সারা পৃথিবী জুড়ে হত্যালীলায় মত্ত হয়েছিল, হরণ করেছিল বহু ইসরায়েলীর প্রাণ, আজ তার পতন অনিবার্য। আমি, সর্বাধিপতি প্রভু পরমেশ্বর এই কথা বললাম।
{51:50} ব্যাবিলন নিবাসী ইসরায়েলীদের প্রভু পরমেশ্বর বলেন, তোমরা মৃত্যুর হাত থেকে বেঁচে গেছ। এবার পালাও তোমরা! অপেক্ষা করাে না। যদিও স্বদেশ থেকে অনেক দূরে রয়েছ, তবুও তোমরা আমাকে স্মরণ করো, মনে রেখো জেরুশালেমকে।
{51:51} তোমরা বলেছ, তোমাদের অপমান করা হয়েছে, লজ্জায় ফেলা হয়েছে, তোমরা দারুণ অসহায় বোধ করছ কারণ বিদেশীরা মন্দিরের পবিত্র স্থানগুলি দখল করেছে।
{51:52} তাই, আমি বলছি ব্যাবিলনের অলীক অসার প্রতিমাগুলির জন্য সমুচিত ব্যবস্থা করার কাল আসন্ন। আহত মানুষের গোঙানিতে পূর্ণ হবে দেশের আকাশ বাতাস।
{51:53} ব্যাবিলন যদি আকাশে গিয়ে সুদৃঢ় দুর্গ নির্মাণ করে সেখানে, তাহলে সেখানেও আমি লোক পাঠাব তাকে ধ্বংস করতে। আমি, প্রভু পরমেশ্বর এই কথা বললাম।
{51:54} প্রভু পরমেশ্বর বলেন, ঐ শোন ব্যাবিলনে ক্রন্দনধ্বনি, ধ্বংসলীলা চলছে সেখানে ঐ শোন তার আর্ত কোলাহল।
{51:55} আমি ধ্বংস করেছি ব্যাবিলনকে, ডুবিয়ে দিয়েছি তাকে নীরবতার গভীরে। গর্জনশীল তরঙ্গের মত ছুটে আসছে সৈন্যবাহিনী, আক্রমণ করছে বীভৎস চীৎকারে।
{51:56} তারা এসেছে ব্যাবিলনকে ধ্বংস করতে, তার সৈন্যেরা হয়েছে বন্দী, ভেঙে গেছে তাদের ধনুক। আমি প্রতিফলদাতা ঈশ্বর, ব্যাবিলনকে আমি সমুচিত শাস্তি দেব।
{51:57} তার শাসনকর্তাকে আমি মত্ত করব সুরাপানে, মত্ত করব তার জ্ঞানীজনদের, নেতাদের ও সৈনিকদের। তারা নিদ্রা যাবে, আর জাগবে না কখনও। আমিই রাজা, এ কথা বললাম, আমি সর্বাধিপতি প্রভু পরমেশ্বর।
{51:58} পরাক্রান্ত ব্যাবিলনের প্রাকার ধূলায় পড়বে ভেঙে, পুড়ে যাবে তার সুউচ্চ তোরণদ্বার। সমস্ত জাতির কর্মপ্রচেষ্টা ব্যর্থ হয়ে গেছে, তাদের সকল চেষ্টা লেলিহান অগ্নিশিখায় ভস্ম হয়ে গেছে একেবারে। আমি, সর্বাধিপতি প্রভু পরমেশ্বর এই কথা বললাম।
{51:59} রাজা সিদিকিয়ের খাস ভৃত্য ছিল সরায়। তার পিতা বেরিয় এবং তার পিতামহ মাসেয়। যিহুদীয়ার রাজা সিদিকিয়ের রাজত্বের চতুর্থ বছরে সরায় তাঁর সঙ্গে ব্যাবিলনে যাচ্ছিল এবং আমি তাকে কিছু নির্দেশ দিয়েছিলাম।
{51:60} ব্যাবিলনের ভাবী ধ্বংস ও আরও অন্যান্য যা কিছু ঘটবে ব্যাবিলনে, তার সব বিবরণ আমি একটি পুস্তকে লিখে রেখেছি।
{51:61} আমি সরায়কে বলেছি, তুমি যখন ব্যাবিলনে যাবে, তখন এই পুস্তকে যা কিছু লেখা আছে, সব পড়বে লোকদের সামনে।
{51:62} তারপর তুমি প্রার্থনা করবে, ‘হে প্রভু পরমেশ্বর, তুমি বলেছ এই স্থান তুমি ধ্বংস করবে, যাতে কোন জনপ্রাণী এখানে বাস না করে, এই স্থান ঊষর মরুভূমিতে পরিণত হবে চিরতরে।’
{51:63} সরায়, তুমি লোকদের সামনে পুস্তকটি পড়ার পর পুস্তকটির সঙ্গে একটি পাথর বেঁধে ইউফ্রেটিস নদীর জলে ফেলে দেবে এবং
{51:64} ওদের বলবে, ব্যাবিলনের দশাও এমনই হবে, সে ডুবে যাবে চিরতরে, আর কোনদিন তার উত্থান হবে না। যে মন্দ কাজ সে করেছে, তার জন্যই প্রভু পরমেশ্বর তার উপর চরম আঘাত হানতে চলেছেন। আমি, প্রভু পরমেশ্বর, এই কথা বললাম।
{i52:1} জেরুশালেমের পতন ২ রাজা 24:18—25:7
{52:1} সিদিকিয় যখন যিহুদীয়ার রাজা হন তখন তাঁর বয়স ছিল মাত্র একুশ বছচর। তাঁর রাজধানী জেরুশালেমে তিনি রাজত্ব করেন এগারো বছর। তাঁর মায়ের নাম হামুতাল, তিনি ছিলেন লিব্নানিবাসী যিরমিয়ের কন্যা।
{52:2} রাজা যিহোয়াকিমের মত রাজা সিদিকিয়ও প্রভু পরমেশ্বরের বিরুদ্ধে পাপ করেছিলেন।
{52:3} তাই, প্রভু পরমেশ্বর জেরুশালেম ও যিহুদীয়ার মানুষের উপর এত ক্রুদ্ধ হয়েছিলেন যে তাদের তিনি তাঁর চোখের সামনে থেকে দূর করে দিয়েছিলেন, পাঠিয়েছিলেন নির্বাসনে। ব্যাবিলনরাজ নেবুকাডনেজারের বিরুদ্ধে বিদ্রোহ করেছিলেন রাজা সিদিকিয়।
{52:4} তাই রাজা সিদিকিয়ের রাজত্বের নবম বৎসরের দশম মাসের দশম দিনে নেবুকাডনেজার তাঁর সমগ্র সৈন্যবাহিনী নিয়ে জেরুশালেম আক্রমণ করেছিলেন। তিনি নগরের বাইরে শিবির সন্নিবেশ করেছিলেন, তার চারদিক ঘিরে রচনা করেছিলেন অবরোধের দৃঢ় বেষ্টনী।
{52:5} রাজা সিদিকিয়ের রাজত্বের একাদশ বৎসর পর্যন্ত এই অবরোধ স্থায়ী ছিল।
{52:6} সেই বছরের চতুর্থ মাসের নবম দিনে, দুর্ভিক্ষ যখন চরমে উঠেছিল, মানুষের ঘরে খাদ্যশস্যের একটি কণাও অবশিষ্ট ছিল না, তখনই ভেঙ্গে ফেলা হল নগরের প্রাকার।
{52:7} যদিও ব্যাবিলনীয়েরা নগর ঘিরে রেখেছিল, তা সত্ত্বেও সমস্ত সৈন্যবাহিনী রাতের অন্ধকারে পালিয়ে বেঁচেছিল। রাজ উদ্যানের মধ্য দিয়ে, সংলগ্ন দুটি দেওয়ালের মাঝের গলিপথ ধরে তারা জর্ডন উপত্যকার দিকে পালিয়ে গেল।
{52:8} ব্যাবিলনীয় সেনারা কিন্তু রাজা সিদিকিয়ের পিছু ধাওয়া করে যেরিকোর কাছে তাঁকে ধরে ফেলল। তাঁর সৈন্যবাহিনী ছত্রভঙ্গ হয়ে গেল।
{52:9} সিদিকিয়কে নিয়ে যাওয়া হল নেবুকাডনেজারের কাছে। নেবুকাডনেজার তখন হমাৎ অঞ্চলের রিবলা নগরীতে ছিলেন। সেখানে তিনি সিদিকিয়কে দণ্ড দিলেন।
{52:10} রিবলাতে সিদিকিয়ের চোখের সামনে তাঁর ছেলেদের হত্যা করা হল এবং যিহুদীয়ার সমস্ত রাজকর্মচারীদেরও তাঁর সামনে হত্যা করা হল।
{52:11} তারপর সিদিকিয়ের চোখ দুটি উপড়ে ফেলা হল এবং তাঁকে শিকলে বেঁধে ব্যাবিলনে নিয়ে যাওয়া হল। মৃত্যুর সময় পর্যন্ত সিদিকিয় ব্যাবিলনের কারাগারেই বন্দী ছিলেন।
{i52:12} মন্দির ধ্বংস ২ রাজা 25:8-17
{52:12} ব্যাবিলনরাজ নেবুকাডনেজারের রাজত্বের ঊনিশতম বৎসরের পঞ্চম মাসের দশম দিনে রাজার পরামর্শদাতা ও রাজার দেহরক্ষীদলের সৈন্যাধ্যক্ষ নেবুসর্দন সসৈন্যে জেরুশালেমে প্রবেশ করলেন।
{52:13} তিনি প্রভু পরমেশ্বরের মন্দির, রাজপ্রাসাদ ও জেরুশালেমের বিশিষ্ট গণ্যমান্য ব্যক্তিদের সমস্ত ঘরবাড়ি পুড়িয়ে দিলেন।
{52:14} তাঁর সৈন্যবাহিনী নগর-প্রাচীর ভেঙ্গে ফেলল।
{52:15} তারপর নেবুসর্দন জেরুশালেমের অবশিষ্ট অধিবাসীদের, দক্ষ শ্রমিকদের এবং যারা ব্যাবিলনীয়দের পক্ষে যোগ দিয়েছিল, তাদের সকলকে বন্দী করে ব্যাবিলনে নিয়ে গেলেন।
{52:16} কিন্তু যিহুদীয়ার কিছু হত-দরিদ্র, ভূমিহীন ও সহায় সম্বলহীন আনুষকে সেখানকার আঙুরক্ষেত ও ক্ষেতখামারের দেখাশুনার জন্য দেশে রেখে গেলেন।
{52:17} ব্যাবিলনীয়েরা প্রভু পরমেশ্বরের মন্দিরের ব্রোঞ্জের স্তম্ভগুলি, ব্রোঞ্জের গাড়ি এবং বিরাট জলাধারটি ভেঙ্গে ফেলল এবং সেগুলির সমস্ত ব্রোঞ্জ নিয়ে গেল।
{52:18} তারা বেদী পরিষ্কার করার ছাইদান, হাতা ও চিম্টা এবং বলিদানের রক্ত রাখা গামলা, প্রদীপের সলতে উসকানোর শিক, ধূপদানী এবং আরও নানারকম ব্রোঞ্জের জিনিসপত্রর যেগুলি মন্দিরের কাজে ব্যবহার করা হত, সব তারা নিয়ে গেল।
{52:19} সোনা-রূপার সমস্ত জিনিস, এমন কি ছোট ছোট বাটি, জ্বলন্ত কয়লা নেবার জন্য সোনার ছোট ছোট পাত্র, বলিদানের রক্ত নেবার পাত্র, পিলসূজ, ছাইদানী, ধূপদানী, সুরা উৎসর্গের জন্য ব্যবহৃত গামলা সবই তারা নিয়ে গেল।
{52:20} রাজা শলোমন মন্দিরের জন্য যে সমস্ত ব্রোঞ্জের জিনিষ তৈরী করিয়েছিলেন — দুটি স্তম্ভ, জলাধার এবং ঐ জলাধার রাখার জন্য বারোটি বৃষের সমস্ত ব্রোঞ্জ তারা নিয়ে গেল। সেগুলি এত ভারী ছিল যে, তা ওজন করা সম্ভব হয় নি।
{52:21} স্তম্ভ দুটি দেখতে ছিল একই রকম। এগুলির উচ্চতা ছিল আঠেরো হাত, আর ব্যাস ছিল বারো হাত। স্তম্ভ দুটির ভিতর ছিল ফাঁপা এবং
{52:22} চার আঙুল পুরু। সেগুলির মাথায় পাঁচ হাত উঁচু ব্রোঞ্জের চূড়া বসানো ছিল। চূড়ার চারিদিকে জালি নক্শা করা ব্রোঞ্জের ডালিম দিয়ে সাজানো ছিল।
{52:23} প্রত্যেকটি স্তম্ভের জালি নকশার মধ্যে একশোটা ডালিম ছিল, তার মধ্যে নীচে থেকে নিরানব্বইটা ডালিম স্পষ্ট দেখা যেত।
{i52:24} যিহুদীয়ার অধিবাসীদের ব্যাবিলনে নির্বাসন ২ রাজা 25:18-21 27-30
{52:24} সৈন্যাধ্যক্ষ নেবুসর্দন এছাড়াও প্রধান পুরোহিত সফনিয়কে এবং মন্দিরের আরও তিনজন বিশিষ্ট কর্মচারীকে বন্দী করে নিয়ে গেলেন।
{52:25} নগর থেকে একজন সৈন্যাধ্যক্ষ ও তাঁর সচিব তথা সামরিক দলিল-রক্ষককে, রাজার সাতজন মন্ত্রণাদাতাকে এবং নগরের ষাটজন গণ্যমান্য ব্যক্তিকে বন্দী করে নিয়ে গেলেন। এঁরা তখনও নগরে থেকে গিয়েছিলেন।
{52:26} হমাতের অন্তর্গত রিবলায় ব্যাবিলনরাজের কাছে নেবুসর্দন এঁদের নিয়ে গেলেন।
{52:27} রাজার আদেশে তাদের নির্মম কশাঘাতের পর হত্যা করা হয়। এইভাবে যিহুদীয়ার অধিবাসীদের দেশ থেকে নির্বাসনে নিয়ে যাওয়া হল।
{52:28} রাজা নেবুকাডনেজার যাদের বন্দীরূপে নিয়ে গিয়েছিলেন, এখানে তার বিবরণ দেওয়া হলঃ সপ্তম বৎসরে রাজা হিসাবে তিনি নিয়ে গিয়েছিলেন 3,023 জন লোককে,
{52:29} অষ্টাদশ বৎসরে জেরুশালেম থেকে 832 জনকে এবং
{52:30} তেইশতম বৎসরে নেবুসর্দন নিয়ে গিয়েছিলেন 745 জনকে। সবশুদ্ধ 4,600 জন লোককে নির্বাসনে নিয়ে যাওয়া হয়েছিল।
{i52:31} যিহোয়াখিনের মুক্তিলাভ
{52:31} ইবিল মরোদক যে বৎসর ব্যাবিলনের রাজা হন, সেই বৎসরে তিনি যিহুদীয়ারাজ যিহোয়াখিনের প্রতি দয়াপরবশ হয়ে তাঁকে কারাগার থেকে মুক্তি দেন। যিহোয়াখিন বন্দী হওয়ার সাঁইত্রিশ বৎসর পরে দ্বাদশ মাসের সাতাশ দিনের দিন মুক্তিলাভ করেন।
{52:32} ইবিল মরোদক তাঁর প্রতি অত্যন্ত সদয় ছিলেন এবং যে সমস্ত রাজা তাঁর সঙ্গে ব্যাবিলনে নির্বাসিত হয়েছিলেন, তাঁদের চেয়ে তাঁকেই উচ্চতর মর্যাদার আসন দিয়েছিলেন।
{52:33} যিহোয়াখিনকে বন্দীর পোষাক পরিত্যাগ করতে অনুমতি দেওয়া হল এবং বাকী জীবন তাঁকে রাজার সঙ্গে ভোজন করার অধিকার দেওয়া হল।
{52:34} যতদিন তিনি বেঁচেছিলেন, ততদিন তাঁকে তাঁর দৈনিক প্রয়োজনের জন্য বৃত্তি দেওয়া হত।
