{i1:1} নবী এলিয় এবং রাজা অহসিয়
{1:1} ইসরায়েলরাজ আহাবের মৃত্যুর পর মোয়াব দেশ ইসরায়েলের বিরুদ্ধে বিদ্রোহ ঘোষণা করল।
{1:2} ইসরায়েলেরাজ অহসিয় শমরিয়ার রাজপ্রাসাদের ঝুল বারান্দা থেকে নীচে পড়ে গিয়ে গুরুতরভাবে আহত হন। তাই তিনি এক্রোণের ফিলিস্তিনী দেবতা বেলসবুবের মন্দিরে লোক পাঠালেন তিনি সুস্থ হবেন কিনা — একথা জানতে।
{1:3} কিন্তু পরমেশ্বরের একজন দূত তিশবী নিবাসী এলিয়কে বললেন, যাও অহসিয়র দূতদের এই কথা জিজ্ঞাসা কর, কেন তোমরা এক্রোণের দেবতা বেলসবুবের কাছে যাচ্ছ? তোমরা কি ভেবেছ, ইসরায়েলের কোন ঈশ্বর নেই?
{1:4} যাও, রাজাকে গিয়ে বল, পরমেশ্বর বলেছেন, তুমি আর সুস্থ হবে না, তোমার মৃত্যু হবে! পরমেশ্বরের আদেশ অনুযায়ী এলিয় কাজ করলেন।
{1:5} দূতেরা ফিরে গেল রাজার কাছে। রাজা তাদের জিজ্ঞেস করলেন, তোমরা ফিরে এলে কেন?
{1:6} তারা বলল, পথে একটি লোকের সঙ্গে দেখা হয়েছিল। তিনি আমাদের ফিরে আসতে বললেন এবং আপনাকে বলতে বললেন যে পরমেশ্বর বলেছেন, এক্রোণের দেবতা বেলসবুবের কাছে কেন দূত পাঠিয়েছেন? আপনি কি ভেবেছেন ইসরায়েলের কোন দেবতা নেই? আপনি সুস্থ হবেন না। আপনার মৃত্যু হবে!
{1:7} রাজা জিজ্ঞেস করলেন, লোকটি কি রকম বল তো?
{1:8} তারা বলল, তাঁর পরণে লোমের তৈরী আলখাল্লা আর কোমরে চামড়ার বেল্ট বাঁধা। রাজা বলে উঠলেন, এ তো তিশবীর এলিয়।
{1:9} রাজা তখন পঞ্চাশ জন সৈন্য দিয়ে একজন দলপতিকে পাঠালেন এলিয়কে ধরে আনবার জন্য। সেই দলপতি তাঁকে একটা পাহাড়ের উপর বসে থাকতে দেখে তাঁর কাছে গিয়ে বললেন, মুনিবর, রাজার আদেশ, আপনি নেমে আসুন।
{1:10} এলিয় বললেন, আমি যদি সত্যিই তাই হই, তাহলে আকাশ থেকে আগুন নেমে আসুক, ধ্বংস করুক তোমাকে ও তোমার দলবলকে! সঙ্গে সঙ্গে আকাশ থেকে আগুন নেমে এসে দলবলসহ সেই দলপতিকে শেষ করে দিল।
{1:11} রাজা আর একজন দলপতিকে আরও পঞ্চাশজন লোক দিয়ে পাঠালেন। তিনিও এলিয়ের কাছে গিয়ে বললেন, সাধুজী রাজার আদেশ, আপনি এক্ষুণি নেমে আসুন।
{1:12} এলিয় বললেন, আমি যদি সত্যিই তাই হই, তাহলে আকাশ থেকে আগুন নেমে আসুক, ধ্বংস করুক তোমাকে ও তোমার দলবলকে। সঙ্গে সঙ্গে ঈশ্বরের আগুন নেমে এসে দলবলসহ সেই দলপতিকে গ্রাস করল।
{1:13} রাজা আবার আর‍ও পঞ্চাশজন লোক দিয়ে আর একজন দলপতিকে পাঠালেন। তিনি পাহাড়ের উপরে উঠে গিয়ে এলিয়র সামনে নতজানু হয়ে অত্যন্ত বিনীতভাবে বললেন, মহর্ষি, আমাকে এবং আমার দলের লোকদের কৃপা করুন, আমাদের জীবন রক্ষা করুন।
{1:14} আগের দুই জন দলপতি ও তাদের দলের লোকদের আকাশ থেকে আগুন নেমে এসে গ্রাস করেছে। আপনি দয়া করে আমাদের জীবন রক্ষা করুন।
{1:15} পরমেশ্বরের দূত এলিয়কে বললেন, ভয় নেই, ওদের সঙ্গে যাও। এলিয় তখন সেই দলপতির সঙ্গে রাজার কাছে গেলেন
{1:16} এবং বললেন, পরমেশ্বর বলেছেন, যেহেতু তুমি এক্রোণের দেবতা বেলসবুবের কাছে দৈবাদেশ জানতে লোক পাঠিয়েছিলে, ভেবেছিলে, বুঝি ইসরায়েলের কোন ঈশ্বর নেই, যাঁর কাছে তুমি এ সম্বন্ধে জানতে পারতে। তাই তুমি আর সুস্থ হবে না, তোমার মৃত্যু সুনিশ্চিত!
{1:17} এলিয়কে দিয়ে পরমেশ্বর যে প্রত্যাদেশ ঘোষণা করেছিলেন, সেই অনুযায়ী অহসিয়র মৃত্যু হল। অহসিয়র কোন পুত্র না থাকায় তাঁর ভাই যোরাম রাজা হলেন। যিহুদীয়ার রাজা যিহোশাফটের পুত্র যিহোরামের রাজত্বের তখন দ্বিতীয় বছর চলছিল।
{1:18} রাজা অহসিয়র সমস্ত কার্য বিবরণ ইসরায়েলের রাজকাহিনীতে লেখা আছে।
{i2:1} এলিয়র স্বর্গারোহণ
{2:1} নবী এলিয়র স্বর্গে যাবার দিন ঘনিয়ে এল। একদিন নবী এলিয় ও ইলিশায় গিলগল থেকে রওনা হলেন। সেইসময় পরমেশ্বর ঘূর্ণিঝড়ে এলিয়কে স্বর্গে তুলে নিতে উদ্যত হলেন।
{2:2} যেতে যেতে এক জায়গায় এলিয় ইলিশায়কে বললেন, তুমি এখানে থাক। প্রভু পরমেশ্বর আমাকে বেথেলে যেতে বলেছেন। কিন্তু ইলিশায় তাঁকে বললেন, সদা জাগ্রত প্রভু পরমেশ্বর ও আপনার দিব্য, আমি আপনার সঙ্গ ছাড়ব না। কাজেই দুজনেই বেথেলে গেলেন।
{2:3} সেখানকার নবীরা ইলিশায়কে জিজ্ঞাসা করলেন, আপনি কি জানেন যে আজ পরমেশ্বর আপনার কাছ থেকে আপনার গুরুকে তুলে নেবেন? ইলিশায় বললেন, হ্যাঁ, আমি জানি। এ আলোচনা থাক।
{2:4} তারপর এলিয় ইলিশায়কে বললেন, তুমি এখানে থাক, পরমেশ্বর আমাকে যেরিকোতে যেতে আদেশ দিয়েছেন। ইলিশায় বললেন, সদা জাগ্রত প্রভু পরমেশ্বর ও আপনার দিব্য, আমি আপনার সঙ্গ ছাড়ব না। কাজেই তাঁরা যেরিকোতে গেলেন।
{2:5} যেরিকোর নবীরা ইলিশায়কে জিজ্ঞাসা করলেন, আপনি কি জানেন যে আজ পরমেশ্বর আপনার কাছ থেকে আপনার গুরুকে তুলে নেবেন? ইলিশায় বললেন, হ্যাঁ, আমি জানি। এ আলোচনা থাক।
{2:6} এলিয় ইলিশায়কে বললেন, এবার তুমি এখানে থাক, প্রভু পরমেশ্বর আমাকে জর্ডন নদীতে যেতে বলেছেন। কিন্তু ইলিশায় বললেন, সদা জাগ্রত প্রভু পরমেশ্বর ও আপনার দিব্য, আমি আপনার সঙ্গ ছাড়ব না। কাজেই তাঁরা একসঙ্গে চললেন।
{2:7} আরও পঞ্চাশজন নবী তাঁদের সঙ্গে জর্ডনে চললেন। এলিয় ও ইলিশায় জর্ডন নদীর তীরে গিয়ে দাঁড়ালেন এবং তাঁদের একটু দূরে অন্যান্য নবীরা দাঁড়িয়ে রইলেন।
{2:8} তখন এলিয় নিজের আলখাল্লাটা খুলে গুটিয়ে নিয়ে সেটা দিয়ে জলের উপর আঘাত করলেন। জল দুই ভাগ হয়ে দুজনের যাওয়ার মত পথ করে দিল। তিনি ও ইলিশায় শুকনো পথের উপর দিয়ে পার হয়ে গেলেন।
{2:9} সেখানে এলিয় ইলিশায়কে বললেন, তোমার কাছ থেকে আমাকে তুলে নেওয়ার আগে বল, তোমার জন্য আমাকে কি করতে হবে? ইলিশায় তাঁকে বললেন, আমাকে আপনার ঐশী শক্তির অংশীদার করুন, যাতে আমি আপনার উত্তরাধিকারী হতে পারি।
{2:10} এলিয় বললেন, বড় কঠিন আব্দার করেছ। ঠিক আছে, তোমার কাছ থেকে আমাকে তুলে নেবার সময় আমাকে যদি তুমি দেখতে পাও, তাহলে পাবে। আর যদি দেখতে না পাও, তাহলে পাবে না।
{2:11} তাঁরা কথা বলতে বলতে এগিয়ে চলেছেন, এমন সময় হঠাৎ আগুনের ঘোড়ায় টানা আগুনের একটি রথ এসে তাঁদের মাঝখানে দাঁড়াল এবং একটি ঘূর্ণিঝড় এলিয়কে স্বর্গে তুলে নিয়ে গেল।
{2:12} ইলিশায় সব দেখতে পেলেন এবং চীৎকার করে উঠলেন, পিতা, আমার পিতা! ইসরায়েলের শক্তিমান রক্ষক, আপনি চলে গেলেন।তারপরে তাঁকে আর দেখতে পেলেন না। দুঃখে ইলিশায় পরণের আলখাল্লাটি ছিঁড়ে দুই টুকরো করে ফেললেন।
{2:13} তারপর এলিয়র ফেলে যাওয়া আলখাল্লাটা তুলে নিয়ে জর্ডনের তীরে গিয়ে দাঁড়ালেন।
{2:14} এলিয়র আলখাল্লা দিয়ে তিনি নদীর জলের উপরে আঘাত করে বললেন, কোথায় প্রভু, এলিয়ের পরমেশ্বর? তারপর আবার জলে আঘাত করলেন। জল দুই ভাগ হয়ে গেল। তিনি হেঁটে এপারে চলে এলেন।
{2:15} যেরিকোর সেই পঞ্চাশজন তাঁকে দেখে বললেন, ইলিশায়ের উপরে এলিয়র ঐশী শক্তি অধিষ্ঠিত হয়েছে। তাঁরা তাঁর কাছে গিয়ে তাঁকে সাষ্টাঙ্গে প্রণাম করলেন
{2:16} এবং বললেন, এখানে আমরা পঞ্চাশ জন আছি। সকলেই আমরা শক্ত সমর্থ লোক।আপনি আদেশ করুন, আমরা আপনার গুরুদেবকে খুঁজে আনি। হয়তো পরমেশ্বরের আত্মা তাঁকে নিয়ে গিয়ে কোন পাহাড়ে কিম্বা কোন উপত্যকায় রেখে গেছেন। ইলিশায় বললেন, না, তোমাদের যেতে হবে না।
{2:17} কিন্তু তাঁদের পীড়াপীড়িতে বাধ্য হয়ে তিনি তাঁদের অনুমতি দিলেন। তাঁরা পঞ্চাশ জনে সব জায়গায় তিন দিন ধরে খোঁজাখুঁজি করলেন কিন্তু কোথাও তাঁকে পেলেন না।
{2:18} তাঁরা ফিরে এলেন ইলিশায়ের কাছে। তিনি তখনও তাঁদের অপেক্ষায় যেরিকোতে ছিলেন। তিনি তাঁদের বললেন, আমি তো তোমাদের যেতে বারণ করেছিলাম।
{i2:19} ইলিশায়ের অলৌকিক কাজ
{2:19} যেরিকো থেকে কয়েকজন লোক একদিন ইলিশায়ের কাছে গিয়ে বলল, প্রভু, আপনি তো দেখছেন এই নগরটি খুবই ভাল। কিন্তু এখানকার জল খুব খারাপ। এই জল বন্ধ্যাত্ব সৃষ্টি করে। গর্ভপাত ঘটায়।
{2:20} ইলিশায় তাদের আদেশ দিয়ে বললেন, একটা নতুন ভাঁড়ে করে লবণ নিয়ে এস। তারা নিয়ে এল।
{2:21} তখন তিনি ঝরণার কাছে গিয়ে জলের মধ্যে লবণটা ফেলে দিয়ে বললেন, প্রভু পরমেশ্বর বলেছেন, আমি এই জল শুদ্ধ করে দিলাম। আর কখনও এই জল মৃত্যু বা গর্ভপাত ঘটাবে না।
{2:22} সেই থেকে ইলিশায়ের কথা মত সেই জল আজও বিশুদ্ধ রয়েছে।
{2:23} ইলিশায় যেরিকো থেকে বেথেলে রওনা হলেন। পথে শহরের কতকগুলো ছেলে তাঁর সঙ্গে মস্করা করে চীৎকার করতে লাগল, এই টেকো, টেকো, দূর হ এখান থেকে।
{2:24} ইলিশায় তাদের দিকে ফিরে কটমট করে তাকিয়ে প্রভুর নামে অভিশাপ দিলেন। তখন জঙ্গল থেকে দুটো ভল্লুকী বেরিয়ে এসে বিয়াল্লিশটা ছেলেকে কামড়ে টুকরো করে ফেলল।
{2:25} ইলিশায় চলে গেলেন কার্মেল পাহাড়ে। তারপর সেখান থেকে গেলেন শমরিয়ায়।
{i3:1} মোয়াব ও ইসরায়েলের যুদ্ধ
{3:1} যিহুদীয়ারাজ যিহোশাফটের রাজত্বের অষ্টাদশ বছরে ইসরায়েলরাজ আহাবের পুত্র যোরাম ইসরায়েলের রাজা হন এবং শমরিয়ায় বারো বছর রাজত্ব করেন।
{3:2} তিনিও পরমেশ্বরের দৃষ্টিতে ঘৃণ্য কাজ করতেন কিন্তু তাঁর পিতা অথবা মাতা ইষেবলের মত অতো খারাপ ছিলেন না। তিনি তাঁর পিতার প্রতিষ্ঠিত উপাস্য দেবতা বেলদেবের সমস্ত প্রতিমা ধ্বংস করেছিলেন।
{3:3} কিন্তু নবাটের পুত্র যারবিয়াম ইসরায়েলীদের যে সমস্ত পাপে প্ররোচিত করতেন, তিনিও তাই করতে লাগলেন।
{3:4} মোয়াব দেশের রাজা মেশা অনেক মেষ পালের মালিক ছিলেন। তিনি প্রতি বছর কর হিসাবে ইসরায়েলরাজকে একলক্ষ মেষশাবক ও একলক্ষ মেষের লোম দিতেন।
{3:5} কিন্তু ইসরায়েলরাজ আহাবের মৃত্যু হলে মেশা ইসরায়েলের বিরুদ্ধে যুদ্ধ ঘোষণা করলেন।
{3:6} সঙ্গে সঙ্গে যোরাম শমরিয়া ত্যাগ করে গেলেন এবং তাঁর সমস্ত সৈন্য সামন্তকে একত্র করলেন।
{3:7} যিহুদীয়ার রাজা যিহোশাফটের কাছে দূত মারফৎ প্রস্তাব পাঠালেন, মোয়াবের রাজা আমার বিরুদ্ধে বিদ্রোহ করেছে, আপনি কি আমার সঙ্গে মোয়াবের বিরুদ্ধে যুদ্ধে যোগ দেবেন? যিহোশাফট বলে পাঠালেন, নিশ্চয়ই! কারণ আমি আমার লোকজন ও অশ্বাবাহিনীসহ আপনাকে সাহায্য করতে প্রস্তুত।
{3:8} বলুন, আমরা কোন পথে আক্রমণ করব? যোরাম বলে পাঠালেন, ইদোমের প্রান্তর দিযে চলবে আমাদের অভিযান।
{3:9} পরিকল্পনা মত রাজা যোরাম এবং যিহুদীয়া ও ইদোমরাজ একসাথে অভিযানে বার হলেন। সাতদিন পথ চলার পর তাঁদের জলাভাব দেখা দিল। সৈন্য অথবা পশু কারো জন্যই জল রইল না।
{3:10} রাজা যোরাম হায় হায় করে উঠলেন, একি হল! আমাদের তিন রাজাকে পরমেশ্বর মোয়াব রাজের হাতে তুলে দিলেন!
{3:11} রাজা যিহোশাফট জিজ্ঞাসা করলেন, এখানে কি কোন নবী আছেন, যাঁর মাধ্যমে আমরা প্রভু পরমেশ্বরের ইচ্ছা জানতে পারব? যোরামের সৈন্যবাহিনীর একজন পদস্থ কর্মচারী বলল, যাফতের পুত্র ইলিশায় এখানে আছেন। তিনি এলিয়র সেবক ছিলেন।
{3:12} রাজা যিহোশাফট বললেন, হ্যাঁ, উনি একজন প্রকৃত প্রবক্তা। তখন তিন রাজা মিলে ইলিশায়ের কাছে গেলেন।
{3:13} ইলিশায় ইসরায়েলরাজকে বললেন, কেন আমি আপনাকে সাহায্য করব? যান সেই সব নবীদের কাছে, যারা আপনার বাবা-মাকে পরামর্শ দিত । যোরাম বললেন, না, যাব না। প্রভু পরমেশ্বরই আমাদের এই তিন রাজাকে মোয়াবরাজের হাতে তুলে দিয়েছেন।
{3:14} ইলিশায় বললেন, আমি যাঁর সেবক, সেই সদাজাগ্রত প্রভুর নামে শপথ করে আমি বলছি, আপনার মিত্রপক্ষ যিহুদীয়ারাজ যিহোশাফটের প্রতি যদি আমার শ্রদ্ধা না থাকত, তাহলে আমি আপনার দিকে ফিরেও তাকাতাম না।
{3:15} এখন একজন বীণা বাদককে আমার কাছে আনুন।বীণাবাদক যখন বীণা বাজাচ্ছিল তখন পরমেশ্বরের শক্তি ইলিশায়ের মধ্যে এল।
{3:16} তিনি বললেন, শুনুন, পরমেশ্বর কী বলেনঃ এই শুকনো ঝরণার বুকে সব জায়গা জুড়ে গর্ত খুঁড়ুন।
{3:17} ঝড় কিম্বা বৃষ্টি না হলেও এই ঝরণা জলে ভরে যাবে এবং আপনি ও আপনার গরুঋভেড়া ও অন্যান্য পশুপালের জন্য প্রচুর পানীয় জল পাবেন।
{3:18} কিন্তু এ তো পরমেশ্বরের পক্ষে সামান্য একটা কাজ। তিনি মোয়াবীদের উপর আপনাকে জয়ীও করবেন।
{3:19} আপনি তাদের সমস্ত সুন্দর সুন্দর দুর্গ-নগর জয় করবেন। তাদের সমস্ত ফলের গাছ কেটে ফেলবেন, জলের ফোয়ারা বুঁজিয়ে দেবেন এবং তাদের সমস্ত উর্বরা জমিতে পাথর ছড়িয়ে নষ্ট করে দেবেন।
{3:20} পরের দিন সকালের নিয়মিত বলি উৎসর্গের সময় ইদোমের দিক থেকে জলস্রোত এসে সারা দেশ ভাসিয়ে দিল।
{3:21} মোয়াবীরা যখন শুনল যে তিনজন রাজা তাদের আক্রমণ করতে এসেছেন, তখন তাদের মধ্যে যারা যুদ্ধ করতে পারে, এমন যুবক-বৃদ্ধ সকলকে তারা ডেকে আনল। তারা সীমান্তে এসে মোতায়েন হল।
{3:22} পরের দিন সূর্যের আলো সেই জলের উপর পড়ায় জলের রঙ রক্তের মত লাল দেখাচ্ছিল। সকালে উঠে মোয়াবীরা এই দেখে চমকে বলে উঠল, এ যে রক্ত!
{3:23} তারা বলল, তাহলে নিশ্চয়ই ঐ তিন শত্রু নিজেদের মধ্যে যুদ্ধ করে মরেছে। কাজেই মোয়াবী ভাইসব, চল, আমরা ওদের শিবির লুঠ করি।
{3:24} তারা ইসরায়েলী শিবিরের কাছে যেতেই ইসরায়েলীরা তাদের আক্রমণ করল। মোয়াবীরা তখন পালাতে লাগল। ইসরায়েলীরা তাদের পিছনে তাড়া করে তাদের হত্যা করল।
{3:25} তাদের নগরগুলি ধ্বংস করল। যাবার পথে তাদের উর্বর জমিতে পাথর ছড়িয়ে ঢেকে দিল। জলের ফোয়ারাগুলি বুঁজিয়ে দিল, ফলের গাছগুলো সব কেটে ফেলল। বাকী রইল শুধু তাদের রাজধানী কীর হারাসৎ। ফিঙেধারীরা এবার এই রাজধানীটা ঘিরে ফেলে আক্রমণ করল।
{3:26} মোয়াবরাজ যখন বুঝলেন যে তিনি যুদ্ধে হেরে যাচ্ছেন তখন সাতশো অসিধারী সৈন্য নিয়ে শত্রুসৈন্য ভেদ করে সিরিয়ার রাজার কাছে পালিয়ে যেতে চেষ্টা করলেন কিন্তু তিনি ব্যর্থ হলেন।
{3:27} তখন তিনি তাঁর উত্তরাধিকারী জ্যেষ্ঠ পুত্রকে নগর প্রাচীরের উপরে নিয়ে গিয়ে মোয়াবের দেবতার উদ্দেশে বলিদান করলেন। ইসরায়েলীরা এই অবস্থা দেখে ভীষণ ভয় পেয়ে গেল এবং নগরের অবরোধ তুলে নিয়ে নিজেদের দেশে ফিরে গেল।
{i4:1} গরীব বিধবার সহায় ইলিশায়
{4:1} ঋষিকুলের একজন ঋষির বিধবা স্ত্রী ইলিশায়ের কাছে এসে বলল, মহর্ষি, আমার স্বামী মারা গেছেন। আপনি তো জানেন, তিনি কত ঈশ্বরভক্ত ছিলেন! কিন্তু তিনি একজনের কাছে ঋণ করেছিলেন। সে এখন তার পাওনার বদলে আমার ছেলে দুটিকে ক্রীতদাস করে নিয়ে যেতে চাইছে।
{4:2} ইলিশায় তাকে জিজ্ঞাসা করলেন, আমাকে তোমার জন্য কি করতে হবে, বল। তোমার ঘরে কি কি আছে? সে বলল, ছোট এক ভাঁড় জলপাই তেল ছাড়া আর কিছুই নেই।
{4:3} ইলিশায় তাকে বললেন, যাও, তোমার পাড়া-পড়শীদের কাছ থেকে যত খালি পাত্র চেয়ে আনতে পার, নিয়ে এস।
{4:4} সেগুলো নিয়ে তুমি আর তোমার ছেলেরা ঘরে গিয়ে দরজা বন্ধ করে দাও। তারপর খালি পাত্র গুলোতে তেল ঢালতে শুরু কর। এক একটা পাত্র ভরে গেলে একদিকে সরিয়ে রাখবে।
{4:5} বিধবাটি বাড়ি ফিরে গিয়ে ছেলেদের নিয়ে ঘরে ঢুকে দরজা বন্ধ করে দিল। তারপর তার ছেলেরা যে সব পাত্র চেয়ে এনেছিল সেগুলোতে এক এক করে তেল ঢালতে শুরু করল।
{4:6} সব পাত্রগুলো ভরে গেল সে ছেলেদের বলল, আর একটা আন। তারা বলল, এটাই শেষ, সঙ্গে সঙ্গে ভাঁড় থেকে তেল পড়া থেমে গেল।
{4:7} বিধবাটি তখন ইলিশায়ের কাছে গিয়ে সে কথা জানাল। ইলিশায় তাকে বললেন, এবার ঐ তেল বিক্রি করে তোমার ধার শোধ কর। ধার শোধের পর বাকী যা থাকবে তাতে তোমাদের সকলের ভরণপোষণের খরচ ভালভাবেই চলে যাবে।
{i4:8} ইলিশায় ও শুনেমের ধনবতী মহিলা
{4:8} একদিল ইলিশায় শুনেমে গেলেন। সেখানে একজন ধনবতী মহিলা থাকতেন। তিনি ইলিশায়কে তাঁর বাড়িতে খাওয়ার নিমন্ত্রণ করলেন। সেই থেকে যখনই তিনি শুনেমে যেতেন, তখনই সে মহিলার বাড়িতে খাওয়াদাওয়া করতেন।
{4:9} এই মহিলা তাঁর স্বামীকে বললেন, এই যে মানুষটি প্রায়ই এখানে আসেন, আমি বেশ বুঝেছি যে ইনি একজন ঈশ্বরভক্ত পুণ্যাত্মা মানুষ।
{4:10} এঁর জন্য ছাদে একটা ছোট ঘর তৈরী করলে ভাল হয়। সেখানে একটা বিছানা, টেবিল-চয়ার, আর একটা বাতি রেখে দেব। উনি এলে ওখানেই থাকতে পারবেন।
{4:11} একদিন ইলিশায় শুনেমে গেলেন এবং সরাসরি তাঁর ঘরে চলে গেলেন বিশ্রাম করতে।
{4:12} তারপর তাঁর ভৃত্য গেহসিকে দিয়ে সেই মহিলাকে ডেকে পাঠালেন। মহিলাটি এলে
{4:13} তিনি গেহসিকে বললেন, ওঁকে জিজ্ঞাসা কর, আমাদের সুখ-সুবিধার জন্য উনি যে কষ্ট করে এতসব ব্যবস্থা করেছেন, তার বিনিময়ে ওঁর জন্য আমি কি করতে পারি? আমি কি ওঁর হয়ে মহারাজ কিম্বা সেনাপতির কাছে কিছু বলব? মহিলাটি বললেন, আমার আত্মীয়-স্বজনের মাঝে আমি বেশ সুখেই আছি।
{4:14} ইলিশায় গেহসিকে বললেন, তাহলে আমি ওঁর জন্য কী করতে পারি? গেহসি বলল, ওঁর কোন সন্তান নেই। ওঁর স্বামীরও বয়স হয়েছে।
{4:15} ইলিশায় তাকে বললেন, ওঁকে আর একবার এখানে আসতে বলতো! মহিলাটি এসে দরজার কাছে দাঁড়ালে
{4:16} ইলিশায় তাঁকে বলেলন, আগামী বছর এই সময় তোমার কোলে একটি ছেলে থাকবে। মহিলাটি বললেন, প্রভু, দয়া করে আমাকে আপনি মিথ্যা আশা দেবেন না, আপনি ঈশ্বরভক্ত মানুষ।
{4:17} কিন্তু ইলিশায়ের কথামত পরের বছর সেই সময়ে মহিলাটির একটি পুত্র সন্তান হল।
{4:18} তারপর কয়েক বছর কেটে গেছে, ছেলেটি বড় হয়েছে।একদিন ফসল কাটার সময় সে ক্ষেতে তার বাবার কাছে গেল। তার বাবা তখন ক্ষেতে মজুরদের সঙ্গে ছিলেন।
{4:19} এমন সময় হঠাৎই সে চেঁচিয়ে উঠে তার বাবাকে বলতে লাগল, উঃ, মাথা গেল! আমার মাথা গেল! তার বাবা একজন ভৃত্যকে বললেন, ছেলেটাকে ওর মায়ের কাছে নিয়ে যাও।
{4:20} ভৃত্যটি তাকে কোলে করে তার মায়ের কাছে নিয়ে গেল। মা তাকে কোলে নিয়ে রইলেন, দুপুর নাগাদ সে মায়ের কোলেই মারা গেল।
{4:21} তার মা তখন ছাদে, ইলিশায়ের ঘরে নিয়ে গিয়ে তাঁর বিছানায় তাকে শুইয়ে দিলেন। তারপর ঘরের দরজা বন্ধ করে বেরিয়ে এসে
{4:22} তাঁর স্বামীকে ডেকে বললেন, একজন দাসকে আমার কাছে পাঠিয়ে দাও। তার সাথে একটা গাধা দিও। আমি মহর্ষি ইলিশায়ের কাছে যাব, আর যত তাড়াতাড়ি পারি ফিরে আসব।
{4:23} তাঁর স্বামী তাঁকে জিজ্ঞেস করলেন, তুমি আজ কেন তাঁর কাছে যাবে? আজ তো বিশ্রাম বারও নয় বা শুক্লা প্রতিপদের উৎসবও নয়। মহিলাটি বললেন, তা নাই বা হল।
{4:24} গাধাকে জিন পরিয়ে তার পিঠে বসে তিনি দাসকে বললেন, যত তাড়াতাড়ি পার গাধাটাকে চালিয়ে নিয়ে চল। আমি না বললে ওর গতি কমিও না।
{4:25} তিনি রওনা হয়ে গেলেন এবং কার্মেল পাহাড়ে মহর্ষি ইলিশায়ের কাছে গিয়ে পৌঁছালেন।ইলিশায় তাঁকে দূর থেকে আসতে দেখে তাঁর ভৃত্য গেহসিকে বললেন দেখ — শুনেমের সেই মহিলাটি আসছেন।
{4:26} দৌড়ে তাঁর কাছে যাও। তাঁর কুশল সংবাদ নাও। তাঁর স্বামী-পুত্র কেমন আছে? মহিলাটি গেহসিকে বললেন, হ্যাঁ, ভালই আছে।
{4:27} কিন্তু ইলিশায়ের কাছে এসে তাঁকে প্রণাম করে তাঁর পা দুখানা জড়িয়ে ধরলেন। গেহসি তাঁকে ঠেলে সরিয়ে দিতে গেলে ইলিশায় তাকে বললেন, ওঁকে ছেড়ে দাও। দেখছ না ওঁর মনে কী দারুণ কষ্ট? এ ব্যাপারে পরমেশ্বর আমাকে কিছুই জানান নি।
{4:28} মহিলাটি তাঁকে বললেন, মহর্ষি, আমি কি আপনার কাছে সন্তান চেয়েছিলাম? বলি নি আপনাকে যে, আমাকে মিথ্যে আশা দেবেন না?
{4:29} ইলিশায় গেহসিকে বললেন, শিগ্গির! আমার লাঠিটা নিয়ে রওনা হয়ে যাও। পথে কারও সঙ্গে দেখা হলে থামবে না বা কথা বলবে না। কেউ তোমাকে অভিনন্দন জানালেও থামবে না উত্তর দেবে না। সোজা ঐ বাড়িতে চলে যাও। গিয়ে শিশুটির উপর আমার লাঠিটা ধর।
{4:30} মহিলাটি তখন ইলিশায়কে বললেন, সদা জাগ্রত প্রভু পরমেশ্বর ও আপনার কাছে শপথ করে বলছি, আপনার চরণ আমি কিছুতেই ছাড়ব না! তাই মহিলাটির সঙ্গে তিনি তাঁর বাড়ির দিকে রওনা হলেন।
{4:31} গেহসি তাঁদের আগে গিয়ে ছেলেটির দেহের উপর ইলিশায়ের ছড়ি ধরল কিন্তু তার কোন সাড়া পাওয়া গেল না বা প্রাণের কোন লক্ষণ দেখা গেল না। তখন ফিরে গিয়ে সে ইলিশায়কে বলল, কই, ছেলেটা তো জাগল না।
{4:32} ইলিশায় সেখানে পৌঁছে একা গেলেন ঘরের মধ্যে। গিয়ে দেখলেন ছেলেটির মৃতদেহ বিছানার উপরে শোয়ানো আছে।
{4:33} তিনি তখন দরজা বন্ধ করে প্রার্থনা করলেন।
{4:34} তারপর ছেলেটির চোখে চোখ, মুখে মুখ ও হাতে হাত রেখে তার দেহের ওপর উবুড় হয়ে শুয়ে পড়লেন। এইভাবে তিনি শুয়ে পড়ায় ছেলেটির দেহ ধীরে ধীরে গরম হতে লাগল।
{4:35} ইলিশায় উঠে ঘরের মধ্যে কিছুক্ষণ পায়চারি করে আবার তার দেহের উপর শুয়ে পড়লেন। তখন সাতবার হেঁচে ছেলেটি চোখ মেলে চাইল।
{4:36} ইলিশায় গেহসিকে ডেকে ছেলেটির মাকে ডাকতে বললেন। তিনি এলে ইলিশায় তাঁকে বললেন, এই নাও তোমার ছেলে।
{4:37} মলিহাটি তাঁর পায়ে উবুড় হয়ে প্রণাম করলেন। তারপর ছেলেকে কোলে তুলে নিয়ে চলে গেলেন।
{i4:38} আরও দুটি অলৌকিক কাজ
{4:38} একবার সারা দেশে দারুণ দুর্ভিক্ষ হয়েছিল। সেই সময় ইলিশায় ফিরে গিয়েছিলেন গিলগলে। তখন একদিন একদল শিষ্যকে তিনি শিক্ষা দিচ্ছিলেন। তিনি তাদের জন্য বড় একটা হাঁড়িতে করে সুরুয়া রান্না করতে বললেন তাঁর ভৃত্যকে।
{4:39} একজন নবী তখন ক্ষেতে গেল কিছু আনাজ জোগাড় করতে। ক্ষেতে গিয়ে সে একটা বুনো লাউয়ের গাছ দেখতে পেল। তার থেকে যত পারলো বুনো লাউ তুলে আনল। তারপর সেগুলো যে কি জিনিস না জেনেই কুটে হাঁড়িতে সুরুয়া চড়িয়ে দিল।
{4:40} সকলকে সেই সুরুয়া পরিবেশন করলে তারা মুখে দিয়েই চেঁচিয়ে ইলিশায়কে বলল, এ যে বিষাক্ত জিনিষ। তারা আর খেল না।
{4:41} ইলিশায় তাদের খানিকটা ময়দা আনতে বললেন। ময়দাটা নিয়ে তিনি হাঁড়ির মধ্যে ফেলে দিয়ে বললেন, এবার এর থেকে আরও সুরুয়া ওদের পাতে দাও। তখন সেগুলো আর বিষাক্ত রইল না।
{4:42} আর একবার বেল-শালিশা থেকে একটি লোক ইলিশায়ের জন্য সে বছরের ফসল যবের প্রথম কাটা শস্যের আটা দিয়ে তৈরী কুড়িটা রুটি আর এক বস্তা তাজা যবের শীষ এনেছিল। ইলিশায় তাঁর ভৃত্যকে বললেন, তাঁর খাবারগুলো লোকদের পরিবেশন করে খাওয়াতে।
{4:43} কিন্তু সে বলল, এই খাবার একশো জনকে দিতে কুলাবে কি করে? ইলিশায় বললেন, দাও না ওদের খেতে। পরমেশ্বর বলেছেন, ওদের খাওয়ার পরও খাবার বেঁচে যাবে।
{4:44} ভৃত্যটি তাদের সকলকে খাবার পরিবেশন করল। প্রভু পরমেশ্বরের কথামত সকলের খাওয়ার পরও কিছু খাবার বেঁচে গেল।
{i5:1} নামানের আরোগ্য লাভ
{5:1} সিরিয়ার সৈন্যবাহিনীর অধ্যক্ষ নামান ছিলেন সিরিয়ারাজের অত্যন্ত শ্রদ্ধা ও সম্মানের পাত্র। কারণ নামানের হাত দিয়েই পরমেশ্বর সিরিয়ার সৈন্যবাহিনীকে বিজয়ী করেছিলেন। তিনি ছিলেন বীর যোদ্ধা। কিন্তু তিনি কুষ্ঠ রোগে ভুগছিলেন।
{5:2} একবার ইসরায়েলীদের বিরুদ্ধে একটি অভিযানের সময় সিরিয়ার সৈন্যরা ইসরায়েলীদের একটি ছাট মেয়েকে ধরে এনেছিল। সে নামানের স্ত্রী দাসী হয়েছিল।
{5:3} একদিন সে তার গিন্নীমাকে বলল, কর্তামশায় যদি শমরিয়ার মহর্ষির কাছে যেতে পারতেন, তাহলে উনি ওঁর রোগ ভাল করে দিতেন।
{5:4} নামান এ কথা শুনে রাজার কাছে গিয়ে মেয়েটির কথা বললেন।
{5:5} রাজা বললেন, আমি ইসরায়েলরাজের কাছে চিঠি লিখে দিচ্ছি, তুমি চিঠিটা নিয়ে সেখানে যাও। নামান রওনা হয়ে গেলেন। সঙ্গে নিলেন ত্রিশ হাজার রৌপ্য মুদ্রা, ছয় হাজার স্বর্ণমুদ্রা এবং দশ প্রস্থ দামী পোষাক।
{5:6} ইসরায়েলরাজের কাছে তিনি চিঠিটা দিলেন। তাতে লেখা ছিল: এই পত্রসহ আমার রাজকর্মচারী নামানকে পাঠালাম। আপনি তার রোগ সারিয়ে দেবেন।
{5:7} চিঠিটা পড়ে ইসরায়েলরাজ নিজের পোষাক ছিঁড়ে বললেন, এই লোকটিকে আমি সুস্থ করে দিতে পারি, সিরিয়ারাজ এই আশা করলেন কি করে? উনি কি ভেবেছেন আমি ঈশ্বর? জীবন মৃত্যুর বিধাতা: এতে স্পষ্টই বোঝা যাচ্ছে যে উনি আমার সঙ্গে ঝগড়া বাধাতে চাইছেন!
{5:8} ইলিশায় এই ঘটনার কথা শুনে রাজাকে বলে পাঠালেন, আপনি এমন ভেঙ্গে পড়ছেন কেন? লোকটিকে আমার কাছে পাঠিয়ে দিন। আমি তাকে দেখিয়ে দেব যে ইসরায়েলে একজন মহর্ষি আছেন।
{5:9} কাজেই নামান রথ চালিয়ে দিলেন, রথের ঘোড়া রথ নিয়ে এসে থামল ইলিশায়ের বাড়ির দরজায়।
{5:10} ইলিশায় একজন ভৃত্যকে দিয়ে তাঁকে বলে পাঠালেন, জর্ডন নদীতে গিয়ে সাতবার ডুব দাও। তাহলে তুমি সম্পূর্ণ সুস্থ হয়ে যাবে।
{5:11} এতে নামানের কিন্তু খুব রাগ হয়ে গেল। তিনি বললেন, আমি ভাবলাম, তিনি অন্তত আমার কাছে বেরিয়ে এসে পরমেশ্বরের কাছে প্রার্থনা করবেন এবং আমার আক্রান্ত জায়গাগুলোতে হাত বুলিয়ে সুস্থ করে দেবেন!
{5:12} দামাস্কাসের আবানা আর ফার্পার নদী তো ইসরায়েল দেশের নদীর চেয়ে অনেক ভাল। সেগুলিতে স্নান করে আমি কি সুস্থ হতে পারতাম না? তিনি রাগ করে চলে গেলেন।
{5:13} তাঁর কর্মচারীরা তাঁর কাছে এসে বললেন, হুজুর, মহর্ষি যদি কোন কঠিন কাজ করতে বলতেন তাহলে নিশ্চয়ই আপনি করতেন। তাহলে তাঁর কথামত মাত্র এই স্নানটুকু করে কেন সুস্থ হতে যাচ্ছেন না?
{5:14} নামান তখন জর্ডন নদীতে নেমে ইলিশায়ের নির্দেশ মত সাতবার ডুব দিয়ে উঠলে তিনি সম্পূর্ণ সুস্থ হয়ে গেলেন। শিশুর ত্বকের মত সতেজ ও মসৃণ হয়ে উঠল দেহত্বক।
{5:15} লোকজনদের সবাইকে নিয়ে তিনি ইলিশায়ের কাছে ফিরে গেলেন। তাঁকে বললেন, এবার আমি জেনেছি যে ইসরায়েল দেশেই ঈশ্বর আছেন আর কোথাও নেই। দয়া করে আপনি আমার এই সমস্ত উপহার গ্রহণ করুন।
{5:16} ইলিশায় বললেন, আমার আরাধ্য সদাজাগ্রত প্রভু পরমেশ্বরের নামে শপথ করে বলছি, আমি কোন উপহার নেব না। নামানের অনেক অনুরোধ-উপরোধ সত্ত্বেও তিনি উপহার নিলেন না।
{5:17} তখন নামান বললেন, যদি আমার এই উপহার আপনি না নেন, তাহলে দয়া করে এই অধমকে এখানকার মাটি নিয়ে যেতে আমাকে অনুমতি দিন। দুটো গাধার পিঠে করে যতখানি সম্ভব মাটি আমি নিয়ে যেতে চাই। কারণ এখন থেকে প্রভু পরমেশ্বর ছাড়া আমি আর কোন দেবতার কাছে নৈবেদ্য বা হোমবলি উৎসর্গ করব না।
{5:18} কিন্তু আমার মনিব যখন রিম্মোণের মন্দিরে আমার হাতে ভর দিয়ে দেবতা প্রণাম করতে যাবেন, তখন আমাকে বাধ্য হয়ে তাঁর সঙ্গে প্রণাম করতে হবে। এই ব্যাপারে আমার বিশ্বাস, প্রভু পরমেশ্বর নিশ্চয়ই আমায় ক্ষমা করবেন।
{5:19} ইলিশায় বললেন, নিশ্চিন্তে ফিরে যাও। তোমার কল্যাণ হোক! নামান চলে গেলেন। তিনি কিছু দূর মাত্র গিয়েছেন,
{5:20} এমন সময় ইলিশায়ের ভৃত্য গেহসি ভাবল আমার মনিব নামানের কাছ থেকে কোন উপহার না নিয়েই তাকে ছেড়ে দিলেন! তা হবে না। যাই, দৌড়ে গিয়ে তার কাছ থেকে কিছু আদায় করে নিয়ে আসি।
{5:21} সে নামানের পিছনে দৌড়াতে লাগল। নামান যখন দেখতে পেলেন যে একটা লোক তাঁর পিছনে ছুটে আসছে, তখন তিনি তাঁর রথ থেকে নেমে তাকে জিজ্ঞাসা করলেন, কী ব্যাপার, কিছু হয়েছে নাকি? গেহসি বলল,
{5:22} না, কিছু হয়নি। তবে, আমার মনিব আপনাকে বলে পাঠালেন যে, ইফ্রয়িমের পাহাড়ী এলাকা থেকে দুজন তরুণ শিষ্য নবী এইমাত্র এসেছেন। তিনি এঁদের দেবার জন্য এক তালন্ত রূপো আর দু প্রস্থ দামী কাপড় চাইছেন।
{5:23} নিশ্চয়ই! তাহলে দু তালন্ত নিয়ে যাও — এই বলে নামান দুটো থলিতে রৌপ্য মুদ্রা এবং দু প্রস্থ দামী কাপড় তাঁর দুজন ভৃত্যের হাতে দিয়ে গেহসির সঙ্গে পাঠিয়ে দিলেন।
{5:24} ইলিশায় যে পাহাড়ে থাকতেন সেখানে তারা পৌঁছালে গেহসি জিনিষগুলো তাদের হাত থেকে নিয়ে ঘরে রেখে দিল এবং ভৃত্যদের ফেরৎ পাঠিয়ে দিল।
{5:25} সে ঘরের ভেতরে ইলিশায়ের কাছে গেলে তিনি তাকে জিজ্ঞাসা করলেন, তুমি কোথায় গিয়েছিলে গেহসি? সে বলল, কোথাও তো যাইনি মালিক!
{5:26} ইলিশায় বললেন, ঐ ব্যক্তি যখন তোমার সঙ্গে কথা বলার জন্য রথ থেকে নামল তখন আমি সূক্ষ্ম দেহে সেখানে ছিলাম। অর্থ, বস্ত্র, জলপাই কুঞ্জ ও দ্রাক্ষাকুঞ্জ, মেষ ও বৃষ, দাস ও দাসী নেওয়ার এই কি সময়?
{5:27} কাজেই, নামানের কুষ্ঠরোগ এবার তোমার উপরে বর্তাবে, তোমার এবং তোমার বংশধরদের উপর বর্তাবে চিরকাল! গেহসির সমস্ত শরীর ধব ধবে সাদা হয়ে গেল। সে সেখান থেকে চেল গেল।
{i6:1} কুঠার উদ্ধার
{6:1} একদিন ইলিশায়ের অধীন নবী সঙ্ঘের নবীরা ইলিশায়কে বললেন, দেখুন, আমাদের থাকবার জায়গাটা খুব ছোট।
{6:2} অনুমতি দিন, আমরা জর্ডনে গিয়ে প্রত্যেকে গাছের গুঁড়ি কেটে এনে একটা ঘর তৈরী করি। ইলিশায় বললেন, ঠিক আছে, যাও। নবীদের মধ্যে একজন তাঁকে বললেনঃ আপনিও আমাদের সঙ্গে চলুন।
{6:3} তিনি যেতে রাজী হলেন।
{6:4} সকলে তখন একসঙ্গ রওনা হলেন। জর্ডনে পৌঁছে সবাই কাজ শুরু করে দিলেন।
{6:5} গাছ কাটতে কাটতে ওঁদের মধ্যে একজনের কুড়ালের ফলা জলে পড়ে গেল। তিনি ‘হায় হায়’ করে উঠলেন, ইলিশায়কে বললেন, গুরুদেব, এবার আমি কী করি? কুড়ালটা যে আমি ধার করে এনেছিলাম।
{6:6} ইলিশায় জিজ্ঞাসা করলেন, কোথায় পড়েছে? তিনি জায়গাটা দেখিয়ে দিলেন। ইলিশায় তখন একটা লাঠি কেটে সেই জায়গায় জলে ছুড়ে দিলেন। সঙ্গে সঙ্গে লোহার কুড়ালের ফলাটা জলের ওপর ভেসে উঠল।
{6:7} ইলিশায় বললেন, যাও, তুলে আন। সেই নবী তখন হাত বাড়িয়ে কুড়ালের ফলাটা তুলে আনলেন।
{i6:8} সিরিয়ার সৈন্যদের পরাজয়
{6:8} ইসরায়েলীদের সঙ্গে একবার সিরিয়ার রাজার যুদ্ধ বাধে। তিনি তাঁর সেনাপতিদের সঙ্গে পরামর্শ করে ওৎ পেতে থাকার জন্য একটা জায়গা নির্বাচন করলেন যেখান থেকে তাঁর শত্রুপক্ষের উপরে ঝাঁপিয়ে পড়তে পারেন।
{6:9} কিন্তু ইলিশায় ইসরায়েলরাজের কাছে খবর পাঠিয়ে সাবধান করে দিলেন যেন তাঁরা সেই জায়গার কাছে না যান কারণ সিরিয়ার সৈন্যদল সেখানে আগে থেকে ওৎ পেতে বসে আছে।
{6:10} ইসরায়েলরাজও সেখানকার অধিবাসীদের এ সম্বন্ধে সাবধান করে দিলেন। তারাও সজাগ রইল। এইরকম ঘটনা কয়েকবারই ঘটেছিল।
{6:11} ফলে সিরিয়ারাজ খুব উদ্ভ্রান্ত হয়ে পড়লেন। সেনাপতিদের ডেকে জিজ্ঞেস করলেন, আপনাদের মধ্যে কে ইসরায়েলরাজের পক্ষে রয়েছেন?
{6:12} তাদের মধে একজন বললেন, মহারাজ, আমরা কেউ না। কিন্তু ইসরায়েলের নবী ইলিশায় ইসরায়েলরাজকে সব বলে দেন, এমনকি আপনি গোপনে অন্দরমহলে বসে যা বলেন, তা-ও বলে দেন।
{6:13} তোমরা খোঁজ নাও, সেই লোকটা কোথায় আছে। আমি তাকে বন্দী করব। তিনি যখন খবর পেলেন যে ইলিশায় দোথনে আছেন।
{6:14} তখন অনেক অশ্ব ও রথ নিয়ে বিরাট একদল সৈন্য সেখানে পাঠিয়ে দিলেন। তারা রাতের অন্ধকারে এসে নগরটি ঘিরে ফেলল।
{6:15} পরের দিন ভোরবেলায় নবী ইলিশায়ের ভৃত্য ঘুম থেকে উঠে বাইরে এসে দেখে, বিরাট একদল সৈন্য অশ্ব-রথ নিয়ে নগরটাকে ঘিরে রয়েছে। সে ছুটে এসে ইলিশায়কে বলল, হায়, হায় এ কী হল? এবার আমরা কী করব?
{6:16} ইলিশায় বললেন, ভয নেই! ওদের চেয়ে আমাদের দলে বেশী লোক আছে।
{6:17} তারপর তিনি প্রার্থনা করলেন, হে প্রভু পরমেশ্বর, দয়া করে এর চোখ খুলে দাও যেন এ দেখতে পায়! পরমেশ্বর তাঁর প্রার্থনার উত্তর দিলেন। সে দেখল, ইলিশায়ের চারিদিকে পাহাড়গুলো আগুনের রথ ও অশ্বে পরিপূর্ণ হয়ে রয়েছে।
{6:18} সিরিয়ার সেনাবাহিনী তাঁদের আক্রমণ করার জন্য এগিয়ে আসতে লাগল। ইলিশায় তখন প্রার্থনা করলেন, হে প্রভু পরমেশ্বর, ওদের অন্ধ করে দাও। পরমেশ্বর তাঁর প্রার্থনায় সাড়া দিলেন। তারা অন্ধ হয়ে গেল।
{6:19} ইলিশায় তখন তাদের কাছে গিয়ে বললেন, তোমরা ভুল পথে এসেছ। যে নগরে তোমরা যেতে চাও, এটা সেই নগর নয়। এস আমার সঙ্গে। তোমরা যাঁর সন্ধানে এসেছ, আমি তাঁর কাছে তোমাদের নিয়ে যাব। এই বলে, তিনি তাদের শমরিয়ায় নিয়ে গেলেন।
{6:20} শমরিয়া শহরে তারা ঢোকার সঙ্গে সঙ্গে ইলিশায় প্রার্থনা করলেন, হে পরমেশ্বর, এদের চোখ খুলে দাও, যেন এরা দেখতে পায়। পরমেশ্বর তাদের দৃষ্টি ফিরিয়ে দিলেন। তারা দেখল যে তারা শমরিয়ায় এসে পড়েছে।
{6:21} ইসরায়েলরাজ সিরিয়ার সৈন্যদের দেখে ইলিশায়কে জিজ্ঞাসা করলেন, গুরুদেব, এদের আমি হত্যা করি?
{6:22} ইলিশায় বললেন, না, হত্যা করো না। যাদের তুমি যুদ্ধে বন্দী কর, তাদের কি তুমি হত্যা কর? ওদের রুটি আর জল দাও। খেয়েদেয়ে ওরা ওদের রাজার কাছে ফিরে যাক।
{6:23} রাজা তখন ওদের বিরাট ভোজ দিলেন। তারা খেয়েদেয়ে তাদর রাজার কাছে ফিরে গেল। এরপর সিরিয়ার সৈন্যদল আর ইসরায়েল দেশ আক্রমণ করেনি।
{i6:24} শমরিয়া অবরোধ
{6:24} কিছুদিন পর সিরিয়ার রাজা বেনহদদ তাঁর সমস্ত সৈন-সামন্ত নিয়ে শমরিয়া অবরোধ করলেন।
{6:25} দীর্ঘদিন অবরোধের ফলে নগরের মধ্যে দারুণ খাদ্যাভাব দেখা দিল। একটা গাধার মাথার দাম আশী রৌপ্য মুদ্রা এবং দুশো গ্রাম বুনো পেঁয়াজের দাম হয়েছিল পাঁচ রৌপ্য মুদ্রা।
{6:26} ইসরায়েলরাজ নগরের প্রাচীরের উপর দিয়ে যাচ্ছিলেন, সেইসময় একটি স্ত্রীলোক তাঁকে চেঁচিয়ে বলল, মহারাজ, আমাকে বাঁচান।
{6:27} রাজা বললেন, পরমেশ্বর যদি তোমায় না বাঁচান, তাহলে আমি কি করে তোমায় বাঁচাব? আমার কাছে কি গম কিম্বা সুরা রয়েছে?
{6:28} বল, তোমার কি অসুবিধা? মহারাজ, সেদিন এই মেয়েটা আমাকে বলল, তোমার ছেলেটাকে দাও, আজ আমরা ওর মাংস খাই। তারপর কাল আমার ছেলেটার মাংস খাওয়া যাবে।
{6:29} ওর কথামত আমার ছেলেটাকে রান্না করে আমরা খেলাম। কিন্তু পরের দিন যখন বললাম যে, তোমার ছেলেটাকে দাও, আমরা খাব, ও কিন্তু দিল না, ছেলেকে লুকিয়ে রাখল।
{6:30} এই কথা শুনে রাজা গভীর দুঃখ ও হতাশায় নিজের পোষাক ছিঁড়ে ফেললেন। সেইসময় তিনি প্রাচীরের উপর দিয়ে যাচ্ছিলেন, তাই লোকে দেখতে পেল যে রাজা পোশাকের নীচে চট পরে রয়েছেন।
{6:31} রাজা সখেদে চীৎকার করে বললেন, আমি যদি আজ ইলিশায়ের ঘাড় থেকে মাথা না খসাই তো পরমেশ্বর যেন আমার মৃত্যু দেন।
{6:32} এই কথা বলে তিনি ইলিশায়কে ধরে আনার জন্য একজন লোক পাঠালেন। এদিকে, ইলিশায় তখন তাঁর বাড়িতে কয়েকজন সমাজপতির সঙ্গে বসে কথাবার্তা বলছিলেন। রাজার কাছ থেকে সেই লোকটি ইলিশায়ের কাছে পৌঁছাবার আগেই তিনি সমাজপতিদের বললেন, ঐ খুনীটা লোক পাঠিয়েছে আমার মাথা নেবার জন্য। ও এলেই তোমরা দরজা বন্ধ করে দিও, ওকে ঘরে ঢুকতে দিও না। ওর মনিবও ওর পিছনে আসছেন।
{6:33} তাঁর কথা শেষ হতে না হতেই রাজা এসে পড়লেন, বললেন, পরমেশ্বরই এই অমঙ্গল ঘটিয়েছেন। তাহলে আমি কেন আর তাঁর অপেক্ষায় থাকব?
{7:1} ইলিশায় বললেন, শোন, প্রভু পরমেশ্বর কি বলছেন! আগামীকাল ঠিক এই সময় শমরিয়ার দেউড়িতে এক রৌপ্যমুদ্রায় তিন কিলোগ্রাম সবচেয়ে ভাল গমের ময়দা এবং ছয় কিলোগ্রাম যবের আটা বিক্রি হবে।
{7:2} রাজার খাস দেহরক্ষী ইলিশায়কে বলল, হতেই পারে না, এমনকি পরমেশ্বর যদি এই মুহূর্তে আকাশের দ্বার খুলে দেন, তাহলেও না। ইলিশায় বললেন, তুমি স্বচক্ষে এ ঘটনা ঘটতে দেখবে কিন্তু এ সবের কিছুই মুখে তুলতে পারবে না।
{i7:3} সিরিয়ার সৈন্যদলের পলায়ন
{7:3} শমরিয়ার দেউড়ির বাইরে তখন চারজন কুষ্ঠরোগী বসেছিল। তারা পরামর্শ করল, বলল, মরার জন্য এখানে বসে থাকি কেন?
{7:4} শহরের ভেতরে গিয়েও তো কোন লাভ নেই, ওখানে না খেয়ে মরতে হবে, এখানে বসে থাকলেও সেই দশা হবে। তার চেয়ে চল বরং আমরা সিরীয়দের ছাউনিতে যাই। তারা এমন বেশি কি আর করবে, না হয় মেরেই ফেলবে। আবার হয়তো ছেড়েও দিতে পারে!
{7:5} সন্ধ্যা ঘনিয়ে এলে তারা চলল সিরীয়দের ছাউনির দিকে। সেখানে পৌঁছে দেখে ছাউইতে কেউ নেই।
{7:6} পরমেশ্বর অসংখ্য ঘোড়ার খুরের আওয়াজ আর রথের চাকার ঘর্ঘর শব্দে বিশাল এক সৈন্যবাহিনীর এগিয়ে আসার প্রচণ্ড আওয়াজ শোনালেন সিরীয় সৈন্যদের। তারা ভাবল, ইসরায়েলরাজ হয়তো তাদের আক্রমণ করার জন্য হিত্তিয় ও মিশরী রাজাদের সৈন সামন্ত ভাড়া করে এনেছেন।
{7:7} তারা ভয় পেয়ে প্রাণ নিয়ে পালাল। ঘোড়া, গাধা আর শিবিরের যেখানে যা কিছু যেমনটি ছিল তেমনি সব ফেলে রেখে গেল।
{7:8} সেই চারজন কুষ্ঠরোগী সৈন্য শিবিরের কাছে গিয়ে একটা তাঁবুতে ঢুকে খুব খাওয়া দাওয়া করল। তারপর সোনা-রূপো, কাপড়-চোপড় যা কিছু সেখানে পেল নিয়ে এসে লুকিয়ে রাখল। সেখান থেকে গিয়ে ঢুকল আর একটা তাঁবুতে। সেখানেও তারা তাই করল।
{7:9} কিন্তু তারপর তাদের চেতনা হল, তারা বলল, এ আমাদের ঠিক কাজ হচ্ছে না। আজ মহানন্দের দিন। সুসংবাদের দিন। এ সংবাদ আমাদের চারজনের মধ্যে চেপে রাখা উচিত নয়। ভোরের অপেক্ষায় যদি আমরা দেরী করি তাহলে অন্যায় হবে। তার চেয়ে চল, আমরা এক্ষুনি গিয়ে রাজার কর্মচারীদের খবরটা দিই!
{7:10} তারা তখন দেউড়ির রক্ষীদের কাছে গিয়ে বলল, সিরীয় সেনাদের ছাউনিতে গিয়েছিলাম। কাউকে দেখতে পেলাম না, কারও সাড়াশব্দও পেলাম না। ঘোড়া গাধা সব বাঁধা রয়েছে। তাঁবুগুলো যেমনকার তেমনি রয়েছে।
{7:11} রক্ষীরা সেই সংবাদ ঘোষণা করে দিল। সংবাদ পৌঁছে গেল রাজপ্রাসাদে।
{7:12} তখনও গভীর রাত। রাজা বিছানা থেকে উঠে এসে প্রাসাদের কর্মচারীদের বললেন, আমি তোমাদের বলে দিচ্ছি, এ হল সিরীয়দের চতুর কৌশল। তারা জানে যে আমরা অনাহারে মরছি। কাজেই তারা শিবির ছেড়ে প্রান্তরে কোথাও লুকিয়ে আছে। ভাবছে, নগর ছেড়ে এদের বাইরে আসতেই হবে। আর তখনই ওরা আমাদের ধরে বন্দী করে নগর দখল করবে।
{7:13} একজন রাজকর্মচারী বলল, লোকেরা তো নগরের মধ্যে শেষ হয়েই যাচ্ছে, তার চেয়ে বরং কিছু লোক বাকী যে কটা ঘোড়া আছে তার মধ্যে থেকে পাঁচটা ঘোড়া নিয়ে যাক, দেখে আসুক ব্যাপারটা কি?
{7:14} তারা কয়েকজন লোককে বেছে ঠিক করল। রাজা তাদের প্রয়োজনীয় নির্দেশ দিয়ে দুটো রথে করে সিরীয় সেনাদের সম্বন্ধে খোঁজখবর আনতে পাঠিয়ে দিলেন।
{7:15} তারা সিরীয়দের সন্ধানে জর্ডন পর্যন্ত গেল, দেখল, সারা পথে সিরীয় সৈন্যদের পালাবার সময় ফেলে যাওয়া কাপড়-চোপড় আর সাজ-সরঞ্জাম ছড়িয়ে পড়ে আছে। তারা ফিরে এসে রাজার কাছে সব সংবাদ পেশ করল।
{7:16} শমরিয়ার লোকেরা তখন ছুটে বেরিয়ে এসে সিরীয়দের ছাউনি লুঠ করল। সেদিন প্রভু পরমেশ্বরের কথামত এক শেকেলে ভাল ময়দা তিন কিলোগ্রাম আর যব ছয় কিলোগ্রাম বিক্রি হতে লাগল।
{7:17} ইসরায়েলরাজ তাঁর খাস দেহরক্ষীর হাতে নগরের তোরণ রক্ষার ভার দিয়েছিলেন, তোরণে মানুষের পায়ের চাপে পিষে সেই দেহরক্ষী মারা গেল। রাজা যখন ইলিশায়ের বাড়ীতে দেখা করতে গিয়েছিলেন, তখন নবী লোকটির সম্বন্ধে যে কথা বলেছিলেন, সেই কথা ফলে গেল।
{7:18} নবী রাজাকে বলেছিলেন, আগামীকাল এই সময় শমরিয়া নগরের তোরণে শেকেলে তিন কেজি গম ও ছয় কেজি যব বিক্রি হবে।
{7:19} ঐ সেনাপতি নবী ইলিশায়কে বলেছিলেন, পরমেশ্বর যদি এই মুহূর্তে আকাশের দ্বার খুলে দেন তাহলেও এমন ঘটনা ঘটতেই পারে না। এই কথায় তাকে বলেছিলেন, তুমি স্বচক্ষে এই ঘটনা দেখবে কিন্তু তুমি তার কণামাত্রও মুখে তুলতে পারবে না।
{7:20} ঠিক তা-ই ঘটল — নগর তোরণে মানুষ তাক পায়ে দলে চলে গেল। সে মারা গেল।
{i8:1} শূনেমী মহিলা সম্পত্তি ফিরে পেলেন
{8:1} নবী ইলিশায় শূনেমের যে মহিলার পুত্রকে পুনর্জীবিত করেছিলেন, তাঁকে তিনি বলেছিলেন, পরমেশ্বর দুর্ভিক্ষ পাঠাচ্ছেন। সাত বছর দুর্ভিক্ষ চলবে। কাজেই তুমি পরিবারের সকলকে নিয়ে অন্য কোথাও গিয়ে থাক।
{8:2} নবী ইলিশায়ের কথামত সেই মহিলা সপরিবারে বিদেশে, ফিলিস্তিয়ায় চলে গেলেন। সাত বৎসর সেখানে থাকলেন।
{8:3} সাত বছর কেটে গেলে তিনি ফিলিস্তিয়া থেকে ইসরায়েল দেশে ফিরে এলেন এবং রাজার কাছে তাঁর ঘরবাড়ি ও জমিজমা ফেরৎ পাবার জন্য আবেদন জানাতে গেলেন।
{8:4} রাজার কাছে গিয়ে দেখলেন, ইলিশায়ের ভৃত্য গেহসির সঙ্গে রাজা কথা বলছেন। রাজা তাকে বলছেন, নবীর অলৌকিক কীর্তি কাহিনীর কথা আমাকে বল।
{8:5} ইলিশায় কি ভাবে মৃতকে পুনর্জীবন দান করেছিলেন, সেই কথা যখন গেহসি বলছিল, ঠিক সেই সময় এই মহিলা তাঁর ঘর-বাড়ি ও জমিজমা ফিরে পাওয়ার আবেদন নিয়ে উপস্থিত হলেন। গেহসি রাজাকে বরললেন, এই সেই মহিলা, যাঁর ছেলেকে ইলিশায় বাঁচিয়েছিলেন।
{8:6} রাজা তাঁকে এ বিষয়ে জিজ্ঞাসা করলে তিনি সেই ঘটনার কথা বললেন। রাজা তখন একজন কর্মচারীকে ডেকে বললেন, এঁর সমস্ত সম্পত্তি ফিরিয়ে দাও এবং যেদিন ইনি দেশ ত্যাগ করেছিলেন সেই দিন থেকে এ পর্যন্ত তাঁর জমি থেকে যা কিছু পাওনা হয়েছে — সব তাঁকে কড়ায়-গণ্ডায় ফিরিয়ে দাও।
{i8:7} ইলিশায় ও সিরিয়ার রাজা বেনহদদ
{8:7} সিরিয়ার রাজা বেনহদদ একবার খুব অসুস্থ হয়ে পড়েন। সেই সময় ইলিশায় গিয়েছিলেন দামাসকাসে। ইলিশায়ের আগমন সংবাদ পেয়ে
{8:8} বেনহদদ হসায়েল নামে তাঁর এক কর্মচারীকে বললেন, তুমি কিছু উপহার নিয়ে নবীর কাছে যাও এবং আমি সুস্থ হব কিনা এ সম্বন্ধে পরমেশ্বরের কাছে জানার জন্য তাঁকে অনুরােধ কর।
{8:9} হসায়েল তখন দামাসকাসের সমস্ত সেরা জিনিস চল্লিশটা উটের পিঠে বােঝাই করে নবী ইলিশায়ের কাছে গেলেন। তাঁর সাথে দেখা করে হসায়েল বললেন, আপনার সেবক রাজা বেনহদদ আপনার কাছে আমাকে জানতে পাঠিয়েছেন যে তিনি সুস্থ হবেন কিনা?
{8:10} ইলিশায় বললেন, তাঁকে গিয়ে বল, আপনি নিশ্চয়ই সুস্থ হবেন! তবে প্রভু পরমেশ্বর আমাকে জানিয়েছেন যে, তিনি মরবেন।
{8:11} এই বলে ইলিশায় এক দৃষ্টিতে তাঁর দিকে তাকিয়ে রইলেন। তাঁর এই মর্মভেদী দৃষ্টিতে হসায়েল অস্বস্তি বোধ করতে লাগলেন। নবী ইলিশায় তখন কাঁদতে লাগলেন।
{8:12} হসায়েল তাঁকে জিজ্ঞাসা করলেন, প্রভু আপনি কাঁদছেন কেন? ইলিশায় বললেন, আমি কাঁদছি, আমি জানি তুমি ইসরায়েলীদের কী ভয়ঙ্কর অনিষ্ট করবে। তাদের দুর্গগুলি পুড়িয়ে দেবে, যুবকদের হত্যা করবে, শিশুদের আছড়ে মেরে ফেলবে, গর্ভবতী নারীদের উদর চিরে ফেলবে।
{8:13} হসায়েল বললেন, আমি একটা তুচ্ছ নগণ্য মানুষ মাত্র। এমন সাঙ্ঘাতিক কাজ করার ক্ষমতা আমার কি করে হবে? ইলিশায় বললেন, প্রভু পরমেশ্বর আমাকে দেখিয়েছেন যে তুমি সিরিয়ার রাজা হবে।
{8:14} হসায়েল তখন বেনহদদের কাছে ফিরে গেলেন। রাজা তাঁকে জিজ্ঞাসা করেলন, ইলিশায় তোমাকে কি বললেন? হসায়েল বললেন, তিনি বলেছেন, আপনি অবশ্যই সুস্থ হবেন।
{8:15} কিন্তু পরের দিনই হসায়েল একটা কম্বল জলে ভিজিয়ে রাজার মুখে চাপা দিয়ে তাঁকে মেরে ফেললেন। তারপর হসায়েল সিরিয়ার রাজা হলেন।
{i8:16} যিহুদীয়ার রাজা যিহোরাম ( ২ বংশা 21:1-20 )
{8:16} রাজা আহাবের পুত্র ইসরায়েলরাজ যোরামের রাজত্বের পঞ্চম বছরে যিহোশাফটের পুত্র যিহোরাম যিহুদীয়ার রাজা হন।
{8:17} তখন তাঁর বয়স ছিল বত্রিশ বছর। জেরুশালেমে তিনি আট বছর রাজত্ব করেন।
{8:18} তিনি আহাবের কন্যাকে বিবাহ করেছিলেন বলে আহাব কুলের ইসরায়েলী রাজাদের মত তিনিও মন্দ পথে চলতেন এবং প্রভু পরমেশ্বর যা ঘৃণা করেন, সেইসব কাজ তিনি করতেন।
{8:19} কিন্তু পরমেশ্বর যিহুদীয়াকে ধ্বংস করতে চাননি, কারণ তিনি তাঁর দাস দাউদের কাছে প্রতিজ্ঞা করেছিলেন যে, তাঁর কুলে বাতি দেবার লোকের অভাব কোনদিন হবে না।
{8:20} যিহোরামের রাজত্বকালে ইদোম যিহুদীয়ার বিরুদ্ধে বিদ্রোহ ঘোষণা করে স্বাধীন রাজ্য স্থাপন করল।
{8:21} তখন যিহোরাম তাঁর সমস্ত রথীবাহিনী নিয়ে সায়ীরের বিরুদ্ধে যাত্রা করলেন। সেখানে ইদোমী সৈন্যরা তাঁকে ঘিরে ফেলল। রাত্রিবেলায় তিনি তাঁর রথী সেনাপতিদের নিয়ে ইদোমী সৈন্যদের বেষ্টনী ভেদ করে পালিয়ে গেলেন এবং তাঁর সৈন্যরা ছত্রভঙ্গ হয়ে যে যার বাড়ি পালিয়ে গেল।
{8:22} সেই থেকে ইদোম যিহুদীয়ার বিরুদ্ধে বিদ্রোহ করে চলেছে, নতি স্বীকার করেনি। লিব্নাও এই সময় বিদ্রোহ ঘোষণা করেছিল।
{8:23} যিহোরামের সমস্ত কাজের বিবরণ যিহুদীয়ার রাজাদের ইতিহাস গ্রন্থে লেখা আছে।
{8:24} যিহোরামের মৃত্যুর পর তাঁকে দাউদ নগরে রাজপরিবারের সমাধিতে সমাহিত করা হয়। তারপর তাঁর সিংহাসনে বসলেন তাঁর পুত্র অহসিয়।
{i8:25} যিহুদীয়ার রাজা অহসিয়
{8:25} রাজা আহাবের পুত্র ইসরায়েলরাজ যোরামের রাজত্বের দ্বাদশ বছরে যিহোরামের পুত্র অহসিয় যিহুদীয়ার রাজা হন।
{8:26} তখন তাঁর বয়স ছিল বাইশ বছর। তিনি মাত্র একবছর জেরুশালেমে রাজত্ব করেছিলেন। তাঁর জননী অথলিয় ছিলেন ইসরায়েলের রাজা অম্রির পৌত্রী।
{8:27} আহাব কুলের জামাতা হওয়ার দরুণ অহসিয়ও পরমেশ্বরের দৃষ্টিতে যা কিছু ঘৃণিত ছিল আহাব কুলের অনুসরণে তা-ই তিনি করতেন।
{8:28} রাজা অহসিয় সিরিয়ার রাজা হসায়েলের বিরুদ্ধে যুদ্ধে রাজা যোরামের সঙ্গে যোগ দিলেন। রামোৎ-গিলিয়দে দুই দলের মধ্যে সংঘর্ষ হল।
{8:29} যোরাম যুদ্ধে আহত হয়ে শুশ্রূষার জন্য যিষ্রিয়েল নগরে গেলেন। অহসিয় তাঁকে দেখতে সেখানে গেলেন।
{i9:1} ইসরায়েলের রাজপদে যেহুর অভিষেক
{9:1} এদিকে ইলিশায় তাঁর একজন শিষ্য নবীকে বললেন, তুমি তৈরী হয়ে রামোৎ-গিলিয়দে যাও। জলপাই তেলের এই বোতলটি সঙ্গে নাও।
{9:2} সেখানে পৌঁছে নিমশির পৌত্র যিহোশাফটের পুত্র যেহুর খোঁজ করবে। তাকে তার সঙ্গীদের কাছ থেকে ডেকে নিয়ে যাবে বাড়ির ভেতরের ঘরে।
{9:3} সেখানে নিয়ে গিয়ে তার মাথায় এই বোতলের তেল ঢেলে দিয়ে বলবে, প্রভু পরমেশ্বর বলেছেন, তিনি তোমকে ইসরায়েলের রাজপদে অভিষিক্ত করেছেন, এই কথা বলেই তুমি যত তাড়াতাড়ি পার, দরজা খুলে পালিয়ে আসবে। দেরী করবে না।
{9:4} তরুণ নবী তখন রামোৎ-গিলিয়দে চলে গেলেন।
{9:5} গিয়ে দেখলেন, সেনাপতিরা সকলে মন্ত্রণাসভায় বসে আছেন। তিনি তাঁদের কাছে গিয়ে বললেন, সেনাপতি মশাই, আপনার কাছে আমার কিছু বক্তব্য আছে। যেহু বললেন, আমাদের মধ্যে কার কাছে তোমার বক্তব্য? তিনি বললেন, আজ্ঞে, আপনারই কাছে।
{9:6} যেহু তখন উঠে এলেন এবং তাঁকে নিয়ে ঘরের ভেতরে গেলেন। তারপর সেই শিষ্য নবী তাঁর মাথায় তেল ঢেলে দিয়ে বললেন, ইসরায়েলের আরাধ্য ঈশ্বর প্রভু পরমেশ্বর বলেছেন, আমি আমার প্রজা ইসরায়েলীদের রাজা রূপে তোমাকে অভিষেক করলাম।
{9:7} আহাবের সেই পুত্র, যে তোমার মনিব ও রাজা, তাকে তুমি হত্যা করবে যাতে আমি আমার নবী ও দাসদের হত্যা করার অপরাধে ঈষেবলের উপরে প্রতিশোধ নিতে পারি।
{9:8} আহাব কুল ধ্বংস হবে। তার বংশের শিশু-বৃদ্ধ নির্বিশেষে সমস্ত পুরুষকে আমি শেষ করে দেব।
{9:9} ইসরায়েলীদের রাজা যারবিয়াম ও বাশার যে অবস্থা আমি করেছি, আহাব কুলেরও সেই দশা করব।
{9:10} যিষ্রিযেল উপত্যকায় ঈষেবলের মৃতদেহ কুকুরে খাবে, তার কবর হবে না। এই কথা বলেই তরুণ নবী দরজা খুলে পালিয়ে গেল।
{9:11} যেহু তাঁর সহকর্মীদের কাছে ফিরে গেলে তাঁরা তাঁকে জিজ্ঞাসা করলেন, সব খবর ভাল তো? ঐ পাগলটা তোমার কাছে কেন এসেছিল? যেহু তাঁদের বললেন, তোমরা ওকে চেন এবং ও কি চায় তাও জান।
{9:12} তাঁরা বললেন, না আমরা জানি না, তুমি বল ও কি বলেছে! তিনি বললেন, সে আমায় বলল, ‘প্রভু পরমেশ্বর বলেছেন, আমি তোমাকে ইসরায়েলের রাজপদে অভিষিক্ত করলাম।’
{9:13} সঙ্গে সঙ্গে তাঁর সহকর্মীরা নিজেদের পোশাক খুলে সিঁড়ির উপর বিছিয়ে দিয়ে যেহুকে দাঁড় করালেন এবং তূরী বাজিয়ে ঘোষণা করলেন, রাজা যেহু জিন্দাবাদ!
{i9:14} ইসরায়েল রাজ যোরাম নিহত
{9:14} সিরিয়ার রাজা হসায়েলের বিরুদ্ধে রামোৎ-গিলিয়দের যুদ্ধে আহত রাজা যোরাম যখন চিকিৎসার জন্য যিষ্রিয়েলে চলে গিয়েছিলেন, যেহু তখন ইসরায়েলের সেনাপতিরূপে সেখানে হসায়েলের আক্রমণ প্রতিরোধ করার জন্য সৈন্যবাহিনীর সঙ্গে ছিলেন। এই সুযোগে
{9:15} যেহু যোরামের বিরুদ্ধে ষড়যন্ত্র করতে লাগলেন। সহকর্মীদের বললেন, তোমরা যদি আমার পক্ষে থাক, তাহলে যিষ্রিয়েলের লোকদের কাছে এই খবর দেবার জন্য রামোৎ-গিলিয়দ থেকে একটা লোক যেন বাইরে যেতে না পারে।
{9:16} তারপর যেহু রথে চড়ে যিষ্রিয়েলের দিকে রওনা হলেন। যোরাম সেখানে তখনও অসুস্থ। যিহুদীয়ারাজ অহসিয় সেখানেই ছিলেন, তাঁকে দেখতে গিয়েছিলেন।
{9:17} যিষ্রিয়েলের দুর্গ প্রাকারে যে প্রহরী ছিল, সে যেহুকে সদলবলে আসতে দেখে বলল, একদল লোককে এদিকে আসতে দেখা যাচ্ছে। যোরাম বললেন, একজন অশ্বারোহীকে পাঠিয়ে খোঁজ নাও, ওরা মিত্র কিনা!
{9:18} অশ্বারোহী দূত যেহুর কাছে গিয়ে জিজ্ঞাসা করল, রাজামশাই জানতে চান, আপনারা মিত্রভাবে আসছেন তো? যেহু বললেন, মিত্রভাবে কিনা, তা দিয়ে তোমার কী দরকার? তুমি আমার পিছনে এস। প্রহরী রাজাকে জানাল যে অশ্বারোহী দূত ওদের কাছে গেল ঠিকই কিন্তু সে ফিরে আসছে না।
{9:19} তখন আর একজন দূতকে পাঠান হল। সে গিয়ে একই কথা জিজ্ঞাসা করল যেহুকে। যেহু তাকেও বললেন, মিত্রভাবে কিনা, তাতে তোমার কী দরকার! তুমি আমার পিছনে এস।
{9:20} প্রহরী আবার জানাল, এই লোকটিও তাদের কাছে গেল ঠিকই কিন্তু আর ফিরছে না। আরও জানাল, যেহু যেমন রথ চালায়, তাদের নেতা ঠিক সেইভাবেই উন্মত্তের মত রথ চালাচ্ছে।
{9:21} রাজা যোরাম বললেন, আমার রথ সাজাও। রথ সাজানো হলে তিনি এবং যিহুদীয়া রাজ অহসিয় নিজের নিজের রথে চড়ে যেহুর সঙ্গে দেখা করতে এগিয়ে গেলেন। যিষ্রিয়েলের নাবোতের জমিতে তাঁদের দেখা হল।
{9:22} যেহুকে দেখে যোরাম জিজ্ঞাসা করলেন, যেহু, তুমি কি মিত্রভাবে এসেছ? যেহু বললেন, মিত্রতা কি করে হয়? যতদিন আপনার মা ঈষেবলের প্রতিমাপূজা আর ডাকিনীতন্ত্র-মন্ত্র থাকবে ততদিন মিত্রতা সম্ভব নয়।
{9:23} যোরাম রথের মুখ ঘুরিয়ে পালাতে লাগলেন এবং চীৎকার করে অহসিয়কে বললেন, রাজদ্রোহ! অহসিয় এ রাজদ্রোহ!
{9:24} যেহু তীর ধনুক হাতে নিয়ে সমস্ত শক্তি দিয়ে ধনুকের ছিলা টেনে তীর ছুঁড়লেন। তীরটা যোরামের পিঠ ফুঁড়ে হৃৎপিণ্ডে গিয়ে বিঁধে গেল। যোরাম রথের মধ্যে মুখ থুবড়ে পড়ে গেলেন।
{9:25} যেহু তাঁর অস্ত্রবাহক বিদকারকে বললেন, যাও, তুমি ওর মৃতদেহ তুলে নিয়ে নাবোতের জমিতে ফেলে দিয়ে এস। মনে আছে, তুমি আর আমি যেদিন ঘোড়ায় চড়ে ওর পিতা আহাবের পিছন পিছন যাচ্ছিলাম তখন প্রভু পরমেশ্বর আহাবের বিরুদ্ধে বলেছিলেন,
{9:26} গতকাল আমি নাবোত ও তার সন্তানদের রক্তপাত দেখেছি। তাই আমি প্রতিজ্ঞা করছি, তোমাকেও আমি এই একই ভূমিতে শাস্তি দেব। কাজেই তুমি ওকে নাবোতের জমিতে ফেলে এস। তাতে প্রভু পরমেশ্বরের প্রতিজ্ঞা পূর্ণ হবে।
{i9:27} যিহুদীয়ারাজ অহসিয় নিহত
{9:27} যিহুদীয়ারাজ অহসিয় এই ঘটনা দেখে রথ নিয়ে বেথ-হাগ্গানের দিকে পালাতে লাগলেন। যেহু তাঁর পিছনে তাড়া করতে লাগলেন এবং সৈন্যদের আদেশ দিলেন, ওকেও বধ কর। য়িবলিয়াম শহরের কাছে গুরের চড়াই পথে তারা তাঁকে রথের মধ্যেই তীরবিদ্ধ করল। এই অবস্থায় অহসিয় মেগিদ্দো পর্যন্ত গেলেন এবং সেখানেই তাঁর মৃত্যু হল।
{9:28} তাঁর রাজকর্মচারীরা রথে করে তাঁকে জেরুশালেমে নিয়ে গেল এবং দাউদ নগরে রাজকীয় সমাধিতে সমাধিস্থ করল।
{9:29} আহাবের পুত্র যোরামের রাজত্বের একাদশ বছরে অহসিয় যিহুদীয়ার রাজা হয়েছিলেন।
{i9:30} রানী ঈষেবল হত্যা
{9:30} যেহু যিষ্রিয়েলে এসে পৌঁছালেন। সেই খবর শুনে ইষেবল চোখে কাজল দিয়ে পরিপাটি করে চুল বেঁধে রাজপ্রাসাদের জানালার কাছে দাঁড়িয়ে নীচে রাস্তার দিকে দেখতে লাগলেন।
{9:31} নগরদ্বার দিয়ে যেহু ভেতরে আসতেই তিনি তাঁকে ডেকে বললেন, ওরে সিম্রি, খুনী কোথাকার! তুই এখানে কেন এসেছিস?
{9:32} যেহু উপরে জানালার দিকে চেয়ে চীৎকার করে বললেন, কে আছ আমার পক্ষে? কে কে? রাজপ্রাসাদের দু-তিনজন কর্মচারী জানালা দিয়ে মুখ বাড়াতেই
{9:33} যেহু তাদের বললেন, ওকে নীচে ফেলে দাও। তারা ঈষেবলকে নীচে ফেলে দিল। তাঁর রক্ত প্রাসাদের দেওয়ালে ও ঘোড়াগুলোর গায়ে ছিটকে লাগল। যেহুর ঘোড়াগুলো ঈষেবলের দেহটাকে মাড়িয়ে দিল।
{9:34} তারপর যেহু রাজপ্রাসাদে গিয়ে খাওয়া-দাওয়া সারলেন। তারপর তিনি বললেন, ঐ অভিশপ্ত নারীর একটা গতি কর, ওকে কবর দাও। হাজার হলেও সে একজন রাজকন্যা।
{9:35} কিন্তু যারা তাঁকে কবর দিতে গেল তারা তাঁর মাথার খুলি ও হাত পায়ের হাড় ছাড়া আর কিছুই পেল না।
{9:36} ফিরে এসে যেহুকে তারা একথা জানালে তিনি বললেন, প্রভু পরমেশ্বরের কথাই আজ সফল হল। তিনি তাঁর সেবক এলিয়ের মুখে বলেছিলেন, যিষ্রিয়েলের এই মাটিতেই ঈষেবলের শব কুকুরে খাবে।
{9:37} আর তার দেহাবশেষ যিষ্রিয়েলের মাটিতে সারে পরিণত হবে, কেউ জানবে না তার পরিচয়!
{i10:1} আহাবের বংশ ধ্বংস হল
{10:1} শমরিয়ায় রাজা আহাবের সত্তরজন বংশধর ছিল। যেহু শমরিয়ার শাসক, নাগরিকদের নেতৃবৃন্দ ও আহাবের বংশধরদের অভিভাবকদের কাছে চিঠি লিখলেন। চিঠিতে লেখা ছিল:
{10:2} আপনার রাজার বংশধরদের অভিভাবক। আপনাদের হাতে অনেক রথ, অশ্ব, অস্ত্রশস্ত্র এবং সুরক্ষিত দুর্গনগর আছে।
{10:3} কাজেই আমার চিঠি পাওয়ার সঙ্গে সঙ্গে রাজার বংশধরদের মধ্যে থেকে সবচেয়ে উপযুক্ত একজনকে বেছে নেবেন এবং তাকে রাজা করে আহাবকুলের হয়ে যুদ্ধ করবেন।
{10:4} শমরিয়ার শাসকেরা এই চিঠি পেয়ে আতঙ্কিত হয়ে উঠলেন। বললেন, দুই জন রাজা তাঁর সামনে দাঁড়াতেই পারলেন না। আমরা কি তাঁর সঙ্গে যুদ্ধে পেরে উঠব?
{10:5} তাই, রাজপ্রাসাদের অধ্যক্ষেরা, নগরপালেরা, নাগরিক নেতৃবৃন্দ এবং বংশধরদের অভিভাবকেরা সকলে মিলে যুক্তি করে যেহুর কাছে সংবাদ পাঠালেনঃ আমরা আপনার দাস। আপনি যা বলবেন, আমরা তাই করব। কিন্তু আমরা কাউকে রাজা করতে পারব না। আপনি যা ভাল বুঝবেন, করবেন।
{10:6} যেহু তখন তাঁদের আর একটি চিঠি লিখলেনঃ আপনারা যদি আমার পক্ষে থাকেন এবং আমার সমস্ত আদেশ পালন করতে রাজী থাকেন তাহলে আগামীকাল ঠিক এই সময়ে রাজা আহাবের বংশধরদের মুণ্ড যিষ্রিয়েলে আমার কাছে এনে হাজির করবেন। রাজা আহাবের সত্তরজন বংশধর শমরিয়ার নাগরিক নেতৃবৃন্দের তত্ত্বাবধানে ও রক্ষণাবেক্ষণে পালিত হচ্ছিল।
{10:7} যেহুর চিঠি পেয়ে শমরিয়ার ঐ নেতারা আহাবের সত্তরজন বংশধরকে হত্যা করে তাদের মুণ্ডগুলি ঝুড়িতে ভরে যিষ্রিয়েলে যেহুর কাছে পাঠিয়ে দিলেন।
{10:8} আহাবের বংশধরদের মুণ্ড আনার সংবাদ পেয়ে যেহু সেগুলিকে নগরদ্বারের দুদিকে ঢিবি করে পরের দিন সকাল পর্যন্ত রেখে দেওয়ার আদেশ দিলেন।
{10:9} সকাল বেলায় তিনি নগরদ্বারে গিয়ে সেখানে যারা ছিল তাদের বললেন, রাজা যোরামের বিরুদ্ধে আমিই ষড়যন্ত্র করে তাঁকে হত্যা করেছি। তার জন্য তোমরা দায়ী নও? কিন্তু এদের কারা হত্যা করেছে?
{10:10} এতেই প্রমাণিত হচ্ছে যে, আহাবের বংশধরদের সম্বন্ধে প্রভু পরমেশ্বর যা কিছু বলেছিলেন তার কোনটাই বিফলে যায় নি। নবী এলিয়র মাধ্যমে তিনি যে প্রতিজ্ঞা করেছিলেন, তা তিনি এইভাবে পূর্ণ করলেন।
{10:11} তারপর যেহু যিষ্রিয়েলে আহাবের যত আত্মীয়-স্বজন বাস করত তাদের সবাইকে হত্যা করলেন। আহাবকুল নিশ্চিহ্ন হল, আহাবের সমস্ত কর্মচারী, ঘনিষ্ঠ বন্ধু-বান্ধব, যাজক — পুরোহিত — কাউকে বাকী রাখলেন না।
{i10:12} রাজা অহসিয়ের আত্মীয়-নিধন
{10:12} তারপর যেহু যিষ্রিয়েল থেকে চললেন শমরিয়ায়। পথে ‘মেষপালকদের আস্তানা’য় যিহুদীয়ার রাজা অহসিয়র কয়েকজন আত্মীয়ের সঙ্গে তাঁর দেখা হল। তিনি তাদের জিজ্ঞাসা করলেন, তোমরা কারা? তারা বলল, আমরা রাজা অহসিয়র আত্মীয়। আমরা যিষ্রিয়েলে যাচ্ছি রানীমা ঈষেবল ও রাজকুমার, রাজকুমারীদের সঙ্গে দেখা করতে।
{10:13} যেহু তাঁর সৈন্যদের আদেশ দিলেন, ওদের ধরে আন! তারা তাদের ধরে এনে সকলকে
{10:14} মেষপালকদের আস্তানার একটা কূপের কাছে হত্যা করলেন। বিয়াল্লিশ জনের একজনও রেহাই পেল না।
{i10:15} আহাবের অবশিষ্ট স্বজনদের নিধন
{10:15} যেহু আবার যাত্রা শুরু করলেন। পথে রেখাবের পুত্র যিহোনাদবের সঙ্গে তাঁর দেখা হল। যেহু তাঁকে সম্ভাষণ জানিয়ে বললেন, তোমার সঙ্গে আমার মতের কোন পার্থক্য নেই। ঠিক তো? যিহোনাদব বললেন, না। যেহু বললেন, তাই যদি হয়, হাতে হাত মেলাও। তাঁরা হাতে হাত মিলালেন এবং যেহু তাঁকে নিজের রথে তুলে নিলেন।
{10:16} বললেন, আমার সঙ্গে চল। নিজের চোখে দেখে যাও প্রভুর কাজে আমি কতখানি একনিষ্ঠ। তাঁরা দুজনে একসাথে শমরিয়ায় পৌঁছালেন।
{10:17} সেখানে তাঁরা পৌঁছালে, যেহু আহাবের সমস্ত আত্মীয়-স্বজনকে হত্যা করলেন। কেউ বাদ গেল না। প্রভু পরমেশ্বর এলিয়কে যে কথা বলেছিলেন সেই অনুসারে তিনি আহাবকুলের সকলকে নিঃশেষে হত্যা করলেন।
{i10:18} বেলদেবের ভক্তদের নিধন
{10:18} তারপর যেহু শমরিয়ার সমস্ত লোককে একত্র করে বললেন, রাজা আহাব বেলদেবকে কী এমন সেবা ভক্তি করতেন? আমি তাঁকে আরও অনেক বেশী সেবা করব।
{10:19} কাজেই তোমরা বেলদেবের সমস্ত নবী, ভক্ত ও পুরোহিতদের আমার কাছে ডেকে আন। কেউ যেন বাদ না পড়ে। কারণ আমি বেলদেবের উদ্দেশে বিরাট এক যজ্ঞ করব। এই যজ্ঞে যে আসবে না তার মৃত্যুদণ্ড হবে। যেহু কিন্তু বেলদেবের ভক্তদের ধ্বংস করার জন্যই এই ছলনার আশ্রয় নিলেন।
{10:20} তারপর যেহু আদেশ দিলেন, বেলদেবের সম্মানার্থে একটি মহাসভা আহ্বান কর।
{10:21} যেহু সারা ইসরায়েল রাজ্যে লোক পাঠিয়ে বেলদেবের সমস্ত ভক্তকে একত্র করলেন। কেউ বাদ গেল না। তারা সকলে বেলদেবের মন্দিরে গেল। মন্দিরের একপ্রান্ত থেকে আর এক প্রান্ত পর্যন্ত লোকে পূর্ণ হয়ে গেল।
{10:22} যেহু তখন মন্দিরের পবিত্র বস্ত্রাগারের অধ্যক্ষ পুরোহিতকে আদেশ দিলেন, বেলদেবের সমস্ত ভক্তকে পোশাক দাও।
{10:23} পোশাক দেওয়া হলে যেহু যিহোনাদবকে সঙ্গে নিয়ে মন্দিরের ভেতরে গেলেন এবং ভক্তদের বললেন, ভাল করে খুঁজে দেখে নাও, যেন বেলদেবের ভক্তেরা ছাড়া আর কেউ এই মন্দিরে না থাকে। দেখো, প্রভু পরমেশ্বরের কোন ভক্ত যেন তোমাদের মধ্যে না থাকে।
{10:24} তারপর তারা বেলদেবের কাছে হোমবলি উৎসর্গ করতে গেল। এদিকে যেহু মন্দিরের বাইরে আশীজন লোককে মোতায়েন করে রেখেছিলেন এবং নির্দেশ দিয়েছিলেন, এদের সকলকে হত্যা করবে। কেউ যেন পালাতে না পারে, যার কাছ থেকে পালাবে তার প্রাণদণ্ড হবে।
{10:25} হোমবলি উৎসর্গ করার সঙ্গে সঙ্গে যেহু রক্ষী ও সেনাপতিদের হুকুম দিলেন, ভিতরে যাও, সকলকে শেষ করে দাও। কেউ যেন পালাতে না পারে। তারা ভিতরে গিয়ে সকলকে হত্যা করে মৃতদেহগুলি মন্দিরের বাইরে ফেলে দিল। তারপর তারা মন্দিরের পবিত্রতম স্থানে গিয়ে,
{10:26} পবিত্র স্তম্ভটি বাইরে টেনে এনে পুড়িয়ে দিল,
{10:27} তারপর বেলদেবের স্তম্ভ ভেঙ্গে চুরমার করে দিল। মন্দির ধ্বংস করে সেটিকে পায়খানায় পরিণত করল। সেটি আজও লোকে সেইভাবেই ব্যবহার করে।
{10:28} এইভাবে যেহু ইসরায়েল দেশ থেকে বেলদেবের পূজা উচ্ছেদ করেছিলেন।
{10:29} কিন্তু তিনি নিজে রাজা যারবিয়ামের পাপাচার থেকে সরে এলেন না। বেথেল ও দানে যারবিয়ামের প্রতিষ্ঠিত সোনার বৃষমূর্তিগুলি রয়ে গেল এবং তাঁর সহায়তায় ইসরায়েলীরা সেগুলির পূজা করে পাপ করতে থাকল।
{10:30} প্রভু পরমেশ্বর যেহুকে বললেন, আহাবের বংশধরদের প্রতি আমি যা কিছু করতে চেয়েছিলাম, সবই তুমি করেছ। তাই, আমি তোমায় প্রতিশ্রুতি দিচ্ছি যে, তোমার বংশ চার পুরুষ পর্যন্ত ইসরায়েলের উপরে রাজত্ব করবে।
{10:31} কিন্তু যেহু ইসরায়েলের প্রভু পরমেশ্বরের বিধি-বিধান সর্বান্তঃকরণে পালন করেন নি, তার পরিবর্তে তিনি যারবিয়ামের পথ অনুসরণ করেছেন এবং ইসরায়েলকে পাপের পথে নিয়ে গেলেন।
{i10:32} যেহুর মৃত্যু
{10:32} সেই সময় প্রভু পরমেশ্বর ইসরায়েল রাজ্যের সীমানা হ্রাস করতে শুরু করেছিলেন। সিরিয়ার রাজা হসায়েল ইসরায়েলীদের পরাজিত করে
{10:33} জর্ডন নদীর পূর্ব দিকে থেকে দক্ষিণ প্রান্তে অর্ণোন নদীর তীরে অরোয়ের নগর পর্যন্ত সমগ্র অঞ্চল অধিকার করে নেন। গিলিয়দ ও বাশান এই অঞ্চলের মধ্যে ছিল। ইসরায়েলের গাদ ও রূবেণ গোষ্ঠীর লোকেরা। এই অঞ্চলে বাস করত এবং পূর্বদিকে বাস করত মনঃশি গোষ্ঠীর লোকেরা।
{10:34} যেহুর বীরত্বপূর্ণ কার্যবিবরণ ও যা কিছু তিনি করেছিলেন — সব বিবরণ লেখা আছে ইসরায়েলী রাজকাহিনীতে।
{10:35} তাঁর মৃত্যুর পর তাঁকে শমরিয়ায় সমাহিত করা হয় এবং তাঁর পুত্র যিহোয়াহাস তাঁর উত্তরাধিকারীরূপে রাজা হন।
{10:36} ইসরায়েলের রাজারূপে যেহু আঠাশ বছর রাজত্ব করেন।
{i11:1} যিহুদীয়ার রাণী অথলিয়া ( ২ বংশা 22:10—23:15 )
{11:1} রাজমাতা অথলিয়া যখন দেখলেন যে তাঁর পুত্র রাজা অহসিয়র মৃত্যু হয়েছে তখন সঙ্গে সঙ্গে তিনি রাজপরিবারের সকলকে হত্যা করার আদেশ দিলেন।
{11:2} হত্যাকাণ্ড চরমে উঠেছে। তারই এক ফাঁকে রাজা যিহোরামের কন্যা এবং রাজা অহসিয়র সৎ-বোন যিহোশেবা যোয়াশকে উদ্ধার করে নিয়ে গেলেন এবং মন্দিরের একটি গোপন শয়ন কক্ষে তাঁকে ও তাঁর ধাত্রীকে অথলিয়ার চোখের আড়ালে লুকিয়ে রাখলেন। অহসিয়ের পুত্র একমাত্র যোয়াশ বেঁচে গেলেন।
{11:3} এইভাবে যিহোশেবা ছেলেটিকে ছয় বছর মন্দিরে লুকিয়ে রেখে লালন-পালন করলেন, ওদিকে অথলিয়া দেশের রাণী হয়ে রাজত্ব করতে লাগলেন।
{11:4} সপ্তম বছরে পুরোহিত যিহোয়াদা রাজার দেহরক্ষী ও প্রাসাদরক্ষী বাহিনীর নায়কদের প্রভুর মন্দিরে ডেকে আনলেন এবং তাঁদের শপথ করিয়ে নিজের পরিকল্পনার কথা বললেন ও সেইমত কাজ করতে রাজী করলেন। তারপর তিনি তাঁদের রাজা অহসিয়র পুত্র যোয়াশকে এনে দেখালেন এবং
{11:5} আদেশ দিলেন, সাব্বাথ দিনে যখন তোমাদের পাহারার পালা পড়বে তখন তোমাদের মধ্যে এক তৃতীয়াংশ লোক রাজপ্রাসাদে পাহারা দেবে।
{11:6} (আর এক তৃতীয়াংশ লোক সুর-দ্বারে থাকবে এবং বাকী এক তৃতীয়াংশ লোক থাকবে সদর-দ্বারে প্রহরীদলের পিছনে।)
{11:7} সাববাথ দিনে যে দুটি দলের ছুটি হয়ে যাবে তারা চলে আসবে মন্দির পাহারায় রক্ষা করবে রাজাকে।
{11:8} তোমরা খোলা তরোয়াল হাতে রাজাকে পাহারা দেবে এবং যেখানেই তিনি যান, তাঁর সঙ্গে সঙ্গে যাবে। কেউ তোমাদের কাছে এলেই তাকে হত্যা করবে।
{11:9} যিহোয়াদার নির্দেশমত সেনানায়কেরা সব কিছু করলেন। সাব্বাথ দিনে পাহারার পালা বদলের সময়ও যাদের পালা শেষ হল এবং যারা পাহারার পালা দিতে এল, তাদের সকলকেই তারা পুরোহিত যিহোয়াদার কাছে নিয়ে গেলেন।
{11:10} মন্দিরে রাজা দাউদের যে সমস্ত বর্শা ও ঢাল রাখা ছিল, পুরোহিত যিহোয়াদা সেগুলি সেনানায়কদের দিলেন
{11:11} এবং রাজাকে রক্ষা করার জন্য মন্দিরের সামনের দিকে এক প্রান্ত থেকে আর এক প্রান্ত পর্যন্ত ঘিরে খোলা তরোয়াল হাতে প্রহরীদের মোতায়েন করে দিলেন।
{11:12} তারপর যিহোয়াদা যোয়াশকে গোপন কক্ষ থেকে বার করে এনে তাঁকে রাজটীকা পরিয়ে দিলেন এবং তাঁর হাতে তুলে দিলেন বিধানগ্রন্থ। তারপর যোয়াশকে অভিষেক করে তাঁকে রাজা বলে ঘোষণা করলেন। সমবেত জনতা হাততালি দিয়ে রাজার জয়ধ্বনি করতে লাগল। রাজা দীর্ঘজীবী হোন!
{11:13} রাণী অথলিয়া প্রহরী, সৈন্য ও জনতার জয়ধ্বনি শুনে মন্দিরে সমবেত জনতার সামনে ছুটে গেলেন।
{11:14} দেখলেন, নতুন রাজা মন্দিরের প্রবেশপথে প্রথা অনুযায়ী মঞ্চের উপরে দাঁড়িয়ে আছেন। তাঁকে ঘিরে আছে সেনানায়কেরা ও তূরীবাদকেরা এবং সমগ্র জনতা হর্ষধ্বনি করছে ও তূরী বাজাচ্ছে। অথলিয়া তখন নিজের পোশাক ছিঁড়ে ফেলে চেঁচিয়ে উঠলেন, বিদ্রোহ! ঘোর বিদ্রোহ!
{11:15} পুরোহিত যিহোয়াদা মন্দির এলাকায় অথলিয়াকে হত্যা করতে চাননি। তাই তিনি সেনানায়কদের আদেশ করলেন, দুই সারি প্রহরী সৈন্যর মাঝখানে রেখে ওকে বাইরে নিয়ে যাও। কেউ ওকে উদ্ধার করতে চেষ্টা করলে তাকে হত্যা করো।
{11:16} তাঁরা তাঁকে বন্দী করে রাজপ্রাসাদের অশ্বদ্বার দিয়ে বাইরে নিয়ে গিয়ে হত্যা করল।
{i11:17} যিহোয়াদার সংস্কার ( ২ বংশা 23:16-21 )
{11:17} পুরোহিত যিহোয়াদা প্রভু পরমেশ্বরের সঙ্গে রাজা যোয়াশ ও প্রজাদের এক চুক্তিতে স্থির করলেন যে তারা সকলেই হবে প্রভু পরমেশ্বরের প্রজা। সেইসঙ্গে তিনি রাজা ও প্রজাদের মধ্যেও আর একটি চুক্তি করলেন।
{11:18} তখন প্রজারা সকলে বেলদেবের মন্দিরে গিয়ে মন্দির ভেঙ্গে ফেলল। সমস্ত প্রতিমা ও বেদী ভেঙ্গে তছনছ করে দিল এবং বেলদেবের পুরোহিত মাত্তানকে বেদীগুলির সামনে হত্যা করল তারপর পুরোহিত যিহোয়াদা প্রভু পরমেশ্বরের মন্দির রক্ষার জন্য প্রহরী নিযুক্ত করে
{11:19} সেনানায়কদল, রাজার দেহরক্ষী এবং প্রাসাদ রক্ষী ও প্রজাসাধারণকে নিয়ে প্রভুর মন্দির থেকে শোভাযাত্রা করে রাজাকে প্রহরীদ্বার দিয়ে রাজপ্রাসাদে নিয়ে এলেন এবং তাঁকে রাজসিংহাসনে বসালেন। প্রজাদের মন আনন্দে ভরে গেল এবং এইভাবে
{11:20} রানী অথলিয়ার মৃত্যুতে নগরে শান্তি বিরাজ করতে লাগল।
{11:21} মাত্র সাত বছর বয়সে যোয়াশ যিহুদীয়ার রাজা হন।
{i12:1} যিহুদীয়ার রাজা যোয়াশ ( ২ বংশা 24:1-16 )
{12:1} ইসরায়েলরাজ যেহুর রাজত্বের সপ্তম বৎসরে যোয়াশ যিহুদীয়ার রাজা হন। তিনি চল্লিশ বছর রাজত্ব করেন। তাঁর রাজধানী ছিল জেরুশালেমে। তাঁর জননী সিবিয়া ছিলেন বেরশেবা নগরীর কন্যা।
{12:2} পুরোহিত যিহোয়াদার পরিচালনায় রাজা যোয়াশ ঈশ্বরের সন্তোষজনক কাজ করতেন।
{12:3} কিন্তু তাহলেও দেবস্থানগুলি উচ্ছেদ না করায় প্রজারা সেখানে নিয়মিত বলি উৎসর্গ এবং ধূপদীপ জ্বালিয়ে যেতে লাগল।
{12:4} যোয়াশ পুরোহিতদের আদেশ দিলেন, মন্দিরে পবিত্র অনুষ্ঠান উপলক্ষে উৎসর্গিত সমস্ত অর্থ, মন্দিরে প্রত্যেকের দেয় কর বাবদ সংগৃহীত অর্থ এবং উপাসকদের স্বেচ্ছায় নিবেদিত অর্থ তাঁরা যেন সঞ্চয় করেন।
{12:5} যজমানদের কাছ থেকে সংগৃহীত অর্থ প্রত্যেক পুরোহিত নিজেদের দায়িত্বে সঞ্চয় করে রাখবেন। এই অর্থ প্রয়োজন অনুযায়ী মন্দিরের মেরামতের কাজে ব্যবহার করা হবে।
{12:6} কিন্তু যোয়াশের রাজত্বের তেইশ বছরেও মন্দিরের ভাঙ্গা জায়গাগুলো পুরোহিতেরা সারালেন না।
{12:7} তখন রাজা যোয়াশ পুরোহিত যিহোয়াদা এবং অন্যান্য পুরোহিতদের ডেকে বললেন, আপনারা কেন মন্দিরের সংস্কার করছেন না? এখন থেকে আপনারা আর সংগৃহীত অর্থ নিজেদের কাছে রাখবেন না, মন্দির মেরামতের জন্য সব দিয়ে দেবেন।
{12:8} পুরোহিতেরা এতে রাজী হলেন এবং মন্দির সংস্কারের কাজেও আর হাত দেবেন না বলে কথা দিলেন।
{12:9} পুরোহিত যিহোয়াদা তখন একটা সিন্দুকের ডালায় ফুটো করে সেটি বেদীর পাশে রেখে দিলেন এমনভাবে যাতে মন্দিরে যে কেউ প্রবেশ করলে সিন্দুকটি তার ডানদিকে পড়ে। প্রবেশদ্বারে দ্বাররক্ষী পুরোহিতেরা উপাসকদের নিবেদিত সমস্ত অর্থ ঐ সিন্দুকের মধ্যে ফেলে দিতেন।
{12:10} সিন্দুকের মধ্যে রূপোর পরিমাণ অনেক হলে রাজার সচিব এবং প্রধান পুরোহিত এসে সিন্দুক থেকে সেগুলি নিয়ে ওজন করে থলিতে ভরে রাখতেন।
{12:11} তারপর তার মূল্য স্থির করে তাঁরা সেই রূপো মন্দিরের সংস্কারের কাজে ভারপ্রাপ্ত কমর্চারীর হাতে দিতেন, এই কর্মচারীরা ছুতোর, রাজমিস্ত্রী।
{12:12} পাথর কাটার মিস্ত্রি ও জোগাড়েদের মজুরী দিত এবং মেরামতির কাজের জন্য প্রয়োজনীয় কাঠ ও পাথর কেনা এবং অন্যান্য প্রয়োজনীয় সাজসরঞ্জামের জন্য এই অর্থ ব্যয় করত।
{12:13} প্রভুর মন্দিরের জন্য রূপোর বাটি, বাতি নিভানোর জিনিস, চিমটে, গামলা, তূরী অথবা সোনা-রূপোর কোন তৈজসপত্র তৈরীর জন্য এই অর্থ ব্যবহার করা হত না।
{12:14} এই অর্থ শুধুমাত্র মেরামতির কাজের জন্য জিনিসপত্র কেনা ও শ্রমিকদের মজুরী দেবার জন্য ভারপ্রাপ্ত কর্মচারীদের হাতে দেওয়া হত।
{12:15} এই কাজের ভারপ্রাপ্ত লোকেরা নিঃসন্দেহে বিশ্বস্ত ছিলেন তাই তাঁদের কাছ থেকে ঐ অর্থের হিসাব-নিকাশ চাওয়ার কোন প্রয়োজন হত না।
{12:16} প্রায়শ্চিত্ত এবং পাপস্খালক বলি বাবদ যে অর্থ সংগৃহীত হত, তা সিন্দুকে জমা পড়ত না। এ অর্থ ছিল পুরোহিতের প্রাপ্য দক্ষিণা।
{12:17} সেই সময় সিরিয়ারাজ হসায়েল গাৎ নগর আক্রমণ করে অধিকার করেন। তারপর তিনি জেরুশালেম আক্রমণ করতে উদ্যত হলেন।
{12:18} যিহুদীয়ারাজ যোয়াশ তখন তাঁর পূর্বপুরুষ যিহোশাফট, যিহোরাম এবং অহসিয়ের প্রভুর উদ্দেশ্যে নিবেদিত সমস্ত সোনারূপো সংগ্রহ করলেন ও সেই সাথে তাঁর নিজের নিবেদিত সমস্ত উপহার এবং রাজপ্রাসাদে ও মন্দিরের কোষাগারে যা কিছু সোনা পাওয়া গেল সব নিয়ে রাজা হসায়েলের কাছে পাঠিয়ে দিলেন। হসায়েল তখন জেরুশালেম আক্রমণ না করে ফিরে গেলেন।
{12:19} রাজা যোয়াশের সমস্ত কার্যবিবরণ ‘যিহুদীয়া রাজবংশের ইতিহাসে’ লেখা আছে।
{12:20} পরে রাজা যোয়াশের পারিষদেরা তাঁর বিরুদ্ধে ষড়যন্ত্র করল এবং তাদের মধ্যে দুজন — শিমিয়ির পুত্র যোষাখর ও শোমরের পুত্র যিহোষাবদ সিল্লা যাওয়ার পথে
{12:21} মিল্লোতে যে প্রাসাদ ছিল সেখানে রাজা যোয়াশকে হত্যা করল। দাউদ নগরে রাজকীয় সমাধিক্ষেত্রে তাঁকে সমাহিত করা হল। তাঁর পুত্র অমৎসিয় তাঁর সিংহাসনে বসলেন।
{i13:1} ইসরায়েলরাজ যিহোয়াহাস
{13:1} রাজা অহসিয়ের পুত্র যিহুদীয়ারাজ যোয়াশের রাজত্বকালের তেইশ বছরে রাজা যেহুর পুত্র যিহোয়াহাস শমরিয়ায় ইসরায়েলের রাজা হলেন। তিনি রাজত্ব করলেন সতেরো বছর।
{13:2} তাঁর পূর্ববর্তী রাজা যারবিয়ামের মতই যিহোয়াহাসও প্রভু পরমেশ্বরের দৃষ্টিতে ঘৃণ্য পাপ করতে লাগলেন এবং প্রজা ইসরায়েলকেও সেই পথে পরিচালিত করলেন। কোনদিনই তিনি পাপের পথ থেকে ফেরেন নি।
{13:3} তাই প্রভু পরমেশ্বর ক্রুদ্ধ হয়ে ইসরায়েলকে সিরিয়ার রাজা হসায়েল ও তাঁর পুত্র বেনহদদের পদানত করে রাখলেন।
{13:4} তখন রাজা যিহোয়াহাস প্রভু পরমেশ্বরের কাছে প্রার্থনা জানালেন। ইসরায়েলীদের উপর সিরিয়ার রাজার নির্মম অত্যাচার দেখে প্রভু পরমেশ্বর রাজার প্রার্থনায় সাড়া দিলেন।
{13:5} প্রভু ইসরায়েলীদের জন্য একজন নেতা পাঠিয়ে দিলেন।এই নেতা তাদের সিরিয়ার রাজার হাত থেকে উদ্ধার করলেন। তারা সুখে-শান্তিতে বসবাস করতে লাগল।
{13:6} কিন্তু তবু তারা পাপাচার বন্ধ করল না। রাজা যারবিয়াম ইসরায়েলকে যে পথে পরিচালিত করেছিলেন সেই পথেই তারা চলতে লাগল। শমরিয়াতে আশেরা দেবীর প্রতিমা আগের মতই প্রতিষ্ঠিত রইল।
{13:7} পঞ্চাশজন অশ্বারোহী সৈন্য, দশটি রথ এবং দশ হাজার পদাতিক সৈন্য ছাড়া রাজা যিহোয়াহাসের আর কোন সশস্ত্র সৈন্যবাহিনী ছিল না। কারণ সিরিয়ার রাজা বাকী সমস্ত সৈন্যদলকে ধূলোর মত পায়ে দলে শেষ করে দিয়েছিলেন।
{13:8} রাজা যিহোয়াহাসের বীরত্বের কাহিনী এবং যা কিছু তিনি করেছিলেন, সব ‘ইসরায়েলের রাজ কাহিনীতে’ লেখা আছে।
{13:9} শমরিয়াতেই তাঁর মৃত্যু ও সমাধি হয়। তাঁর পরে তাঁর পুত্র যিহোয়াশ16 রাজা হন।
{i13:10} ইসরায়েলরাজ যিহোয়াশ
{13:10} যিহুদীয়ারাজ যোয়াশের রাজত্বের সাঁইত্রিশ বছরে রাজা যিহোয়াহাসের পুত্র যিহোয়াশ শমরিয়ার সিংহাসনে বসেন এবং ষোল বছর রাজত্ব করেন।
{13:11} রাজা যারবিয়াম যে ভাবে প্রভু পরমেশ্বরের অপ্রীতিজনক পথে ইসরায়েলকে পরিচলিত করেছিলেন, তিনিও তাঁর অনুসরণ করলেন।
{13:12} রাজা যিহোয়াশ যা কিছু করেছিলেন সব কথা এবং যিহুদীয়ারাজ অমৎসিয়ের বিরুদ্ধে যুদ্ধে তাঁর বীরত্বের গাথাও ‘ইসরায়েলের রাজকাহিনী’তে লেখা আছে।
{13:13} শমরিয়াতেই যিহোয়াশের মৃত্যু হয় এবং সেখানেই তাঁকে সমাহিত করা হয়। তাঁর পরে তাঁর পুত্র দ্বিতীয় যারবিয়াম রাজা হন।
{i13:14} ইলিশায়ের মৃত্যু
{13:14} নবী ইলিশায় গুরুতর অসুখে শয্যাশায়ী হয়ে পড়লেন, মরণাপন্ন নবীকে দেখতে গেলেন ইসরায়েলরাজ যিহোয়াশ। তাঁকে দেখে রাজা কেঁদে কেঁদে বলতে লাগলেন, পিতা, পিতা আমার! আপনি ছিলেন ইসরায়েলের শক্তিমান রক্ষক।
{13:15} ইলিশায় তাঁকে বললেন, একটা ধনুক ও কতকগুলি তীর নিয়ে এস। যিহোয়াশ তীর ধনুক আনলেন।
{13:16} ইলিশায় তাঁকে বললেন, তীর ছুঁড়বার জন্য তৈরী হও। রাজা তৈরী হলে ইলিশায় রাজার হাতের উপর হাত রাখলেন।
{13:17} তিনি নবীর নির্দেশ মত পূর্বে সিরিয়ার দিকে ঘরের যে জানলাটি ছিল সেটি খুললেন। ইলিশায় আদেশ দিলেন, তীর ছোঁড়! তীর ছোড়ার সাথে সাথে ইলিশায় আবেগে বলে উঠলেন, তুমি প্রভু পরমেশ্বরের তীর। এই তীর দিয়ে তিনি সিরিয়া জয় করবেন! অফেকে তুমি সিরীয়দের সম্পূর্ণভাবে পরাজিত করবে।
{13:18} তারপর ইলিশায় রাজাকে অন্য তীরগুলো পরপর মেঝেতে ছুঁড়তে বললেন। রাজা তাঁর নির্দেশ মত তিনবার তীর ছুঁড়ে থেমে গেলেন।
{13:19} এসে ইলিশায় তাঁর ওপর রেগে গেলেন। বললেন, তোমার পাঁচ-ছয়বার তীর ছোঁড়া উচিত ছিল। তাহলে তুমি সিরীয়দের উপর সম্পূর্ণভাবে বিজয়ী হতে পারতে! এখন তুমি মাত্র তিনবার তাদের পরাজিত করবে।
{13:20} ইলিশায়ের মৃত্যু হল। লোকেরা তাঁকে সমাধি দিল। প্রতি বছর মোয়াবী হানাদার দস্যুরা দল বেঁধে ইসরায়েল রাজ্যে এসে লুঠপাঠ করত।
{13:21} একবার কয়েকজন লোক একটি মৃতদেহ কবর দিচ্ছিল। এমন সময় হানাদার দস্যুদের আসতে দেখে তারা মৃতদেহটিকে একটা কবরে ছুঁড়ে ফেলে পালিয়ে গেল। কবরটা ছিল নবী ইলিশায়ের। নবী ইলিশায়ের অস্থির ছোঁয়া লাগার সঙ্গে সঙ্গে মৃতদেহে প্রাণ ফিরে এল, সে উঠে দাঁড়াল।
{i13:22} সিরিয়ার সঙ্গে ইসরায়েলের যুদ্ধ
{13:22} যিহোয়াহাসের আমলে সিরিয়ার রাজা হসায়েল ইসরায়েলীদের সর্বদা উৎপীড়ন করতেন।
{13:23} কিন্তু প্রভু পরমেশ্বর অব্রাহাম, ইসহাক ও যাকোবের সঙ্গে চুক্তির দরুণ ইসরায়েলীদের উপর কৃপাপরবশ ছিলেন, তাই তাদের ধ্বংস হয়ে যেতে দেন নি বরং সাহায্য করেছিলেন। কোনদিন তিনি তাঁর প্রজাদের ভুলে যান নি।
{13:24} সিরিয়ার রাজা হসায়েলের মৃত্যুর পর তাঁর পুত্র বেনহদদ রাজা হন।
{13:25} ইসরায়েলরাজ যিহোয়াশ যুদ্ধে বেনহদদকে তিনবার পরাজিত করেন এবং যিহোয়াশের পিতা রাজা যিহোয়াহাসের আমলে হসায়েল যে নগরগুলি অধিকার করেছিলেন, সেই নগরগুলি তিনি পুনরুদ্ধার করেন।
{i14:1} যিহুদীয়ার রাজা অমৎসিয় ( ২ বংশা 25:1-24 )
{14:1} ইসরায়েল রাজ যিহোয়াহাসের পুত্র রাজা যিহোয়াশের রাজত্বের দ্বিতীয় বছরে রাজা যোয়াশের পুত্র অমৎসিয় যিহুদীয়ার রাজা হন।
{14:2} তখন তাঁর বয়স ছিল পঁচিশ বছর। তিনি ঊনত্রিশ বছর রাজত্ব করেন।
{14:3} তাঁর রাজধানী ছিল জেরুশালেমে। তাঁর মা যিহোয়াদিন ছিলেন জেরুশালেমের কন্যা। প্রভু পরমেশ্বরের প্রীতিজনক কাজই তিনি করতেন। কিন্তু তাঁর পূর্বপুরুষ রাজা দাউদের মত তিনি ছিলেন না। বরং তাঁর পিতা যোয়াশেরই অনুসরণ করেছিলেন।
{14:4} দেবপূজার পীঠস্থানগুলি তিনি ধ্বংস করেন নি। প্রজারা আগের মতই সেইসব স্থানে হোমবলি উৎসর্গ করত, ধূপ-ধুনো দিত।
{14:5} রাজশক্তি হাতের মুঠোর মধ্যে পাকাপাকিভাবে পাওয়ার সঙ্গে সঙ্গে অমৎসিয় তাঁর পিতা রাজা যোয়াশের হত্যাকারী রাজকর্মচারীদের হত্যা করলেন।
{14:6} কিন্তু তিনি এই হত্যাকারীদের সন্তানদের হত্যা করলেন না। কারণ মোশির বিধান শাস্ত্রে পরমেশ্বরের এই আদেশ লেখা আছে, “সন্তানদের দায়ে পিতাদের মৃত্যুদণ্ড হবে না অথবা পিতাদের দায়ে সন্তানদেরও মৃত্যুদণ্ড হবে না। কিন্তু প্রত্যেকে নিজের পাপের ফলে মৃত্যুদণ্ড পাবে।”
{14:7} অমৎসিয় লবণ উপত্যকার যুদ্ধে দশ হাজার ইদোমী সৈন্যকে বধ করে সেলা শহর অধিকার করলেন এবং তার নাম দিলেন যোকথীল। আজও তার সেই নামই আছে। “
{14:8} তারপর অমৎসিয় ইসরায়েলরাজ যিহোয়াশের কাছে যুদ্ধের আহ্বান জানিয়ে দূত পাঠালেন।
{14:9} কিন্তু রাজা যিহোয়াশ তার উত্তরে বলে পাঠালেনঃ একদিন লেবাননের একটা কাঁটা ঝোপ সীডার গাছের কাছে বলে পাঠাল যে, তোমার মেয়ের সঙ্গে আমার ছেলের বিয়ে দাও। তারপর একটা বুনো জানোয়ার সেই ঝোপের পাশ দিয়ে যাবার সময় ঝোপটাকে মাড়িয়ে দিয়ে চলে গেল।
{14:10} তুমি ইদোম জয় করেছ, ঠিক কথা। তবে তাতে তোমার অহঙ্কার খুব বেড়ে গেছে। যে যশ-খ্যাতি তুমি পেয়েছে, তাই নিয়ে খুশী থাক এবং বাড়িতেই থাক। কেন অযথা বিপদ ডেকে আনছ? এতে তোমার নিজেরও সর্বনাশ হবে, সেই সাথে যিহুদীয়ারও সর্বনাশ হবে।
{14:11} কিন্তু অমৎসিয় তাঁর কথা শুনলেন না। তখন ইসরায়েলরাজ যিহোয়াশ সসৈন্যে যুদ্ধযাত্রা করলেন এবং যিহুদীয়ার বেথশেমেশে দুই রাজার মধ্যে ঘোরতর যুদ্ধ বেধে গেল।
{14:12} ইসরায়েলী সেনাবাহিনীর কাছে যিহুদীয়া সেনাবাহিনী পরাজিত হল। সৈন্যেরা যে যার বাড়িতে পালিয়ে গেল।
{14:13} রাজা যিহোয়াশ অমৎসিয়কে বন্দী করলেন এবং জেরুশালেমে গিয়ে ইফ্রয়িম দ্বার থেকে কোণের দ্বার পর্যন্ত জেরুশালেমের প্রায় চারশো হাত প্রাচীর ভেঙ্গে ফেললেন।
{14:14} তারপর সেখান থেকে সমস্ত সোনারূপো, মন্দিরের সমস্ত জিনিসপত্র, রাজকোষের সমস্ত ধনরত্ন এমনকি জামিনস্বরূপ কিছু লোককেও বন্দী করে শমরিয়ায় নিয়ে গেলেন।
{14:15} যিহোয়াশের অন্যান্য সমস্ত কার্যবিবরণ, তাঁর শৌর্য বীর্য এবং যিহুদীয়ারাজ অমৎসিয়ের সঙ্গে যুদ্ধ, তাঁর বীরত্বের বিবরণ ‘ইসরায়েলের রাজকাহিনী’তে লেখা আছে।
{14:16} যিহোয়াশের মৃত্যুর পর তাঁকে শমরিয়ায় ইসরায়েল রাজপরিবারের সমাধিক্ষেত্রে সমাধি দেওয়া হয়। তাঁর পুত্র দ্বিতীয় যারবিয়াম তাঁর পরে রাজা হন।
{i14:17} যিহুদীয়ারাজ অমৎসিয়র মৃত্যু ( ২ বংশা 25:25-28 )
{14:17} ইসরায়েলরাজ যিহোয়াশের মৃত্যুর পর আরও পনেরো বৎসর বেঁচেছিলেন যিহুদীয়ারাজ অমৎসিয়।
{14:18} রাজা অমৎসিয়র অন্যান্য সমস্ত কার্যবিবরণী ‘যিহুদীয়া রাজবংশের ইতিহাসে’ লেখা আছে।
{14:19} রাজা অমৎসিয়কে হত্যা করার জন্য জেরুশালেমে ষড়যন্ত্র চলছিল, তাই তিনি পালিয়ে গেলেন লাখীশে। কিন্তু শত্রুরা তাঁর পিছু নিল এবং সেখানে গিয়ে তাঁকে হত্যা করল।
{14:20} তাঁর মৃতদেহ ঘোড়ায় করে জেরুশালেমে আনা হল এবং সেই দাউদ নগরেই রাজপরিবারের সমাধিক্ষেত্রে সমাধি দেওয়া হল।
{14:21} তারপর যিহুদীয়ার লোকেরা অমৎসিয়ের ষোল বছরের ছেলে উৎসিয়কে রাজা করল।
{14:22} পিতার মৃত্যুর পর উৎসিয় এলাত শহরটি আবার উদ্ধার করেন এবং নতুন ভাবে গড়ে তোলেন।
{i14:23} ইসরায়েলরাজ দ্বিতীয় যারবিয়াম
{14:23} যোয়াশের পুত্র যিহুদীয়ারাজ অমৎসিয়ের রাজত্বের পঞ্চদশ বৎসরে রাজা যিহোয়াশের পুত্র যারবিয়াম ইসরায়েলের রাজা হন। তিনি একচল্লিশ বছর রাজত্ব করেন। শমরিয়া ছিল তাঁর রাজধানী।
{14:24} তিনিও তাঁর পূর্বপুরুষ নবাটের পুত্র রাজা যারবিয়ামের মত পরমেশ্বরের দৃষ্টিতে অপ্রীতিজনক কাজ করতেন। তাঁর পূর্বপুরুষ যারবিয়াম ইসরায়েলকে কুপথে পরিচালিত করেছিলেন।
{14:25} তিনি উত্তরে হামাথ গিরিপথ থেকে দক্ষিণে মরুসাগর পর্যন্ত সমস্ত এলাকা পুনরাধিকার করেন। গাৎ-হেফের নিবাসী অমিত্তয়ের পুত্র নবী যোনার মাধ্যমে ইসরায়েলের প্রভু পরমেশ্বর যে প্রতিশ্রুতি দিয়েছিলেন, এইভাবে তা সফল হয়েছিল।
{14:26} পরমেশ্বর ইসরায়েলীদের নিদারুণ দুঃখ-দুর্দশা দেখেছিলেন। ক্রীতদাস অথবা স্বাধীন কেউই রেহাই পায়নি। তাদের সহায় কেউ ছিল না।
{14:27} ইসরায়েলীদের চিরতরে সম্পূর্ণভাবে ধ্বংস করার ইচ্ছা প্রভু পরমেশ্বরের ছিল না। তাই তিনি রাজা দ্বিতীয় যারবিয়ামের দ্বারা তাদের উদ্ধার করেছিলেন।
{14:28} দ্বিতীয় যারবিয়ামের অন্যান্য সমস্ত কার্যবিবরণ, তাঁর বীরত্বপূর্ণ যুদ্ধ এবং যিহুদীয়ার কবল থেকে দামাস্কাস্ ও হামাথ পুনরুদ্ধারের সমস্ত কাহিনী ‘ইসরায়েলী রাজকাহিনীতে’ লেখা আছে।
{14:29} যারবিয়ামের মৃত্যুর পর তাঁকে রাজপরিবারের সমাধিক্ষেত্রে সমাধিস্থ করা হয়। তাঁর পুত্র সখরিয় রাজা হন।
{i15:1} যিহুদীয়ারাজ উৎসিয় ( ২ বংশা 26:1-23 )
{15:1} ইসরায়েলরাজ দ্বিতীয় যারবিয়ামের রাজত্বকালের সাতাশ বৎসরের সময় অমৎসিয়ের পুত্র উৎসিয় যিহুদীয়ার রাজা হন।
{15:2} তখন তাঁর বয়স ষোল বছর। তিনি জেরুশালেমে বাহান্ন বছর রাজত্ব করেন। তাঁর জননী, যিকলিয় ছিলেন জেরুশালেমের মেয়ে।
{15:3} উৎসিয় পিতা অমৎসিয়ের দৃষ্টান্ত অনুসরণে পরমেশ্বরের প্রীতিজনক আচরণই করতেন।
{15:4} কিন্তু দেবস্থানগুলি উচ্ছেদ করা হয়নি, প্রজারা তখনও সেইসব স্থানে বলিদান ও পূজা-অর্চনা করত।
{15:5} পরমেশ্বর উৎসিয়কে ভয়ঙ্কর চর্মরোগে আক্রান্ত করেছিলেন। আজীবন তিনি এই রোগে ভুগেছিলেন। তিনি রাজ্যশাসনের সমস্ত দায়দায়িত্ব পরিত্যাগ করে আলাদা একটি বাড়িতে থাকতেন। তাঁর পুত্র যোথম তাঁর হয়ে রাজ্য পরিচালনা করতেন।
{15:6} উৎসিয়ের অন্যান্য কার্যবিবরণ ‘যিহুদীয়া রাজপরিবারের ইতিহাসে’ লেখা আছে।
{15:7} মৃত্যুর পর উৎসিয়কে দাউদ নগরে রাজপরিবারের সমাধিক্ষেত্রে সমাধিস্থ করা হয়। তাঁর পুত্র যোথম তাঁর সিংহাসনে বসেন।
{i15:8} ইসরায়েলরাজ সখরিয়
{15:8} যিহুদীয়ারাজ উৎসিয়ের রাজত্বকালে আটত্রিশ বছরে রাজা দ্বিতীয় যারবিয়ামের পুত্র সখরিয় ইসরায়েলের রাজা হন এবং রাজধানী শমরিয়ায় ছয় মাস রাজত্ব করেন।
{15:9} তিনি তাঁর পূর্বপুরুষদের মতই পরমেশ্বরের অপ্রীতিজনক পাপাচার করতেন। নবাটের পুত্র যারবিয়াম, যিনি ইসরায়েল জাতিকে পাপের পথে পরিচালিত করেছিলেন, সখরিয় তাঁরই দৃষ্টান্ত অনুসরণ করেন।
{15:10} যাবেশের পুত্র শাল্লুম রাজা সখরিয়ের বিরুদ্ধে ষড়যন্ত্র করে সর্বসমক্ষে তাঁকে হত্যা করেন এবং তাঁর সিংহাসন অধিকার করেন।
{15:11} ‘ইসরায়েল রাজকাহিনী’তে সখরিয়ের অন্যান্য কার্যবিবরণ লেখা আছে।
{15:12} রাজা যেহুকে পরমেশ্বর প্রতিশ্রুতি দিয়েছিলেনঃ তোমার বংশধরেরা চার পুরুষ পর্যন্ত ইসরায়েলের উপর রাজত্ব করবে। এইভাবে সেই প্রতিশ্রুতি সফল হল।
{i15:13} ইসরায়েলরাজ শাল্লুম
{15:13} যিহুদীয়ারাজ উজ্জিয়র শাসনকালের ঊনচল্লিশ বৎসরে যাবেশের পুত্র শাল্লুম ইসরায়েলের রাজা হন এবং শমরিয়ায় একমাস রাজত্ব করেন।
{15:14} গাদির পুত্র মনহেম তির্সা থেকে শমরিয়ায় গিয়ে শাল্লুমকে হত্যা করে সিংহাসন অধিকার করলেন।
{15:15} শাল্লুমের সমস্ত কার্যবিবরণ এমনকি তাঁর ষড়যন্ত্রের কথাও ‘ইসরায়েলের রাজবংশের ইতিহাসে’ লেখা আছে।
{15:16} তির্সা থেকে মনহেমের অভিযানের পথে তাপ্পুয়ার লোকেরা তাঁর কাছে আত্মসমপর্ণ না করায় তিনি সমস্ত অধিবাসীসহ তাপ্পুয়া নগর ও তার চারিদিকের সমস্ত এলাকা ধ্বংস করেন, এমনকি সেখানকার সমস্ত গর্ভবতী নারীর উদর চিরে ফেলেন।
{i15:17} ইসরায়েলরাজ মনহেম
{15:17} যিহুদীয়ার রাজা উজ্জিয়ন শাসন কালের ঊনচল্লিশ বৎসরে গাদির পুত্র মনহেম ইসরায়েলের রাজা হন এবং শমরিয়ায় দশ বছর রাজত্ব করেন।
{15:18} তিনিও প্রভু পরমেশ্বরের কাছে পাপ করেছিলেন। নবাটের পুত্র যারবিয়াম যেমন নিজেও আজীবন পাপ করেছিলেন এবং প্রজাদেরও পাপের পথে নিয়ে গিয়েছিলেন, সেইভাবে মনহেমও তার দৃষ্টান্ত অনুসরণ করেছিলেন।
{15:19} এই সময় আসিরিয়ার সম্রাট তিগলাৎ পিলেশর ইসরায়েল দেশ আক্রমণ করেন। মনহেম তখন তিগলাৎকে এক হাজার তালন্ত রূপো দিলেন যাতে তিনি মনহেমকে রাজ্যের উপর আধিপত্য প্রতিষ্ঠা করতে সাহায্য করেন।
{15:20} এই অর্থ মনহেম সংগ্রহ করেছিলেন দেশের সমস্ত ধনী লোকদের কাছ থেকে। এদের প্রত্যেককে তিনি পঞ্চাশ শেকেল রূপো দিতে বাধ্য করেছিলেন। তিগলাৎ তখন দেশে ফিরে গেলেন।
{15:21} মনহেমের সমস্ত কার্যবিবরণ ‘ইসরায়েলের রাজকাহিনী’তে লেখা আছে।
{15:22} তাঁর মৃত্যু ও সমাধির পর তাঁর পুত্র পেকাহিয়াহ্ রাজা হন।
{i15:23} ইসরায়েলরাজ পেকাহিয়াহ্
{15:23} যিহুদীয়ারাজ উজ্জিয়র রাজত্বকালের পঞ্চাশ বছরের সময় মনহেমের পুত্র পেকাহিয়াহ্ ইসরায়েলের রাজা হন। তাঁর রাজধানী ছিল শমরিয়ায়। তিনি দুই বছর রাজত্ব করেন।
{15:24} নবাটের পুত্র যারবিয়াম যেভাবে ইসরায়েল জাতিকে পাপের পথে নিয়ে গিয়েছিলেন, পেকাহিয়াহ্ও সেইভাবে প্রজাদের পাপের পথে নিয়ে গিয়ে ঈশ্বরের বিরুদ্ধে পাপ করেছিলেন।
{15:25} পেকাহিয়াহ্র সৈন্যবাহিনীর একজন সেনাপতি, রেমাহিয়ার পুত্র পেকাহ্ গিলিয়দের পঞ্চাশজন লোকের সঙ্গে ষড়যন্ত্র করে শমরিয়ার রাজপ্রাসাদের ভেতরের দুর্গে তাঁকে হত্যা করে তাঁর সিংহাসন অধিকার করেন।
{15:26} পেকাহিয়াহ্র সমস্ত কার্যবিবরণ ‘ইসরায়েলের রাজবংশের ইতিহাসে’ লেখা আছে।
{i15:27} ইসরায়েলরাজ পেকাহ্
{15:27} যিহুদীয়ারাজ উজ্জিয়ের রাজত্বের বাহান্ন বছর চলাকালে রেমালিয়াহ্-র পুত্র পেকাহ্ ইসরায়েলের রাজা হন। তিনি কুড়ি বছর শমরিয়ায় শাসনকার্য পরিচালনা করেন।
{15:28} তিনিও নবাটের পুত্র রাজা যারবিয়ামের মত ঈশ্বরের বিরুদ্ধে পাপাচরণ করেছিলেন, তাঁর মত তিনিও ইসরায়েলকে পাপে লিপ্ত করেন।
{15:29} ইসরায়েলরাজ পেকাহ্-র আমলে আসিরিয়ার সম্রাট তিগলাৎ পিলেশর ইয়োন, আবেল-বেথ-মাখা, জানোহ্, কেদেশ, হাৎসোর এবং গিলিয়দ, গালীল ও নপ্তালি অঞ্চল অধিকার করেন এবং সেখানকার লোকদের বন্দী করে আসিরিয়ায় নিয়ে যান।
{15:30} যিহুদীয়ারাজ উজ্জিয়ের পুত্র রাজা যোথমের রাজত্বের কুড়ি বৎসরের সময় এলার পুত্র হোশেয় রাজা পেকাহ্-র বিরুদ্ধে ষড়যন্ত্র করে তাঁকে হত্যা করে সিংহাসন অধিকার করেন।
{15:31} পেকাহ্-র সমস্ত কার্যবিবরণ ‘ইসরায়েলের রাজকাহিনীতে’ লেখা আছে।
{i15:32} যিহুদীয়ারাজ যোথাম ( ২ বংশা 27:1-9 )
{15:32} রেমালিয়ার পুত্র ইসরায়েলেরাজ পেকাহ্-র রাজত্বের দ্বিতীয় বছরে রাজা উজ্জিয়ের পুত্র যোথাম যিহুদীয়ার রাজা হন।
{15:33} তখন তাঁর বয়স পঁচিশ বছর। তিনি ষোল বৎসর রাজত্ব করেন। তাঁর রাজধানী ছিল জেরুশালেম। সাদোকের কন্যা জেরুশা ছিলেন তাঁর জননী।
{15:34} পিতা উজ্জিয়র আদর্শ অনুসরণ করে তিনি পরমেশ্বরের প্রীতিজনক আচরণ করতেন।
{15:35} কিন্তু দেবস্থানগুলির উচ্ছেদ না হওয়ায় প্রজারা সেখানে নিয়মিত বলিদান ও ধূপ-দীপ জ্বেলে পূজা-অর্চনা করতে থাকে। রাজা যোথামই মন্দিরের উত্তর দিকের তোরণদ্বার নির্মাণ করেন।
{15:36} রাজা যোথামের সমস্ত কার্যবিবরণ ‘যিহুদীয়া রাজবংশের ইতিহাসে’ লেখা আছে।
{15:37} তাঁর রাজত্বকালেই প্রভু পরমেশ্বর সর্বপ্রথম সিরিয়ার রাজা রেৎসিন ও ইসরায়েলরাজ পেকাহ্কে যিহুদীয়ার বিরুদ্ধে অভিযানে পাঠান।
{15:38} যোথামের মৃত্যুর পর তাঁকে দাউদ নগরে রাজবংশের সমাধিক্ষেত্রে সমাধি দেওয়া হয়। তাঁর পুত্র আহস তাঁর সিংহাসনে বসেন।
{i16:1} যিহুদীয়ারাজ আহস ( ২ বংশা 28:1-27 )
{16:1} রেমালিয়ার পুত্র ইসরায়েলরাজ পেকাহ্-র রাজত্বের সপ্তদশ বছরে যিহুদীয়ারাজ যোথামের পুত্র
{16:2} আহস কুড়ি বছর বয়সে যিহুদীয়ার রাজা হন। তিনি ষোল বছর রাজত্ব করেন। তাঁর রাজধানী ছিল জেরুশালেম। তিনি তাঁর পূর্বপুরুষ রাজা দাউদের আদর্শ অনুসরণ না করে অন্যান্য
{16:3} ইসরায়েল রাজাদের পথ অনুসরণ করে পরমেশ্বরের বিরুদ্ধে পাপাচরণ করতেন। ইসরায়েলীদের এই দেশ দেবার জন্য প্রভু পরমেশ্বর সেখানকার যে সমস্ত জাতির লোকদের দেশ থেকে বিতাড়িত করেছিলেন, রাজা আহস সেই সমস্ত জাতির আচার-অনুষ্ঠান অনুকরণ করতেন। এমন কি তিনি দেব প্রতিমার কাছে নিজের পুত্রকে পর্যন্ত হোমবলি রূপে উৎসর্গ করেছিলেন।
{16:4} পাহাড়ের উপরে ও সমস্ত গাছের তলায় রাজা আহস বলি উৎসর্গ করতেন এবং ধূপ জ্বেলে পূজা-অর্চনা করতেন।
{16:5} সিরিয়ার রাজা রেৎসিন ও ইসরায়েলরাজ পেকাহ্ জেরুশালেম আক্রমণ করে অবরোধ করেন। কিন্তু তাঁরা আহসকে পরাজিত করতে পারেন নি।
{16:6} এই সময় ইদোমের রাজা এলাৎ নগরটি আবার দখল করে নেন এবং সেখান থেকে যিহুদীয়ার লোকদের তাড়িয়ে দেন। ইদোমীরা এলাৎ-এ এসে বসবাস করতে থাকে। আজও তারা সেখানেই আছে।
{16:7} আহস সিরিয়ার রাজা তিগলাৎ পিলেশরের কাছে দূতমুখে আবেদন জানালেনঃ আমি আপনার অনুগত দাস। আপনি এসে আমাকে সিরিয়ার রাজা ও ইসরায়েলরাজের হাত থেকে উদ্ধার করুন। তারা আমাকে আক্রমণ করেছে।
{16:8} আহস মন্দির ও রাজকোষ থেকে ধনরত্ন নিয়ে আসিরিয়ার সম্রাটের কাছে প্রণামী পাঠিয়ে দিলেন।
{16:9} তিগলাৎ পিলেশর আহসের আবেদনে সাড়া দিলেন। তিনি সৈন্য সামন্ত নিয়ে দামাসকাস আক্রমণ ও অধিকার করলেন এবং রেৎসিনকে হত্যা করে সেখানকার লোকদের বন্দী করে কীর-এ নিয়ে গেলেন।
{16:10} রাজা আহস সম্রাট তিগলাৎ পিলেশরের সঙ্গে দেখা করতে গেলেন দামাসকাসে। সেখানকার বেদীটি দেখে তিনি পুরোহিত উরিয়ের কাছে তারই ছোট্ট একটি অবিকল নক্সা পাঠিয়ে দিলেন।
{16:11} আহস দামাসকাস থেকে ফিরে আসার আগেই উরিয় সেই নক্সা অনুযায়ী একটি বেদী তৈরী করলেন।
{16:12} দামাসকাস থেকে ফিরে এসে আহস দেখলেন বেদী তৈরী।
{16:13} তখন তিনি সেই বেদীতে হোমবলি ও নৈবেদ্য উৎসর্গ করার পর সুরা উৎসর্গ করলেন। তারপর স্বস্ত্যয়ন বলির মেষের রক্ত বেদীর উপরে ছিটিয়ে দিলেন।
{16:14} আগে প্রভুর সামনে পিতলের যে বেদীটি ছিল সেটি তাঁর স্থাপিত নতুন বেদী ও মন্দিরের মাঝখানে থাকায় পুরাতন বেদীটিকে সরিয়ে নতুন বেদীর উত্তর দিকে রাখলেন।
{16:15} তারপর পুরোহিত উরিয়কে আদেশ দিলেন, আমার বড় নতুন বেদীতে সকালে নিয়মিত হোমবলি উৎসর্গ করবে, সন্ধ্যায় শষ্য নৈবেদ্য নিবেদন করবে। রাজা ও প্রজাদের হোমবলি ও শষ্য নৈবেদ্য, প্রজাদের পানীয় নৈবেদ্য এবং বলির রক্ত সেইখানে উৎসর্গ করা হবে। দৈব নির্দেশ লাভের জন্য পিতলের বেদীটি আমার ব্যবহারের জন্য আলাদা রেখে দেবে।
{16:16} পুরোহিত উরিয় রাজার আদেশ অনুযায়ী সমস্ত ব্যবস্থা করলেন।
{16:17} মন্দিরে ব্রোঞ্জের যে ঠেলা গাড়িগুলি ব্যবহার করা হত, রাজা আহস সেগুলি ভেঙ্গে ফেললেন এবং তার উপরে হাত ধোবার যে পাত্র লাগানো ছিল সেটি তুলে নিলেন। বারোটা ব্রোঞ্জের ষাঁড়ের পিঠের উপর ব্রোঞ্জের তৈরী যে চৌব্বাচা বসানো ছিল, সেটিও তুলে এনে একটি পাথরের থামের উপর বসালেন।
{16:18} আসিরিয়ার রাজাকে খুশী করার জন্য রাজার আসনের জন্য যে উঁচু বেদী ছিল সেটিকে সরিয়ে দিলেন এবং মন্দিরে প্রবেশের জন্য রাজার ব্যক্তিগত যে তোরণটি ছিল সেটিও রাজা আহস বন্ধ করে দিলেন।
{16:19} ‘যিহুদীয়ার রাজবংশের ইতিহাসে’ রাজা আহসের সমস্ত কীর্তি কাহিনীর বিবরণ লেখা আছে।
{16:20} মৃত্যুর পর রাজা আহসকে দাউদ নগরে রাজপরিবারের সমাধিভূমিতে সমাধি দেওয়া হয়। তাঁর পুত্র হিষ্কিয় তাঁর মৃত্যুর পর রাজা হন।
{i17:1} ইসরায়েলরাজ হোশেয়
{17:1} যিহুদীয়ারাজ আহসের রাজত্বের দ্বাদশ বছরে এলার পুত্র হোশেয় ইসরায়েলের রাজা হন এবং নয় বছর রাজত্ব করেন। তাঁর রাজধানী ছিল শমরিয়ায়।
{17:2} তিনিও প্রভু পরমেশ্বরের অপ্রীতিজনক কাজ করেছিলেন কিন্তু তাঁর আগে যারা ইসরায়েলের রাজা ছিলেন, তাঁদের মত অত পাপ তিনি করেন নি।
{17:3} আসিরিয়ার সম্রাট শালমানেসের হোশেয়র রাজ্য আক্রমণ করায় হোশেয় তাঁর বশ্যতা স্বীকার করেন এবং প্রতি বছর তাঁকে কর দিতে থাকেন।
{17:4} কিন্তু একবার তিনি মিশর রাজ সো-এর কাছে সাহায্য চেয়ে দূত পাঠান এবং আসিরিয়া সম্রাটকে দেয় বার্ষিক কর দেওয়া বন্ধ করে দেন। সম্রাট শালমানেসের তাঁর এই বিশ্বাসঘাতকতার কথা জানতে পেরে হোশেয়কে বন্দী করে কারারুদ্ধ করেন।
{i17:5} শমরিয়ার পতন
{17:5} সম্রাট শালমানেসের ইসরায়েল আক্রমণ করে তিন বছর অবরোধ করে রাখলেন।
{17:6} তারপর হোশেয়র রাজত্বের নবম বছরে আসিরিয়া সম্রাট শমরিয়া দখল করেন এবং ইসরায়েলীদের বন্দী করে আসিরিয়ায় নিয়ে যান। তাদের মধ্যে কিছু লোককে হালাহ্ নগরে কিছু লোককে গোশন প্রদেশের হাবোর নদীতীরে এবং কিছু লোককে মিদিয়া প্রদেশের নানা জনপদে বসতি করানো হল।
{17:7} শমরিয়ার পতনের কারণ: ইসরায়েলীরা তাদের আরাধ্য প্রভু পরমেশ্বর, যিনি তাদের মিশররাজের হাত থেকে উদ্ধার করে মিশর থেকে বার করে এনেছিলেন, তাঁর বিরুদ্ধে পাপ করেছিল। তারা অন্যান্য দেবতার পূজা করত,
{17:8} এদেশে আসার আগে এখানকার যে সমস্ত অধিবাসীকে পরমেশ্বর প্রভু বিতাড়িত করেছিলেন, ইসরায়েলীরা তাদের আচার-অনুষ্ঠান পালন করত আবার ইসরায়েলী রাজাদের প্রচলিত নিয়ম প্রথাও পালন করত।
{17:9} এবং তাদের আরাধ্য প্রভু পরমেশ্বর যে সমস্ত আচরণ নিষিদ্ধ করেছিলেন, তারা গোপনে সেইসব অন্যায় আচরণ করত। তারা তাদের ছোট্ট ছোট্ট গ্রাম থেকে শুরু করে বৃহত্তম নগর পর্যন্ত সমস্ত জায়গায় দেবস্থান প্রতিষ্ঠা করেছিল।
{17:10} প্রত্যেকটি পাহাড়ের চূড়ায় এবং প্রত্যেকটি বৃক্ষের তলায় তারা প্রস্তর স্তম্ভ ও আশেরা দেবীর মূর্তি স্থাপন করেছিল।
{17:11} ইসরায়েলীদের এদেশ দেবার জন্য পরমেশ্বর যে সমস্ত জাতিকে এদেশ থেকে বিতাড়িত করেছিলেন, ইসরায়েলীরা তাদের রীতি অনুসরণ করে সমস্ত দেবস্থানে ধূপ-ধুনো দিত। এই সমস্ত পাপাচরণ করে তারা প্রভু পরমেশ্বরকে ক্রুদ্ধ করে তুলেছিল।
{17:12} ‘প্রতিমাপূজা করো না’ — পরমেশ্বরের এই নিষেধাজ্ঞা তারা অমান্য করেছিল।
{17:13} প্রভু পরমেশ্বর তাঁর বার্তাবহ ও তাঁর মুখপাত্রস্বরূপ নবীদের পাঠিয়েছিলেন ইসরায়েল ও যিহুদীয়ার লোকদের সতর্ক করে দেবার জন্য। তাঁদের মাধ্যমে বলে পাঠিয়েছিলেনঃ মন্দপথ পরিত্যাগ কর। তোমাদের পূর্বপুরুষদের আমি যে বিধান ও অনুশাসন দিয়েছি এবং আমার সেবক নবীদের মারফৎ যে নির্দেশ পাঠিয়েছি, সেগুলি পালন কর।
{17:14} কিন্তু তারা সেকথা গ্রাহ্য করল না। তাদের আরাধ্য পরমেশ্বরে আস্থাহীন পূর্বপুরুষদের মত তারাও ছিল অবাধ্য একগুঁয়ে।
{17:15} তারা তাঁর অনুশাসন উপেক্ষা করল। তাদের পূর্বপুরুষদের সঙ্গে তিনি যে পবিত্র চুক্তি সম্পাদন করেছিলেন সেই চুক্তি তারা ভঙ্গ করল এবং তাঁর সাবধান বাণী অগ্রাহ্য করল। এবং অলীক প্রতিমার পূজা করে নিজেরাও অন্তঃসারশূন্য হয়ে পড়ল। পরমেশ্বর তাদের প্রতিবেশী জাতিগুলিকে অনুকরণ করতে নিষেধ করা সত্ত্বেও তারা তাদের সমস্ত আচার-অনুষ্ঠান পালন করত।
{17:16} তারা তাদের প্রভু পরমেশ্বরের সমস্ত বিধান ভঙ্গ করে পূজা করার জন্য ধাতু দিয়ে দুটি বৃষ মূর্তি তৈরী করল, সেইসাথে দেবী আশেরারও একটি প্রতীক করল। আকাশের গ্রহ নক্ষত্র ও বেলদেবেরও পূজা করত তারা।
{17:17} এই সমস্ত বিজাতীয়দের উপাস্য দেবদেবীদের কাছে তারা তাদের পুত্র-কন্যাদের হোমের আগুনে আহুতি দিত। । তারা দৈবজ্ঞ ও গণৎকারদের পরামর্শ অনুযায়ী চলত এবং প্রভু পরমেশ্বরের কাছে যে সব কাজ একান্ত ঘৃণ্য, সেইসব অন্যায় কাজে তারা সম্পূর্ণভাবে লিপ্ত হয়ে পড়েছিল। ফলে তিনি তাদের উপর ক্রুদ্ধ হলেন।
{17:18} ক্রোধে তিনি ইসরায়েলীদের তাঁর সান্নিধ্য থেকে দূর করে দিলেন। শুধুমাত্র যিহুদীয়া রাজ্য নিষ্কৃতি পেল।
{17:19} কিন্তু যিহুদীয়ার লোকেরাও তাদের আরাধ্য প্রভু পরমেশ্বরের বিধান মেনে চলত না। তারাও ইসরায়েলীদের মত অন্য জাতির কাছ থেকে নেওয়া আচার-অনুষ্ঠান অনুকরণ করত।
{17:20} প্রভু পরমেশ্বর ইসরায়েলীদের পরিত্যাগ করেছিলেন, তাদের দণ্ড দিয়েছিলেন, নির্দয় শত্রুদের হাতে তুলে দিয়েছিলেন এবং শেষপর্যন্ত তিনি তাঁর সান্নিধ্য থেকে তাদের নির্বাসন দিয়েছিলেন।
{17:21} প্রভু পরমেশ্বর যিহুদীয়া থেকে ইসরায়েলকে বিচ্ছিন্ন করার পর ইসরায়েলীরা নবাটের পুত্র যারবিয়ামকে তাদের রাজা করল। যারবিয়ামের প্ররোচনায় তারা পরমেশ্বরকে পরিত্যাগ করে মহাপাপে লিপ্ত হল।
{17:22} তারা যারবিয়ামের অনুসরণে সব রকম পাপাচরণ করতে থাকল।
{17:23} শেষ পর্যন্ত নবীদের মাধ্যমে পরমেশ্বর তাদের সতর্ক করে যে কথা বলেছিলেন, তাই-ই করলেন। তাদের তিনি নিজের সান্নিধ্য থেকে দূর করে দিলেন। তাই, ইসরায়েলীরা আসিরিয়ায় নির্বাসিত হল, আজও তারা সেখানেই আছে।
{i17:24} ইসরায়েল রাজ্যে আসিরীয়দের বসতি স্থাপন
{17:24} আসিরিয়ার সম্রাট ব্যাবিলন, কুথ, ইব্হা, হামাথ, সফারভায়িম প্রভৃতি শহর থেকে লোক এনে নির্বাসিত ইসরায়েলীদের দেশ, শমরিয়ার বিভিন্ন স্থানে বসতি করালেন। এই সমস্ত জনপদ দখল করে তারা বসবাস করতে লাগল।
{17:25} এখানে আসার পর প্রথম দিকে তারা প্রভু পরমেশ্বরকে মানত না। তাই প্রভু তাদের মধ্যে এক পাল সিংহ পাঠিয়ে দিলেন। সিংহের আক্রমণে তাদের মধ্যে কিছু লোক মারা পড়ল।
{17:26} আসিরিয়ার সম্রাটের কাছে সংবাদ গেল যে তিনি যে সমস্ত লোককে শমরিয়ার বসতি করিয়েছেন, তারা সেই দেশের অধীশ্বর দেবতার বিধি-বিধান জানে না। তাই সেই দেবতা তাদের বসতিতে সিংহ পাঠিয়েছেন। সিংহেরা তাদের মেরে ফেলছে।
{17:27} তখন সম্রাট আদেশ দিলেনঃ বন্দী করে আনা পুরোহিতদের মধ্যে থেকে একজনকে সেখানে ফেরৎ পাঠাও। সে সেখানে গিয়ে বাস করুক এবং লোকদের সেই দেশের অধীশ্বর দেবতার বিধি-বিধান শিক্ষা দিক।
{17:28} কাজেই, শমরিয়া থেকে নির্বাসিত একজন পুরোহিত ফিরে এসে বেথেলে বাস করতে লাগলেন এবং সেখানে লোকদের প্রভু পরমেশ্বরের উপাসনা পদ্ধতি শিখাতে লাগলেন।
{17:29} তবে যে সব লোক শমরিয়ায় গিয়ে বসতি স্থাপন করেছিল তারা নিজেদের উপাস্য দেবতার বিগ্রহ তৈরী করে ইসরায়েলীদের প্রতিষ্ঠিত মন্দিরগুলিতে স্থাপন করে পূজা-অর্চনা করতে লাগল।
{17:30} ব্যাবিলনের লোকেরা গড়ল সুক্কোত-বেনোৎ-এর মূর্তি। কুথের লোকেরা গড়ল নেরগাল দেবতার মূর্তি। হামাথ-এর লোকেরা আশিমার মূর্তি গড়ল।
{17:31} ইবহার লোকেরা নিভাস ও টারটাকের মূর্তি গড়ল। সফারভায়িমের লোকেরা তাদের দেবতা আদ্রাম্মেলেক ও অনাম্মেলেকের কাছে তাদের শিশু সন্তানদের হোমবিলরূপে উৎসর্গ করত।
{17:32} তারা আবার প্রভু পরমেশ্বরের উপাসনাও করত বিভিন্ন দেবদেবীর পূজা-অর্চনা ও বলি উৎসর্গ করার জন্য এরা নিজেদের মধ্যে থেকে কিছু লোককে নির্বাচন করে পুরোহিতরূপে নিযুক্ত করল।
{17:33} এরা প্রভু পরমেশ্বরের উপাসনাও করত আবার নিজেদের দেশাচার, ও প্রথা অনুযায়ী নিজেদের দেব দেবীরও পূজা করত।
{17:34} তারা আজও তাদের পুরানো সংস্কার ও প্রথা অনুসরণ করে চলেছে। তারা প্রভু পরমেশ্বরকে মানে না বা উপাসনা করে না। যাঁকে প্রভু ‘ইসরায়েল’ নাম দিয়েছিলেন, সেই যাকোবের বংশধরদের পরমেশ্বর যে বিধিব্যবস্থা ও অনুশাসন দিয়েছিলেন, তাও তারা মানে না।
{17:35} প্রভু পরমেশ্বর ইসরায়েলীদের সঙ্গে এক চুক্তি করেছিলেন এবং তাদের আদেশ দিয়েছিলেন, তোমরা অন্য কোন দেবতার পূজা করবে না বা তাদের উদ্দেশে বলিদান করবে না।
{17:36} আমি প্রভু পরমেশ্বর! আমি মহা পরাক্রমে, বাহুবিস্তার করে মিশর থেকে তোমাদের উদ্ধার করে এনেছি! তোমরা শুধু আমাকেই প্রণাম করবে, আমারই উদ্দেশে বলিদান করবে।
{17:37} আমি তোমাদের যেসব নিখিত বিধান ও অনুশাসন দিয়েছি সর্বদা তাই মেনে চলবে। কখনও অন্য দেবতাদের পূজা করবে না।
{17:38} তোমাদের সঙ্গে আমার যে চুক্তি হয়েছে তার কথা কখনও ভুলবে না।
{17:39} আমি তোমাদের প্রভু পরমেশ্বর, তোমরা শুধু আমারই বাধ্য থাকবে এবং আমিই তোমাদের শত্রুর হাত থেকে উদ্ধার করব।
{17:40} কিন্তু তারা তাঁর কথা শুনল না। তাদের পুরানো প্রথামতই চলতে লাগল।
{17:41} তারা পরমেশ্বর প্রভুর পূজা করত, আবার তাদের প্রতিমাপূজাও করত। তাদের বংশধরেরা আজও সেই প্রথাই অনুসরণ করছে।
{i18:1} যিহুদীয়ারাজ হিষ্কিয় ( ২ বংশা 29:1-2 ; 3:1 )
{18:1} এলার পুত্র ইসরায়েলরাজ হোশেয়র রাজত্বকালের তৃতীয় বছরে আহসের পুত্র হিষ্কিয় যিহুদীয়ার রাজা হন।
{18:2} তখন তাঁর বয়স ছিল পঁচিশ বছর। তিনি ঊনত্রিশ বছর রাজত্ব করেন। তাঁর রাজধানী ছিল জেরুশালেম। তাঁর মা অবিয় ছিলেন সখরিয়ের কন্যা।
{18:3} হিষ্কিয় তাঁর পূর্বপুরুষ দাউদের দৃষ্টান্ত অনুসরণ করে প্রভু পরমেশ্বরের প্রীতিজনক কাজ করেছিলেন।
{18:4} সমস্ত দেবস্থান, শিলাস্তম্ভ এবং আশেরা দণ্ড তিনি ধ্বংস করেছিলেন। এমন কি তিনি মোশির তৈরী পিতলের সর্পমূর্তিটিও ধ্বংস করেন। এই মূর্তিটির নাম ছিল নহুস্টন। তখনও পর্যন্ত ইসরায়েলীরা এর সামনে ভক্তিভরে ধূপধুনা দিত।
{18:5} ইসরায়েলের প্রভু পরমেশ্বরের উপরেই ছিল রাজা হিষ্কিয়ের অটল বিশ্বাস ও আস্থা। যিহুদীয়ার তাঁর মত রাজা আর কখনও হয় নি, তাঁর আগেও না, পরেও না।
{18:6} তিনি প্রভুর অনুগত ছিলেন, কখনও তাঁর অবাধ্য হন নি। মোশিকে প্রভু যে সমস্ত বিধি ব্যবস্থা ও অনুশাসন দিয়েছিলেন, সব তিনি সযত্নে পালন করে চলতেন।
{18:7} সেইজন্য প্রভু পরমেশ্বর তাঁর সহায় ছিলেন। তাই সব কাজেই তিনি সাফল্যলাভ করতেন। তিনি আসিরিয়ার সম্রাটের বিরুদ্ধে বিদ্রোহ করে স্বাধীনতা ঘোষণা করেছিলেন।
{18:8} ফিলিস্তিনীদের দেশ আক্রমণ করে গাজা ও তার পাশ্ববর্তী এলাকাসহ ছোট্ট গ্রাম থেকে শুরু করে বড় নগর পর্যন্ত তিনি দখল করেন।
{18:9} রাজা হিষ্কিয়ের রাজত্বের চতুর্থ বছরে এবং ইসরায়েলরাজ হোশেয়র রাজত্বের সপ্তম বছরে আসিরিয়ারাজ শালমানেসের শমরিয়া আক্রমণ করে অবরোধ করেন।
{18:10} তিন বছর অবরোধের পর শমরিয়ার পতন হয় হিষ্কিয়ের রাজত্বের ষষ্ঠ বছর এবং হোশেয়র রাজত্বের নবম বছরে এই ঘটনা ঘটে।
{18:11} আসিরিয়া সম্রাট ইসরায়েলীদের বন্দী করে আসিরিয়ায় নিয়ে যান এবং তাদের কিছু লোককে হালা নগরে, কিছু লোককে গোশন প্রদেশের হাবোর নদী তীরে এবং কিছু লোককে মিডিয়া প্রদেশের নগরগুলিতে বসতি করান।
{18:12} ইসরায়েলীরা তাদের আরাধ্য প্রভু পরমেশ্বরের অবাধ্য হয়েছিল, তিনি তাদের সাথে সন্ধির যে চুক্তি করেছিলেন, তারা সেই চুক্তিভঙ্গ করেছিল এবং প্রভু তাঁর দাস মোশিকে যে বিধান দিয়েছিলেন, তা তারা লঙ্ঘন করেছিল। প্রভুর কথা পালন তো দূরের কথা, শোনেও নি। এই জন্যই শমরিয়ার পতন হয়েছিল।
{i18:13} জেরুশালেমের উপর আসিরিয়ার হুমকি ( ২ বংশা 32:1-19 ; যিশা 36:1-22 )
{18:13} রাজা হিষ্কিয়ের রাজত্বের চর্তুদশ বছরে আসিরিয়া সম্রাট সেনাখেরিব যিহুদীয়ার প্রাচীর ঘেরা সুরক্ষিত শহরগুলি আক্রমণ করে দখল করেন।
{18:14} রাজা হিষ্কিয় লাখীশে সেনাখেরিবের কাছে দূত পাঠিয়ে নিবেদন করলেনঃ আমি অন্যায় করেছি। দয়া করে আক্রমণ থামান। আপনার সমস্ত দাবি আমি পূরণ করব। তার উত্তরে সম্রাট তিনশো তালন্ত রূপো এবং ত্রিশ তালন্ত সোনা হিষ্কিয়ের কাছে দাবী করলেন।
{18:15} হিষ্কিয় প্রভুর মন্দির ও রাজপ্রাসাদের কোষাগারের সমস্ত রূপো সম্রাটের কাছে পাঠিয়ে দিলেন।
{18:16} হিষ্কিয় মন্দিরের দরজায় লাগানো সোনার পাত এবং দরজার চৌকাঠগুলি তিনি নিজে যে সোনা দিয়ে মুড়েছিলেন, সেই সব সোনা তুলে সম্রাটকে দিয়েছিলেন।
{18:17} আসিরিয়া সম্রাট জেরুশালেমে রাজা হিষ্কিয়কে আক্রমণের জন্য লাখীশ থেকে তিনজন সেনাপতি — টাটান, রবসারিস ও রবশাখির নেতৃত্বে বিরাট এক সৈন্যবাহিনী পাঠালেন। জেরুশালেমে এসে তাঁরা উপরের জলাশয়ের কাছে ধোপাখানার মাঠের পথ আগলে ঘাঁটি করলেন।
{18:18} তাঁরা রাজা হিলকিয়ের পুত্র রাজপ্রাসাদের অধ্যক্ষ ইলিয়াকিম, রাজসভার সচিব শেবনা এবং আসফের পুত্র লিপিকার যোয়াহ্ তাঁদের সঙ্গে দেখা করতে এলেন।
{18:19} রবশাখি তাঁদের বললেন, হিষ্কিয়ের কাছে আমাদের মহান সম্রাট জানতে চান যে, তিনি এত আত্মবিশ্বাস কোথা থেকে পেয়েছেন?
{18:20} তিনি বলেন, রণকৌশল ও বাহুবল তাঁর আছে। কিন্তু ওসব ভাঁওতা। তিনি কার ভরসায় আমার বিরুদ্ধে বিদ্রোহ করছেন?
{18:21} তিনি ভেবেছেন, মিশর তাঁকে সাহায্য করবে। কিন্তু সে তো একটা ভাঙ্গা লাঠি। তার উপর যে ভর দেবে, তারই হাতে খোঁচা বিঁধবে। মিশররাজ ফারাও-এর উপরে যে নির্ভর করবে তারও ঐ দশাই ঘটবে।
{18:22} আসিরীয় সেনাপতি বলে চললেন, অথবা তিনি যদি বলেন যে, তিনি তাঁদের প্রভু পরমেশ্বরের উপরে নির্ভর করেন, তাহলে বলব, রাজা হিষ্কিয় তো নিজেই সেই প্রভুরই পীঠস্থান ও বেদীগুলি ধ্বংস করেছেন এবং ইহুদীরা ও জেরুশালেমের লোকদের একমাত্র জেরুশালেমের মন্দিরে উপাসনা করতে আদেশ দিয়েছেন।
{18:23} আসুন, আমার মনিব আসিরিয়ার সম্রাটের নামে বাজী ধরুন! আমি আপনাদের দুহাজার ঘোড়া দিচ্ছি, হিম্মত থাকে তো ঐ ঘোড়াগুলোর উপর সওয়ার হওয়ার জন্য লোক দিন।
{18:24} আমি বলছি, মিশর রথ ও অশ্বরোহী সৈন্য দিলেও আপনারা অত্যন্ত সাধারণ একজন আসিরীয় সেনানায়কের সামনে দাঁড়াতে পারবেন না।
{18:25} আপনারা কী ভেবেছেন, প্রভু পরমেশ্বরের নির্দেশ ছাড়াই এ দেশ, আমি আক্রমণ করে ধ্বংস করতে এসেছি? প্রভু পরমেশ্বর স্বয়ং আমাকে এ দেশ আক্রমণ করে ধ্বংস করতে বলেছেন।
{18:26} তখন শেবনা ও যোয়াহ্ এবং হিলকিয়ের পুত্র ইলিয়াকিম এবং রবশাখিকে বললেন, দয়া করে অরামীয় ভাষায় আমাদের সঙ্গে কথা বলুন। এ ভাষা আমরা বুঝি। কিন্তু হিব্রু ভাষায় বলবেন না, কারণ প্রাচীরের উপরে দাঁড়িয়ে সকলে শুনছে।
{18:27} সেনাপতি বললেন, আপনারা কি ভেবেছেন যে শুধু রাজা ও আপনাদের সঙ্গেই কথা বলার জন্য সম্রাট আমাদের পাঠিয়েছেন? যারা প্রাচীরের উপরে বসে আছে তাদের সঙ্গেও আমি কথা বলব। আপনাদের মত এদের কপালেও একই দুর্ভোগ রয়েছে — এদেরও মল-মূত্র খেতে হবে।
{18:28} তারপর সেই সেনাপতি উঠে দাঁড়িয়ে চিৎকার করে হিব্রু ভাষায় বলতে লাগলেন, আসিরিয়ার মহান সম্রাট তোমাদের কি বলেছেন, শোন!
{18:29} তিনি বলেছেন, হিষ্কিয়ের কথায় তোমরা প্রতারিত হয়ো না। কারণ তিনি তোমাদের রক্ষা করতে পারবেন না।
{18:30} তাঁর কথায় বিশ্বাস করে তোমরা প্রভু পরমেশ্বরের উপর নির্ভর করো না, মনে করো না যে তিনি তোমাদের রক্ষা করবেন এবং আসিরিয়ার সম্রাটের হাত থেকে এই নগরকে বাঁচাবেন।
{18:31} হিষ্কিয়ের কথা তোমরা শুনো না। কারণ আসরীয় সম্রাট বলেছেন, তোমরা বেরিয়ে এস! আমার কাছে আত্মসমর্পণ কর। তাহলে যতদিন না আমি এসে তোমাদের এই দেশের মতই আর একটি দেশে তোমাদের নিয়ে যাই, যে দেশ শস্য ও সুরার দেশ, রুটি ও দ্রাক্ষা ফলের দেশ, মধু ও
{18:32} জলপাই বনের দেশ, ততদিন তোমরা নিজেদের আঙুর ক্ষেতের আঙুর ও ডুমুর গাছের ডুমুর ভোগ করতে পারবে। নিজেদের কুয়োর জলও খেকে পারবে। আমার আদেশ যদি পালন কর, তাহলে তোমরা বাঁচবে, মরবে না। হিষ্কিয়ের কথায় ভুলে তোমরা কখনও বিশ্বাস করো না যে প্রভু পরমেশ্বর তোমাদের রক্ষা করবেন।
{18:33} কোন জাতির উপাস্য দেবতা কি কখনও আসিরীয় সম্রাটের হাত থেকে তাদের দেশ রক্ষা করতে পেরেছে?
{18:34} হমাৎ ও অর্পাদের দেবতারা এখন কোথায়? সেফারভায়িম, হেনা ও ইব্বহ্র দেবতারাই বা কোথায়? আমার হাত থেকে তারা কি শমরিয়াকে রক্ষা করতে পেরেছে?
{18:35} এইসব দেবতাদের মধ্যে কেউ কি আমার হাত থেকে তাদের দেশ রক্ষা করতে পেরেছে? তাহলে তোমরা কী করে ভাবছ যে প্রভু পরমেশ্বর জেরুশালেম রক্ষা করতে পারবেন?
{18:36} রাজা হিষ্কিয়ের পূর্ব নির্দেশ অনুযায়ী লোকেরা চুপ করে রইল। একটা কথাও বলল না।
{18:37} তখন ইলিয়াকিম, শেবনা এবং যোয়াহ্ দুঃখে নিজেদের পরণের পোশাক ছিঁড়ে ফেললেন এবং রাজার কাছে গিয়ে আসিরীয় সেনাপতিদের এইসব কথা জানালেন।
{i19:1} নবী যিশাইয়ের কাছে রাজার পরামর্শ ভিক্ষা ( যিশা 37:1-7 )
{19:1} সমস্ত বৃত্তান্ত শুনে রাজা হিষ্কিয় শোকে দুঃখে নিজের পরণের পোশাক ছিঁড়ে ফেললেন এবং চট পরে প্রভু পরমেশ্বরের মন্দিরে গেলেন।
{19:2} রাজপ্রসাদের অধ্যক্ষ ইলিয়াকিম, রাজসভার সচিব শেবনা এবং প্রবীণ পুরোহিতদের তিনি আমোসের পুত্র নবী যিশাইয়ের কাছে পাঠালেন। তাঁদের পরণেও ছিল চটের বসন।
{19:3} তাঁরা গিয়ে তাঁকে বললেন, রাজা হিষ্কিয় বলেছেন, আজ আমাদের বড় দুঃখের দিন। আমরা শাস্তি পাচ্ছি, লজ্জাগ্রস্ত হচ্ছি। আমরা প্রসব বেদনায় আতুর নারীর মত, কিন্তু প্রসব ক্ষমতা আমাদের নেই।
{19:4} আসিরীয় সম্রাট তাঁর প্রধান সেনাপতিকে পাঠিয়েছেন সদা জাগ্রত প্রভু পরমেশ্বরকে উপহাস করতে। আপনার আরাধ্য ঈশ্বর সেই বিদ্রূপ শুনেছেন। তিনি তাঁকে দণ্ড দিন। আমরা যারা ইসরায়েলের মধ্যে অবশিষ্ট আছি, আমাদের জন্য আপনি প্রার্থনা করুন।
{19:5} নবী যিশাইয় রাজা হিষ্কিয়ের প্রেরিত সংবাদ পেয়ে তার উত্তরে তাঁদের বললেন, তোমাদের রাজাকে গিয়ে বল যে, প্রভু
{19:6} পরমেশ্বর বলেছেন, আসিরীয় সম্রাটের দাসেরা আমাকে বিদ্রূপ করে যে সব কথা বলেছে, তাতে তোমরা ভয় পেয়ো না।
{19:7} আমি আসিরীয় সম্রাটের কানে এমন একটি গুজব পৌঁছে দেব, যা সে বিশ্বাস করে নিজের দেশে ফিরে যাবে এবং সেখানেই নিহত হবে।
{i19:8} আসিরীয়দের আর একটি হুমকি ( যিশা 37:8-20 )
{19:8} আসিরীয় সেনাপতি রবশাখি লাখীশে ফিরে গিয়ে শুনলেন যে সম্রাট লাখীশ ছেড়ে চলে গিয়েছেন এবং পার্শ্ববর্তী নগর লিবনা আক্রমণ করেছেন। তিনি সেখানে সম্রাটের সঙ্গে পরামর্শ করতে গেলেন।
{19:9} এদিকে আসিরীয়ার সম্রাটের কাছে সংবাদ পৌঁছাল যে, সুদানের রাজা তির্হাকা তাদের আক্রমণ করতে আসছেন। এ খবর শুনে আসিরীয় সম্রাট যিহুদীয়ারাজ হিষ্কিয়ের কাছে
{19:10} এই মর্মে চিঠি লিখলেনঃ আসিরীয় সম্রাটকে জেরুশালেম অধিকার করতে দেওয়া হবে না, আপনাদের কাছে ঈশ্বরের দেওয়া এই প্রতিশ্রুতিতে বিশ্বাস করে আপনারা ভ্রান্ত হবেন না।
{19:11} আপনারা শুনেছেন আসিরীয় সম্রাটেরা যে দেশ ধ্বংস করবেন বলে একবার স্থির করেন, তার অবস্থা কী করেন? অতএব তাঁর হাত থেকে আপনারা কী ভাবে রক্ষা পাবেন?
{19:12} গোশন, হারোণ, রেষেক এবং তেলাসার নিবাসী বেথ-এদেনের লোকদের যখন পূর্বপুরুষেরা ধ্বংস করেছিলেন, তখন তাদের দেবতারা কি তাদের রক্ষা করতে পেরেছিল?
{19:13} হমাৎ, অর্পাদ, সেফারভায়িম, হেনা ও ইব্বাহ্র রাজারা আজ কোথায়?
{19:14} রাজা হিষ্কিয় পত্রবাহকদের কাছ থেকে চিঠিটা নিয়ে পড়লেন। তারপর প্রভু পরমেশ্বরের মন্দিরে গিয়ে প্রভুর সামনে চিঠিটা মেলে ধরলেন,
{19:15} এবং প্রার্থনা করলেন, হে প্রভু, ইসরায়েলের ঈশ্বর, তুমি করূব দ্বয়ের মাঝে আসীন। একমাত্র তুমিই জগতের সমস্ত রাজ্যের অধীশ্বর। তুমিই স্বর্গ ও পৃথিবীর স্রষ্টা।
{19:16} হে প্রভু দেখ, আমাদের উপর কী ঘটছে, শোন, হে সদাজাগ্রত ঈশ্বর, তোমাকে উপহাস করার জন্য সেনাখেরিব কী সব কথা বলছে!
{19:17} আমরা সকলেই জানি যে আসিরীয় সম্রাটেরা সত্যিই অনেক দেশ ও জাতিকে ধ্বংস করে দিয়েছ।
{19:18} তাদের দেবতাদের পুড়িয়ে ছারখার করে দিয়েছে — তারা অবশ্য আদৌ দেবতাই ছিল না। সেগুলি ছিল মানুষের হাতে গড়া কাঠ ও পাথরের প্রতিমা মাত্র।
{19:19} এখন হে আমাদের আরাধ্য প্রভু পরমেশ্বর, সেনাখেরিবের হাত থেকে আমাদের উদ্ধার কর যেন জগতের সমস্ত জাতি জানতে পারে যে, একমাত্র তুমিই প্রভু, তুমিই পরমেশ্বর।
{i19:20} রাজার কাছে যিশাইয়র বার্তা ( যিশা 37:21-38 )
{19:20} নবী যিশাইয় তখন রাজা হিষ্কিয়ের কাছে বলে পাঠালেন, ইসরায়েলের ঈশ্বর প্রভু বলেছেন, আসিরিয়ার রাজা সেনাখেরিব সম্পর্কে তোমার প্রার্থনা আমি শুনেছি।
{19:21} প্রভু তার সম্পর্কে বলেছেনঃ সিয়োনের কুমারী কন্যা তোমায় ঘৃণা করে, উপহাস করে তোমায়! জেরুশালেম-দুহিতা তোমায় নিয়ে ঠাট্টা করে!
{19:22} কাকে তুমি উপহাস করেছ, করেছ বিদ্রূপ? কার বিরুদ্ধে তুমি চীৎকার করেছ, উদ্ধতভাবে দৃষ্টিপাত করেছ কার প্রতি? তিনি ইসরায়েলের পবিত্রতম পরমারাধ্য!
{19:23} বার্তাবহ পাঠিয়ে তুমি উপহাস করেছ প্রভু পরমেশ্বরকে, বলেছ, বহু রথ নিয়ে তুমি পর্বতের উচ্চতম চূড়া অতিক্রম করেছ, লেবাননের প্রান্ত পর্যন্ত অধিকার করেছ। সেখানকার সুউচ্চ সীডার বৃক্ষও সেরা সাইপ্রেস বৃক্ষরাজি করেছ ছেদন, জয় করেছ তুমি গভীরতম গহন অরণ্য।
{19:24} বিদেশ-বিভূঁইয়ে কূপ খনন করে তুমি পান করেছ তার জল, তোমার পদাঘাতে মিশরের সমস্ত নদীর জল শুকিয়ে গেছে, পদপাতে তুমি মিশরের নদী নালা শুষ্ক করেছ!
{19:25} কিন্তু শোন নি কি তুমি, বহু কাল আগেই আমি এ ঘটনা করেছিলাম নির্ধারণ। সুরক্ষিত দুর্গ শহরগুলি যে তুমি ধ্বংসস্তূপে পরিণত করবে, সুদূর অতীতেই আমি তার পরিকল্পনা করেছিলাম, এখন যা কিছু ঘটছে, সব আমারই সংঘটন।
{19:26} সেখানকার অধিবাসীরা দুর্বল, তারা হতাশ ও দিশেহারা হয়ে পড়েছে, তারা মাঠের আগাছার মত, নরম ঘাসের মত তারা, ছাদের উপর গজানো ঘাসের মত বেড়ে ওঠার আগেই রোদের তাপে শুকিয়ে গেছে।
{19:27} কিন্তু আমি তোমার সব কিছু জানি। তোমার গতিবিধি আমার নখদর্পণে। তুমি যে আমার বিরুদ্ধে বিদ্রোহ করছ, তাও আমি জানি।
{19:28} আমার বিরুদ্ধে তোমার বিদ্রোহের কথা, তোমার দর্পের কথা আমার কানে এসেছে। তাই, যে পথ দিয়ে তুমি এসেছ, এবার আমি তোমার নাকে দড়ি দিয়ে মুখে জালতি বেঁধে সেই পথ দিয়েই তোমায় ফিরিয়ে নিয়ে যাব। হে হিষ্কিয়, এই হবে আগামী দিনের ঘটনার চিহ্ন।
{19:29} তারপর নবী যিশাইয় রাজা হিষ্কিয়কে বললেন, তুমি এ বছর ও আগামী বছর বনের ফলমূল ও বুনো শস্য খেয়ে কাটাবে। তৃতীয় বছরে তুমি বীজ বুনবে, ফসল তুলবে, দ্রাক্ষাচারা লাগাবে, ফলভোগ করবে।
{19:30} যিহুদীয়ার লোকেরা যারা বেঁচে যাবে তারা চারা গাছের মত বাড়-বাড়ন্ত হবে, তাদের মূল মাটির গভীরে নেমে যাবে এবং ফল উৎপন্ন করবে।।
{19:31} জেরুশালেম ও সিয়োন পর্বতে কিছু লোক অবশিষ্ট থাকবে। এই হল প্রভু পরমেশ্বরের স্থির সিদ্ধান্ত।
{19:32} আসিরীয় সম্রাট সম্পর্কে প্রভু পরমেশ্বর বলেছেনঃ সে এই নগরে প্রবেশ করবে না, একটা তীরও ছুড়বে না এর বিরুদ্ধে। কোন ঢালধারী সৈন্য নগরের কাছে আসবে না এবং নগর প্রাচীরে ওঠার কোন ব্যবস্থা করতেও পারবে না।
{19:33} সে যে পথে এসেছিল, নগরে প্রবেশ না করে সেই পথেই তাকে ফিরে যেতে হবে। আমি প্রভু পরমেশ্বর, এই কথা বলছি।
{19:34} আমি নিজের গৌরব রক্ষার তাগিদে এবং আমার দাস দাউদের কাছে দেওয়া প্রতিশ্রুতি রক্ষার জন্য এই নগরকে রক্ষা করব।
{19:35} সেই রাত্রেই প্রভু পরমেশ্বরের এক দূত আসিরীয় সৈন্য শিবিরে গিয়ে এক লক্ষ পঁচাশি হাজার সৈন্য নিধন করলেন। পরদিন সকলে দেখা গেল, তাদের মৃতদেহ পড়ে রয়েছে।
{19:36} তখন আসিরীয় সম্রাট সেনাখেরিব নিজের দেশ নীনবীতে ফিরে গেলেন।
{19:37} একদিন তিনি যখন মন্দিরে তাঁর ইষ্টদেবতা নিস্রোকের পূজা করছিলেন, সেই সময়, তাঁর দুই পুত্র, অদ্রামেলেক ও সারেৎসার এসে তাঁকে হত্যা করল। তারপর তারা আরারাত প্রদেশে পালিয়ে গেল। তাঁর আর একটি পুত্র এসারহাদ্দোন তাঁর সিংহাসনে বসলেন।
{i20:1} রাজা হিষ্কিয়ের ব্যাধি ও নিরাময় ( যিশা 38:1-8 , 19-20 ; ২ বংশা 32:24-26 )
{20:1} এই সময়ে রাজা হিষ্কিয় অসুখে মরণাপন্ন হয়ে পড়লেন, আমোসের পুত্র নবী যিশাইয় তাঁকে দেখতে এসে বললেন, প্রভু পরমেশ্বর বলেছেনঃ তোমার সমস্ত দায়দায়িত্বের ব্যাপারে সুব্যবস্থা করে ফেল। কারণ তোমার এ অসুখ সারবে না। তুমি মৃত্যুর জন্য প্রস্তুত হও।
{20:2} হিষ্কিয় তখন দেওয়ালের দিকে মুখ ফিরিয়ে প্রভু পরমেশ্বরের কাছে প্রার্থনা করলেনঃ
{20:3} হে প্রভু পরমেশ্বর, আমার নিবেদন শোন, স্মরণ কর, কত নিষ্ঠাভরে সর্বান্তঃকরণে আমি তোমার সেবা করেছি এবং অকুন্ঠভাবে তোমার ইচ্ছা পালন করেছি — এই বলে তিনি তীব্র বেদনায় কাঁদতে লাগলেন।
{20:4} নবী যিশাইয় রাজার কাছ থেকে চলে যাচ্ছিলেন। কিন্তু রাজপ্রাসাদের মাঝখানের প্রাঙ্গণ পার হবার আগেই তিনি প্রভু পরমেশ্বরের নির্দেশ পেলেনঃ
{20:5} ফিরে যাও, আমার প্রজাদের অধ্যক্ষ হিষ্কিয়কে বল, তোমার পূর্বপুরুষ দাউদের ঈশ্বর প্রভু বলেছেন, আমি তোমার প্রার্থনা শুনেছি, তোমার চোখের জল দেখেছি। আমি তোমায় সুস্থ করব। তিন দিনের দিন তুমি প্রভুর মন্দিরে যাবে।
{20:6} আমি তোমায় আয়ু আরও পনেরো বছর বাড়িয়ে দেব। আমি তোমাকে এবং এই নগরকে আসিরীয় সম্রাটের হাত থেকে উদ্ধার করব। আমার নিজের গৌরবের জন্য এবং আমার দাস দাউদের জন্য এই নগর রক্ষা করব।
{20:7} নবী যিশাইয় রাজার পরিচারকদের বললেন, ডুমুরের মলম তৈরী করে রাজার ফোঁড়ার উপরে লাগিয়ে দাও, তাহলে উনি সুস্থ হবেন।
{20:8} রাজা হিষ্কিয় জিজ্ঞাসা করলেন, প্রভু যে আমাকে সুস্থ করবেন, তিন দিনের দিন আমি যে তাঁর মন্দিরে যাব, এর প্রমাণ কি?
{20:9} যিশাইয় বললেন, প্রভু যে তাঁর প্রতিশ্রুতি রক্ষা করবেন, তার প্রমাণস্বরূপ চিহ্ন অবশ্যই দেবেন। তোমার সামনে সিঁড়িতে যে ছায়া রয়েছে তা দশ ধাপ এগিয়ে যাবে, না পিছিয়ে আসবে, কোনটা তুমি চাও?
{20:10} হিষ্কিয় বললেন, ছায়াকে দশ ধাপ এগিয়ে নিয়ে যাওয়া সহজ, আপনি বরং দশ ধাপ পিছিয়ে দিন।
{20:11} যিশাইয় প্রভু পরমেশ্বরের কাছে প্রার্থনা করলেন। প্রভু রাজা আহসের তৈরী সিঁড়ির উপর দশ ধাপ ছায়া পিছিয়ে নিলেন।
{i20:12} ব্যাবিলনের রাজদূতদের আগমন ( যিশা 39:1-8 )
{20:12} ঠিক এই সময় বালাদানের পুত্র ব্যাবিলনের রাজা মেরোদক-বালাদান রাজা হিষ্কিয়ের অসুস্থতার সংবাদ পেয়ে দূতদের হাতে তাঁর কাছে চিঠি ও উপহার পাঠালেন।
{20:13} হিষ্কিয় দূতদের অভ্যর্থনা জানালেন এবং তাঁর কোষাগারের সমস্ত সোনা, রূপো, মশলা ও বহুমূল্য সুগন্ধি তেল এবং অস্ত্রশস্ত্র তাদের দেখালেন। রাজপ্রাসাদ থেকে শুরু করে গোটা রাজ্যের কিছুই তাদের দেখাতে বাকী রাখলেন না।
{20:14} তারপর নবী যিশাইয় রাজা হিষ্কিয়র কাছে এসে জিজ্ঞাসা করলেন, এরা কোথা থেকে এসেছে? তুমি ওদের কী বলেছ? হিষ্কিয় বললেন, ওরা বহু দূর দেশ ব্যাবিলন থেকে এসেছে।
{20:15} তোমার প্রাসাদে ওরা কি কি দেখেছে? রাজা বললেন, আমার কোষাগারে এমন কিছুই নেই যা আমি ওদের দেখাই নি।
{20:16} যিশাইয় তখন রাজাকে বললেন, প্রভু পরমেশ্বর কি বলছেন শোনঃ
{20:17} এমন দিন আসছে যেদিন তোমার প্রাসাদের সব কিছু তোমার পূর্ব পুরুষেরা আজ পর্যন্ত যা কিছু সঞ্চয় করে রেখে গেছেন, সব ব্যাবিলনে বয়ে নিয়ে যাওয়া হবে। কিছুই পড়ে থাকবে না।
{20:18} তোমার বংশধরদের কয়েক জনকে বন্দী করে নিয়ে যাওয়া হবে। তারা হবে ব্যাবিলনের আর প্রাসাদের খোজা ভৃত্য।
{20:19} রাজা বুঝলেন, তাঁর আমলে রাজ্যে শান্তি ও নিরাপত্তা অটুট থাকবে। তাই তিনি বললেন, পরমেশ্বরের যে বার্তা আপনি আমাকে জানালেন, তা ভালই।
{i20:20} হিষ্কিয়ের রাজত্বের অবসান ( ২ বংশা 32:32-33 )
{20:20} রাজা হিষ্কিয়ের সমস্ত কীর্তি-কাহিনী তাঁর বীরত্ব, তাঁর তৈরী জলাধার, নগরে জল সরবরাহের জন্য সুড়ঙ্গপথ খননেন বিবরণ যিহুদীয়ার রাজবংশের ইতিহাসে লেখা আছে।
{20:21} হিষ্কিয়ের মৃত্যুর পর তাঁর পুত্র মনঃশি রাজা হন।
{i21:1} যিহুদীয়ারাজ মনঃশি ( ২ বংশা 33:1-20 )
{21:1} মনঃশি যখন যিহুদীয়ার রাজা হন তখন তাঁর বয়স ছিল মাত্র বারো বছর। তিনি পঞ্চান্ন বছর রাজত্ব করেন। জেরুশালেম ছিল তাঁর রাজধানী। তাঁর মায়ের নাম ছিল হেফ্সিবা।
{21:2} প্রভু পরমেশ্বর এ দেশে তাঁর প্রজাদের আনার জন্য এ দেশের যে সমস্ত জাতিকে তাড়িয়ে দিয়েছিলেন, মনঃশি তাদের অনুসৃত জঘন্য আচার-অনু্ষ্ঠান পালন করে প্রভু পরমেশ্বরের কাছে পাপ করেছিলেন।
{21:3} তাঁর পিতা যে সমস্ত দেবস্থান ধ্বংস করেছিলেন তিনি সেগুলি আবার নির্মাণ করেন। ইসরায়েলরাজ আহাবের মত তিনিও বেলদেবের উপাসনার জন্য বেদী ও আশেরা দণ্ড নির্মাণ করেছিলেন। মনঃশি আকাশের সমস্ত গ্রহ-নক্ষত্রেরও পূজা করতেন।
{21:4} প্রভু পরমেশ্বর নিজের উপাসনার জন্য যে স্থান নির্দিষ্ট করেছিলেন, বলেছিলেন, ‘এই জেরুশালেমে আমার উপাসনা হবে’ — সেই মন্দিরে মনঃশি গ্রহ-নক্ষত্রের পূজার জন্য কতকগুলি বেদী নির্মাণ করেছিলেন।
{21:5} প্রভুর মন্দিরের দুটি প্রাঙ্গণেও তিনি একই উদ্দেশ্য বেদী তৈরী করেছিলেন।
{21:6} তিনি তাঁর পুত্রকে হোমবলিরূপে উৎসর্গ করেছিলেন। তিনি মন্ত্র-তন্ত্র ও যাদুবিদ্যার অনুশীলন করতেন এবং দৈবজ্ঞ ও প্রেতসিদ্ধ লোকদের পরামর্শ নিতেন। এইভাবে তিনি মারাত্মকভাবে পাপকর্মে লিপ্ত হয়ে প্রভু পরমেশ্বরকে ভীষণ ক্রুদ্ধ করে তুলেছিলেন।
{21:7} তিনি আশেরা দেবীর প্রতিমা খোদাই করে প্রভুর মন্দিরে প্রতিষ্ঠা করেছিলেন যে মন্দির সম্পর্কে প্রভু পরমেশ্বর দাউদ ও তাঁর পুত্র শলোমনকে বলেছিলেন, ইসরায়েলীদের সমস্ত এলাকার মধ্যে জেরুশালেম নগরীতে আমি মনোনীত করেছি। এই মন্দিরে আমারই উপাসনা হবে চিরকাল
{21:8} ইসরায়েলীরা যদি আমার সমস্ত আদেশ পালন করে, আমার দাস মোশি তাদের যে সব বিধান দিয়েছিল — সমস্ত যদি তারা মেনে চলে, তাহলে তাদের পূর্বপুরুষদের যে দেশ আমি দিয়েছিলাম, সেখান থেকে আমি কোনদিন তাদের বিতাড়িত হতে দেব না।
{21:9} কিন্তু তারা শুনল না। এদেশে প্রভু পরমেশ্বর ইসরায়েলীদের আনার জন্য যে সমস্ত জাতিকে বিতাড়িত করেছিলেন তাদের চেয়েও জঘন্য পাপে মনঃশি তাদের প্ররোচিত করলেন।
{21:10} প্রভু পরমেশ্বর তাঁর সেবক নবীদের মাধ্যমে বলেছিলেনঃ
{21:11} যিহুদীয়ারাজ মনঃশি এদেশের কনানীদের চেয়েও জঘন্য অনাচার করেছে এবং যিহুদীয়ার প্রজাদের প্রতিমা পূজায় প্রবৃত্ত করেছে।
{21:12} সেইজন্য আমি প্রভু, ইসরায়েলের পরমেশ্বর জেরুশালেম ও যিহুদীয়ার এমন দুর্দশা করব যে, তার কথা যে শুনবে সেই স্তম্ভিত হয়ে যাবে। এই আমার স্থির সিদ্ধান্ত।
{21:13} আমি শমরিয়া এবং ইসরায়েলরাজ আহাব ও তার বংশধরদের যে শাস্তি দিয়েছি, জেরুশালেমকেও তেমনি শাস্তি দেব। লোকে যেমন বাসন মেজে-ধুয়ে পরিস্কার করে উবুড় করে রাখে, আমিও তেমনি জেরুশালেমকে মেজে-ধুয়ে পরিস্কার করব।
{21:14} প্রজাদের মধ্যে যারা বাকী থাকবে, তাদের আমি পরিত্যাগ করব, তাদের শত্রুর হাতে সমর্পণ করব । তারা শত্রুর কাছে পরাজিত হবে, লুন্ঠিত হবে তাদের দেশ।
{21:15} কারণ তাদের পূর্বপুরুষেরা মিশর থেকে উদ্ধার পাওয়ার দিন থেকে আজ পর্যন্ত পাপ করে চলেছে এবং আমাকে ক্রুদ্ধ করে তুলেছে।
{21:16} তার উপরে, মনঃশি বহু নিরপরাধ লোককে হত্যা করে জেরুশালেমে রক্তবন্যা বইয়ে দিয়েছিলেন। যিহুদীয়ার লোকদের প্রতিমা পূজায় লিপ্ত করে প্রভুর কাছে যে পাপ তিনি করেছিলেন তার সাথে এই পাপও যুক্ত হয়েছিল।
{21:17} মনঃশির সমস্ত কীর্তি কাহিনী, তাঁর পাপ ও অনাচারের কাহিনী যিহুদীয়ার রাজবংশের ইতিহাস গ্রন্থে লেখা আছে।
{21:18} মনঃশির মৃত্যুর পর তাঁকে রাজপ্রাসাদের উজ্জার বাগানে কবর দেওয়া হয়। তাঁর পুত্র আমোন তাঁর সিংহাসনে বসেন।
{i21:19} যিহুদীয়ারাজ আমোন ( ২ বংশা 33:21-25 )
{21:19} আমোন বাইশ বছর বয়সে যিহুদীয়ার রাজা হন এবং দুবছর রাজত্ব কেরন। জেরুশালেম ছিল তাঁর রাজধানী। যটবা নিবাসী হারুজের কন্যা মেসহুলেমেথ ছিলেন তাঁর মা।
{21:20} পিতা মনঃশির মত তিনিও প্রভু পরমেশ্বরের বিরুদ্ধে পাপ করেছিলেন।
{21:21} তিনি তাঁর পিতার পথ অনুসরণ করতেন এবং পিতার উপাস্য দেবতাদের প্রতিমা পূজা করতেন।
{21:22} তিনি তাঁর পূর্বপুরুষদের উপাস্য প্রভু পরমেশ্বরকে পরিত্যাগ করেছিলেন এবং প্রভুর আদেশ পালন করতেন না।
{21:23} আমোনের পারিষদবর্গ তাঁর বিরুদ্ধে ষড়যন্ত্র করে রাজপ্রাসাদের মধ্যেই তাঁকে হত্যা করে।
{21:24} কিন্তু প্রজারা আমোনের হত্যাকারীদের হত্যা করে তাঁর পুত্র যোশিয়কে রাজপদে অভিষিক্ত করেন।
{21:25} আমোনের সমস্ত কীর্তিকাহিনী যিহুদীয়ার রাজবংশের ইতিহাস গ্রন্থে লেখা আছে।
{21:26} আমোনকে উজ্জার বাগানের সমাধিগুহায় সমাহিত করা হয়। তাঁর পুত্র যোশিয় তাঁর সিংহাসনে বসেন।
{i22:1} যিহুদীয়ারাজ যোশিয় ( ২ বংশা 34:1-2 )
{22:1} মাত্র আট বছর বয়সে যোশিয় যিহুদীয়ার রাজা হন এবং একত্রিশ বছর রাজত্ব করেন। তাঁর রাজধানী ছিল জেরুশালেম। বসকাথ নিবাসী আদাইয়ার কন্যা যেদিদাহ্ ছিলেন তাঁর মা।
{22:2} যোশিয় তাঁর পূর্বপুরুষ রাজা দাউদের মতই প্রভু পরমেশ্বরের প্রীতিজনক কাজ করতেন এবং ঈশ্বরের বিধান অক্ষরে অক্ষরে পালন করতেন।
{i22:3} বিধান পুস্তক আবিষ্কার ( ২ বংশা 34:8-28 )
{22:3} রাজা যোশিয় তাঁর রাজত্বের অষ্টাদশ বছরে মেসুল্লামের পৌত্র এবং অসালিয়ের পুত্র রাজসভার সচিব শাফনকে এই আদেশ দিয়ে প্রভু পরমেশ্বরের মন্দিরে পাঠালেন।
{22:4} বললেন, তুমি প্রধান পুরোহিত হিল্কিয়ের কাছে গিয়ে বল যে মন্দিরের প্রবেশদ্বারে কর্তব্যরত পুরোহিতেরা ভক্তদের প্রণামীর যে অর্থ সংগ্রহ করেছে তিনি যেন তার পরিমাণ হিসাব করে রাখেন।
{22:5} তাঁকে বল, মন্দির সংস্কারের কাজে যাদের নিযুক্ত করা হয়েছে, তাদের হাতে তিনি যেন সেই অর্থ তুলে দেন।
{22:6} এই অর্থ থেকে তারা ছুতোর, রাজমিস্ত্রি ও মজুরদের বেতন দেবে এবং মন্দির মেরামতের প্রয়োজনীয় কাঠ ও পাথর কিনবে।
{22:7} যাদের হাতে এই কাজের ভার দেওয়া হয়েছে তারা অত্যন্ত সৎলোক। কাজেই, তাদের কাছে হিসাব চাওয়ার কোন দরকার নেই।
{22:8} প্রধান পুরোহিত হিল্কিয় রাজসভার সচিব শাফনকে জানালেন, প্রভু পরমেশ্বরের মন্দিরে এই বিধান পুস্তকটি পাওয়া গেছে। হিল্কিয় শাফনকে বইটি দিলেন এবং তিনি সেটি পড়লেন।
{22:9} রাজসভা-সচিব শাফন রাজার কাছে ফিরে গিয়ে বললেন, আপনার দাসেরা মন্দিরের সমস্ত অর্থ মন্দির সংস্কারের কাজে নিযুক্ত লোকদের হাতে দিয়ে দিয়েছে।
{22:10} তিনি আরও বললেন, পুরোহিত হিল্কিয় আমাকে এই বইটি দিয়েছেন। তারপর শাফন রাজাকে বইটি পড়ে শোনালেন।
{22:11} রাজা বিধান পুস্তকের পাঠ শুনে পরিতাপে নিজের পোশাক ছিঁড়ে ফেললেন।
{22:12} তিনি পুরোহিত হিল্কিয়, শাফনের পুত্র অহিকাম, মিখাইয়ার পুত্র আখবর, সচিব শাফন এবং রাজকর্মচারী আসাইয়াহ্কে আদেশ দিলেন,
{22:13} তোমরা যাও, প্রভু পরমেশ্বরের কাছে আমার ও যিহুদীয়ার সমস্ত প্রজার পক্ষ হয়ে এই আবিষ্কৃত পুস্তকে যা লেখা আছে সেই সম্বন্ধে তাঁর নির্দেশ চাও। প্রভু পরমেশ্বরের ভয়াবহ ক্রোধ জ্বলে উঠেছে আমাদের বিরুদ্ধে। কারণ আমাদের পূর্বপুরুষেরা এই পুস্তকে নির্দেশিত কর্তব্য পালন করেন নি।
{22:14} পুরোহিত হিল্কিয়, অহিকাম, আখবর, শাফন ও আসাইয়াহ্ হুল্দা নামে এক মহিলা নবীর কাছে পরামর্শ চাইতে গেলেন। ইনি জেরুশালেমের নবনির্মিত এলাকায় থাকতেন। এঁর স্বামী হারহাসের পৌত্র, তিকভার পুত্র শাল্লুম ছিলেন মন্দিরের বস্ত্রাগারের অধ্যক্ষ। তাঁরা গিয়ে হুল্দাকে সমস্ত ঘটনা জানালেন।
{22:15} তিনি তাঁদের রাজার কাছে ফিরে গিয়ে প্রভু পরমেশ্বরের এই বাণী জানাতে বললেনঃ
{22:16} ইসরায়েলের ঈশ্বর প্রভু বলেছেন, যিহুদীয়ার রাজা যে পুস্তকটি পাঠ করেছেন, তাতে যে সব দণ্ডের কথা লেখা আছে, সেই সব দণ্ড আমি এই নগর ও তার অধিবাসীদের দেব।
{22:17} কারণ তারা আমাকে পরিত্যাগ করেছে এবং অন্য দেবতাদের প্রতিমা গড়ে পূজা করেছে। তাই জেরুশালেমের উপর আমার ক্রোধ জ্বলে উঠেছে, কখনও এ ক্রোধ প্রশমিত হবে না।
{22:18} কিন্তু যিহুদীয়ার রাজা, যিনি তোমাদের প্রভু পরমেশ্বরের কাছে নির্দেশ জানতে পাঠিয়েছেন, তাঁকে তোমরা বলবে, ইসরায়েলের পরম ঈশ্বর প্রভু বলেছেন, পুস্তকে যা লেখা আছে, সব তুমি শুনেছ।
{22:19} তুমি অমুতাপ করেছ এবং প্রভু পরমেশ্বরের কাছে অবনত হয়েছ। আমি এই নগরকে পরিত্যক্ত ও অভিশপ্ত স্থানে পরিণত করব। জেরুশালেম ও তার অধিবাসীদের এই দণ্ড দানের কথা আমি বলেছি, তাই শুনে তুমি পরিতাপে নিজের পোশাক ছিঁড়ে ফেলে আমার কাছে অশ্রুপাত করেছ। আমি তোমার প্রার্থনা শুনেছি।
{22:20} তাই জেরুশালেমকে যে শাস্তি আমি দিতে চলেছিলাম, তোমার মৃত্যুর আগে তা আর দেব না। শাস্তিতেই শেষ হবে তোমার রাজত্বকাল। এই উত্তর নিয়ে তাঁরা রাজার কাছে ফিরে এলেন।
{i23:1} প্রতিমা পূজার অবসান ( ২ বংশা 34:3-7 , 29-33 )
{23:1} রাজা যোশিয় জেরুশালেম ও যিহুদীয়ার সমস্ত নেতৃবৃন্দকে ডেকে একত্র করে
{23:2} পুরোহিত, নবী ও গণ্য-মান্য- নগণ্য সবাইকে নিয়ে প্রভু পরমেশ্বরের মন্দিরে গেলেন। ঈশ্বরের সঙ্গে সন্ধির যে বিধান পুস্তকটি পাওয়া গিয়েছিল সেটি তিনি সকলকে সম্পূর্ণ পড়ে শোনালেন।
{23:3} তারপর মন্দিরে রাজার জন্য নির্দিষ্ট স্তম্ভের পাশে দাঁড়িয়ে প্রভু পরমেশ্বরের সামনে এই শর্তে শপথ করলেন যে তিনি কায়মনোবাক্যে প্রভুর সমস্ত বিধান ও নির্দেশ মেনে চলবেন এবং পুস্তকে যে সমস্ত শর্তের কথা লেখা আছে, সব তিনি পালন করবেন। সমবেত জনতার সকলে এই শর্ত মেনে চলতে রাজী হল।
{23:4} তারপর রাজা যোশিয় প্রধান পুরোহিত হিল্কিয়কে তাঁর সহকারী পুরোহিতদের ও মন্দির দ্বারের প্রহরীদের প্রভুর মন্দিরের ভেতর থেকে বেলদেব, আশেরা দেবী এবং গ্রহ-নক্ষত্রের পূজায় ব্যবহৃত সমস্ত সরঞ্জাম ও আসবাবপত্র বার করে আনার আদেশ দিলেন। এই সমস্ত জিনিস নগরের বাইরে কিদ্রোণ উপত্যকায় নিয়ে গিয়ে রাজা পুড়িয়ে ফেললেন এবং সমস্ত ভস্ম বেথেলে নিয়ে যাওয়া হল।
{23:5} যিহুদীয়ার পূর্ববর্তী রাজারা যিহুদীয়া ও জেরুশালেমের আশেপাশে পৌত্তলিক পূজার বেদীতে নিত্যপূজার জন্য যে সমস্ত পুরোহিতদের নিযুক্ত করেছিলেন এবং যারা বেলদেব, সূর্য, চন্দ্র ও গ্রহ-নক্ষত্রের পূজা করত তাদের সবাইকে তিনি পদচ্যুত করলেন।
{23:6} তিনি মন্দির থেকে দেবী আশেরার স্তম্ভ বার করে জেরুশালেমের বাইরে কিদ্রোণ উপত্যকায় নিয়ে গিয়ে পুড়িয়ে ফেললেন এবং তার ভস্ম কবরস্থানের উপর ছিটিয়ে দিলেন।
{23:7} মন্দির সংলগ্ন যে সব ঘরগুলিতে দেবদাস ও দেবদাসীরা থাকত, সেই ঘরগুলি রাজা ধ্বংস করে দিলেন। এখানে মেয়েরা আশেরা দেবীর পূজায় ব্যবহারের জন্য কাপড় বুনত।
{23:8} যিহুদীয়ার জনপদগুলিতে এই ধরণের যত পুরোহিত ছিল সবাইকে রাজা ধরে আনালেন এবং গেবা থেকে বেরশেবা পর্যন্ত সমগ্র এলাকার সমস্ত দেবস্থান অশুচি করিয়ে দিলেন। নগরপাল যিহোশূয় নগরের প্রধান তোরণের বাঁ দিকে ছাগ-দৈত্যের উদ্দেশে যে বেদী নির্মাণ করেছিলেন, সেটিও তিনি ভেঙ্গে দিলেন।
{23:9} ঐ পুরোহিতদের আর মন্দিরে পৌরহিত্যের কাজ করতে দেওয়া হত না। তবে তাদের সহকর্মী পুরোহিতেরা যে খামিরবিহীন রুটি পেত, তা তারা খেতে পারত।
{23:10} রাজা যোশিয় হিন্নোম উপত্যকায় পৌত্তলিক দেবস্থান টোফেথ অশুচি করে দিলেন যাতে কেউ আর সেখানে গিয়ে নিজেদের শিশুপুত্র বা শিশুকন্যাকে মোলেক দেবের উদ্দেশে হোমবলি দিতে না পারে।
{23:11} যিহুদীয়ার পূর্ববর্তী রাজারা সূর্য দেবতার উদ্দেশে যে সব ঘোড়া উৎসর্গ করেছিলেন, সেগুলো তিনি সরিয়ে দিলেন এবং সূর্য পূজায় যেসব রথ ব্যবহার করা হত, সেগুলি পুড়িয়ে দিলেন। এগুলি মন্দিরের প্রাঙ্গণে রাজকর্মচারী নাথান মেলেকের ঘরের কাছাকাছি মন্দির তোরণের কাছে রাখা হত।
{23:12} রাজা আহসের প্রাসাদের ছাদের উপরে যিহুদীয়ার রাজারা যে সমস্ত বেদী তৈরী করিয়ে ছিলেন এবং রাজা মনঃশি মন্দিরের দুই প্রাঙ্গনে যে বেদীগুলি তৈরী করিয়েছিলেন, রাজা যোশিয় সে সমস্ত ভেঙ্গে চূরমার করে কিদ্রোণ উপত্যকায় ছুঁড়ে ফেলে দিলেন।
{23:13} রাজা শলোমন জেরুশালেমের পূর্বদিকে জেতিম পাহাড়ের দক্ষিণে সীদোনের দেবী অষ্টারোৎ, মোয়াবের দেবতা কেমোশ এবং আম্মোনের দেবতা মোলেকের জন্য বেদীগুলি তৈরী করিয়ে ছিলেন, রাজা যোশিয় সেগুলি অশুচি করিয়ে দিলেন।
{23:14} পাথরের স্তম্ভগুলি রাজা যোশিয় ভেঙ্গে ফেললেন, আশেরা স্তম্ভগুলি উচ্ছেদ করলেন এবং সেগুলি যেখানে ছিল সেই জায়গাটিতে মানুষের হাড় ছড়িয়ে অশুচি করে দিলেন।
{23:15} নবাটের পুত্র রাজা যারবিয়াম, যিনি ইসরায়েলীদের পাপের পথে নিয়ে গিয়েছিলেন, তিনি বেথেলে উপাসনার জন্য যে দেবস্থান তৈরী করেছিলেন, যোশিয় বেদীসহ সেই দেবস্থান ধ্বংস করেন এবং বেদীর পাথরগুলিও ভেঙ্গে গুঁড়িয়ে দেন ও আশেরা স্তম্ভ পুড়িয়ে দেন।
{23:16} তারপর যোশিয় পাহাড়ের উপরে কতকগুলি কবর দেখতে পেলেন। তিনি তখন এই কবরগুলি থেকে হাড় বার করে আনিয়ে বেদীর উপর পোড়ালেন। এইভাবে তিনি সেখানকার বেদীটি অশুচি করলেন। বহুদিন আগে রাজা যারবিয়াম এক উৎসবের দিনে বেদীর পাশে যখন দাঁড়িয়েছিলেন, তখন প্রভুর এক নবী এই ঘটনা সম্বন্ধে ভবিষ্যদ্বাণী করেছিলেন। যে নবী এই ভবিষ্যদ্বাণী করেছিলেন, রাজা যোশিয় তাঁর সমাধিস্তম্ভ দেখে জিজ্ঞাসা করেছিলেন,
{23:17} এ সমাধি কার? বেথেলের লোকেরা বলেছিল, আপনি আজ এই বেদীর যে দশা করেছেন, এ সম্বন্ধে বহুদিন আগে যিহুদীয়া থেকে আগত এক নবী ভবিষ্যদ্বাণী করেছিলেন। এ কবর তাঁরই।
{23:18} যোশিয় তখন আদেশ দিলেন, এই কবরটি যেমন আছে তেমনি থাক। ওঁর অস্থি কেউ যেন না সরায়। তাই তাঁর অস্থিগুলি সরানো হয়নি। শমরিয়া থেকে যে নবী এসেছিলেন তাঁর অস্থিগুলিও স্থানান্তরিত করা হয়নি।
{23:19} ইসরায়েলীদের সমস্ত জনপদের পৌত্তলিক উপাসনার দেবস্থান রাজা যোশিয় ধ্বংস করেন। পূর্ববর্তী ইসরায়েলী রাজারা এইসব তৈরী করে প্রভু পরমেশ্বরের ক্রোধ উদ্রেক করেছিলেন। বেথেলের বেদীগুলির যে অবস্থা তিনি করেছিলেন, অন্যান্য বেদীগুলিরও তিনি সেই অবস্থাই করলেন।
{23:20} এইসব দেবস্থানের পৌত্তলিক পুরোহিতদের সেইসব বেদীর উপরেই হত্যা করলেন যেখানে তারা পূজা নিবেদন করত। প্রত্যেকটি পূজার বেদীতে তিনি মানুষের হাড় পুড়িয়েছিলেন। সব শেষ করে তিনি ফিরে গেলেন জেরুশালেমে।
{i23:21} যোয়াশের তারণোৎসব পালন ( ২ বংশা 35:1-19 )
{23:21} রাজা যোয়াশ প্রজাদের আদেশ দিলেন, ঈশ্বরের সঙ্গে সন্ধির বিধান পুস্তকে লিখিত নিয়ম অনুসারে তোমরা প্রভু পরমেশ্বরের উদ্দেশে তারণোৎসব পালন কর।
{23:22} বিচারপতিদের আমলে, এমন কি ইসরায়েল ও যিহুদীয়ার কোন রাজার আমলে কখনও এমনভাবে তারণোৎসব পালিত হয়নি।
{23:23} এবার, রাজা যোশিয়ের রাজত্বের অষ্টাদশ বছরে প্রভুর উদ্দেশে জেরুশালেমে এই তারণোৎসব প্রতিপালিত হল।
{i23:24} রাজা যোশিয়ের অন্যান্য সংস্কার
{23:24} প্রধান পুরোহিত হিল্কিয় মন্দিরে যে পুস্তকটি পেয়েছিলেন, তাতে লেখা বিধানগুলি প্রবর্তন করার জন্য রাজা যোশিয় জেরুশালেম ও যিহুদীয়া থেকে সমস্ত ওঝা, দৈবজ্ঞ ও সমস্ত কুলদেবতার বিগ্রহ ও প্রতিমাপূজার সাজসরঞ্জাম অপসারিত করেন।
{23:25} তাঁর আগে কোন রাজা এমন ভাবে কায়মনোবাক্যে মোশির বিধান অনুসারে প্রভু পরমেশ্বরের সেবা করেন নি। তাঁর পরেও তাঁর মত রাজা আর কেউ হন নি।
{23:26} কিন্তু রাজা মনঃশির জঘন্য কার্যকলাপ যিহুদীয়ার বিরুদ্ধে প্রভু পরমেশ্বরের যে প্রচণ্ড ক্রোধ প্রজ্বলিত করেছিল, তা তখনও প্রশমিত হয় নি।
{23:27} প্রভু বলেছিলেন, আমি ইসরায়েলের অবস্থা যেমন করেছি তেমনি যিহুদীয়াকেও আমার চোখের সামনে থেকে দূর করে দেব। আমার মনোনীত এই জেরুশালেম নগরী এবং এই মন্দির, যেখানে আমার নাম প্রতিষ্ঠিত হবে বলে প্রতিশ্রুতি দিয়েছিলাম তা-ও আমি বর্জন করব।
{i23:28} যোশিয়ের রাজত্বের অবসান ( ২ বংশা 35:20—36:1 )
{23:28} রাজা যোশিয়ের সমস্ত কার্যবিবরণ যিহুদীয়া রাজবংশের ইতিহাসে লেখা আছে।
{23:29} তাঁর আমলে মিশরের রাজা নেকো আসিরিয়ার রাজাকে সাহায্য করার জন্য ইউফ্রেটিস নদীতীরে সৈন্যসামন্ত নিয়ে তাঁর সঙ্গে মিলিত হয়েছিলেন। রাজা যোশিয় তাঁকে বাধা দেবার জন্য মেগিদ্দোতে যান এবং সেখানে যুদ্ধে তিনি মিশররাজ নেকোর হাতে নিহত হন।
{23:30} তাঁর কর্মচারীরা তাঁর মৃতদেহ রথে করে মেগিদ্দো থেকে জেরুশালেমে নিয়ে আসে এবং সেখানে রাজপরিবারের সমাধিতে তাঁকে সমাধি দেয়। তারপর দেশের জনসাধারণ যোশিয়ের পুত্র যিহোয়াহাসকে তাঁর পিতার আসনে রাজপদে অভিষিক্ত করে।
{i23:31} যিহুদীয়ারাজ যিহোয়াহাস
{23:31} যিহোয়াহাস তেইশ বছর বয়সে রাজা হন এবং মাত্র তিন মাস রাজত্ব করেন। জেরুশালেম ছিল তাঁর রাজধানী। তাঁর মায়ের নাম হামুতাল। ইনি লিব্না নিবাসী যিরমিয়ের কন্যা।
{23:32} যিহোয়াহাস তাঁর পূর্বপুরুষদের পদাঙ্ক অনুসরণ করে প্রভু পরমেশ্বরের বিরুদ্ধে পাপ করেন এবং তাঁর বিরাগভাজন হন।
{23:33} মিশররাজ নেকো হামাৎ-এর অন্তর্গত রিব্লায় তাঁকে বন্দী করেন। ফলে জেরুশালেমে তাঁর রাজত্বের অবসান ঘটে। নেকো যিহুদীয়ার উপর একশো তালন্ত রূপো এবং এক তালন্ত সোনা কর ধার্য করেন।
{23:34} মিশররাজ নেকো যোশিয়ের অপর পুত্র ইলিয়াকিমকে পিতার সিংহাসনে বসান ও তাঁর নাম পরিবর্তন করে যিহোয়াকিম রাখেন। যিহোয়াহাসকে মিশররাজ নেকো মিশরে নিয়ে যান। সেখানেই তাঁর মৃত্যু হয়।
{i23:35} যিহুদীয়ার রাজা যিহোয়াকিম ( ২ বংশা 36:5-8 )
{23:35} রাজা যিহোয়াকিম মিশররাজের ধার্য কর আদায়ের জন্য প্রজাদের ব্যক্তিগত ধনসম্পদের অনুপাতে কর দিতে বাধ্য করেন।
{23:36} পঁচিশ বছর বয়সে যিহোয়াকিম রাজা হন এবং তিনি এগার বছর রাজত্ব করেন। জেরুশালেম ছিল তাঁর রাজধানী, তাঁর মায়ের নাম জেবিদা। ইনি রুমাহ্ নিবাসী পেদাইয়াহ্র কন্যা।
{23:37} যিহোয়াকিমও পূর্বপুরুষদের অনুসৃত পথে চলেছিলেন ও প্রভু পরমেশ্বরের অপ্রীতিজনক কাজ করেছিলেন।
{24:1} রাজা যিহোয়াকিমের রাজত্বকালে ব্যাবিলনের রাজা নেবুকাডনেজার যিহুদীয়া রাজ্য আক্রমণ করেন। যিহোয়াকিম তিন বছর তাঁর অধীনে থাকেন কিন্তু তারপর তিনি বিদ্রোহ ঘোষণা করেন।
{24:2} প্রভু পরমেশ্বর তাঁর দাস নবীদের মারফৎ যে কথা ঘোষণা করেছিলেন, সেই অনুযায়ী পরমেশ্বর যিহুদীয়া রাজ্য ধ্বংস করার জন্য ব্যাবিলন, সিরিয়া, মোয়াব এবং আম্মোন থেকে যিহোয়াকিমের বিরুদ্ধে সশস্ত্র আক্রমণকারীদের পাঠালেন।
{24:3} পরমেশ্বরের নির্দেশেই যিহুদীয়ার ভাগ্যে এই ঘটনা ঘটেছিল। যিহুদীয়ার অধিবাসীদের নিজের সান্নিধ্য থেকে বিতাড়িত করার জন্য তিনি এই কাজ করেছিলেন। এর কারণ রাজা মনঃশির পাপ তাঁর সকল দুষ্কর্ম,
{24:4} বিশেষ করে জেরুশালেমে নির্দোষের রক্তপাতের জন্যই প্রভু পরমেশ্বর মনঃশিকে ক্ষমা করেন নি।
{24:5} যিহোয়াকিমের সমস্ত কার্যবিবরণ যিহুদীয়া রাজবংশের ইতিহাসে লেখা আছে।
{24:6} যিহোয়াকিমের মৃত্যুর পর তাঁর পুত্র যিহোয়াখিন রাজা হন।
{24:7} মিশরের রাজা এরপরে আর কোনদিন অভিযান করেন নি কারণ ব্যাবিলনের রাজা ইউফ্রেটিস নদী থেকে মিশরের উত্তর সীমান্ত পর্যন্ত মিশরের সমস্ত এলাকা দখল করে নিয়েছিলেন।
{i24:8} যিহুদীয়ারাজ যিহোয়াখিন ( ২ বংশা 36:9-10 )
{24:8} যিহোয়াখিন আঠেরো বছর বয়সে রাজা হন এবং তিন মাস রাজত্ব করেন। জেরুশালেম ছিল তাঁর রাজধানী। শালেমের এল্-নাথানের কন্যা নেহুস্তা ছিলেন তাঁর জননী।
{24:9} তিনিও তাঁর পিতৃপুরুষদের দৃষ্টান্ত অনুসরণ করে প্রভু পরমেশ্বরের দৃষ্টিতে পাপ করেছিলেন।
{24:10} তাঁর আমলে ব্যাবিলনের রাজা নেবুকাডনেজারের সেনাপতিরা সৈন্যবাহিনী নিয়ে জেরুশালেমের বিরুদ্ধে অভিযান করেন এবং নগর অবরোধ করে।
{24:11} অবরোধ চলাকালে রাজা নেবুকাডনেজার স্বয়ং জেরুশালেমে আসেন।
{24:12} যিহোয়াখিন তখন জননী, পুত্র পারিষদবর্গ, রাজকর্মচারী ও প্রাসাদের সমস্ত কর্মচারীসহ ব্যাবিলন রাজের কাছে আত্মসমর্পণ করেন। নেবুকাডনেজার তাঁর রাজত্বের অষ্টম বছরে তাঁর যিহোয়াখিনকে বন্দী করেন
{24:13} এবং প্রভুর মন্দির ও রাজপ্রাসাদের সমস্ত ধনরত্ন ব্যাবিলনে নিয়ে যান এবং প্রভু পরমেশ্বরের ভবিষ্যদ্বাণী অনুসারে প্রভুর মন্দিরে ব্যবহারের জন্য ইসরায়েলরাজ শলোমন যে সমস্ত সোনার জিনিস পত্র তৈরী করিয়েছিলেন, নেবুকাডনেজার সমস্ত ভেঙ্গে দেন।
{24:14} নেবুকাডনেজার জেরুশালেম থেকে পারিষদবর্গসহ রাজপরিবারের সবাইকে এবং সমস্ত নেতৃস্থানীয় ব্যক্তিসহ সবশুদ্ধ দশহাজার জেরুশালেমবাসীকে বন্দী করে নিয়ে গেলেন। কর্মকার ও সর্বশ্রেণীর কারিগরদেরও তিনি নিয়ে গেলেন। যিহুদীয়ায় রেখে গেলেন শুধু কাঙ্গাল গরীবদের।
{24:15} নেবুকাডনেজার যিহোয়াখিনকে তাঁর জননী, পত্নীবৃন্দ, রাজকর্মচারী ও যিহুদীয়ার নেতৃবৃন্দসহ বন্দী করে ব্যাবিলনে নিয়ে যান।
{24:16} ব্যাবিলনরাজ গণ্যমান্য সাত হাজার লোককে, কর্মকার ও অন্যান্য শ্রেণীর এক হাজার কারিগরকে ব্যাবিলনে নিয়ে যান। এঁরা সকলেই ছিলেন সৈন্যবাহিনীতে যোগদানে সক্ষম।
{24:17} যিহোয়াখিনের কাকা মাত্তানিয়াহ্কে নেবুকাডনেজার যিহুদীয়ার রাজা করলেন এবং তাঁর নাম দিলেন সেদেকিয়াহ্।
{i24:18} যিহুদীয়ার রাজা সেদেকিয়াহ্ ( ২ বংশা 36:11-12 ; যির 52:1-3 )
{24:18} সেদেকিয়াহ্ একুশ বছর বয়সে রাজা হন এবং এগারো বছর রাজত্ব করেন। জেরুশালেম ছিল তাঁর রাজধানী। তাঁর মা হামুতাল ছিলেন লিবনাহ্ নিবাসী যিরমিয়ের কন্যা।
{24:19} সেদেকিয়াহ্ও যিহোয়াখিনের মত প্রভু পরমেশ্বরের বিরুদ্ধে পাপ করেছিলেন।
{24:20} এই সমস্ত কারণে প্রভু পরমেশ্বর জেরুশালেম ও যিহুদীয়ার উপর এত ক্রুদ্ধ হয়েছিলেন যে তিনি তাদের তাঁর চোখের সামনে থেকে দূর করে দিয়েছিলেন।
{i25:1} জেরুশালেমের পতন ( ২ বংশা 36:13-21 ; যির 52:3-11 )
{25:1} সেদেকিয়াহ্ ব্যাবিলনরাজের বিরুদ্ধে বিদ্রোহ করলেন। রাজা নেবুকাডনেজার তখন সেদেকিয়াহ্র রাজত্বের নবম বছরের দশম মাসের দশম দিনে সসৈন্যে এসে জেরুশালেম অবরোধ করলেন। নগরের বাইরে তাঁরা সৈন্য সমাবেশ করলেন এবং নগরের চারিদিকে নজরদারির জন্য কক্ষযুক্ত সুউচ্চ স্তম্ভ গড়ে তুললেন।
{25:2} সেদেকিয়াহ্র রাজত্বের একাদশ বছর পযর্ন্ত নগর অবরোধ করে রাখলেন।
{25:3} সেই বছরেরই চতুর্থ মাসের নবম দিনে নগরে দুর্ভিক্ষের অবস্থা এমন ভয়াবহ হল যে লোকদের খাবার বলতে কিছুই রইল না।
{25:4} ব্যাবিলনীয়রা নগরের চারিদিক ঘিরে রাখা সত্ত্বেও নগরের সৈন্যরা রাজার সঙ্গে রাতের অন্ধকারে প্রাচীর ভেঙ্গে পালিয়ে গেল। রাজোদ্যানের পথে দুই প্রাচীরের মাঝখানের দ্বার দিয়ে তারা জর্ডন উপত্যকার দিকে পালাল।
{25:5} কিন্তু ব্যাবিলনীয় সৈন্যরা রাজা সেদেকিয়াহ্র পিছনে তাড়া করে জেরিকোর সমতলভূমির কাছে তাঁকে ধরে ফেলল। তাঁর সৈন্যরা ছত্রভঙ্গ হয়ে গেল।
{25:6} সেদেকিয়াহ্কে রিব্লায় রাজা নেবুকাডনেজারের কাছে নিয়ে যাওয়া হল। রাজা তাঁকে দণ্ড দিলেন।
{25:7} সেদেকিয়াহ্র চোখের সামনেই তাঁর ছেলেদের হত্যা করা হল। তারপর নেবুকাডনেজারের আদেশে সেদেকিয়াহ্র চোখ উপড়ে ফেলা হল এবং তাঁকে শৃঙ্খলিত করে ব্যাবিলনে নিয়ে যাওয়া হল।
{i25:8} মন্দির ধ্বংস ( যির 52:12-23 )
{25:8} ব্যাবিলনরাজ নেবুকাডনেজারের রাজত্বের ঊনিশতম বছরের পঞ্চম মাসের সপ্তম দিনে ব্যাবিলনরাজের পরামশর্দাতা ও রাজার দেহরক্ষীদলের সেনাপতি নেবুজারদান জেরুশালেমে এলেন
{25:9} এবং প্রভু পরমেশ্বরের মন্দির, রাজপ্রাসাদ ও জেরুশালেমের বিশিষ্ট গণ্যমান্য লোকের সমস্ত ঘরবাড়ি পুড়িয়ে দিলেন।
{25:10} তাঁর সৈন্যবাহিনী নগরের প্রাচীর ভেঙ্গে ফেলল।
{25:11} তারপর নেবুজারদান জেরুশালেমের অবশিষ্ট কারিগর ও অধিবাসীদের এবং যারা ব্যাবিলনীয়দের পক্ষে যোগ দিয়েছিল, তাদের সকলকে ব্যাবিলনে নিয়ে গেলেন।
{25:12} কিন্তু তিনি যিহুদীয়ার দীনদরিদ্র সহায়-সম্বলহীন ভূমিহীন লোকদের রেখে গেলেন এবং সেখানকার আঙুর ক্ষেত ও ক্ষেতখামারের কাজে নিযুক্ত করে গেলেন।
{25:13} প্রভু পরমেশ্বরের মন্দিরের ব্রোঞ্জের স্তম্ভগুলি, ব্রোঞ্জের গাড়ি এবং বিরাট জলাধারা তারা ভেঙ্গে ফেলল এবং সেগুলির সমস্ত ব্রোঞ্জ নিয়ে গেল।
{25:14} বেদী পরিষ্কার করার ছাইদান, হাতা ও চিমটা, বাতির শল্তে ছাঁটা কাঁচি, বলিদানের রক্ত রাখার গামলা, ধূপদানি এবং মন্দিরে উপাসনার সময় ব্যবহৃত অন্যান্য সব ব্রোঞ্জের জিনিস তারা নিয়ে গেল।
{25:15} তারা সোনা ও রূপোর সমস্ত জিনিস এমন কি জ্বলন্ত কয়লা নেবার জন্য সোনার ছোট ছোট পাত্রগুলিও নিয়ে গেল।
{25:16} রাজা শলোমন মন্দিরের জন্য যে দুটি ব্রোঞ্জের স্তম্ভ, জলাধার ও গাড়ী তৈরী করিয়েছিলেন, সেগুলি এত ভারী ছিল যে তা ওজন করা সম্ভব হয়নি।
{25:17} স্তম্ভ দুটির উচ্চতা ছিল আঠেরো হাত। এগুলির মাথায় তিনহাত উঁচু চূড়া বসানো ছিল। চূড়ার চারদিকে ব্রোঞ্জের ডালিম দিয়ে সাজানো ছিল।
{i25:18} যিহুদীয়ার অধিবাসীদের ব্যাবিলনে নির্বাসন ( যির 52:24-27 )
{25:18} এছাড়াও প্রধান পুরোহিত সেরাইয়াকে, সহকারী পুরোহিত সফনিয়কে এবং মন্দিরের আরও তিনজন প্রধান কর্মচারীকে সেনাপতি নেবুজারদান বন্দী করে নিয়ে গেলেন।
{25:19} একজন সেনাপতিকে ও তাঁর সচিব তথা সামরিক দলিল রক্ষককে, রাজার পাঁচজন মন্ত্রণাদাতাকে, গণ্যমান্য ষাটজন নাগরিককে শহরে পেয়ে তিনি
{25:20} এঁদের হমাৎ-এর অন্তর্গত রিবলায় ব্যাবিলন রাজের কাছে নিয়ে গেলেন।
{25:21} রাজার আদেশে তাঁদের কশাঘাত করা হল এবং তারপর হত্যা করা হল। এইভাবে যিহুদীয়ার অধিবাসীরা নিজের দেশ থেকে নির্বাসিত হয়েছিল।
{i25:22} যিহুদীয়ার প্রশাসক গদলিয় ( যির 40:7-9 ; 41:1-3 )
{25:22} রাজা নেবুকাডনেজার অহিকামের পুত্র ও শাফনের পৌত্র গদলিয়কে যিহুদীয়ার অবশিষ্ট লোক, যাদের ব্যাবিলনে নির্বাসিত করা হয়নি, তাদের প্রশাসকরূপে নিযুক্ত করলেন।
{25:23} যিহুদীয়ার যে সমস্ত সেনাপতি ও সৈন্য আত্মসমর্পণ করে নি, তাঁরা এই সংবাদ শুনে মিস্পায় গদলিয়ের কাছে এসে জড়ো হলেন। নথনিয়ের পুত্র ইশ্মায়েল, করেয়ার পুত্র যোহানন নটোফা নিবাসী তান্হুমেথের পুত্র সেরায়াহ্ এবং মাকাহ্ নিবাসী যেজানিয়া তাঁদের অধীনস্থ সৈন্যসামন্ত নিয়ে এসেছিলেন।
{25:24} গদলিয় তাঁদের আশ্বাস দিয়ে বললেন, ব্যাবিলনের রাজকর্মচারীদের ভয় করার কোন কারণ নেই। তোমরা এদেশে বাস কর এবং ব্যাবিলনরাজের অধীনতা স্বীকার কর। তাহলে তোমাদের সর্বৈব মঙ্গল হবে।
{25:25} কিন্তু সেই বছরেরই সপ্তম মাসে রাজপরিবারের এলিশামার পৌত্র তথা নথনিয়ের পুত্র ইশ্মায়েল দশজন লোককে নিয়ে মিস্পায় গিয়ে গদলিয়কে হত্যা করলেন। তাঁর দলে যে সব ইসরায়েলী ও ব্যাবিলনের লোক ছিল, তাদেরও হত্যা করলেন।
{25:26} তারপর ধনী-দরিদ্র নির্বিশেষে সেখানকার সমস্ত ইসরায়েলী ও তাদের সেনাপতিরা ব্যাবিলনীদের ভয়ে দেশ ছেড়ে মিশরে পালিয়ে গেল।
{i25:27} কারাগার থেকে যিহোয়াখিনের মুক্তিলাভ ( যির 52:31-34 )
{25:27} ইতিলমরোদক যে বছর ব্যাবিলনের রাজা হন, সেই বছর তিনি যিহুদীয়ারাজ যিহোয়াখিনের প্রতি দয়াপরবশ হয়ে তাঁকে কারাগার থেকে মুক্তি দেন। যিহোয়াখিনের বন্দী হওয়ার সাঁইত্রিশ বছর পরে দ্বাদশ মাসের সাতাশ দিনের দিন তিনি মুক্তিলাভ করেন।
{25:28} ইতিলমরোদক তাঁর প্রতি অত্যন্ত সদয় ছিলেন এবং অন্যান্য যে সমস্ত রাজা তাঁর সঙ্গে ব্যাবিলনে নির্বাসিত হয়েছিলেন, তাঁদের চেয়ে তাঁকে উচ্চতর মর্যাদার আসন দিয়েছিলেন।
{25:29} যিহোয়াখিনকে বন্দীর পোশাক পরিবর্তন করার অনুমতি দেওয়া হল এবং বাকী জীবন তাঁকে রাজার সঙ্গে খাওয়া-দাওয়ার অধিকার দেওয়া হল।
{25:30} যতদিন তিনি বেঁচেছিলেন, ততদিন তাঁকে দৈনিক প্রয়োজনের জন্য বৃত্তি দেওয়া হত।
