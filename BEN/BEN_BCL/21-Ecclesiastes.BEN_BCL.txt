{i1:1} জীবনের রহস্য
{1:1} উপদেশকের কথামালা। এই উপদেশক ছিলেন দাউদের পুত্র এবং জেরুশালেমের রাজা।
{1:2} উপদেশক বলেনঃ সংসারে সবই দুর্বোধ্য, সব কিছুই হেঁয়ালি।
{1:3} সারাটি জীবন ধরে এত পরিশ্রম করে এ সংসারে কি পেলে তুমি?
{1:4} প্রজন্মের পর প্রজন্ম আসে, আবার চলেও যায়, কিন্তু জগত-সংসার যেমন ছিল তেমনই রয়ে যায়।
{1:5} সূর্য উদিত হয়, চলে যায় অস্তাচলে, আবার ফিরে আসে উদয়ের পথে।
{1:6} আপন প্রবাহ পথে বায়ু বয় উত্তর-দক্ষিণে, ঘুরে ঘুরে ফিরে আসে আবার আপন আবর্তে।
{1:7} নদী অবিরল ঢালে বারিধারা সাগরের বুকে, তবু তো সাগর হয় না পূর্ণ, আবার নদী ফেরে আপন উৎসমুখে।
{1:8} দেখে দেখে তবু নয়ন হয়নি ক্লান্ত, শত উপদেশেও শ্রবণ হয়নি শ্রান্ত। ভাষায় বোঝান যায় না এই গতানুগতিক ধারা।
{1:9} সংসারে যা ঘটেছিল, তা ঘটবে আবার, যা করা হয়েছিল, তা করবে পুনর্বার। এ বিশ্ব সংসারে, নতুন কিছুই নেই, সব পুরাতনই ফিরবে বারংবার।
{1:10} যদি বল, দেখ দেখ এ এক নতুন ব্যাপার! আমি বলব, ভুল, এ সবই ভুল। আদিকাল, থেকে ঘটছে এ সবই, নতুন কিছুই নেই।
{1:11} কেউ মনে রাখে না অতীতের স্মৃতি, রাখবে না মনে আগামীদিনের ঘটনাও, কোন কিছুই কাটবে না দাগ মানুষের মনে।
{i1:12} উপদেশকের অভিজ্ঞতা
{1:12} আমি, উপদেশক, রাজধানী জেরুশালেম থেকে ইসরায়েলীদের উপর রাজত্ব করেছি।
{1:13} আমি সঙ্কল্প করেছিলাম, এ জগত-সংসারে যা কিছু ঘটে, সে সবের নিগূঢ় তত্ত্ব বহু অনুসন্ধানে আমি হব অবগত প্রজ্ঞার আলোকে।
{1:14} এ জগতের সব ঘটনাই আমি দেখেছি, বুঝেছি, সবই দুর্বোধ্য, সবই হেঁয়ালি।
{1:15} কোঁকড়া চুল কি সোজা করা যায়? যা নেই তা কি কখনও গোণা যায়?
{1:16} মনে মনে ভাবলাম, মহাজ্ঞান আমি করেছি অর্জন। জেরুশালেমে আমার পূর্বসূরী যারা, তাঁদের চেয়েও আমি বিজ্ঞ; লাভ করেছি আমি পূর্ণ প্রজ্ঞা, পেয়েছি বহু অভিজ্ঞতা ও জ্ঞান।
{1:17} আমি বোঝবার চেষ্টা করলাম, জ্ঞান ও অজ্ঞতায়, প্রজ্ঞা ও মূর্খতায় প্রভেদ কোথায়? আমি উপলব্ধি করলাম, বুঝলাম সবই দুর্বোধ্য, সব হেঁয়ালি, এ যেন আলেয়ার পিছনে ছোটা।
{1:18} জ্ঞানের বাহুল্যে দুঃখ বাড়ে প্রজ্ঞার আধিক্য আনে উদ্বেগের বিষম জ্বালা।
{2:1} স্থির করলাম, এবার আমি ভোগবিলাসের আনন্দমেলায় দেখব খুঁজে কোথায় প্রকৃত সুখ! কিন্তু হায়, তাও বোঝা দায়!
{2:2} বুঝলাম, এ স্ফূর্তি মত্ততা, এ হাসি প্রলাপ মাত্র, এ সুখ অর্থহীন!
{2:3} প্রজ্ঞার নির্দেশে আমি স্থির করলাম, মদিরা পানে কি আনন্দ আমি তা-ও দেখব পরখ করে। ভেবেছিলাম, মানুষের ছোট্ট জীবনখানি এ পৃথিবীতে কাটিয়ে যাবার এই হল পথ।
{2:4} আমি অনেক মহৎ কাজ করলাম, নিমার্ণ করলাম অট্টালিকা, রচনা করলাম দ্রাক্ষাকুঞ্জ।
{2:5} ফুলে ফুলে আমি বাগান সাজালাম,
{2:6} সেচনের জন্য তৈরী করলাম জলের আধার।
{2:7} আমি সংগ্রহ করলাম বহু দাসদাসী, আমার গৃহে যে দাসদাসী ছিল, তাদেরও বংশবৃদ্ধি হল। জেরুশালেমে আমার মত এত পশুসম্পদ আর কারও ছিল না কোনদিন।
{2:8} আমার অধীন দেশ ও রাজ্যগুলি থেকে আমি আহরণ করেছিলাম প্রচুর সম্পদ — সোনা ও রূপো। আমার মনোরঞ্জন করত গায়ক ও গায়িকার দল, সঙ্গদানের জন্য যত নারী প্রয়োজন, সবই ছিল আমার।
{2:9} আমি ছিলাম মহান, এর আগে যাঁরা জেরুশালেমে ছিলেন, সেই পূর্বসূরীদের চেয়েও মহান ছিলাম আমি, সর্বকর্মে প্রজ্ঞাই ছিল আমার পথ প্রদর্শক।
{2:10} আমি যা চেয়েছি, পেয়েছি সবই। কোনও আনন্দ থেকে আমি বঞ্চিত করি নি নিজেকে। আমার সমস্ত কাজের জন্য গর্ব অনুভব করতাম আমি, মনে করতাম, এ সবই আমার কাজের পুরস্কার।
{2:11} পরে আমি হিসেব করে দেখলাম, কঠোর পরিশ্রমে কত না ফসল তুলেছি ঘরে, তবু যা চেয়েছি আমি, তার সবই অধরাই রয়ে গেছে, এ যেন আলেয়ার পিছনে ছোটা!
{2:12} একজন রাজা যা করে যান, তাঁর পরবর্তী রাজার কার্যাবলী বিচার করে দেখা যায়, তিনি পথ চলেছেন তাঁর পূর্বসূরী রাজারই কর্মধারায়। এবার আমি বিজ্ঞ, বেপরোয়া ও নির্বোধ — এই তিন শ্রেণীর মানুষের মধ্যে পার্থক্য কোথায়, তা বোঝার চেষ্টা করলাম।
{2:13} বুঝলাম, অন্ধকারের চেয়ে আলো যেমন শ্রেয়, মূর্খতার চেয়ে তেমনই শ্রেয় প্রজ্ঞা।
{2:14} জ্ঞানবান সঠিক পথে চলে আর মূর্খ চলে ভুল পথে কিন্তু তবুও বলি, এই দুয়েরই পরিণতি এক।
{2:15} তখন আমি ভাবলাম, মূর্খের যে পরিণাম, আমারও সেই একই পরিণাম! তবে আমার কি লাভ হল এত জ্ঞান অর্জন করে? আশ্চর্য! বুঝতে পারি না- কোথায় এর উত্তর?
{2:16} জ্ঞানী হোক বা মূর্খই হোক, মানুষ সবাইকে ভুলে যায়, স্মৃতি লুপ্ত হয়ে যায় সকলেরই। জ্ঞানী ও মূর্খ উভয়েরই মৃত্যু হয়।
{2:17} তাই সংসারে আমার এল বিতৃষ্ণা, কারণ জগতের সব কিছুই পীড়াদায়ক আমার পক্ষে, সবই অলীক! এ যেন আলেয়ার পিছনে ছোটা!
{2:18} এ জগৎ সংসারে কঠোর পরিশ্রমে আমি যা কিছু করেছি অর্জন, এতে আমার কি লাভ হল? কে দেবে উত্তর? কারণ আমায় সবই রেখে যেতে হবে, উত্তরপুরুষের জন্য।
{2:19} কে জানে সেই উত্তরপুরুষ কেমন হবে? জ্ঞানী অথবা মূর্খ? তথাপি প্রজ্ঞা ও পরিশ্রমে আমি যা কিছু করেছি অর্জন, সে-ই হবে তার মালিক। হায়, এতে আমার করার কিছুই নেই!
{2:20} ব্যর্থ আমার সারাজীবনের পরিশ্রম, হতাশার বেদনায় আজ মন আমার ভারাতুর!
{2:21} মানুষ জ্ঞান, বুদ্ধি ও দক্ষতায় যা কিছু অর্জন করে, তার সবই তাকে রেখে যেতে হয় এমন কারও জন্যে যে তার জন্য কিছু করেনি কখনও। এ কি নিষ্ঠুর পরিহাস!
{2:22} সারা জীবনের এত শ্রম, এত উৎকণ্ঠা, তার বিনিময়ে মানুষ কি লাভ করে এ সংসারে?
{2:23} সারাটি জীবন ধরে সে যা কিছু করে, তাতে লাভ নেই কিছু, বাড়ে শুধু দুঃখের পসরা, নিদ্রাহীন রাত কাটে বেদনায়। দুর্বোধ্য এ সবই, সবই রহস্যময়!
{2:24} ভোজনে, পানে আর আত্মবিনোদনে আপন উপার্জিত ধন ভোগ করাই তো মানুষের কর্ম। অবশেষে বুঝলাম, এ সবই নির্ধারণ করেছেন ঈশ্বর তার জন্য।
{2:25} তাঁর অনুগ্রহ বিনা কে পারে জীবন উপভোগ করতে?
{2:26} যে জন সুজন প্রিয় পাত্র তাঁর, তার আরাধ্য ঈশ্বর তাকে দেন প্রজ্ঞা, জ্ঞান ও সুখ অপার। কিন্তু দুর্জনকে নিয়োগ করেন তিনি উপার্জন এবং সঞ্চয় করার কর্মে, যেন ঈশ্বরের প্রিয়জনেরা লাভ করতে পারে সেই বঞ্চিত ধন। এ-ও রহস্যময়, বৃথা এ সব বোঝার চেষ্টা!
{i3:1} নির্দিষ্ট কাল
{3:1} জগতের সব কিছুর জন্যই আছে নির্দিষ্ট কাল, সর্ব কর্মের জন্য রয়েছে নির্ধারিত সময়।
{3:2} জন্ম ও মৃত্যুর কাল নির্ধারিত আছে, আছে রোপণ ও আহরণের কাল।
{3:3} আছে হনন ও নিরাময়ের নির্দিষ্ট কাল, ভাঙ্গা ও গড়ার কাল।
{3:4} আছে হাসি-কান্নার কাল, শোক, দুঃখ ও নৃত্যগীতের কাল।
{3:5} আছে ছড়িয়ে দেওয়া ও কুড়িয়ে নেওয়ার কাল, আছে মিলন ও বিরহের কাল।
{3:6} আছে অন্বেষণ ও হারানোর কাল, এবং আয় ও ব্যয়ের কাল।
{3:7} আছে ছিঁড়ে ফেলা ও জোড়া দেওয়ার কাল, নীরবতা ও মুখরতার কাল।
{3:8} আছে ভালবাসা ও ঘৃণ্য করার কাল, এবং সংগ্রাম ও শান্তির কাল।
{3:9} আবার ভাবি আমি, পরিশ্রম করে কি লাভ হয় মানুষের?
{3:10} বুঝলাম, কর্মের দায়িত্ব দিয়ে মানবকুলকে সচল রাখেন ঈশ্বর।
{3:11} ঈশ্বর সমস্ত বিষয়ের জন্য উপযুক্ত কাল নিরূপিত করেছেন। অতীত ও ভবিষ্যৎ সম্বন্ধে কিছু ধারণা দিলেও ঈশ্বরের কাজের আদি-অন্ত বোঝার ক্ষমতা মানুষকে দেওয়া হয় নি।
{3:12} আমি উপলব্ধি করলাম, মানুষের আয়ু যতদিন, ততদিন আনন্দে সৎজীবন যাপন করাই শ্রেয়।
{3:13} সুতরাং আমাদের উচিত পূর্ণ আনন্দে শ্রমফল ভোগ করা, এই-ই ঈশ্বরের অভিপ্রায়।
{3:14} আমি জানি, ঈশ্বর যা কিছু করেন, সবই হয় চিরস্থায়ী, তার সঙ্গে কিছু যোগ করা যায় না, কিছু বাদ দেওয়াও যায় না তা থেকে। ঈশ্বর করেছেন এই ব্যবস্থা যেন মানুষ তাঁকে সসম্ভ্রমে স্মরণে রাখে।
{3:15} সংসারে যা কিছু ঘটে বা ঘটতে পারে, তা সবই ঘটে যাওয়া ঘটনার পুরনাবৃত্তি মাত্র, ঈশ্বরের এও এক আশ্চর্য বিধান।
{i3:16} জগতে অবিচার
{3:16} এ ছাড়াও আমি আর একটি বিষয় লক্ষ্য করেছি, এ জগতে যেখানে আশা করা যায় ন্যায় ও সুবিচার, সেখানেই দেখি অবিচারের ঘন অন্ধকার।
{3:17} আমি তাই এই সিদ্ধান্তে এলাম: স্বয়ং ঈশ্বরই যখন সর্ববিষয় ও সর্ব কর্মের জন্য সময় নির্দিষ্ট করেছেন, তখন তিনিই যথা সময়ে করবেন ভালোমন্দের বিচার।
{3:18} আমি এলাম আরও এক সিদ্ধান্তে, নানান পরীক্ষার মধ্য দিয়ে ঈশ্বর আমাদের দেখাতে চান আমরা নিছক পশু মাত্র।
{3:19} কারণ মানুষের যে পরিণতি, পশুরও পরিণতি তাই-ই। উভয়েরই মৃত্যু হয় একই ভাবে, উভয়েই এক ধরণের জীব, পশুর চেয়ে কোন অংশেই মানুষ শ্রেয় নয়। এও এক বিরাট রহস্য!
{3:20} সকলেরই শেষ গতি এক, সকলেরই উৎপত্তি ধূলি থেকে, আবার ধূলিতেই মিলাবে সকলে।
{3:21} কে বলতে পারে, মানুষের আত্মা হবে ঊর্ধ্বগামী আর পশুর আত্মা যাবে পাতালে?
{3:22} বুঝলাম, আপন উপার্জিত ধন ভোগ করাই মানুষের সঙ্গত কর্ম। এই-ই তার জন্য নির্ধারিত, কারণ, তারপর কি ঘটবে তা কে বলতে পারে?
{4:1} এ জগতে চলছে যে অন্যায় অত্যাচার তার কথা আমি ভাবতে লাগলাম, দেখলাম, কাঁদছে দলিত মানুষ, তাদের চোখের জল মুছে দেবার কেউ নেই, কেউ নেই তাদের পাশে দাঁড়াবার, কারণ ক্ষমতা রয়েছে অত্যাচারীর হাতে।
{4:2} মনে হচ্ছে আমার, যারা বেঁচে আছে তাদের চেয়ে যারা মরে গেছে তারাই বরং সুখী।
{4:3} কিন্তু এদের চেয়েও সুখী তারা যারা জন্মায় নি এখনও। কারণ জগতে যে সব দুষ্কর্ম ঘটছে তা তারা দেখেনি।
{4:4} মানুষ কিসের জন্য এত পরিশ্রম করে, তা-ও জেনেছি আমি। এর কারণ প্রতিবেশীর সাথে মানুষের প্রতিদ্বন্দিতা। কিন্তু এ-ও তো অসার আলেয়ার পিছনে ছুটে চলা।
{4:5} মূর্খই বসে থাকে হাত গুটিয়ে এবং অনাহারে শুকিয়ে মরে।
{4:6} তবু দুহাতে পরিশ্রম করে আলেয়ার পিছনে ছুটে চলার চেয়ে শান্তিতে এক মুঠো সম্পদ ভোগ করা ভাল।
{4:7} মানব জীবনে আমি আর একটি বিষয় দেখলাম, যা আমার মনে প্রশ্ন জাগায়।
{4:8} নিঃসঙ্গ এক ব্যক্তি, সংসারে সে একা, তার কোনও সন্তান নেই, ভাই বন্ধু কেউ নেই, তবুও শেষ নেই তার পরিশ্রমের, নেই তার ধনাসক্তির নিবৃত্তি। সে কখনও তো দেখে না ভেবে কার জন্যে সে নিজেকে বঞ্চিত করেছে, করে চলেছে এত পরিশ্রম? এ সবই আমার বোধের অতীত।
{4:9} এক জনের চেয়ে দুজন ভাল, কারণ দুজনের মিলিত প্রচেষ্টা কার্যকরী হয় বেশী।
{4:10} তাদের একজন যদি অক্ষম হয়, তবে তাকে সাহায্য করতে পারবে অন্যজন। একান্ত অভাগা সে, জীবনে যে একা; যদি কখনও সে পড়েও যায়, তবে কেউ থাকে না তাকে তোলার।
{4:11} যদি দুজনে একত্রে শোয়, তবে অবশ্যই তারা গরমে থাকে, কিন্তু একা লোক উষ্ণতা পেতে পারে না।
{4:12} একা লোককে পরাস্ত করা যায় সহজেই, দুজন হলে একসাথে রুখে দাঁড়ায়, ত্রিগুণ রজ্জু সহজে যায় না ছেঁড়া।
{4:13} কোন ব্যক্তি গরীব অবস্থা থেকে দেশের রাজা হতে পারে, কিম্বা উন্নীত হতে পারে কারাগার থেকে সিংহাসনে। কিন্তু সে যদি
{4:14} বৃদ্ধ বয়সে বুদ্ধি হারায়, কারও পরামর্শ নিতে না চায়, তাহলে তার চেয়ে একজন গরীব অথচ বুদ্ধিমান তরুণ অনেক ভাল।
{4:15} মানুষের স্বভাবের কথা আমি ভাবতে লাগলাম, মনে হল, কোনও এক যুবক হয়তো কোনও এক দেশের রাজা হবে,
{4:16} তার অধীনে থাকবে অসংখ্য অনুগামী প্রজা, কিন্তু যেদিন সে থাকবে না, সেদিন তার অবদানের কথা কেউ আর ভুলেও আনবে না মনে। এ-ও আমার বোধের অতীত।
{5:1} পরমেশ্বরের মন্দিরে যাওয়ার সময় সতর্ক হও, সেখানে নির্বোধের মত বলিদান করতে যাওয়ার চেয়ে শিক্ষাগ্রহণ করতে যাওয়া অনেক ভাল। নির্বোধেরা জানে না যে তারা যা করছে, তা মন্দ।
{5:2} সেখানে গিয়ে বাচালতা করো না যেন, ঈশ্বরের সামনে যেন বলো না হঠকারী কোনও কথা। কারণ ঈশ্বর স্বর্গে আছেন আর মর্ত্যে রয়েছ তুমি, সুতরাং সংযত কর তোমার বাক্যালাপ।
{5:3} তোমার উদ্বেগ যত বেশী হবে, তত বেশী দুঃস্বপ্ন দেখবে তুমি। যত বেশী কথা বলবে মূর্খতা প্রকাশ করবে তত বেশী।
{5:4} ঈশ্বরের উদ্দেশে যা মানত করবে, তা যত শীঘ্র সম্ভব পূর্ণ করবে। কারণ ঈশ্বর প্রীত হন না নির্বোধের আচরণে। যে মানত তুমি করবে তা অবশ্যই করবে পূর্ণ।
{5:5} মানত করার পর তা পূর্ণ না করার চেয়ে কোনও মানত না করাই ভাল।
{5:6} তোমার মুখের কথা যেন তোমাকে পাপের পথে টেনে না নিয়ে যায়, পুরোহিতের সামনে যেন তোমাকে বলতে না হয় যে তুমি ভুল করে প্রতিশ্রুতি দিয়েছ। কেন তুমি ঈশ্বরের রোষে পড়ে নষ্ট করবে নিজের শ্রমফল?
{5:7} বেশি স্বপ্ন দেখা, বেশি কথা বলা — কোনটাই কাজের নয়, বরং সম্ভ্রম কর ঈশ্বরকে।
{i5:8} জীবনটাই ধাঁধা
{5:8} যদি দেখ, কোন রাজ্যে দরিদ্রেরা নিপীড়িত হচ্ছে, বঞ্চিত হচ্ছে ন্যায়বিচার ও ন্যায্যা অধিকার থেকে, তাহলে বিস্মিত হয়ো না — কারণ প্রত্যেক রাজকর্মচারীকে তাঁর ঊর্ধ্বতন কর্মচারী এবং তাঁকেও তাঁর ঊর্ধ্বতন কর্মচারী রক্ষা করে চলেন।
{5:9} রাজাকেও নির্ভর করতে হয় শস্য উৎপাদনের উপর।
{5:10} ধনাসক্ত ব্যক্তি বহু ধনলাভেও তৃপ্ত হয় না কখনও সম্পদকামী ব্যক্তির সম্পদলাভের তৃষ্ণা কখনও মেটে না।
{5:11} মানুষের ধনবৃদ্ধি হলে খাওয়ার লোকের সংখ্যাও বৃদ্ধি পাবে। এ নিয়ে প্রশ্ন করে কোনও লাভ নেই, এ সত্য মেনে নিতেই হয়।
{5:12} শ্রমিকের পর্যাপ্ত আহার না-ও জুটতে পারে, তবু সে সুখেই ঘুমায়। কিন্তু ধনীর পর্যাপ্ত আহার থাকলেও নিদ্রা তার সুখকর নয়।
{5:13} এ জগতে আমি দেখেছি এক অদ্ভূত ও বেদনাদায়ক ব্যাপার — মানুষ নিজেকে বঞ্চিত করে অর্থ সঞ্চয় করে।
{5:14} কিন্তু তার সেই অর্থ ব্যয়িত হয় বিপর্যয়ে, তার সন্তানদের জন্য থাকে না কিছুই।
{5:15} মানুষ ভূমিষ্ট হয় নগ্ন অবস্থায় আবার নগ্ন অবস্থাতেই তাকে চলে যেতে হয়। সে যা কিছু অর্জন করে সঙ্গে নিয়ে যেতে পারে না তার কিছুই। এও এক দুরূহ ব্যাপার, বোঝার চেষ্টা বৃথা।
{5:16} মানুষ যেভাবে জগতে আসে সেই ভাবেই তাকে চলে যেতে হয় জগত ছেড়ে।
{5:17} দৈন্যের বেদনায়, বঞ্চনার হাহাকারে, রোগব্যাধি আর উদ্বেগের যাতনায়, ক্রোধের নিষ্ফল হুঙ্কারে আর হতাশার অকরুণ অন্ধকারে জীবন কাটিয়ে মানুষের কি লাভ?
{5:18} বরং মানুষের পক্ষে উত্তম এবং করণীয় বলে আমি যা বুঝেছি, তা হচ্ছে এই: ঈশ্বর মানুষকে যে স্বল্প আয়ু দিয়েছেন, তার সেই সীমিত দিনগুলি শ্রমলব্ধ উপার্জনে সুখ-শান্তিতে অতিবাহিত করাই শ্রেয়। এই-ই ঈশ্বরের বিধান।
{5:19} ঈশ্বর যদি কাউকে ধনসম্পত্তি দেন এবং সুযোগ দেন তাকে তা ভোগ করার, তাহলে সে কৃতজ্ঞচিত্তে ভোগ করুক তার উপার্জন, কারণ এও ঈশ্বরের অনুগ্রহেরই দান।
{5:20} তাহলে, আয়ুর স্বল্পতার কথা ভেবে তার ক্ষুব্ধ হওয়া উচিত নয়।
{6:1} এ জগতে আমি লক্ষ্য করেছি, আর একটি অশুভ ব্যাপার, মানুষের পক্ষে যা দুঃসহ।
{6:2} ঈশ্বর কাউকে ধন-সম্পদ, সম্মান যা কিছু তার কাম্য, সবই দেন তাকে, কিন্তু সে সব ভোগ করার ক্ষমতা সে পায় না, অপরে তা ভোগ করে। এ এক গভীর বেদনাদায়ক নিগূঢ় রহস্য।
{6:3} শতপুত্রের জনক হয়ে যদি কেউ দীর্ঘায়ু লাভ করে, অথচ সুখ না পায়, ব্যবস্থা যদি না হয় তার উপযুক্ত সমাধির, তাহলে আমি বলব, একটি মৃতজাত শিশু বরং অনেক সৌভাগ্যবান তার চেয়ে।
{6:4} অর্থহীন সেই শিশুর জন্ম, সে অন্ধকারে মিলিয়ে যায়, হারিয়ে যায় বিস্মৃতির অন্তরালে। সে সূর্যের আলো দেখে
{6:5} নি কখনও, জীবনের কোনও অভিজ্ঞতাই হয়নি তার, তবু সে পেয়েছে বিশ্রাম যা পায় নি ঐ (দীর্ঘায়ু) লোকটি।
{6:6} ঐ ব্যক্তি দুহাজার বছর বেঁচে থেকেও উপভোগ করতে পারে নি জীবনের কোনও আনন্দ। এদের দুজনেরই শেষ পরিণতি কি এক নয়?
{6:7} অন্ন সংস্থানের জন্যই মানুষের যত পরিশ্রম, তবু তার ক্ষুধার নিবৃত্তি নেই।
{6:8} মূর্খের চেয়ে জ্ঞানবান এমন বেশী কি পায়? আদর্শ জীবন যাপন করেই বা কি লাভ হয় দরিদ্রের? এ-ই বা কেমন কথা!
{6:9} অতএব যা নেই, তার আকাঙ্ক্ষায় বিড়ম্বিত হওয়ার চেয়ে যা আছে তাতেই সন্তুষ্ট থাকা ভাল।
{6:10} যা কিছু ঘটে, তা বহু আগেই হয়েছে নিরূপিত। এ কথা সকলে জানে যে, কোনও ব্যক্তি তার চেয়ে শক্তিশালী কোনও প্রতিপক্ষের সঙ্গে পেরে ওঠে না।
{6:11} বাচলতা বক্তব্যের অর্থ লঘু করে। এতে কি লাভ হয়?
{6:12} ছায়াসম বিলীয়মান এই ক্ষণস্থায়ী অসার জীবনে মানুষের পক্ষে মঙ্গলজনক কি, তা কে পারে বলতে? মানুষের মৃত্যুর পরে এ জগতে কি ঘটবে তা-ই বা কে বলতে পারে?
{i7:1} জীবন-ভাবনা
{7:1} সুগন্ধী আতরের চেয়ে সুনাম ভাল, জন্মদিনের চেয়ে ভাল মৃত্যুদিন।
{7:2} ভোজ বাড়িতে যাওয়ার চেয়ে শোকার্ত পরিবারে যাওয়া ভাল। জীবিত লোকদের মনে রাখা দরকার, মৃত্যুই সকলের শেষ গতি।
{7:3} হাসির চেয়ে কান্না ভাল, কারণ কান্নায় মুখ বিষণ্ণ হলেও চেতনা হয় জাগ্রত।
{7:4} মূর্খের মন মত্ত থাকে আমোদ প্রমোদে, কিন্তু শেষ পরিণতির ভাবনা থাকে জ্ঞানীর অন্তরে।
{7:5} মূর্খের প্রশস্তি শোনার চেয়ে জ্ঞানবানের তিরস্কার সহ্য করা ভাল।
{7:6} মূর্খের হাসির আওয়াজ কাঁটাগাছ পোড়ার হালকা আওয়াজের মতই, এ হাসি অর্থহীন।
{7:7} জ্ঞানবান যখন প্রবঞ্চনায় আশ্রয় নেয়, তখন সে আচরণ করে মূর্খেরই মত, উৎকোচ গ্রহণ চরিত্র নষ্টের কারণ হয়।
{7:8} কোনও কাজ শুরুর চেয়ে শেষ ভাল। কোমলতা ভাল গর্বের রূঢ়তার চেয়ে।
{7:9} ক্রোধ দমন কর, অন্তরে ক্রোধ পোষণ করা মূর্খতা।
{7:10} কখনও বলো না: পুরাণো দিনগুলি বর্তমানের চেয়ে কেন অত ভাল ছিল? এ প্রশ্ন বুদ্ধিমানের যোগ্য নয়।
{7:11} মানুষমাত্রেরই বুদ্ধিপূর্বক চলা উচিত, কারণ উত্তরাধিকার সূত্রে পাওয়া সম্পত্তির নিরাপত্তা দেয় এই বুদ্ধি।
{7:12} অর্থের মত প্রজ্ঞা মানুষকে নিরাপদে রাখে প্রজ্ঞাই জ্ঞানীকে দান করে নিরাপত্তা।
{7:13} ঈশ্বরের মহান কর্মের কথা ভেবে দেখ, তিনি যা বাঁকা করেছেন, কে তা সোজা করতে পারে?
{7:14} সুখের দিনে সুখী হও, বিবেচনা কর সঙ্কটের দিনে যে, সুখ ও দুঃখ — দুই-ই ঈশ্বরের দান। কারণ, কার জীবনে কখন কি ঘটে, তা কে জানে।
{7:15} আমার এ ব্যর্থ জীবনে আমি সব কিছুই দেখেছি। আমি দেখেছি: একজন সৎলোক সৎপথে থেকেও ধ্বংস হয়, অথচ একজন দুর্জন দুষ্কর্ম করেও বেঁচে থাকে দীর্ঘকাল।
{7:16} তাই বলি: অতি ধার্মিক অথবা অতি জ্ঞানী হয়ো না, তাতে তুমি ধ্বংস করবে নিজেকেই।
{7:17} আবার এ-ও বলি: অতি দুষ্ট বা মূর্খও হয়ো না, তার ফলে তোমার মৃত্যু হবে অকালে।
{7:18} অতএব কোন কিছুরই অতিরিক্ত ভাল নয়, ঈশ্বরকে যে ভক্তি করে সে কাটিয়ে ওঠে সমস্ত সঙ্কট।
{7:19} প্রজ্ঞা মানুষকে নগরীর দশজন শাসকের চেয়েও শক্তিশালী করে।
{7:20} পৃথিবীতে এমন কোনও ধার্মিক ব্যক্তি নেই, যে সর্বদাই সৎকর্ম করে, পাপ করে না কখনও।
{7:21} লোকে যা বলে, সব সময় তাতে কান দিও না, তুমি হয়ত শুনবে তোমার ভৃত্য তোমার নিন্দায় মুখর,
{7:22} কিন্তু তুমি জান যে, নিজেও তুমি বারবার নিন্দা করেছ অনেকের।
{7:23} আমি এ সব তত্ত্বই বুদ্ধি দিয়ে বিচার করে দেখেছি। আমি জ্ঞান অর্জনের সঙ্কল্প করেছিলাম কিন্তু তা আমার সাধ্যের অতীত।
{7:24} জীবনে যা ঘটে তার মর্ম আমাদের আয়ত্তের বাইরে, অনেক দূরে, অনেক গভীরে নিহিত। কে উদ্ধার করতে পারে সেই মর্ম?
{7:25} আমি প্রজ্ঞার অনুশীলনে নিযুক্ত করলাম নিজেকে, ব্যাপৃত হলাম সব কিছুর অর্থ অনুসন্ধানে, দুর্নীতির মূর্খতা এবং নির্বুদ্ধির প্রমত্ততা সম্পর্কে অবহিত হওয়ার চেষ্টা করলাম।
{7:26} আমি দেখলাম, মৃত্যুর চেয়েও তিক্ত এক বস্তু-সে হচ্ছে নারী। তার ভালবাসা ফাঁদ ও জালের মত, শৃঙ্খলের মত তার বাহু আবদ্ধ করে তোমাকে। ঈশ্বর যার প্রতি প্রীত, সে-ই শুধু এড়াতে পারে তার কঠিন বন্ধন, কিন্তু পাপীরা ধরা পড়ে তার ফাঁদে।
{7:27} উপদেশক বলছেনঃ এই আমার উপলব্ধি, আমি তিল তিল করে অবগত হয়েছি এই তত্ত্ব।
{7:28} আমি বার বার আনুসন্ধান করেছি, কিন্তু পাই নি কোনও উত্তর। আমি হাজার জনের মধ্যে একজনকে খাঁটি পেয়েছি। কিন্তু নারীকুলের মধ্যে পেলাম না একজনকেও!
{7:29} দেখ, আমি শুধু এই একটি তত্ত্বই বুঝেছি, ঈশ্বর মানুষকে সৃজন করলেন সহজ ও সরল করে, কিন্তু মানুষই নিজেকে জটিল করে তুলেছে।
{8:1} একমাত্র জ্ঞানবান ব্যক্তিই বুঝতে পারে সব বিষয়ের প্রকৃত মর্ম, প্রজ্ঞা হাসি ফোটায় তার মুখে, তার চিন্তা করে দূর।
{i8:2} রাজার প্রতি আনুগত্য
{8:2} রাজার আদেশ পালন কর, যদি কোনও শপথ কর ঈশ্বরের কাছে, তবে তা হঠকারী ভাবে করো না।
{8:3} রাজা যা খুশী তা-ই করতে পারেন, সরে যাও তাঁর সম্মুখ থেকে, অপ্রীতিকর কোনও ব্যাপারে তাঁকে পীড়াপীড়ি করো না।
{8:4} রাজার আদেশ চূড়ান্ত, কেউ তাঁর কাজের সমালোচনা করতে পারে না।
{8:5} যে তাঁর আদেশ মেনে চলে, কোনও ক্ষতি হয় না তার। জ্ঞানী ব্যক্তি জানে, কখন কি ভাবে চলতে হয়।
{8:6} সব কাজেরই উপযুক্ত সময় ও পদ্ধতি আছে, কিন্তু আমরা সেই ব্যাপারে নিতান্তই অজ্ঞ।
{8:7} মানুষ জানে না ভবিষ্যতে কি ঘটবে, কেউ বলে দিতে পারে না তাকে ভবিষ্যতের কোনও কথা।
{8:8} প্রাণ বাঁচিয়ে রাখার ক্ষমতা কারও নেই, মৃত্যু দিনের উপর নেই কারও কর্তৃত্ব। কেউ এড়িয়ে যেতে পারে না এই সংগ্রাম, দুর্নীতিপরায়ণেরাও তাদের দুর্নীতির সাহায্যে উদ্ধার পায় না এর কবল থেকে।
{i8:9} দুর্জন এবং সজ্জন
{8:9} জগতে যা কিছু ঘটে, সে সব বিচার-বিশ্লেষণ করার সময় আমি উপলব্ধি করেছি এই সত্য যে, মানুষ তার ক্ষমতার অপব্যবহার করে, নিপীড়ন করে মানুষকে।
{8:10} আমি দুষ্ট লোকদের আপন সমাধিতে সমাধিস্থ হতে দেখেছি। আরও দেখেছি তাদের দ্বারা উৎপীড়িত মানুষ তাদেরই প্রশংসায় মুখর। এ-ও এক অদ্ভুত ব্যাপার!
{8:11} অন্যায়ের দণ্ডবিধান সময় মত হয় না বলেই মানুষ ইতস্ততঃ করে না অন্যায় করতে।
{8:12} দুর্জন শতসহস্র অপরাধ করেও সুখেই বেঁচে থাকে। যদিও জানি, ঈশ্বরের আদেশ পালন করলে জীবনে আসে মঙ্গল, অন্যথায় অমঙ্গল হয়।
{8:13} দুর্জনের জীবন ছায়ার মত, অকালমৃত্যু হবে তার, কারণ ঈশ্বরকে জানে না সে। এ সবই অর্থহীন কথা।
{8:14} এ জগতে আরও একটি অর্থহীন ব্যাপার ঘটে, কখনও দুষ্টদের প্রাপ্য লাভ করে ধার্মিকেরা, এবং দুষ্টেরা পায় ধার্মিকের প্রাপ্য পুরস্কার। আমার কাছে অতি দুর্বোধ্য এ ব্যাপার!
{8:15} সুতরাং, ভাল ভাবে জীবন যাপন করাই মানুষের পক্ষে শ্রেয়! ঈশ্বরদত্ত এই জীবনে শ্রমলব্ধ উপার্জনে সুখে শান্তিতে সৎজীবন যাপন করার চেয়ে ভাল আর কি হতে পারে?
{8:16} যখন আমি জ্ঞান আহরণে প্রবৃত্ত হলাম, পৃথিবীর তাবৎ বিষয় হৃদয়ঙ্গম করার চেষ্টা করলাম, তখনই বুঝলাম যে দিনরাত ভেবেও মানুষ কখনও ঈশ্বরের কীর্তিকলাপের মর্ম বুঝতে সক্ষম হবে
{8:17} না। মানুষ যত চেষ্টাই করুক না কেন, কখনও করতে পারবে না এ বিষয়ের কূল-কিনারা। জ্ঞানীরা তা জানেন বলে দাবী করতে পারেন, কিন্তু প্রকৃতপক্ষে তাঁরাও জানেন না কিছুই।
{9:1} আমি এই সব গভীরভাবে বিবেচনা করে দেখলাম এবং বুঝলাম যে, ঈশ্বরই নিয়ন্ত্রণ করেন ন্যায়নিষ্ঠ ও জ্ঞানীদের সমস্ত কর্ম, এমন কি তাঁদের ভালবাসা ও ঘৃণাও তাঁরই নিয়ন্ত্রণে। কেউ জানে না, পরমুহূর্তে কি ঘটবে!
{9:2} সজ্জন এবং দুর্জন, ভাল ও মন্দ; যে ধর্ম করে বা করে না, যাগযজ্ঞ করে কিম্বা করে না, — সকলেরই এক পরিণতি। পাপীর চেয়ে ধার্মিক যে খুব ভাল থাকবে — তা নয়। তেমনই অঙ্গীকার ভঙ্গকারীর চেয়ে অঙ্গীকার যে রক্ষা করে, সে যে ভাল থাকবে — তাও নয়।
{9:3} জগতে এও এক অদ্ভুত ব্যাপার, ভাল মন্দ সকলেরই একই পরিণতি! মানুষ কুচিন্তায় কুকাজে মত্ত হয়ে জীবন কাটায়, তারপর একদিন চলে যায় মৃতলোকে।
{9:4} জীবিত মানুষ মাত্রেই প্রত্যাশা থাকে, ‘মৃত সিংহের চেয়ে জীবন্ত কুক্কুর ভাগ্যবান।’
{9:5} জীবিতেরা জানে যে তাদের মরতে হবে, কিন্তু মৃতেরা জানে না কিছুই, তাদের প্রাপ্য আর কিছু নেই, বিলুপ্ত তাদের স্মৃতিও।
{9:6} তাদের প্রেম, ঘৃণা, ঈর্ষা সব অনুভূতি হয়েছে নিঃশেষ। পৃথিবীর কোন কিছুতেই আর অংশগ্রহণ করতে পারবে না তারা।
{9:7} অতএব তৃপ্তি করে ভোজন করে যাও, মনের আনন্দে কর সুরাপান, কারণ,
{9:8} এই হল ঈশ্বরের অভিপ্রায়। ফুটে উঠুক তোমার মুখে আনন্দ ও তৃপ্তি।
{9:9} ঈশ্বরের দেওয়া এই পার্থিব জীবনের রহস্য বুঝতে না পারলেও, তুমি প্রিয়জনকে নিয়ে আনন্দে কাল কাটাও। কারণ জীবনের যত দুঃখকষ্ট ও পরিশ্রমের মাঝে এইটুকুই তোমার প্রাপ্য।
{9:10} সর্বশক্তি দিয়ে করে যাও তোমার কর্তব্য, কারণ যেখানে তোমাকে যেতে হবে সেই মৃতলোকে কোনও কাজ নেই, নেই কোনও ভাবনা-চিন্তা, সেখানে কোনও জ্ঞান নেই, নেই কোনও প্রজ্ঞা।
{9:11} এ জগতে আমি আরও একটি বিষয় উপলব্ধি করলাম: যারা জোরে দৌড়াতে পারে, তারাই সব সময়ে প্রতিযোগিতায় জয়লাভ করে না, সব সময়ে সাহসী যোদ্ধারা যুদ্ধে হয় না বিজয়ী, জ্ঞানবানদের জোটে না অন্ন, বুদ্ধিমানেরা ধনী হতে পারে না সব সময়ে, কর্মদক্ষ লোকেরা উন্নীত হয় না উচ্চপদে। সময় ও সুযোগ তাদের ভাগ্য নির্ধারণ করে, মন্দভাগ্য ছায়া ফেলে প্রত্যেকেরই জীবনে।
{9:12} মানুষ জানে না তার দুঃসময় কখন ঘনাবে। মাছ যেমন হঠাৎ জালে ধরা পড়ে, হঠাৎ যেমন ফাঁদে পড়ে পাখি, মানুষও তেমনি হঠাৎই নিজের অজান্তে দুঃসময়ের ফাঁদে গিয়ে পড়ে।
{i9:13} জ্ঞান ও মূর্খতা
{9:13} এ জগতে প্রজ্ঞা কি ভাবে মর্যাদা পায় তার এক উজ্জ্বল দৃষ্টান্ত আমি প্রত্যক্ষ করলাম।
{9:14} একটি ছোট নগর ছিল, তার লোকসংখ্যাও ছিল কম। মহাপরাক্রমশালী এক রাজা এসে আক্রমণ করলেন সেই নগর। নগর অবরোধ করে তিনি তার প্রাচীর ভেঙ্গে ফেলার ব্যবস্থা করলেন।
{9:15} কিন্তু সেখানে ছিলেন এক দরিদ্র বিচক্ষণ ব্যক্তি যিনি তাঁর বুদ্ধি-কৌশলে রক্ষা করলেন সেই নগর। কিন্তু, কেউ মনেও রাখল না সেই দরিদ্র লোকটির কথা।
{9:16} কিন্তু আমি ভাবতাম, বাহুবলের চেয়ে প্রজ্ঞাই শ্রেয়। এখন দেখছি, দরিদ্রের জ্ঞানের মর্যাদা দেয় না কেউ-ই, কান দেয় না কেউ তার কথায়।
{9:17} নির্বোধের আসরে কর্তাব্যক্তির চীৎকারের চেয়ে প্রাজ্ঞ ব্যক্তির মৃদুভাষণ শোনা অনেক ভাল।
{9:18} অস্ত্রের চেয়ে প্রজ্ঞা কার্যকরী অনেক বেশী, কিন্তু একটি ভুল ধ্বংস করতে পারে অনেক ভাল কাজ।
{10:1} একটি মরা মাছি যেমন আতরের পুরো শিশিটাই ভরিয়ে দিতে পারে দুর্গন্ধে, তেমনি সামান্য একটু নির্বুদ্ধিতা শ্রেষ্ঠতম প্রজ্ঞাকেও লুটিয়ে দেয় ধূলায়।
{10:2} জ্ঞানীর প্রবণতা থাকে ন্যায়ের দিকে, কিন্তু মূর্খ অন্যায়প্রবণ।
{10:3} মূর্খ যখন পথে চলে তখনও প্রকাশ পায় তার নির্বুদ্ধিতা, সে সকলকেই জানিয়ে দেয় যে, সে বোধবুদ্ধিহীন।
{10:4} যদি তোমার ঊর্ধ্বতন কর্তা কোনও কারণে ক্রুদ্ধ হন তোমার উপর, তাহলে পদত্যাগ করো না, বরং নতিস্বীকার করলে অনেক গুরুতর ত্রুটিও ক্ষমা করা হয়।
{10:5} এ জগতে আমি একটা অন্যায় ঘটতে দেখেছি শাসকদের ভুলেই এই অন্যায় ঘটে থাকে।
{10:6} নির্বোধদের অনেক সময় প্রতিষ্ঠিত করা হয় উচ্চপদে, অথচ সম্ভ্রান্তেরা হয় উপেক্ষিত।
{10:7} আমি দেখেছি, ক্রীতদাসেরা ঘোড়ায় চড়ে চলেছে, আর সম্ভ্রান্তেরা পায়ে হেঁটে চলেছে ক্রীতদাসের মত।
{10:8} যে গর্ত খোঁড়ে, সে নিজেই তাতে পড়তে পারে, আর যে দেওয়াল ভাঙ্গে, তাকে কামড়াতে পারে সাপে।
{10:9} পাথরের খাদে যে পাথর কাটার কাজ করে, পাথরেই তার আঘাত লাগে। যে কাঠ কাটে, ঐ কাঠ দিয়েই তার আঘাত লাগার সম্ভাবনা।
{10:10} ভোঁতা কুড়ুলে ধার না দিলে পরিশ্রম হয় বেশি। বুদ্ধি মানুষকে সাহায্য করে সাফল্য লাভে।
{10:11} মন্ত্র আওড়াবার আগেই যদি সাপে কামড়ায় তাহলে মন্ত্র জেনেও কোনও লাভ হয় না।
{10:12} মূর্খের মরণ হয় তার নিজের কথাতেই, কিন্তু জ্ঞানবান সম্মান পান তাঁর আপন উক্তিতে।
{10:13} মূর্খের কথা শুরু হয় তার বোকামি দিয়ে, শেষ হয় নিছক প্রলাপে।
{10:14} নির্বোধ সর্বজ্ঞের মত কথা বলে চলে, কিন্তু জানে না এর পরে কি ঘটতে চলেছে, মৃত্যুর পরেই বা কি ঘটবে, কে বোঝাবে তাকে?
{10:15} মূর্খ অযথা পরিশ্রম করে এত ক্লান্ত হয় যে, বাড়ি ফিরে আসার শক্তিটুকুও তার থাকে না।
{10:16} দুর্ভাগা সেই দেশ, যে দেশের রাজা, তরুণ, কিশোর এবং মন্ত্রীরা দিনরাত মত্ত থাকে আমোদ-প্রমোদে।
{10:17} কিন্তু সৌভাগ্য সেই দেশের যে দেশের রাজা স্বাধীনচেতা, যে দেশের মন্ত্রীরা পানাহার করে যথাসময়ে, তারা আত্মসংযমী, সুরাপানে হয় না মত্ত।
{10:18} যে আলস্যে ছাদ সারায় না, তার ছাদ চুঁইয়ে জল পড়ে, শেষে তার ঘরও ভেঙ্গে পড়ে।
{10:19} ভোজ খেয়ে হাসি ফোটে মুখে, সুরা পানে স্ফূর্তি জাগে প্রাণে, তবে অর্থ না থাকলে এর কিছুই হয় না।
{10:20} মনে মনেও নিন্দা করো না রাজার, শয়নকক্ষে নিভৃতে বসেও করো না ধনীর সমালোচনা, হয়ত বা কাক-পক্ষীতে তা শুনে ফেলবে আর প্রকাশ করে দেবে তার কাছে তোমার সমস্ত কথা।
{i11:1} জ্ঞানবানের কর্ম
{11:1} বৈদেশিক বাণিজ্যে বিনিয়োগ কর তোমার অর্থ, ভবিষ্যতে তুমি তা থেকে লাভ করবে।
{11:2} বিভিন্ন ব্যবসায়ীর কাছে দাও তোমার পণ্য, কারণ তুমি জান না এ জগতে কখন কোথায় ঘটবে তোমার বিপত্তি।
{11:3} উত্তর বা দক্ষিণ — যেদিকেই গাছ পড়ুক না কেন, যেদিকে পড়ে, সেদিকেই সেটা থাকে পড়ে। মেঘ জলকণায় পূর্ণ হয় যখন, বৃষ্টি হয়ে ঝরে পড়ে পৃথিবীরই বুকে।
{11:4} যে শুধু বাতাসের গতি আর মেঘের দিকে চেয়ে বসে থাকে, সে কখনও বুনতে পারে না বীজ, ফসলও তার কাটা হয় না কখনও।
{11:5} নারীর জঠরে কি ভাবে সঞ্চার হয় নতুন প্রাণের, তা যেমন তুমি জান না, তেমনি সর্বস্রষ্টা ঈশ্বর কাজ করেন কি ভাবে তাও তুমি বুঝতে পার না।
{11:6} সকালে বীজ বপন কর, সন্ধ্যাকালেও বসে থেক না হাত গুটিয়ে, কারণ তুমি তো জান না যে, তোমার সব প্রচেষ্টা সমান সার্থক হবে, কিম্বা একটির চেয়ে বেশি সফল হবে অন্যটি।
{11:7} বেঁচে থেকে জীবন উপভোগের মধ্যেই মানুষের আনন্দ, অতএব যতদিন বাঁচবে কৃতজ্ঞতায় আনন্দে ভরে থেক।
{11:8} তবু মনে রেখ, মৃতলোক বাসের দিনগুলি, তোমার আরও বেশী হবে জীবনের দিনগুলির চেয়ে। এ রহস্য আমাদের বুদ্ধির অগম্য।
{i11:9} তরুণদের প্রতি উপদেশ
{11:9} হে তরুণ, জীবনের এই নবীন ক্ষণটিকে হেলায় করো না নষ্ট, বরং তোমার বিচার-বিবেচনার আলোতে পথ চল। মনে রেখ, তুমি যা-ই কর না কেন, ঈশ্বর করবেন তার বিচার।
{11:10} তোমার মনকে উদ্বেগে করো না ভারাক্রান্ত, সুস্থ ও সবল রেখ তোমার দেহ, জেন, যৌবন বেশি দিনের নয়।
{12:1} ভুলে থেক না স্রষ্টাকে তোমার, পরিণত বয়সে দুঃসময় ঘনালে যেন তোমাকে বলতে না হয়, ‘সব শূন্য, অসার, সব অর্থহীন’।
{12:2} জীবনের সেই সায়াহ্নবেলায় যখন সূর্য, চন্দ্র, তারার আলো তোমার চোখে ক্ষীণ ও নিষ্প্রভ হয়ে আসবে, মেঘাচ্ছন্ন হয়ে যাবে তোমার আকাশ,
{12:3} তোমার যে বাহু এখন রক্ষা করে তোমায় সেদিন তা হবে দুর্বল, তোমার যে চরণ এখন শক্ত সমর্থ, সেদিন তা হবে শিথিল, স্বল্প দন্তরাজি থাকায় তোমার খাদ্যগ্রহণ হবে যন্ত্রণাদায়ক, তোমার চোখের দৃষ্টি হবে ক্ষীণ।
{12:4} তখন তুমি শুনতে পাবে না পথের কোলাহল, চক্রের ঘর্ঘর কিম্বা গানের সুর আসবে না কানে তোমার, পাখির কাকলিও হবে ক্ষীণ।
{12:5} উঁচু জায়গায় যেতে ভয় লাগবে তোমার, প্রতিটি পদক্ষেপ হবে বিপজ্জনক, তোমার মাথার কেশ আর থাকবে না কালো, চলাফেরাতেও কষ্ট হবে তোমার, শেষ হয়ে যাবে কামনা-বাসনা। মানুষ এগিয়ে চলেছে চিরবিশ্রামের দিকে, সেদিন পথে হবে শোক মিছিল।
{12:6} রূপোর শিকল যেমন ছিঁড়ে যায়, পড়ে ভেঙ্গে যায় সোনার প্রদীপ, কুয়োর দড়ি যেমন ছিঁড়ে পড়ে, ভেঙ্গে চুরমার হয় জলের কলস,
{12:7} তেমনি আমাদের এ দেহও মিশে যায় ধূলায়, প্রাণবায়ু ফিরে যায় ঈশ্বরের কাছে, যিনি তা দিয়েছিলেন আমাদের। তাই স্মরণে রেখ তাঁকে।
{12:8} উপদেশক তাই বলছেন, সবই দুর্বোধ্য, সব হেঁয়ালি।
{i12:9} উপসংহার
{12:9} উপদেশক ছিলেন প্রাজ্ঞ ব্যক্তি, তাই তিনি সকলকে শিক্ষা দিতেন এইভাবে। তিনি সমস্ত প্রবচন অধ্যয়ন ও বিশ্লেষণ করে এবং সেগুলির সত্যতা যাচাই করে সকলের সামনে তুলে ধরতেন।
{12:10} উপদেশক এর মধ্যে দিয়ে মানুষকে জোগাতেন সাহস ও প্রেরণা, যা কিছু তিনি লিখে গেছেন সবই অকপট সত্য কথা।
{12:11} প্রাজ্ঞ ব্যক্তির বচন অঙ্কুশের মত তীক্ষ্ণ, তাঁর প্রবাদ সঙ্কলনগুলি দৃঢ়ভাবে প্রোথিত পেরেকের মতই দীর্ঘস্থায়ী।
{12:12} সকল প্রজ্ঞার উৎস এই মহাজ্ঞান আমাদের পরম প্রভু বিশ্বনিয়ন্তারই দান। বৎস, আর একটি বিষয়ে সতর্ক থেক, গ্রন্থ রচনার শেষ নেই, শেষ নেই অনুসন্ধানেরও, এসব শুধু ক্লান্তি আনে দেহমনে।
{12:13} সব কিছুরই শেষে একটি কথাই শুধু বলতে চাই, ‘ঈশ্বরকে সম্ভ্রম কর, পালন কর তাঁর আদেশ।’ কারণ এই-ই হল মানুষের একমাত্র কর্তব্য।
{12:14} মনে রেখ, ঈশ্বর আমাদের ভালমন্দ সব কাজের, এমনকি সঙ্গোপনে যা করা হয়েছে সে সবেরও বিচার করবেন।
