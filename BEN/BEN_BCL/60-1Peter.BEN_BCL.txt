{i1:1} মঙ্গলাচরণ
{1:1} পত্রলেখক যীশু খ্রীষ্টের প্রেরিত শিষ্য পিতর, ঈশ্বরের মনোনীত জন, যারা পন্ত, গালাতীয়া, কাপ্পাদকিয়া, এশিয়া ও বিথুনিয প্রদেশের বিভিন্ন অঞ্চলে প্রবাসে আছ, তাদের সমীপে।
{1:2} পিতা ঈশ্বরের পূর্বপরিকল্পনা অনুযায়ী যীশু খ্রীষ্টের অনুগত এবং তাঁর রক্তে সিঞ্চিত হওযার জন্য পবিত্র আত্মা তোমাদের শুচিশুদ্ধ করেছেন। করুণা ও শান্তিতে পূর্ণ হোক তোমাদের জীবন।
{i1:3} বিশ্বাসীর প্রত্যাশা ও আনন্দ
{1:3} ধন্য ঈশ্বর, আমাদের প্রভু যীশু খ্রীষ্টের পিতা। তিনি তাঁর দয়ায় মৃত্যুলোক থেকে যীশু খ্রীষ্টকে পুনরুত্থিত করে জীবন্ত এক প্রত্যাশার ভিত্তিতে আমাদের নবজন্ম দান করেছেন।
{1:4} তিনি দিয়েছেন অক্ষয়, অম্লান ও নিষ্কলঙ্ক এক উত্তরাধিকার যা স্বর্গে তোমাদের জন্য সঞ্চিত রয়েছে।
{1:5} তোমরা ঈশ্বরে বিশ্বাস কর, তাই তিনি নিজ পরাক্রমে তোমাদের সেই অধিকার রক্ষা করছেন যেন তোমরা যুগান্ত কালে প্রকাশ্যে তাঁর পরিত্রাণ দেখতে পাও।
{1:6} এর জন্য তোমরা আনন্দ কর, যদিও এখন নানা পরীক্ষার সম্মুখীন হয়ে কিছুদিন তোমাদের দুঃখ পেতে হচ্ছে।
{1:7} সোনাকে আগুনে পুড়িয়ে শুদ্ধ করা হয়। নশ্বর সোনার চেয়েও অনেক বেশী মূল্যবান তোমাদের বিশ্বাসও তেমনি অগ্নিশুদ্ধ হয়েছে যেন যীশু খ্রীষ্টের আবির্ভাব কালে তা প্রশংসা, গৌরব ও মর্যাদা লাভ করতে পারে।
{1:8} তোমরা তাঁকে না দেখেও ভালবেসেছ, না দেখা সত্ত্বেও এখনি তাঁকে বিশ্বাস করে অনির্বচনীয় পরম আনন্দ উপভোগ করছ
{1:9} এবং মুক্ত জীবন লাভ করে তোমরা সেই বিশ্বাসের লক্ষ্যে পৌঁছাতে পেরেছ।
{1:10} তোমরা যে অনুগ্রহ লাভ করেছ তার সম্পর্কে যে নবীরা ভাবোক্তি করে গেছেন, তাঁরাও বহু অন্বেষণের পর এই পরিত্রাণের আভাস পেয়েছেন।
{1:11} তাঁদের হৃদিস্থিত খ্রীষ্টের আত্মা যখন তাঁদের কাছে খ্রীষ্টের দুঃখবরণ ও পরবর্তী কালের মহিমার কথা প্রকাশ করেছিলেন তখন কোন সময় এবং কি পরিস্থিতিতে তা ঘটবে সে বিষয়েও তাঁরা অনুসন্ধান করেছিলেন।
{1:12} তাঁদের কাছে এ কথা প্রকাশিত হয়েছিল যে তাঁরা যেসব কথা প্রচার করেছিলেন তা তাঁদের কালে নয় কিন্তু তোমাদের যুগে ফলবে। এখন সেই সমস্ত বিষয় স্বর্গ থেকে প্রেরিত পবিত্র আত্মার প্রেরণায় সুসমাচার প্রচারকেরা তোমাদের কাছে ঘোষণা করছেন। স্বর্গদূতেরাও এই সমস্ত বিষয়ে কৌতূহলী।
{i1:13} শুদ্ধ জীবন যাপনে আহ্বান
{1:13} সুতরাং তোমরা সচেতন হও, মনকে সংযত কর এবং যীশু খ্রীষ্টের আবির্ভাবকালে যে অনুগ্রহ তোমরা লাভ করবে তার উপর পূর্ণ আস্থা রাখ।
{1:14} তোমরা বাধ্য সন্তান হও, আগে অজ্ঞতাবশত নিজেদের বাসনা অনুযায়ী যেমন চলতে তেমনভাবে আর জীবন যাপন করো না,
{1:15} বরং যিনি তোমাদের আহ্বান করেছেন তিনি যেমন পবিত্র, তোমাদের জীবনাচরণও তেমনি পবিত্র কর।
{1:16} কারণ শাস্ত্রের বাণী এই: তোমরাও পবিত্র হও, কারণ আমি পবিত্র।
{1:17} যিনি নিরপেক্ষভাবে প্রত্যেকের কর্ম অনুযায়ী বিচার করেন, তাঁকে যদি তোমরা ‘পিতা’ বলে সম্বোধন কর, তাহলে তাঁর প্রতি সম্ভ্রম অক্ষুণ্ণ রেখে এই প্রবাসজীবন যাপন কর।
{1:18} তোমরা জান যে পরম্পরাগত অসার রীতিনীতি ও সংস্কারের বন্ধন থেকে সোনা বা রূপোর মত কোন নশ্বর বস্তুর বিনিময়ে তোমরা মুক্ত হওনি,
{1:19} নিখুঁত ও নিষ্কলঙ্ক মেষরূপী খ্রীষ্টের অমূল্য রক্তেই অর্জিত হয়েছে তোমাদের মুক্তি।
{1:20} বিশ্বসৃষ্টির পূর্বেই তিনি এর জন্য নির্দিষ্ট হয়েছিলেন, কিন্তু এই যুগান্তকালে তিনি তোমাদের জন্যই প্রকাশিত হয়েছেন,
{1:21} তাঁর জন্যই তোমরা ঈশ্বরে বিশ্বাসী হয়েছ, ঈশ্বর মৃত্যুলোক থেকে তাঁকে পুনরুজ্জীবিত করে মহিমান্বিত করেছেন যেন তোমরা তোমাদের বিশ্বাস ও আস্থা ঈশ্বরেই স্থাপন করতে পার।
{1:22} সত্যের অনুসরণ করে তোমাদের চিত্তশুদ্ধি হয়েছে, সুতরাং তোমাদের ভ্রাতৃপ্রেম হোক অকপট, অন্তর থেকে উৎসারিত প্রেমে তোমরা পরস্পরকে একাগ্রভাবে ভালবাস।
{1:23} নশ্বর কোন বীজ থেকে নয়, কিন্তু ঈশ্বরের জীবন্ত চিরস্থায়ী বাক্রূপী অবিনশ্বর বীজ থেকে তোমরা নবজন্ম লাভ করেছ।
{1:24} কারণ, “জীবমাত্রই তৃণ সদৃশ, তৃণফুলের মতই তার যত শোভা, অচিরে তৃণ শুকায়, ঝরে যায় তার ফুল,
{1:25} কিন্তু প্রভুর বাক্যই থাকে চিরকাল।” আর এই বাক্য হচ্ছে সুসমাচার যা তোমাদের কাছে প্রচার করা হয়েছে।
{2:1} তোমরা সর্বপ্রকার হিংসা, ছলনা, কপটতা, ঈর্ষা ও পরনিন্দা পরিহার কর।
{2:2} নবজাত শিশুর মত তোমরাও বিশুদ্ধ পারমার্থিক দুগ্ধের জন্য তৃষিত হও। এতেই তোমরা পুষ্টিলাভ করে পরিত্রাণ পাবে।
{2:3} তোমরা অবশ্যই প্রভুর করুণার স্বাদ পেয়েছ।
{i2:4} খ্রীষ্টই মণ্ডলীর ভিত্তি
{2:4} তোমরা সেই জীবন্ত শিলার কাছে এস, যা মানুষের কাছে উপেক্ষিত কিন্তু ঈশ্বরের মনোনীত ও তাঁর দৃষ্টিতে মহামূল্যবান।
{2:5} তাঁর কাছে এসে তোমরাও জীবন্ত শিলা হয়ে আধ্যাত্মিক মন্দির গঠনের কাজে নিজেদের নিবেদন কর, যেখানে তোমরা পবিত্র পৌরোহিত্যের ব্রত গ্রহণ করে যীশু খ্রীষ্টের মাধ্যমে ঈশ্বরের উদ্দেশে গ্রহণযোগ্য আত্মিক বলি উৎসর্গ করবে।
{2:6} এই জন্যই শাস্ত্রে বলা হয়েছে: ‘দেখ, আমি সিয়োনে কোণের ভিত্তিপ্রস্তররূপে স্থাপন করেছি আমার মনোনীতএক মহামূল্য শিলাখণ্ড, তার উপর যে ভরসা রাখেনিরাশ হবে না সে, হবে না হতমান।’
{2:7} তোমরা যারা বিশ্বাসী তাদের কাছে এ শিলা মহামূল্যবান, কিন্তু অবিশ্বাসীদের ক্ষেত্রে সেটি হলঃ ‘স্থপতিরা যে শিলা অগ্রাহ্য করলতা-ই হয়ে উঠল কোণের প্রধান ভিত্তি প্রস্তর’।
{2:8} এ এমন এক প্রস্তর যাতে লোকে উছোট খাবে, পতন হবে তার। ঈশ্বরের আদেশ অমান্য করার জন্যই পতন হয়, এই হয় তার ঈশ্বর নির্ধারিত পরিণাম।
{2:9} কিন্তু তোমরা মনোনীত বংশ, রাজকীয় যাজক শ্রেণী, পবিত্র জাতি, ঈশ্বরের নিজস্ব প্রজা। তিনিই তোমাদের অন্ধকার থেকে তাঁর বিস্ময়কর জ্যোতির মাঝে আহ্বান করে এনেছেন যেন তোমরা তাঁর গুণগান করতে পার।
{2:10} এককালে তোমাদের কোন পরিচয় ছিল না কিন্তু এখন তোমরা ঈশ্বরের প্রজা হয়েছ, এক সময়ে তাঁর দয়ার কথা তোমরা জানতে না কিন্তু এখন তাঁর দয়ার অধিকারী হয়েছ।
{i2:11} ঈশ্বরের নিজস্ব প্রজা
{2:11} প্রিয় বন্ধুগণ, এ জগতে তোমরা নিজেদের পরবাসে ভিন্দেশী মনে করে আত্মহানিকর জৈব কামনা-বাসনা থেকে দূরে থাক।
{2:12} অন্যান্যদের দৃষ্টিতেও তোমাদের আচরণ হোক উত্তম। তারা যদিও তোমাদের দুর্জন বলে অপবাদ দেয়, তাহলেও তারা তোমাদের সৎকর্মের মর্ম বুঝে আগমনের দিনে ঈশ্বরের প্রশস্তি করবে।
{i2:13} প্রশাসকদের প্রতি কর্তব্য
{2:13} প্রভুর মুখ চেয়ে তোমরা মানুষের গড়া আইনকানুন মেনে চল।
{2:14} কিম্বা তিনি দুষ্টের দমন ও শিষ্টের পালনের জন্য যে প্রশাসকদের নিয়োগ করেছেন, তাঁদের অনুগত হও।
{2:15} কারণ ঈশ্বরের ইচ্ছা এই যে ন্যায়সঙ্গত আচরণের দ্বারাই তোমরা নির্বোধ ও অজ্ঞ লোকদের সমালোচনা স্তব্ধ করে দেব।
{2:16} তোমরা স্বাধীন কিন্তু এই স্বাধীনতাকে তোমরা দুষ্কর্মের আড়ালরূপে ব্যবহার করো না, বরং ঈশ্বরের দাসের মতন জীবন যাপন কর।
{2:17} সকলকে শ্রদ্ধা কর, ভ্রাতৃসঙ্ঘকে ভালবাস, ঈশ্বরকে সম্ভ্রম কর এবং সম্রাটকে মান্য কর।
{2:18} সেবকেরা, তোমরা মনিবদের কর্তৃত্ব মাথা পেতে নাও, কেবল সজ্জন ও ভদ্রদের নয়, কিন্তু অত্যাচারী মনিবদেরও বাধ্য হও।
{2:19} কারণ ঈশ্বরকে স্মরণ করে কেউ যদি অন্যায় অত্যাচার সহ্য করে, তবে তার পক্ষে তা প্রশংসনীয়
{2:20} অন্যায় করে যদি মার খাও তবে সেই আঘাত সহ্য করায় কিসের কৃতিত্ব? বরং ভাল কাজের জন্য যদি দুঃখ পাও এবং তা মেনে নাও, তবে তা-ই হবে ঈশ্বরের কাছে সন্তোষজনক।
{2:21} এই উদ্দেশ্যেই তোমাদের আহ্বান করা হয়েছে, কারণ খ্রীষ্টও তোমাদের জন্য দুঃখ বরণ করে তোমাদের সম্মুখে এক আদর্শ স্থাপন করে গেছেন যেন তোমরাও তাঁর পদাঙ্ক অনুসরণ কর।
{2:22} তিনি পাপ করেননি, তাঁর মুখে ছিল না কোন ছল।
{2:23} তিনি বিদ্রূপের প্রতিবাদে বিদ্রূপ করেননি, নির্যাতিত হয়েও কোন কটূ বাক্য উচ্চারণ করেননি, কিন্তু ন্যায়বিচারক ঈশ্বরের হাতে বিচারের ভার অর্পণ করেছেন।
{2:24} আমাদের পাপরাশি তিনি নিজের দেহে গ্রহণ করে ক্রুশবিদ্ধ হলেন, যেন আমরা পাপময় জীবনের মৃত্যু ঘটিয়ে ধর্মনিষ্ঠ জীবনে উত্তীর্ণ হই। তাঁর মৃত্যু আমাদের এনে দিয়েছে পরিত্রাণ*।
{2:25} তোমরা ছিল পথভ্রান্ত মেষের মত, কিন্তু যিনি আমাদের জীবনের রক্ষক ও প্রতিপালক, সেই মেষপালকের কাছে এখন তোমরা ফিরে এসেছ।
{i3:1} দাম্পত্য জীবন
{3:1} সেইভাবে, পত্নী পতির বাধ্য হও। তাদের মধ্যে কেউ যদি সুসমাচারে বিশ্বাস না করে
{3:2} তাহলেও তারা তোমাদের ভক্তিশ্রদ্ধা ও শুদ্ধ আচরণ লক্ষ্য করে সুসমাচার না শুনেও স্ত্রীর প্রভ7আবে আমাদের পক্ষে আসতে পারে।
{3:3} নিজেদের সৌন্দর্য বাড়ানোর জন্য তোমরা বিচিত্র কেশবিন্যাস, অলঙ্কার, গয়নাগাঁটি কিম্বা সাজপোষাকের জৌলুসের উপর নির্ভর করো না,
{3:4} বরং ঈশ্বরের দৃষ্টিতে যা বহুমূল্য সেই শান্ত ও নম্র স্বভাবের অক্ষয় আভরণে তোমাদের নিভৃত সত্তা সুন্দর হয়ে উঠুক।
{3:5} পুরাকালে ঈশ্বরভক্ত সতীসাধ্বী নারীরা স্বামীর অনুগত হয়ে এভাবেই নিজেদের সাজাতেন।
{3:6} এভাবেই অব্রাহামের অনুগত হয়ে তাঁর স্ত্রী সারা তাঁকে ‘নাথ’ বলে সম্বোধন করতেন। তোমরা জননী সারার কন্যা, কোন কিছুর ভয় না করে সৎকাজ করে যাও।
{3:7} স্বামীরা, তোমরাও সেইভাবে বিচার বিবেচনা করে স্ত্রীকে নিয়ে সংসার কর। মেয়েরা তোমাদের চেয়ে দুর্বল বলেই তাদের যথাযোগ্য মর্যাদা দাও, কারণ তোমরা দুজনেই ঈশ্বরদত্ত জীবনের শরিক। তাহলে তোমাদের প্রার্থনায় কোন বাধা সৃষ্টি হবে না।
{i3:8} প্রেম, ক্ষমা ও সমবেদনার আবেদন
{3:8} শেষ কথা এই, তোমরা সকলে এক মন ও এক প্রাণ হয়ে পরস্পরকে ভালবাস। দয়ালু ও নম্র হও।
{3:9} অপকারের পরিবর্তে অপকারর কিম্বা কটূবাক্যের পরিবর্তে কটূক্তি করো না। বরং আশীর্বাদ কর, কারণ ঈশ্বরের প্রতিশ্রুত আশীর্বাদ লাভের জন্যই তোমরা আহূত হয়েছ।
{3:10} শাস্ত্রে আছেঃ ‘জীবন উপভোগ করতে তোমরা কে চাও? সুখের জন্য কে চাও দীর্ঘ আয়ু? তাহলে শোন বলি, বাক্সংযম কর, অপবাদ দিও না কাউকে, থামাও মধুর মিথ্যা ভাষণ।
{3:11} মন্দ থেকে দূরে যাওনিবিষ্ট থাক সৎকর্মে শান্তির অন্বেষণ কর, অনুসরণ কর তাকে।
{3:12} দৃষ্টি রাখেন প্রভু ধর্মনিষ্ঠের প্রতি, শোনেন তাদের আর্তনাদ।প্রভু পরমেশ্বর দুষ্কৃতির প্রতি চরম বিমুখ, তিনি মুছে ফেলবেন তাদের সকল স্মৃতিপৃথিবীর বুক থেকে।’
{3:13} তোমরা যদি সত্যিই সৎকর্ম করতে চাও, তাহলে কে তোমাদের অনিষ্ট করবে?
{3:14} ধার্মিকতার জন্য যদি তোমরা নির্যাতিতও হও তাহলে তোমরা ধন্য। ‘ওদের ভয়ে তোমরা ভীত কিম্বা বিচলিত হয়ো না।’
{3:15} তোমাদের হৃদয়ে ভক্তির আসনে খ্রীষ্টকেই প্রভু বলে প্রতিষ্ঠা কর। যদি কেউ তোমাদের অন্তরের প্রত্যাশা সম্পর্কে জানতে চায় তবে তাকে যথাযোগ্য উত্তর দেওয়ার জন্য সর্বদা প্রস্তুত থেক। শ্রদ্ধাভক্তি সহকারে সবিনয়ে তোমাদের বক্তব্য পেশ করবে।
{3:16} তোমরা বিবেক অমলিন রেখে খ্রীষ্টানুসারী জীবন যাপন কর। তাহলে তোমরা যখন নিন্দিত হবে তখন সদাচরণের জন্য যারা তোমাদের নিন্দা করে তারাই হবে লজ্জিত।
{3:17} যদি ঈশ্বরের ইচ্ছায় লাঞ্ছনাভোগ করতেই হয় তবে অপকর্মের চেয়ে সৎকর্মের জন্যই লাঞ্ছিত হওয়া ভাল।
{3:18} কারণ খ্রীষ্ট অধার্মিকদের পাপের প্রায়শ্চিত্তের জন্য একবারই মৃত্যুবরণ করেছেন যেন তিনি আমাদের ঈশ্বরের সান্নিধ্যে নিয়ে যেতে পারেন। দৈহিকভাবে তিনি নিহত হলেন কিন্তু পুনর্জীবিত হলেন আত্মার শক্তিতে
{3:19} এবং সেই ভাবেই তিনি বন্দী আত্মাদের কাছে গিয়ে সুসমাচার প্রচার করলেন।
{3:20} এরা বহুপূর্বে নোহের আমলে ঈশ্বরের অবাধ্য হয়েছিল। সেইসময় জাহাজ তৈরী না হওয়া পর্যন্ত ঈশ্বর ধৈর্য ধারণ করেছিলেন। সেই জাহাজে চড়ে মাত্র কয়েকজন অর্থাৎ আটটি প্রাণী জলপ্লাবন থেকে উদ্ধার পেয়েছিল।
{3:21} বাপ্তিষ্ম এই ঘটনার প্রতিরূপ যার দ্বারা তোমরা এখন উদ্ধার লাভ কর। এই বাপ্তিষ্ম দেহের মলিনতা অপসারণের জন্য নয় কিন্তু এ হচ্ছে ঈশ্বরের কাছে নিষ্কলুষ আত্মনিবেদন স্বরূপ, যীশু খ্রীষ্টের পুনরুত্থানের গুণেই এসব কার্যকরী হয়।
{3:22} তিনি স্বর্গারোহণ করে এখন ঈশ্বরের দক্ষিণ পার্শ্বে অধিষ্ঠিত, স্বর্গদূতগণ এবং সর্বপ্রকার আধ্যাত্মিক পৌরোহিত্য ও কর্তৃত্ব তাঁরই হস্তগত।
{i4:1} শুচিতা, সংযম ও সেবা
{4:1} খ্রীষ্ট যেমন দৈহিক দুঃখকষ্ট সহ্য করেছেন, তোমরাও তেমন মানসিক প্রস্তুতি গড়ে তোল কারণ যে ব্যক্তি দৈহিক কষ্ট সহ্য করেছে সে পাপে লিপ্ত হয় না।
{4:2} সে তখন বাকী জীবন জাগতিক কামনা-বাসনা পূরণের জন্য নয় কিন্তু ঈশ্বরের ইচ্ছা পালনের জন্য জীবন যাপন করবে।
{4:3} তোমরা অতীতে বিজাতীয় আচার-আচরণ করে যথেষ্ট কালই তো কাটিয়েছ। তখন তোমরা ভ্রষ্টাচার, ব্যভিচার, মদের আসর, উচ্ছৃঙ্খলতা, মত্ততা এবং অলীক প্রতিমা পূজা করতে।
{4:4} তোমরা এখন আর তাদের মত উদ্দাম উচ্ছৃঙ্খল আচরণ কেন কর না, তা তারা বুঝতে পারে না বলেই তোমাদের সম্বন্ধে কটূক্তি করে।
{4:5} যিনি অচিরে জীবিত ও মৃত সকলেরই বিচার করবেন তাঁর কাছে এর জন্য তাদের জবাবদিহি করতে হবে।
{4:6} এই জন্যই মৃতদের কাছেও সুসমাচার প্রচারিত হয়েছিল যেন দৈহিকভাবে সাধারণ মানুষের মত দণ্ডিত হলেও, আত্মিকভাবে তারা ঐশ্বরিক জীবন লাভ করতে পারে।
{4:7} সব কিছুরই শেষ ঘনিয়ে আসছে, সুতরাং সুস্থির ও সংযত জীবন যাপন কর যাতে প্রার্থনায় মনোনিবেশ করতে পার।
{4:8} সর্বোপরি তোমরা পরস্পরকে গভীরভাবে ভালবেস কারণ প্রেম বহু পাপরাশি নিবারিত করে।
{4:9} উদার চিত্তে অতিথি সেবা কর। তোমরা প্রত্যেকে যে যেমন বর লাভ করেছ তা-ই দিয়ে পরস্পরের সেবা কর।
{4:10} এই হল ঈশ্বরের বহুবিধ অনুগ্রহপ্রাপ্ত সুযোগ্য দেওয়ানের কাজ।
{4:11} কেউ যদি প্রচার করতে চায় তবে সে ঈশ্বরের বাণীই প্রচার করুক। যে সেবা করতে চায়, সে ঈশ্বরের দেওয়া শক্তিতেই সেবা করুক। সর্ববিষয়ে যেন যীশু খ্রীষ্টের মাধ্যমেই ঈশ্বরের গৌরব হয়। সকল মহিমা ও পরাক্রম যুগে যুগে তাঁরই। আমেন।
{i4:12} খ্রীষ্টের জন্য দুঃখ বরণ
{4:12} প্রিয় বন্ধুগণ, তোমাদের যাচাই করার জন্য যে অগ্নিপরীক্ষা হচ্ছে তা অস্বাভাবিক মনে করে বিচলিত হয়ো না,
{4:13} বরং যে পরিমাণে তোমরা খ্রীষ্টের দুঃখ ক্লেশের শরিক হচ্ছ, সেই পরিমাণে আনন্দ কর যেন তাঁর মহিমা যখন প্রকাশিত হবে তখন তোমরাও আনন্দিত ও উল্লাসিত পার।
{4:14} খ্রীষ্টের নামের জন্য তোমরা যদি অপমানিত হও তাহলে তোমরা ধন্য, কারণ ঈশ্বরের গৌরবোজ্জ্বল আত্মা তোমাদের উপরে অধিষ্ঠিত।
{4:15} কিন্তু তোমাদের মধ্যে কেউ যেন হত্যা, চুরি, রাহাজানি কিম্বা অন্য কোন অপরাধেরর জন দণ্ডিত না হয়।
{4:16} কেউ যদি খ্রীষ্টান বলে নির্যাতিত হয় তবে সে যেন লজ্জা বোধ না করে বরং সেই পরিচয়েই সে ঈশ্বরের জয়গান করুক।
{4:17} বিচারের কাল সমাগত, ঈশ্বরের আপনজনদের দিয়েই তা হবে সুরু। যদি তা প্রথমে আমাদের উপরেই আরম্ভ হয় তাহলে যারা ঈশ্বরের সুসমাচার গ্রহণ করেনি তাদের পরিণাম কি হবে?
{4:18} ধার্মিকের পরিত্রাণ যদি এত কষ্টসাধ্য হয় তাহলে নাস্তিক ও পাপীদের গতি কি হবে?
{4:19} সুতরাং যারা ঈশ্বরের সঙ্কল্প অনুযায়ী নির্যাতন ভোগ করে তারা সৎকর্ম করে চলুক এবং সৃষ্টিকর্তারর হাতেই জীবন সমর্পণ করুক, তিনি পরম নির্ভরযোগ্য।
{i5:1} খ্রীষ্টীয় জীবনের মূলমন্ত্র
{5:1} তোমাদের মধ্যে যারা মণ্ডলীর প্রবীণ পদে রয়েছ তাদের বলছি। আমি তোমাদেরই একজন এবং খ্রীষ্টের দুঃখবরণের সাক্ষী ও ভবিষ্যতে তাঁর যে মহিমা প্রকাশিত হবে তারও অংশীদার। সেই হিসাবে আমি তোমাদের অনুরোধ করছি,
{5:2} ঈশ্বরের যে মেষপাল তোমাদের তত্ত্বাবধানে আছে, তাদের পালন কর। বাধ্য হয়ে নয়, কিন্তু স্বেচ্ছায়, ঈশ্বর যেভাবে চান সেইভাবে। কোন স্বার্থসিদ্ধির জন্য নয়, কিন্তু আগ্রহভরে এই কাজ কর।
{5:3} যারা তোমাদের দায়িত্বে আছে তাদের উপর কর্তৃত্ব করার জন নয়, কিন্তু পালের সম্মুখে আদর্শস্বরূপ হয়ে তাদের পালন কর।
{5:4} তাহলে প্রধান পালরক্ষক যখন আবির্ভূত হবেন তখন তোমরা গৌরবের অম্লান মুকুট লাভ করবে।
{5:5} তরুণেরা, তোমরাও ঠিক সেইভাবে বয়োজ্যেষ্ঠদের বাধে হয়ে চল। পরস্পরের প্রতি তোমাদের আচরণ নম্রতামণ্ডিত হোক, কারণ ঈশ্বর দাম্ভিকদের প্রতি বিমুখ কিন্তু বিনম্রদের করেন অনুগ্রহ।
{5:6} সুতরাং ঈশ্বরের মহাপরাক্রমের সম্মুখে নতি স্বীকার কর, যথাসময়ে তিনিই তোমাদের উন্নত করবেন।
{5:7} তোমাদের সমস্ত ভাবনাচিন্তার ভার তাঁর উপরে ছেড়ে দাও, কারণ তিনি তোমাদের জন্য চিন্তা করেন।
{5:8} সংযমী হও, সচেতন থাক। তোমাদের শত্রু শয়তান কাকে গ্রাস করবে সেই চেষ্টায় সিংহের মত চারিদিকে গর্জন করে বেড়াচ্ছে।
{5:9} বিশ্বাসে অটল থেকে তাকে প্রতিরোধ কর। জেনে রাখ, এ জগতে তোমাদের খ্রীষ্টান ভাইদেরও একই প্রকার নির্যাতন ভোগ করতে হচ্ছে।
{5:10} যীশু খ্রীষ্টের মাধ্যমে সর্ব অনুগ্রহের আধার ঈশ্বর তাঁর শাশ্বত মহিমা তোমাদের দান করার জন্য আহ্বান করেছেন। তিনিই এই ক্ষণস্থায়ী নির্যাতন ভোগের পর তোমাদের সক্ষম, সবল, সুস্থ এবং সুপ্রতিষ্ঠিত করবেন।
{5:11} যুগে যুগে চিরকাল বিরাজিত হোক তাঁরই আধিপত্য। আমেন।
{i5:12} উপসংহার
{5:12} সীলকে আমি বিশ্বস্ত ভ্রাতা বলে মনে করি, তাকে দিয়ে তোমাদের কাছে এই সংক্ষিপ্ত পত্রটি আমি লিখলাম। আমি তোমাদের উৎসাহ দিতে চাই এবং এই সাক্ষ্য দিচ্ছি যে এই-ই হচ্ছে ঈশ্বরের অনুগ্রহ লাভের প্রকৃত পন্থা। তোমরা এই পথেই স্থির থাক।
{5:13} তোমাদের মতই ঈশ্বরের মনোনীত সেই ব্যাবিলনবাসী* এবং সেই সঙ্গে আমার পুত্রপ্রতিম মার্ক তোমাদের অভিনন্দন জানাচ্ছে।
{5:14} প্রীতিচুম্বনে তোমরা পরস্পরকে অভিনন্দিত কর। খ্রীষ্টাশ্রিত তোমাদের সকলের মাঝে বিরাজ করুক শান্তি।
