{i1:1} যিহোশূয়কে ঈশ্বরের আদেশ
{1:1} প্রভু পরমেশ্বরের সেবক মোশির মৃত্যুর পর প্রভু পরমেশ্বর নূনের পুত্র মোশির সহকারী যিহোশূয়কে বললেন,
{1:2} আমার দাস মোশি পরলোকগত, এখন তুমি উদ্যোগী হয়ে ইসরায়েলীয়দের নিয়ে জর্ডন পার হও এবং এদের যে দেশ আমি দেব সেই দেশে নিয়ে যাও।
{1:3} যে যে স্থানে তোমরা পদার্পণ করবে সেগুলি সবই হবে তোমাদের। মোশিকে আমি যে প্রতিশ্রুতি দিয়েছিলাম সেই অনুযায়ী আমি সেই সব স্থান তোমাদের দিয়েছি।
{1:4} মরুপ্রান্তর থেকে লেবানন এবং মহানদী ইউফ্রেটিস পর্যন্ত হিত্তীয়দের সমগ্র অঞ্চল এবং অস্তাচলের দিকে মহাসিন্ধু পর্যন্ত এলাকা হবে তোমাদের দেশ।
{1:5} কেউ কোনদিন তোমাকে প্রতিহত করতে পারবে না। আমি মোশির সঙ্গে যেমন ছিলাম তেমনি তোমার সঙ্গেও থাকব, আমি তোমাকে পরিত্যাগ করব না বা তোমার প্রচেষ্টা ব্যর্থ হতে দেব না।
{1:6} তুমি দৃঢ় হও, সাহস সঞ্চয় কর, কারণ এদের পিতৃপুরুষদের কাছে যে দেশ দেওয়ার প্রতিশ্রুতি আমি দিয়েছি, তোমার মাধ্যমেই সেই দেশের অধিকার এরা লাভ করবে।
{1:7} তুমি শুধু দৃঢ় হও ও সাহস কর। আমার দাস মোশি তোমাকে যে সমস্ত বিধান পালনের নির্দেশ দিয়েছে, সযত্নে সেগুলি পালন করো। এর বিন্দুমাত্র অন্যথা করো না। তাহলে তোমার যাত্রাপথে সর্বত্র সাফল্যলাভ করবে।
{1:8} তোমার আরাধনায় এই বিধান পুস্তক নিত্য পাঠ করো, ধ্যান করো দিবারাত্র। এতে যা কিছু লেখা আছে, সযত্নে পালন করো। তাহলে তুমি উন্নতি লাভ করবে ও সব কাজে সফল হবে।
{1:9} আমার আদেশ: তুমি দৃঢ় হও ও সাহস অবলম্বন কর, ভয় পেয়ো না কিম্বা নিরাশ হয়ো না, কারণ তুমি যেখানেই যাও না কেন আমি, তোমার আরাধ্য প্রভু পরমেশ্বর তোমার সঙ্গে আছি।
{i1:10} জননায়কদের প্রতি যিহোশূয়ের আদেশ
{1:10} যিহোশূয় তখন জননায়কদের বললেন,
{1:11} তোমরা ছাউনির মধ্যে যাও এবং লোকদের বল যেন তারা রসদ সংগ্রহ করে নেয় কারণ তিন দিনের মধ্যে তোমাদের জর্ডন পার হতে হবে এবং তোমাদের আরাধ্য ঈশ্বর প্রভু পরমেশ্বর যে দেশ তোমাদের দিয়েছেন সেই দেশ অধিকার করার জন্য যাত্রা করতে হবে।
{1:12} রূবেণ ও গাদ গোষ্ঠী এবং মনঃশি গোষ্ঠীর অর্ধাংশকে যিহোশূয় বললেন,
{1:13} প্রভুর সেবক মোশির আদেশ স্মরণ কর। তিনি তোমাদের বলেছিলেন, তোমাদের আরাধ্য ঈশ্বর প্রভু পরমেশ্বর বসতির জন্য এই এলাকা তোমাদের দেবেন এবং ঘুচিয়ে দেবেন সকল ক্লান্তি।
{1:14} মোশি জর্ডনের পূর্বতীরে যে দেশ তোমাদের দিয়েছেন সেখানে তোমাদের পত্নীরা, নাবালক সন্তানসন্ততি ও পশুপাল থাকবে, কিন্তু তোমাদের মধ্যে যারা সক্ষম তারা সকলেই সশস্ত্র হয়ে তোমাদের জ্ঞাতিভাইদের পুরোভাগে যাবে এবং তাদের সাহায্য করবে।
{1:15} তোমাদের আরাধ্য প্রভু পরমেশ্বর যখন তোমাদের মত তোমাদের জ্ঞাতিভাইদেরও স্বস্তি ও নিরাপত্তা দেবেন, তাঁর সেই প্রতিশ্রুত দেশ যখন তারা অধিকার করবে, তখন তোমরা জর্ডনের পূর্বতীরে উদয়াচলের দিকে প্রভুর সেবক মোশি তোমাদের যে দেশ নির্দিষ্ট করে দিয়েছেন, সেই দেশে তোমরা ফিরে আসবে এবং ভোগদখল করবে।
{1:16} তারা যিহোশূয়কে বলল, আপনার সমস্ত আদেশ আমরা পালন করব, যখন যেখানে পাঠাবেন আমরা সেখানেই যাব।
{1:17} মোশির সমস্ত নির্দেশ আমরা যেমন পালন করতাম তেমনি আপনার নির্দেশও পালন করব। আপনার আরাধ্য প্রভু পরমেশ্বর যেমন মোশির সঙ্গে ছিলেন, তেমনি আপনার সঙ্গেও থাকুন।
{1:18} আপনার নির্দেশের বিরোধিতা যে করবে বা আপনার কথা যে অমান্য করবে তার মৃত্যুদণ্ড হবে। আপনি দৃঢ় হোন ও সাহস অবলম্বন করুন।
{i2:1} দেশ পর্যবেক্ষণে চর প্রেরণ
{2:1} নুনের পুত্র যিহোশূয় শিটিম থেকে দুজন চরকে গোপনে এই কথা বলে পাঠিয়ে দিলেন, তোমরা গিয়ে এই দেশ বিশেষ করে যিরিহো নগরটি পর্যবেক্ষণ করে এস। তারা গিয়ে রাহাব নামে এক বারবনিতার ঘরে আশ্রয় নিল।
{2:2} লোকেরা তখন যিরিহোর রাজাকে গিয়ে বলল, দেখুন, এ দেশের খোঁজখবর নেওয়ার জন্য কয়েকজন ইসরায়েলী আজ রাতে এখানে এসেছে।
{2:3} যিরিহোর রাজা রাহাবের কাছে বলে পাঠালেন, যে লোকগুলি তোমার কাছে এসে তোমার ঘরে আশ্রয় নিয়েছে তাদের নিয়ে এস কারণ তারা এ দেশের খোঁজখবর নিতে এসেছে।
{2:4} কিন্তু সেই নারী ঐ দুজন লোককে লুকিয়ে রেখে বলল, হ্যাঁ, সেই লোকেরা আমার কাছে এসেছিল বটে, কিন্তু তারা কোথাকার লোক তা আমি জানি না।
{2:5} সন্ধ্যাবেলায় নগরতোরণ বন্ধ হয়ে যাওয়ার একটু আগেই তারা চলে গেছে, কোথায় গেছে জানি না। তোমরা তাড়াতাড়ি তাদের পিছনে ধাওয়া করে গেলে হয়তো তাদের ধরতে পারবে।
{2:6} সেই নারী কিন্তু ছাদের উপরে তাদের নিয়ে গিয়ে সেখানে সাজিয়ে রাখা খড়ের গাদার মধ্যে লুকিয়ে রেখেছিল।
{2:7} ঐ লোকেরা তাদের সন্ধানে জর্ডনের পারঘাটের দিকে দৌড়াতে লাগল। তারা বেরিয়ে যাওয়া মাত্র নগর তোরণ বন্ধ হয়ে গেল।
{2:8} সেই গুপ্তচর দুজন শুয়ে পড়ার আগে রাহাব ছাদের উপরে এসে তাদের বলল,
{2:9} আমি জানি, প্রভু পরমেশ্বর তোমাদের এই দেশ দিয়েছেন। তোমাদের দেখে আমাদের মধ্যে দারুণ আতঙ্কের সঞ্চার হয়েছে, এ দেশের সমস্ত লোক সন্ত্রস্ত হয়ে উঠেছে।
{2:10} কারণ মিশর থেকে বেরিয়ে আসার পর প্রভু পরমেশ্বর তোমাদের চোখের সামনে যেভাবে লোহিত সাগরের জল শুকিয়ে পেলেছিলেন ও তোমরা জর্ডনের ওপারে ইমোরীদের দুজন রাজা সিহোন এবং ওগকে যেভাবে নিঃশেষে ধ্বংস করেছিলে, সব কথাই আমরা শুনেছি।
{2:11} শোনামাত্র ভয়ে আমাদের প্রাণ উড়ে গেছে, তোমাদের সামনে দাঁড়াবার সাহস আমাদের কারও নেই, কারণ তোমাদের উপাস্য প্রভু পরমেশ্বর স্বর্গ ও মর্ত্যের অধীশ্বর।
{2:12} তাই তোমাদের কাছে আমার একান্ত অনুরোধ,
{2:13} তোমরা আমার কাছে প্রভুর নামে দিব্য করে বল, আমি তোমাদের সঙ্গে যেমন সদয় ব্যবহার করেছি তেমনি তোমরাও আমার পিতৃকূলের সঙ্গে সদয় ব্যবহার করবে।তোমরা আমাকে একটা নিশ্চিত নিদর্শন দাও যার দ্বারা আমি বুঝব যে তোমরা আমার বাপ-মা, ভাইবোন এবং পরিবারের লোকজনকে রেহাই দেবে ও মৃত্যুর হাত থেকে আমাদের বাঁচাবে।
{2:14} সেই লোক দুজন তাকে বলল, তোমাদের জন্য আমাদের নিজেদের জীবনই জামিন রইল। তোমরা যদি আমাদের কথা প্রকাশ না কর তাহলে প্রভু পরমেশ্বর যখন এই দেশ আমাদের দেবেন তখন আমরা তোমাদের সঙ্গে সদয় ব্যবহার করব ও আমাদের কথা রাখব।
{2:15} তখন রাহাব জানালা দিয়ে দড়ির সাহায্যে তাদের নামিয়ে দিল। তার বাড়িটা ছিল নগরের দেয়ালের সঙ্গে লাগানো। দেয়াল ঘেঁষেই সে বাস করত।
{2:16} সে তাদের বলল, তোমরা পাহাড়ে চলে যাও, তা না হলে যারা তোমাদের পিছনে তারা করে গেছে তারা তোমাদের ধরে ফেলবে। তারা ফিরে না আসা পর্যন্ত তোমরা তিনদিন সেখানে লুকিয়ে থাক, তারপর নিজের পথে চলে যেও।
{2:17} সেই দুজন তাকে বলল, তুমি আমাদের দিয়ে যে শপথ করালে, সেই শপথ আমরা মেনে চলব যদি তুমি আমাদের শর্ত মেনে চল।
{2:18} তুমি যে জানলা দিয়ে আমাদের নামিয়ে দিলে, আমরা যখন এ দেশে আসব তখন তুমি ঐ জানালায় এক গোছা লাল দড়ি ঝুলিয়ে রাখবে আর তোমার বাপ-মা, ভাই ও পরিবারের সকলকে তোমার ঘরে এনে রাখবে।
{2:19} তোমার ঘর থেকে বেরিয়ে যদি কেউ পথে নামে তাহলে তার রক্তপাতের দায় তার নিজের উপরে বর্তাবে, আমরা নির্দোষ থাকব, কিন্তু তোমরা ঘরের মধ্যে যারা থাকবে তাদের কারও যদি কোন ক্ষতি হয়, তাহলে তার দায় আমাদের উপরে বর্তাবে।
{2:20} তুমি যদি আমাদের কথা প্রকাশ করে দাও তাহলে তুমি আমাদের দিয়ে যে শপথ করিয়েছ তা থেকে আমরা মুক্ত হব।
{2:21} রাহাব বলল তোমাদের কথা মতই কাজ হবে। তারপর সে তাদের বিদায় দিল, তারা চলে গেল। সে তখন ঐ জানালায় এক গোছা লাল দড়ি ঝুলিয়ে দিল।
{2:22} সেই গুপ্তচর দুজন পাহাড়ে গিয়ে লুকিয়ে রইল এবং যারা তাদের সন্ধানে গিয়েছিল তারা ফিরে না আসা পর্যন্ত তিন দিন সেখানেই থাকল। ঐ লোকগুলি সারাটা পথ তল্লাসী করেও গুপ্তচরদের সন্ধান পেল না।
{2:23} গুপ্তচর দুজন তখন পাহাড় থেকে নেমে নদী পার হয়ে যিহোশূয়ের কাছে ফিরে গেল এবং তাঁকে সমস্ত ঘটনা জানাল।
{2:24} যিহোশূয়কে তারা বলল, আমরা নিশ্চিত হয়েছি যে এই দেশ প্রভু পরমেশ্বর আমাদের হাতে দিয়েছেন, এখানকার সমস্ত লোক আমাদের ভয়ে সন্ত্রস্ত হয়ে রয়েছে।
{i3:1} জর্ডন নদী অতিক্রম
{3:1} যিহোশূয় খুব ভোরে উঠে ইসরায়েলীদের সঙ্গে নিয়ে শিটিম থেকে যাত্রা করলেন। তাঁরা জর্ডনের তীরে এসে উপস্থিত হলেন এবং সেখানেই শিবির স্থাপন করলে।ন
{3:2} তিন দিন পরে দলপতিরা শিবির পরিদর্শন করে জনতাকে নির্দেশ দিলেন,
{3:3} তোমরা যখন দেখবে লেবীয় পুরোহিতেরা তোমাদের প্রবু পরমেশ্বরের চুক্তি সিন্দুক বহন করে নিয়ে যাচ্ছে, তখন তোমরাও নিজেদের জায়গা ছেড়ে তাদের পিছন পিছন চলতে শুরু করবে। ঐ সিন্দুক ও তোমাদের মধ্যে দুহাজার হাত ব্যবধান থাকবে। এই ব্যবধান কখনো অতিক্রম করবে না।
{3:4} তোমাদের পথ নির্দেশের জন্যই এই ব্যবস্থা, কারণ এর আগে এ পথে তোমরা যাও নি।
{3:5} যিহোশূয় জনতাকে বললেন, তোমরা নিজেদের শুচিশুদ্ধ কর কারণ আগামী কাল প্রভু পরমেশ্বর তোমাদের মাঝে মহা আশ্চর্য কাজ করবেন।
{3:6} তারপর তিনি পুরোহিতদের বললেন, তোমরা চুক্তি সিন্দুকটি তুলে নিয়ে জনতার আগে আগে চল। তখন তারা সেই মত কাজ করল।
{3:7} প্রভু তখন যিহোশূয়কে বললেন, আজ আমি সমগ্র ইসরায়েলের সাক্ষাতে তোমাকে গৌরবান্বিত করতে শুরু করব, যেন তারা জানতে পারে যে আমি মোশির সঙ্গে যেমন ছিলাম তেমনি তোমার সঙ্গেও আছি।
{3:8} তুমি চুক্তি সিন্দুকটির বাহক পুরোহিতদের আদেশ দাও, তারা যখন জর্ডনের জলের কাছে উপস্থিত হবে তখন যেন তারা নদীর মধ্যে দাঁড়িয়ে থাকে।
{3:9} যিহোশূয় তখন ইসরায়েলীদের বললেন, তোমরা এখানে এস, তোমাদের প্রভু পরমেশ্বরের নির্দেশ শোন।
{3:10} কালক্রমে তোমরা জানতে পারবে যে জাগ্রত ঈশ্বর তোমাদের মাঝে রয়েছেন এবং তিনিই তোমাদের সম্মুখ থেকে কনানী, হিত্তীয়, হিব্বীয়, পরিষী, গির্গাশী, ইমোরী ও যিবুষী প্রভৃতি জাতিদের বিতাড়িত করবেন।
{3:11} দেখ, সমগ্র পৃথিবীর অধিপতি প্রভুর চুক্তি সিন্দুক তোমাদের পুরোভাগে জর্ডন অতিক্রম করতে যাচ্ছে।
{3:12} তোমরা এখন ইসরায়েলীদের প্রত্যেক গোষ্ঠী থেকে এক জন করে মোট বারো জনকে বেছে নাও।
{3:13} সমগ্র পৃথিবীর অধীশ্বর প্রভু পরমেশ্বরের চুক্তি সিন্দুকের বাহক পুরোহিতেরা জর্ডনের জলে পদার্পণ করা মাত্র জর্ডনের জলস্রোত বিভক্ত হয়এ যাবে, উঁচু থেকে যে জলস্রোত বয়ে আসছে তা রাশীকৃত হয়ে দাঁড়িয়ে থাকবে।
{3:14} ইসরায়েলীরা তখন জর্ডন পার হওয়ার জন্য নিজ নিজ শিবির থেকে যাত্রা করল এবং প্রভু পরমেশ্বরের চুক্তি সিন্দুকের বাহক যাজকেরা তাদের অগ্রবর্তী হয়ে চলল।
{3:15} বাহকেরা যখন জর্ডনের তীরে উপস্থিত হল এবং জলে পা ডুবাল, (ফসল কাটার মরশুমে জর্ডনের দুকুল প্লাবিত হয়ে থাকে) —
{3:16} তখন উঁচু থেকে বয়ে আসা স্রোত অনেক দূরে সারেথানের কাছাকাছি জনপদ আদাম-এর কাছে এসে স্তূপীকৃত হয়ে রইল এবং আরাবা উপত্যকায় লবণ সাগরে যে স্রোত বয়ে যাচ্ছিল তা থেকে সম্পূর্ণ বিচ্ছিন্ন হয়ে গেল। তার ফলে ইসরায়েলীরা যিরিহোর মুখোমুখি এসে নদী পার হল।
{3:17} যতক্ষণ না সমস্ত লোক জর্ডন পার হয়ে গেল ততক্ষণ প্রভু পরমেশ্বরের চুক্তি সিন্দুকবাহক পুরোহিতেরা জর্ডনের মাঝে শুকনো জায়গায় দাঁড়িয়ে রইল। সমগ্র ইসরায়েল জাতি শুকনো পথের উপর দিয়ে জর্ডন নদী পার হয়ে গেল।
{i4:1} স্মারক চিহ্ন স্বরূপ বারোটি প্রস্তর
{4:1} সমগ্র জাতি এইভাবে জর্ডন পার হয়ে যাওয়ার পর প্রবু পরমেশ্বর যিহোশূয়কে বললেন,
{4:2} তোমরা প্রত্যেক গোষ্ঠী থেকে একজন করে মোট বারো জন লোককে বেছে নাও।
{4:3} তাদের নির্দেশ দাও যেন তারা জর্ডনের মাঝখানে যেখানে যাজকেরা স্থির হয়ে দাঁড়িয়ে রয়েছে সেখান থেকে বারোটি প্রস্তর খণ্ড সংগ্রহ করে তোমরা যেখানে আজ রাত্রিযাপন করবে, সেখানে নিয়ে গিয়ে রাখে।
{4:4} যিহোশূয় ইসরায়েলীদের প্রত্যেক গোষ্ঠী থেকে একজন করে বারো জনকে নিযুক্ত করলেন।
{4:5} তিনি তাদের ডেকে বললেন, তোমাদের আরাধ্য ঈশ্বর প্রভু পরমেশ্বরের চুক্তি সিন্দুকের সম্মুখে জর্ডনের মাঝামাঝি গিয়ে ইসরায়েলীদের প্রত্যেক গোষ্ঠীর নামে তোমরা প্রত্যেকে একটি করে পাথর কাঁধে করে বয়ে নিয়ে এস।
{4:6} এগুলি তোমাদের কাছে স্মারকচিহ্ন স্বরূপ থাকবে, উত্তরকালে তোমাদের সন্তানসন্ততিরা যখন এই পাথরগুলির তাৎপর্য জানতে চাইবে,
{4:7} তোমরা তখন, প্রভু পরমেশ্বরের সিন্দুক জর্ডন অতিক্রম করার সময় কিভাবে জর্ডনের জল বিভক্ত হয়ে গিয়েছিল সেই কথা তাদের বলবে। এই পাথরগুলি চিরকাল ইসরায়েলীদের কাছে স্মারকচিহ্ন হয়ে থাকবে।
{4:8} ইসরায়েলীরা যিহোশূয়ের নির্দেশ পালন করল। প্রভু পরমেশ্বর যিহোশূয়কে যেমন বলেছিলেন সেই অনুযায়ী তারা ইসরায়েলীদের দ্বাদশ গোষ্ঠীর নামে বারোটি পাথর জর্ডনের মাঝখান থেকে সংগ্রহ করল এবং সেগুলি বয়ে এনে তাদের রাত্রিযাপনের জায়গায় রাখল।
{4:9} জর্ডনের মাঝখানে যেখানে প্রভুর চুক্তি সিন্দুক বাহক যাজকেরা স্থির হয়ে দাঁড়িয়েছিল, যিহোশূয় সেখানেও বারোটি পাথর স্থাপন করলেন। সেগুলি আজও সেখানে রয়েছে।
{4:10} মোশি যিহোশূয়কে যে সব নির্দেশ দিয়েছিলেন এবং প্রভু পরমেশ্বরও যিহোশূয়কে যে সব কথা ইসরায়েলীদের কাছে বলবার জন্য নির্দেশ দিয়েছিলেন তা পূর্ণ না হওয়া পর্যন্ত সিন্দুকবাহী যাজকেরা জর্ডনের মাঝখানে দাঁড়িয়ে রইল, আর লোকেরা খুব তাড়াতাড়ি নদী পার হয়ে গেল।
{4:11} এই ভাবে সমস্ত লোক পার হয়ে যাওয়ার পর প্রবু পরমেশ্বরের চুক্তি সিন্দুক বাহক যাজকেরা নদী পার হয়ে জনতার পুরোভাগে গেল।
{4:12} মোশির নির্দেশ অনুযায়ী রূবেণ ও গাদ গোষ্ঠী এবং মনঃশি গোষ্ঠীর অর্ধেক লোকজন সশস্ত্র হয়ে বাকী ইসরায়েলীদের পুরোভাগে পার হয়ে গেল।
{4:13} যুদ্ধ করতে সক্ষম প্রায় চল্লিশ হাজার লোক প্রভু পরমেশ্বরের সাক্ষাতে নদী পার হয়ে যিরিহো উপত্যকায় যুদ্ধ করতে গেল।
{4:14} সেই দিন প্রভু ইসরায়েলীদের সকলের সামনে যিহোশূয়কে গৌরবান্বিত করলেন, ফলে লোকেরা মোশিকে যেমন শ্রদ্ধা করত, যিহোশূয়ের জীবদ্দশায় তাঁকেও তেমনি শ্রদ্ধা করতে লাগল।
{4:15} প্রভু পরমেশ্বর যিহোশূয়কে বললেন,
{4:16} তুমি প্রভুর চুক্তিসিন্দুক বাহক যাজকদের জর্ডন থেকে উঠে আসতে বল।
{4:17} যিহোশূয় তখন সেই যাজকদের জর্ডন থেকে উঠে আসার নির্দেশ দিলেন।
{4:18} জর্ডন থেকে প্রভু পরমেশ্বরের চুক্তি সিন্দুক বাহক যাজকেরা উঠে এলেন। তাঁরা শুকনো মাটিতে পদার্পণ করার সঙ্গে সঙ্গে জর্ডনের জল আগের জায়গায় ফিরে এল এবং আগের মতই দুইকূল প্লাবিত করল।
{4:19} ইসরায়েলীরা প্রথম মাসের দশ তারিখে জর্ডন পার হয়ে যিরিহোর পূর্বপ্রান্তে গিল্গলে এসে শিবির স্থাপন করল।
{4:20} তারা জর্ডন থেকে যে বারোটি পাথর খণ্ড বয়ে এনেছিল, যিহোশূয় সেগুলি গিল্গলে স্থাপন করলেন।
{4:21} তিনি ইসরায়েলীদের বললেন, উত্তরকালে তোমাদের সন্তানসন্ততি যখন তাদের পিতাদের জিজ্ঞাসা করবে, এই পাথরগুলির তাত্পর্য কি?
{4:22} তখন তোমরা তাদের বলবে, ইসরায়েলীরা জর্ডন নদীর বুকে শুকনো পথ দিয়ে পার হয়ে এসেছিল।
{4:23} আমরা পার হয়ে না যাওয়া পর্যন্ত তোমাদের আরাধ্য ঈশ্বর প্রভু পরমেশ্বর যেমন লোহিত সাগর শুকিয়ে ফেলেছিলেন, তেমনি তোমাদের সামনেও জর্ডনের জল তিনি শুকিয়ে ফেললেন।
{4:24} এর দ্বারা পৃথিবীর সর্বজাতি জানবে যে প্রভু পরমেশ্বরের হস্ত মহাপরাক্রমশালী এবং তোমরা চিরকাল তোমাদের আরাধ্য ঈশ্বর প্রভু পরমেশ্বরকে ভক্তি ও সম্ভ্রম করবে।
{i5:1} গিলগলে তারণোৎসব
{5:1} জর্ডনের পশ্চিমতীরবাসী ইমোরীদের রাজারা এবং সমুদ্রের নিকটবর্তী কনানীদের রাজারা যখন শুনতে পেলেন যে ইসরায়েলীরা নদী পার না হওয়া পর্যন্ত প্রভু পরমেশ্বর তাদের সামনে জর্ডনের জল শুকিয়ে ফেলেছিলেন তখন তাঁরা সন্ত্রস্ত হয়ে উঠলেন। ইসরায়েলীদের সামনে দাঁড়াবার সাহস তাঁদের হল না।
{5:2} প্রভু পরমেশ্বর এই সময়ে যিহোশূয়কে বললেন, তুমি চকমকি পাথরের ছুরি তৈরী করে ইসরায়েলীদের দ্বিতীয় বার সুন্নত করাও।
{5:3} যিহোশূয় চকমকি পাথরের ছুরি তৈরী করে অগ্রত্বক্ পর্বত -এর কাছে ইসরায়েলী পুরুষদের সুন্নত সংস্কার করালেন।
{5:4} যিহোশূয় তাদের সুন্নত সংস্কার করালেন এই জন্য যে মিশর থেকে যুদ্ধ করতে সক্ষম যে সব পুরুষ বেরিয়ে এসেছিল তারা আসার পথে প্রান্তরে থাকতেই মারা গিয়েছিল।
{5:5} তাদের সকলেরই সুন্নত সংস্কার হয়েছিল, কিন্তু মিশর ত্যাগ করার পর যাত্রাপতে প্রান্তরে যাদের জন্ম হয়েছিল তাদের কারও সু্ন্নত সংস্কার পালন করা হয় নি।
{5:6} যে সব যোদ্ধা মিশর থেকে বেরিয়ে এসেছিল তারা প্রভু পরমেশ্বরের নির্দেশ অমান্য করায় তাদের মৃত্যু না হওয়া পর্যন্ত ইসরায়েলীরা চল্লিশ বছর প্রান্তরে ঘুরে বেড়িয়েছিল। কারণ সুজলা শুফলা যে দেশ দেওয়ার প্রতিশ্রুতি প্রভু পরমেশ্বর তাদের পিতৃপুরুষদের কাছে দিয়েছিলেন সেই দেশ তিনি তাদের কাউকে দেখতে দেবেন না বলে শপথ করেছিলেন।
{5:7} তাদের পরিবর্তে তাদের যে সন্তানসন্ততিদের তিনি লালন-পালন করছিলেন যিহোশূয় তাদেরই সুন্নত করিয়েছিলেন, কারণ যাত্রাপথে তাদের সুন্নত করা হয় নি।
{5:8} সমগ্র জাতির সুন্নতকরণ সম্পন্ন হওয়ার পর সকলে সুস্থ না হওয়া পর্যন্ত যে যার নিজের শিবিরেই রইল।
{5:9} প্রভু পরমেশ্বর তখন যিহোশূয়কে বললেন, মিশরীদের দেওয়া যে কলঙ্ক তোমাদের ছিল তা আমি আজ অপসারণ করলাম। সেই জন্যই ঐ জায়গাটি আজও গিল্গল নামে পরিচিত।
{5:10} ইসরায়েলীরা গিল্গলে শিবির স্থাপন করল এবং সেই মাসের চৌদ্দ তারিখে সন্ধ্যায় যিরিহো উপত্যকায় তারণোত্সব পালন করল।
{5:11} তারণোৎসবের পরের দিন তারা সেই দেশে উৎপন্ন শস্যের তৈরী খামিরবিহীন রুটি ও ভাজা শস্য ভোজন করল।
{5:12} প্রথম যে দিন তারা সেই দেশের উত্পন্ন শস্য আহার করল, সেই দিন থেকেই মান্না বর্ষণ বন্ধ হয়ে গেল। সেই বছর থেকে তারা কনান দেশের উত্পন্ন ফসল ভোগ করতে শুরু করল।
{i5:13} পরমেশ্বরের সেনাবাহিনীর অধিনায়ক
{5:13} যিরিহোর কাছে থাকার সময় একদিন যিহোশূয় দেখলেন, তাঁর সামনে এক ব্যক্তি দাঁড়িয়ে রয়েছেন, হাতে তাঁর উন্মুক্ত তরবারি। যিহোশূয় তাঁর কাছে গিয়ে জিজ্ঞাসা করলেন, আপনি কি আমাদের পক্ষে? না আমাদের শত্রুদের পক্ষে?
{5:14} তিনি বললেন, না, আমি প্রভু পরমেশ্বরের সেনাবাহিনীর অধিনায়ক রূপে এখানে উপস্থিত হয়েছি। যিহোশূয় তখন মাটিতে উবুড় হয়ে পড়ে তাঁকে প্রণিপাত করে বললেন, এ দাসের প্রতি প্রভুর কি আদেশ বলুন?
{5:15} প্রভু পরমেশ্বরের সেনাবাহিনীর অধিনায়ক যিহোশূয়কে বললেন, ‘তোমার পা থেকে জুতো খুলে ফেল, কারণ তুমি এক পবিত্র ভূমিতে দাঁড়িয়ে আছ। যিহোশূয় তাঁর আদেশ পালন করলেন।
{i6:1} যিরিহোর পতন
{6:1} সেইসময় ইসরায়েলীদের প্রতিরোধ করার জন্য যিরিহো নগরের সমস্ত প্রবেশপথ সম্পূর্ণ বন্ধ করে দেওয়া হয়েছিল। নগর থেকে কেউ বাইরে যেতে বা প্রবেশ করতে পারত না।
{6:2} প্রভু পরমেশ্বর যিহোশূয়কে বললেন, দেখ, রাজা ও সৈনসামন্তসহ যিরিহো নগর আমি তোমার হাতে তুলে দিলাম।
{6:3} তোমাদের সমস্ত যোদ্ধা প্রতিদিন একবার করে ছদিন এই নগর প্রদক্ষিণ করবে।
{6:4} চুক্তি সিন্দুকের সামনে সাতজন যাজক মেষের শিঙের তৈরী সাতটি তুরী বয়ে নিয়ে চলবে। কিন্তু সপ্তম দিনে তোমরা সাতবার নগরটি প্রদক্ষিণ করবে এবং যাজকেরা সেই তুরী বাজাবে।
{6:5} তুরীধ্বনি শোনা মাত্রই তোমাদের সমগ্র সেনাবাহিনী একসঙ্গে রণহুঙ্কার দিয়ে উঠবে, আর সেই মুহূর্তে নগরের প্রাচীর ধসে পড়বে। সঙ্গে সঙ্গে ইসরায়েলীরা নগরে সবেগে প্রবেশ করবে।
{6:6} যিহোশূয় যাজকদের ডেকে বললেন, প্রভু পরমেশ্বরের চুক্তি সিন্দুকটি তোমরা তুলে নাও আর সাতজন যাজক সাতটি তূরী নিয়ে প্রভুর চুক্তি সিন্দুকের আগে আগে চল।
{6:7} তারপর যোদ্ধাদের তিনি বললেন, এবার তোমরা এগিয়ে যাও, নগর প্রদক্ষিণ কর। সশস্ত্র লোকেরা প্রভুর চুক্তি সিন্দুকের আগে আগে যাবে।
{6:8} যিহোশূয় জনতাকে নির্দেশ দেওয়ার পর সাতজন যাজক সাতটি তুরী বাজাতে বাজাতে প্রভুর চুক্তি সিন্দুকের পুরোভাগে চলল, প্রভুর সম্বন্ধের প্রতীক চুক্তি সিন্দুক তাদের পিছনে চলল।
{6:9} সশস্ত্র সৈন্যেরা তুরী বাদক যাজকদের সম্মুখে চলতে লাগল। পিছনের রক্ষীবাহিনী চুক্তি সিন্দুকের পিছনে চলল। তুরীগুলি সমানে বেজে চলল।
{6:10} যিহোশূয় জনতাকে নির্দেশ দিলেন, তোমরা রণহুঙ্কার দিও না, কোনরকম আওয়াজ করো না বা কেউ কথা বলো না, আমি যেদিন বলব কেবল সেই দিনই তোমরা রণহুঙ্কার দেবে।
{6:11} এই ভাবে তিনি নগরের চারিদিকে প্রতিদিন একবার প্রভুর চুক্তি সিন্দুক প্রদক্ষিণ করালেন, তারপর তারা শিবিরে ফিরে এসে রাত্রি যাপন করল।
{6:12} পরদিন যিহোশূয় খুব ভোরে উঠলেন। যাজকেরা প্রভু পরমেশ্বরের চুক্তিসিন্দুক কাঁধে তুলে নিল
{6:13} আর সেই সাতজন যাজক প্রভুর চুক্তি সিন্দুকের আগে তুরী বাজাতে বাজাতে চলল। সশস্ত্র সৈন্যেরা তাদের সামনে এবং পিছনের রক্ষীবাহিনী প্রভুর চুক্তি সিন্দুকের পিছনে চলতে লাগল। তুরীগুলি অবিরাম বেজে চলল।
{6:14} এই ভাবে দ্বিতীয় দিনেও তারা একবার নগর প্রদক্ষিণ করে শিবিরে ফিরে এল। ছয় দিন ধরে চলল তাদের এই পরিক্রমা।
{6:15} সপ্তম দিনে তারা খুব ভোরে উঠে সেইভাবে সাতবার নগর প্রদক্ষিণ করল।
{6:16} যাজকেরা সপ্তমবার তুরীধ্বনি করলে যিহোশূয় জনতাকে বললেন, এবার রণহুঙ্কার দাও, কেননা প্রভু পরমেশ্বর তোমাদের হাতে এই নগর সমর্পণ করেছেন। মনে রেখ,
{6:17} এই নগর এবং এখানকার সব কিছুই তাঁর। একে সম্পূর্ণভাবে ধ্বংস করতে হবে। কেবলমাত্র বারাঙ্গনা রাহাব এবং তার বাড়ির লোকজন রক্ষা পাবে, কারণ সে আমাদের চরদের লুকিয়ে রেখেছিল।
{6:18} ধ্বংসের জন্য নির্দিষ্ট সমস্ত বস্তু সম্পর্কে তোমরা সাবধান থেক, কারণ ধ্বংস করার পর সেই সমস্ত দ্রব্যের কোন কিছু তোমরা গ্রহণ করলে ইসরায়েলীদের শিবিরও ধ্বংসের জন্য নিরূপিত হবে এবং তোমরা নিজেদের বিপদ ডেকে আনবে।
{6:19} কিন্তু সোনা, রূপো, ব্রোঞ্জ ও লোহার তৈরী সমস্ত পাত্র প্রভু পরমেশ্বরের উদ্দেশে পৃথক ও পবিত্র বলে গণ্য হবে এবং সেগুলি তাঁর ভাণ্ডারে সংগৃহীত হবে।
{6:20} তুরীধ্বনি শোনামাত্র লোকেরা রণহুঙ্কার দিয়ে উঠল। শিঙার আওয়াজ শোনামাত্র সেই প্রচণ্ড হুঙ্কারের সঙ্গে সঙ্গে ধসে পড়ল নগরের প্রাচীর। ইসরায়েলীরা ঝাঁপিয়ে পড়ল। দখল করে নিল যিরিহো নগর।
{6:21} আবালবৃদ্ধবণিতা ও গবাদি পশুদের সকলকে তারা নির্বিচারে হত্যা করল।
{6:22} যে দুজন চর দেশের খোঁজখবর আনতে গিয়েছিল, তাদের যিহোশূয় বললেন, তোমরা সেই বারাঙ্গনার বাড়িতে যাও এবং তার কাছে তোমরা যে শপথ করেছিলে, সেই অনুযায়ী ঐ নারী ও তার আত্মীয়স্বজনদের বার করে আন।
{6:23} তখন সেই দুজন গুপ্তচর রাহাবের বাড়িতে গিয়ে রাহাবকে ও তার বাবা-মা ভাই ও আত্মীয়স্বজনদের উদ্ধার করে এনে ইসরায়েলীদের শিবির এলাকার বাইরে আশ্রয় দিল।
{6:24} তারপর লোকেরা নগরে আগুন লাগিয়ে সেখানকার সব কিছু পুড়িয়ে দিল, কেবল সোনা, রূপো, ব্রোঞ্জ ও লোহার তৈরী পাত্রগুলি মন্দিরের কোষাগারে জমা দিল।
{6:25} যিহোশূয় রাহাব এবং তার পিতৃকুলের আত্মীয়স্বজনদের প্রাণরক্ষা করলেন। তার বংশধরেরা আজও ইসরায়েলীদের মাঝেই বাস করছে, কারণ যিরিহো নগর পর্যবেক্ষণ করার জন্য যিহোশূয় যে গুপ্তচরদরে পাঠিয়েছিলেন তাদের সে গোপনে আশ্রয় দিয়েছিল।
{6:26} যিহোশূয় দিব্য দিয়ে ইসরায়েলীদের বললেন, যিরিহো নগর প্রতিষ্ঠায় যে উদ্যোগী হবে তার উপর নেমে আসবে প্রভুর অভিশাপ। এর শিল্যান্যাসের দণ্ডরূপে সে হারাবে তার জ্যেষ্ঠপুত্রকে, হারাতে হবে তার কনিষ্ঠ পুত্রকে, যদি গেঁথে তোলে এর নগর তোরণ।
{6:27} প্রভু যিহোশূয়ের সঙ্গে ছিলেন এবং তার ফলে সারা দেশে তাঁর খ্যাতি ছড়িয়ে পড়ল।
{i7:1} আখনের লোভ ও তার পরিণাম
{7:1} ইসরায়েলীরা কিন্তু প্রভু পরমেশ্বরের উদ্দেশে সমর্পিত বস্তু সম্পর্কে নিষেধাজ্ঞা লঙ্ঘন কল। যিহুদা গোষ্ঠীর সেরাহ্-র পুত্র ছিল সাব্দি, সাব্দির পুত্র কার্মি। এই কার্মির পুত্র আখন নিষিদ্ধ বস্তুর কিছু অংশ অপহরণ করল, ফলে ইসরায়েলীদের বিরুদ্ধে প্রভু পরমেশ্বরের ক্রোধ প্রজ্বলিত হল।
{7:2} যিরিহো থেকে যিহোশূয় বেথেলের পূর্বদিকে বেথ-আবনের কাছাকাছি অয় নগর পর্যবেক্ষণ করার নির্দেশ দিয়ে কিছু লোককে পাঠিয়ে দিলেন। তারা গিয়ে নগরটি দেখে এল।
{7:3} ফিরে এসে তারা যিহোশূয়কে বলল, ওখানে সকলে না গেলেও চলে, দুই বা তিন হাজার লোক গিয়ে অয় নগর আক্রমণ করুক। সমস্ত লোকেরা সেখানে কষ্ট করে যাওয়ার দরকার নেই, কারণ ওখানে লোকসংখ্যা অল্প।
{7:4} তাই ইসরায়েলীদের মধ্যে থেকে হাজার তিনেক লোক সেখানে গেল কিন্তু তারা অয়বাসীদের কাছে পরাজিত হয়ে পালিয়ে এল।
{7:5} অয়-এর অধিবাসীদের হাতে তাদের প্রায় ছত্রিশ হাজার জন নিহত হল। তারা তাদের নগরদ্বার থেকে শবারিম পর্যন্ত ইসরায়েলীদের তাড়িয়ে নিয়ে গেল এবং উৎরাই-এর পথে তাদের হত্যা করল। এই দেখে ইসরায়েলীরা সাহস হারিয়ে ভীত সন্ত্রস্ত হয়ে পড়ল।
{7:6} যিহোশূয় এবং ইসরায়েলীদের প্রবীণ নেতারা তখন নিজেদের পোশাক ছিঁড়ে প্রভু পরমেশ্বরের চুক্তি সিন্দুকের সামনে সন্ধ্যা পর্যন্ত মাটিতে উবুড় হয়এ পড়ে রইলেন, আর নিজেদের মাথায় ধূলা ছড়াতে লাগলেন।
{7:7} যিহোশূয় বললেন, হায় প্রভু পরমেশ্বর! ইমোরীদের হাতে ধ্বংস করার জন্য তুমি কেন এই লোকদের জর্ডন পার করিয়ে নিয়ে এলে? জর্ডনের ওপারেই আমাদের থেকে যাওয়া ভাল ছিল।
{7:8} হে প্রভু, এখন আমি কি বলব। শত্রুদের হাতে ইসরায়েলীদের পরাজয় ঘটেছে।
{7:9} কনানীরা ও এদেশের অধিবাসীরা যখন এ কথা শুনবে, তখন তারা আমাদের ঘিরে ধরবে আর পৃথিবী থেকে আমদের নিশ্চিহ্ন করে দেবে। তখন তোমার মহানামের মর্যাদা রক্ষার জন্য তুমি কি করবে?
{7:10} প্রভু পরমেশ্বর যিহোশূয়কে বললেন, ওঠ, কেন তুমি উবুড় হয়এ পড়ে আছ?
{7:11} ইসরায়েলীরা পাপ করেছে, তারা আমার সন্ধির শর্ত লঙ্ঘন করেছে, গ্রহণ করেছে নিষিদ্ধ বস্তু। তারা সেগুলি চুরি করে নিজেদের জিনিসপত্রের মধ্যে লুকিয়ে রেখেছে।
{7:12} এই জন্যই ইসরায়েলীরা তাদের শত্রুদের সামনে দাঁড়াতে পারেনি, পালিয়ে এসেছে। ফলে তাদের ধ্বংস অনিবার্য। তোমাদের মধ্যে থেকে সেই নিষিদ্ধ বস্তু দূর না করা পর্যন্ত আমি আর তোমাদের সঙ্গে থাকব না।
{7:13} এবার তুমি উঠে দাঁড়াও, লোকদের শুদ্ধ কর। তাদের বল যেন আগামী কালের জন্য তারা নিজেদের শুচি শুদ্ধ করে। তাদের বল যে ইসরায়েলের আরাধ্য ঈশ্বর প্রভু পরমেশ্বর বলেছেন, হে ইসরায়েল, তোমাদের মাঝে নিষিদ্ধ বস্তু রয়েছে। সেই নিষিদ্ধ বস্তু দূর না করা পর্যন্ত শত্রুদের সামনে তোমরা দাঁড়াতে পারবে না।
{7:14} কাল সকালে তোমাদের সকল গোষ্ঠীকে আমার সামনে একে একে উপস্থিত করবে। তারপর আমি, প্রভু পরমেশ্বর যে গোষ্ঠীকে নির্দিষ্ট করব, সেই গোষ্ঠীর প্রত্যেক বংশ একে একে এগিয়ে আসবে এবং আমি যে বংশকে নির্দিষ্ট করব সেই বংশের প্রত্যেক পরিবার একে একে এগিয়ে যাবে। তারপর আমি যে পরিবারকে নির্দিষ্ট করব সেই পরিবারের পুরুষেরা একে একে এগিয়ে যাবে।
{7:15} তখন নিষিদ্ধ বস্তু গ্রহণ করেছে বলে যে ব্যক্তি নির্দিষ্ট হবে তাকে এবং তার সঙ্গে সম্পর্কিত সকলকে আগুনে পুড়িয়ে মারতে হবে কারণ সে প্রভু পরমেশ্বরের সঙ্গে সম্বন্ধের শর্ত লঙ্ঘন করেছে এবং ইসরায়েলী সমাজে জঘন্য অপরাধ করেছে।
{7:16} যিহোশূয় পরের দিন সকালে ইসরায়েলীদের সকল গোষ্ঠীকে একে একে উপস্থিত করলেন। তাতে যিহূদা গোষ্ঠী নির্দিষ্ট হল।
{7:17} তারপর তিনি যিহূদা গোষ্ঠীর প্রত্যেক বংশকে এবং সমস্ত বংশের প্রত্যেক পরিবারকে একে একে উপস্থিত করলে সেরাহ্-র পরিবার নির্দিষ্ট হল। সেরাহ্-র পরিবারের সকল পুরুষকে একে একে উপস্থিত করলে সাব্দি নির্দিষ্ট হল।
{7:18} তিনি সাব্দির বাড়ির সব লোকদের উপস্থিত করলেন এবং তখন কার্মির পুত্র আখন নির্দিষ্ট হল। এইবাবে যিহূদা গোষ্ঠীর সেরাহ্-র প্রপৌত্র সাব্দির পৌত্র কার্মির পুত্র আখন ধরা পড়ল।
{7:19} যিহোশূয় তখন আখনকে বললন, বৎস, ইসরায়েলের আরাধ্য ঈশ্বর প্রভু পরমেশ্বরের মর্যাদা রাখ, আমার কাছে স্বীকার কর, তুমি কি করেছ, কিছুই গোপন করো না।
{7:20} আখন যিহোশূয়কে বলল, আমি সত্যই ইসরায়েলের আরাধ্য ঈশ্বর প্রবু পমেশ্বরের বিরুদ্ধে পাপ করেছি। আমি স্বীকার করছি:
{7:21} লুঠের জিনিসপত্রের মধ্যে আমি শিনা-দেশের একটা ভাল শাল, দুশো শেকেল রূপো ও পঞ্চাশ শেকেল ওজনের একটা সোনার বাট দেখে লোভে পড়ে সেগুলো নিয়েছি। সেগুলো আমার তাঁবুতে মাটির নীচে লুকানো আছে আর তার নীচে রূপো রয়েছে।
{7:22} যিহোশূয় তখন কয়েকজন অনুচর পঠিয়ে দিলেন, তারা দৌড়ে আখনের তাঁবুতে গিয়ে দেখল যে, তাঁবুর মধ্যে সেই জিনিসগুলি লুকানো রয়েছে।
{7:23} তারা তখন তাঁবুর মধ্যে থেকে জিনিসগুলি বার করে যিহোশূয় ও ইসরায়েলীদের কাছে নিয়ে এল এবং প্রভুর সম্মুখে রাখল।
{7:24} যিহোশূয় ও ইসরায়েলীরা তখন সেই শাল, রূপো, সোনার বাট, আখনের ছেলেমেয়ে, গরুভেড়া, গাধা, তাঁবু এবং যথাসর্বস্বসহ আখনকে নিয়ে আখোর উপত্যকায় গেলেন।
{7:25} যিহোশূয় আখনকে বললেন, তুমি কেন এমন কাজ করে আমাদের দুর্বিপাকে ফেললে? এইজন্য প্রভু পরমেশ্বরও আজ তোমায় বিপাকে ফেলবেন। ইসরায়েলীরা সকলে তখন তাকে পাথর ছুঁড়ে মেরে ফেলল। তারা তার পরিবারের সকলকে পাথর ছুঁড়ে মারল এবং আগুনে পোড়াল। তারপর
{7:26} বিরাট এক পাথরের স্তূপের নীচে তাকে চাপা দিল, সেই স্তূপটি আজও আছে। তারপর প্রভুর প্রচণ্ড ক্রোধ নিবৃত্ত হল। এই কারণে সেই জায়গাটি আজও আখোর উপত্যকা নামে পরিচিত।
{i8:1} অয় নগরীর পতন
{8:1} প্রভু পরমেশ্বর যিহোশূয়কে বললেন, তুমি ভয় পেয়ো না কিম্বা নিরাশ হয়ো না। সমগ্র সেনাবাহিনী সঙ্গে নিয়ে তুমি অয় অভিমুখে যাত্রা কর। আমি অয়ের রাজা ও তার প্রজাদের, তার রাজধানী এবং রাজ্য সবই তোমার হাতে সমর্পণ করেছি।
{8:2} যিরিহো এবং সেখানকার রাজার যে দশা তুমি করেছিলে, অয় এবং সেখানকার রাজারও সেই দশা করবে। তবে সেখানকার লুঠ করা জিনিসপত্র এবং পশুপাল তোমরা নিজেরা নিতে পার। তুমি নগরের পিছন দিকে গোপনে একদল সৈন্য সমাবেশ কর।
{8:3} যিহোশূয় তখন সেনাবাহিনী সঙ্গে নিয়ে অয় নগরীর দিকে যাত্রা করলেন।তিনি ত্রিশ হাজার সাহসী সৈনিককে বেছে নিয়ে রাতের অন্ধকারে তাদের পাঠিয়ে দিলেন।
{8:4} তাদের নির্দেশ দিলেন, তোমরা সকলে প্রস্তুত হয়ে নগরীর পিছন দিকে গিয়ে লুকিয়ে থাক। নগরী থেকে বশী দূরে যেও না।
{8:5} আমি বাকী লোকজন নিয়ে নগরীর দিকে এগিয়ে যাব। ওরা যখন আগের বারের মত আমাদের আক্রমণ করতে বেরিয়ে আসবে, আমরা তখন ওদের সামনে থেকে পালিয়ে যাব।
{8:6} ওরা আমাদের পিছনে তাড়া করতে থাকবে, আর আমরা নগরীর বাইরে পালাতে থাকব। এইভাবে ওদের নগরী থেকে দূরে সরিয়ে নিয়ে আসব। ওরা ভাববে, আগের বারের মত আমরা ওদের দেখে পালিয়ে যাচ্ছি।
{8:7} আমরা যখন পালাতে থাকব তখন তোমরা গুপ্তস্থান থেকে বেরিয়ে এসে নগর দখল করবে। তোমাদের আরাধ্য ঈশ্বর প্রবু পরমেশ্বর নগরীটি তোমাদের হাতে দেবেন।
{8:8} নগরী দখল করে তোমরা সেখানে আগুন লাগিয়ে দেবে। প্রভুর নির্দেশ অনুযয়ী তোমরা কাজ করবে, এই হচ্ছে আমার আদেশ।
{8:9} যিহোশূয়ের নির্দেশ অনুযায়ী তারা গিয়ে অয়ের পশ্চিম দিকে অয় ও বেথেলের মাঝামাঝি একটা জায়গায় লুকিয়ে রইল। যিহোশূয় লোকজনের সঙ্গে সেখানেই রাত কাটালেন।
{8:10} ভোরে উঠে তিনি সৈন্যদের একত্র করলেন এবং ইসরায়েলীদের প্রবীণ নেতৃবৃন্দকে সঙ্গে নিয়ে সেনাবাহিনীর পুরোভাগে থেকে অয় অভিমুখে যাত্রা করলেন।
{8:11} তাঁর সঙ্গে সমগ্র সেনাবাহিনী এগিয়ে চলল এবং অয়ের কাছাকাছি এসে উত্তর দিকে ছাউনি ফেলল। অয় নগর ও তাদের মাঝখানে ছিল একটি উপত্যকা।
{8:12} যিহোশূয় আনুমানিক পাঁচ হাজার সৈন্যকে নগরের পশ্চিম দিকে অয় ও বেথেলের মাঝখানে একটি জায়গায় লুকিয়ে রাখলেন।
{8:13} এইভাবে নগরীর উত্তর দিকে প্রধান সেনাবাহিনীকে এবং নগরীর পশ্চিম দিকে গুপ্ত সেনাদলকে সমাবেশ করে যিহোশূয় রাত কাটাতে সেই উপত্যকায় গেলেন।
{8:14} অয়ের রাজা যিহোশূয়ের সৈন্যবাহিনীকে দেখে নগরীর অধিবাসীদের নিয়ে খুব ভোরে ইসরায়েলীদের সঙ্গে যুদ্ধ করার জন্য আরাবা উপত্যকায় সমবেত হলেন। কিন্তু নগরীর পিছনে যে একদল সৈন্য লুকিয়ে রয়েছে তা তিনি জনতেন না।
{8:15} যিহোশূয় এবং ইসরায়েলীরা তখন তাদের সামনে পরাজিত হওয়ার ভাণ কর প্রান্তরের দিকে পালিয়ে গেলন।
{8:16} তাদের পিছনে তাড়া করার জন্য তখন নগরীর সমস্ত লোককে ডেকে জড়ো করা হল। তারা যিহোশূয়ের পিছনে ছুটতে ছুটতে নগর থেকে অনেক দূরে চলে গেল।
{8:17} অয় বা বেথেলে একটি লোকও আর রইল না। নগর অরক্ষিত রেখে সকলেই ইসরায়েলীদের পিছনে ধাওয়া করতে বেরিয়ে গেল।
{8:18} প্রভু পরমেশ্বর তখন যিহোশূয়কে বললেন, তোমার হাতের বর্শাটা তুমি অয়ের দিকে বাড়িয়ে ধর। এই নগর আমি তোমাদের হাতে সমর্পণ করব। যিহোশূয় তাঁর হাতের বর্শা অয়ের দিকে বাড়িয়ে ধরলেন।
{8:19} তাঁকে হাত বাড়াতে দেখে লুকিয়ে থাকা সৈন্যেরা নিজেদের জায়গা ছেড়ে তাড়াতাড়ি বেরিয়ে এল। তারা দৌড়ে গিয়ে নগরী দখল করে সঙ্গে সঙ্গে আগুন লাগিয়ে দিল।
{8:20} অয়ের লোকেরা পিছনে তাকিয়ে দেখল নগর থেকে আকাশের দিকে ধোঁয়া উঠছে, কিন্তু তখন তাদের আর কোন দিকে পালিয়ে যাওয়ার উপায় ছিল না কারণ যে ইসরায়েলীরা প্রান্তরের দিকে পালিয়ে যাচ্ছিল তারা তখন ঘুরে দাঁড়িয়ে আক্রমণকারীদেরই পাল্টা আক্রমণ করল।
{8:21} গুপ্ত সৈন্যদল নগরী দখল করেছে এবং নগর থেকে ধোঁয়া উঠছে দেখে যিহোশূয় এবং তাঁর সঙ্গী ইসরায়েলীরা সকলে ঘুরে দাঁড়িয়ে অয়ের লোকদের আক্রমণ করলেন।
{8:22} ইসরায়েলীদের অন্য দলটিও নগরী থেকে বেরিয়ে এসে তাদের আক্রমণ করল, ফলে তারা দুদিক থেকেই ইসরায়েলীদের আক্রমণের মুখে পড়ল। ইসরায়েলীরা তাদের নিঃশেষে সংহার করল। কেউ বেঁচে রইল না বা পালিয়ে যেতে পারল না।
{8:23} অয়ের রাজাকে শুধু জীবিত অবস্থায় বন্দী করে যিহোশূয়ের কাছে আনা হল।
{8:24} অয়ের অধিবাসীরা যে প্রান্তরে ইসরায়েলীদের পিছনে তাড়া করে গিয়েছিল, ইসরায়েলীরা সেখানেই তাদের সকলকে নিঃশেষে সংহার করল, তারপর তারা অয়ে ফিরে গিয়ে সেখানকার বাকী লোকদের তরবারির আঘাতে হত্যা করল।
{8:25} সেদিন অয়ের অধিবাসী নারী ও পুরুষ যারা নিহত হল তাদের সংখ্যা ছিল সর্বমোট বারো হাজার।
{8:26} অয়ের অধিবাসীরা যতক্ষণ না নিঃশেষে নিহত হল ততক্ষণ যিহোশূয় তাঁর হাতের বর্শা সেইভাবেই ধরে রইলেন।
{8:27} প্রভু পরমেশ্বর যিহোশূয়কে যে নির্দেশ দিয়েছিলেন, সেই অনুযায়ী ইসরায়েলীরা ঐ নগরের লুঠের মালপত্র ও পশুগুলি নিজেরা নিল।
{8:28} যিহোশূয় অয় নগরী পুড়িয়ে ধ্বংসস্তূপে পরিণত করলেন। আজও তা সেইরকমই আছে।
{8:29} তিনি অয়ের রাজাকে গাছে টাঙিয়ে ফাঁসি দিলেন এবং সারাদিন তার দেহ ঝুলিয়ে রাখলেন। সূর্যাস্তের সময় যিহোশূয়ের নির্দেশে লোকেরা রাজার মৃতদেহ গাছ থেকে নামিয়ে নগরের প্রবেশপথে ফেলে রাখল এবং তার উপরে পাথর চাপা দিয়ে বিরাট এক স্তূপ তৈরী করল। আজও তা সেখানে রয়েছে।
{i8:30} এবল পাহাড়ে বিধান গ্রন্থ পাঠ
{8:30} সেই সময়ে যিহোশূয় এবল পাহাড়ে ইসরায়েলীদের আরাধ্য ঈশ্বর প্রভু পরমেশ্বরের উদ্দেশে একটি বেদী প্রতিষ্ঠা করলেন।
{8:31} প্রভু পরমেশ্বরের সেবক মোশি ইসরায়েলীদের যেমন নির্দেশ দিয়েছিলেন এবং মোশির বিধানগ্রন্থে যেমন লেখা ছিল, সেই অনুযায়ী কোন যন্ত্রপাতির সাহায্যে না কেটে আস্ত পাথর দিয়েই ঐ বেদী তৈরী করা হয়েছিল। সেই বেদীর উপরে ইসরায়েলীরা প্রভু পরমেশ্বরের উদ্দেশে হোম করল এং স্বস্ত্যয়ন বলি উত্সর্গ করল।
{8:32} যিহোশূয় সেখানে ইসরায়েলীদের সামনে পাথরগুলির উপরে মোশির বিধানের একটি অনুলিপি ক্ষোদাই করলেন।
{8:33} সমগ্র ইসরায়েল, তাদের প্রবীণ নেতৃবৃন্দ, কর্মকর্তা ও বিচারপতিরা, স্বজাতীয় ও প্রবাসী সকলেই চুক্তি সিন্দুকের দুধারে প্রভু পরমেশ্বরের সঙ্গে সেই সিন্দুকবাহী লেবীয় যাজকদের মুখোমুখি হয়ে দাঁড়াল। অর্ধেক লোক গেরিসীম পাহাড়ের দিকে মুখ করে এবং বাকী অর্ধেক লোক এবল পাহাড়ের দিকে মুখ করে দাঁড়াল। আশীর্বাণী উচ্চারণ করার জন্য প্রভু পরমেশ্বরের সেবক মোশি ইতিপূর্বে এই রকম নির্দেশই দিয়েছিলেন।
{8:34} তখন যিহোশূয় বিধানপুস্তকে যে সব আশীর্বাদ ও অভিশাপের কথা লেখা আছে, সেগুলি সব পাঠ করলেন।
{8:35} মোশি যে সব নির্দেশ দিয়েছিলেন, যিহোশূয় সমগ্র ইসরায়েলী সমাজ, নারী, বালক-বালিকা ও তাদের মধ্যে বসবাসকারী প্রবাসী - সর্বসমক্ষে সমস্তই পাঠ করলেন, একটি কথাও বাদ দিলেন না।
{i9:1} যিহোশূয়ের সঙ্গে গিবিয়োনীদের ছলনা
{9:1} জর্ডনের পশ্চিম পারের পার্বত্য অঞ্চল সমতলভূমি এবং লেবানন পর্যন্ত বিস্তৃত সমুদ্রতীরবর্তী অঞ্চলের নৃপতিরা এবং হিত্তীয়, ইমোরী, কনানী, পরিষী, হিব্বীয় ও যিবুষী জাতির লোকেরা এই সংবাদ শোনার পর
{9:2} সকলে একমত হয়ে যিহোশূয় এবং ইসরায়েলীদের সঙ্গে যুদ্ধ করার জন্য একত্র হলেন।
{9:3} কিন্তু যিরিহো এবং অয় নগর দুটির যে দশা যিহোশূয় করেছিলেন, তা শোনার পর গিবিয়োনের অধিবাসীরা একটা চাতুরী করল।
{9:4} তারা ছদ্মবেশ ধারণ করে নিজেদের গাধার পিঠে পুরানো বস্তা, দ্রাক্ষারস রাখার জন্য ছেঁড়া তালি দেওয়া চামড়ার থলি চাপাল।
{9:5} পুরানো তালি দেওয়া জুতো এবং পুরানো পোশাক পরল ও শুকনো ছাতা পড়া রুটির রসদ সঙ্গে নিল।
{9:6} তারপর তারা গিল্গলে যিহোশূয়ের শিবিরে গিয়ে তাঁকে ও ইসরায়েলীদের বলল, আমরা অনেক দূর দেশ থেকে আপনাদের কাছে সন্ধিপ্রস্তাব নিয়ে এসেছি।
{9:7} ইসরায়েলীরা সেই হিব্বীয় লোকদের বলল, তোমরা মনে হয় আমাদের কাছাকাছিই বাস কর, তাহলে তোমাদের সঙ্গে আমাদের সন্ধির কি দরকার?
{9:8} তারা যিহোশূয়কে বলল, আমরা আপনার দাস। যিহোশূয় তাদের জিজ্ঞাসা করলেন, তোমরা কারা? কোথা থেকে এসেছ?
{9:9} তারা বলল, আপানার এই দাসেরা আপানার আরাধ্য ঈশ্বর প্রভু পরমেশ্বরের নাম শুনে অনেক দূর দেশ থেকে এসেছে। তাঁর খ্যাতি, মিশরে তিনি যে সব অলৌকিক কাজ করেছেন,
{9:10} এবং জর্ডনের ওপারে ইমোরীদের দুই রাজা, হিষ্বোণের অধিপতি সিহোন এবং অষ্টারোৎ নিবাসী বাশানের অধিপতি ওগের যে দশা করেছেন, তা সবই আমরা শুনেছি।
{9:11} আমাদের প্রবীণ নেতারা ও দেশবাসী সকলে আমাদের বলল, তোমরা পথের রসদ সঙ্গে নিয়ে ওঁদের সঙ্গে সাক্ষাৎ করতে যাও এবং ওঁদের বল যে আমরা ওঁদের দাস, ওঁরা যেন দয়া করে আমাদের সঙ্গে সন্ধি করেন।
{9:12} আপনাদের কাছে রওনা হওয়ার দিন আমরা বাড়ি থেকে টাট্কা রুটি নিয়ে বেরিয়ে ছিলাম, কিন্তু এই দেখুন সেই রুটিগুলো এখন শুকিয়ে গেছে এবং ছাতা পড়েছে।
{9:13} যে চামড়ার থলিগুলোতে দ্রাক্ষারস ভরেছিলাম সেগুলি নতুন ছিল। কিন্তু দেখুন, এখন সব ছিঁড়ে গেছে। সুদীর্ঘ যাত্রাপথে আমাদের জামাকাপড় ও জুতোও জীর্ণ হয়ে গেছে।
{9:14} ইসরায়েলীরা তখন তাদের কাছে থেকে কিছু রসদ নিল, কিন্তু তারা প্রভু পরমেশ্বরের নির্দেশ জানতে চাইল না।
{9:15} যিহোশূয় তাদের সরল মনেই গ্রহণ করলেন এবং তাদের প্রাণরক্ষার প্রতিশ্রুতি দিয়ে তাদের সঙ্গে সন্ধি স্থাপন করলেন। জনমণ্ডলীর নেতারাও তাদের সমর্থন করে শপথ করলেন।
{9:16} সন্ধিস্থাপন করার তিন দিন পরে ইসরায়েলীরা জানতে পারল যে ঐ লোকগুলো তাদের প্রতিবেশী এবং তাদের কাছাকাছিই বসবাস করে।
{9:17} ইসরায়েলীরা তখন রওনা হল এবং তৃতীয় দিনে তাদের নগরগুলির কাছে উপস্থিত হল। এই নগরগুলি হল গিবিয়োন, কফিরা, বেরোৎ ও কিরিয়াত-জিয়ারিম।
{9:18} ইসরায়েলী জনমণ্ডলীর নেতারা ইসরায়েলের আরাধ্য ঈশ্বর প্রভু পরমেশ্বরের নামে তাদের কাছে শপথ করেছিলেন বলে ইসরায়েলীরা তাদের হত্যা করল না কিন্তু জনতা নেতাদের বিরুদ্ধে বিক্ষোভ জানাতে লাগল।
{9:19} নেতারা তখন সমবেত জনতাকে বললেন, আমরা ইসরায়েলের আরাধ্য ঈশ্বর প্রভু পরমেশ্বরের নামে ওদের কাছে শপথ করেচি সুতরাং এখন আমরা ওদের স্পর্শ করতে পারি না।
{9:20} আমরা ওদের জীবন রক্ষা করব কারণ তা না হলে ওদের কাছে আমরা যে শপথ করেছি তার জন্য আমাদের উপর প্রভুর ক্রোধ নেমে আসবে।
{9:21} ওরা বেঁচে থাকুক, তবে ওরা আমাদের জনমণ্ডলীর জন্য জল তুলবে ও কাঠ কুড়াবে। নেতাদের এ কথায় জনতা সম্মত হল।
{9:22} যিহোশূয় গিবিয়োনীদের ডাকিয়ে এনে বললেন, তোমরা আমাদের সঙ্গে এ ছলনা করলে কেন? তোমরা বলেছ যে তোমরা অনেক দূরে থাক, কিন্তু তোমরা তো আমাদের কাছাকাছিই বাস কর।
{9:23} এই জন্য তোমরা অভিশপ্ত হলে, তোমরা চিরকাল আমার ঈশ্বরের মন্দিরের জন্য কাঠ কুড়াবে ও জল তুলবে। এই দাসত্ব থেকে তোমরা কখনও মুক্তি পাবে না।
{9:24} তারা যিহোশূয়কে বলল, আমরা শুনেছিলাম যে আপনার আরাধ্য ঈশ্বর প্রভু পরমেশ্বর এই দেশের সমস্ত অধিবাসীকে নিঃশেষে ধ্বংস করে এই দেশ আপনাদের দেওয়ার সুনিশ্চিত নির্দেশ মোশিকে দিয়েছিলেন। আপনাদের ভয়ে প্রাণের দায়ে আমরা তাই এ কাজ করেছি।
{9:25} আমরা এখন আপনার হাতের মুঠোয়। আপনি যা ভাল ও ন্যায্য মনে করেন আমাদের প্রতি তা-ই করুন।
{9:26} যিহোশূয় ইসরায়েলীদের হাত থেকে তাদের রক্ষা করলেন। তারা তাদের প্রাণে মারল না।
{9:27} কিন্তু সেইদিন থেকে তিনি তাদের প্রভু পরমেশ্বরের ও জনমণ্ডলীর জন্য জল তোলা ও কাঠ সংগ্রহের কাজে নিযুক্ত করলেন। তারা আজও প্রভুর পীঠস্থানে সেই কাজ করছে।
{i10:1} পাঁচজন রাজার বিরুদ্ধে জয়লাভ
{10:1} জেরুশালেমের অধিপতি অদোনি-সেদক শুনতে পেলেন যে যিহোশূয় অয় নগরী অধিকার করে সম্পূর্ণরূপে ধ্বংস করেছেন। যিরিহো ও তার অধিপতির ও যে দশা তিনি করেছিলেন, অয় এবং তার অধিপতিদেরও যে দশা তিনি করেছিলেন, অয় এবং তার অধিপতিদেরও তিনি সেই দশাই করেছেন। গিবিয়োনের লোকেরা ইসরায়েলীদের সঙ্গে সন্ধি স্থাপন করেছে ও তাদের সঙ্গেই রয়েছে।
{10:2} এ সব কথা শুনে অদোনি-সেদক খুব ভয় পেলেন কারণ গিবিয়োন নগরটি ছিল রাজধানীর মত বড়, অয়ের চেয়েও বড় এবং সেখানকার লোকেরাও ছিল বীর যোদ্ধা।
{10:3} জেরুশালেমের অধিপতি অদোনি-সেদক তখন হিব্রোণের রাজা হোহম, যরক্ষুৎ-এর রাজা পিরাম, লাখীশের রাজা যাফিয়ের এবং ইগলোনের রাজা দবীরের কাছে দূত পাঠিয়ে প্রস্তাব করলেন,
{10:4} আপনারা এসে আমাকে সাহায্য করুন। আসুন, আমরা সকলে মিলে গিবিয়োনীদের আক্রমণ করি কারণ ওরা যিহোশূয় এবং ইসরায়েলীদের সঙ্গে সন্ধি করেছে।
{10:5} ইমোরীদের এই পাঁচজন রাজা, অর্থাৎ জেরুশালেম, হিব্রোণ, যরক্ষুৎ, লাখীশ এবং ইগলোনের রাজারা সৈন্যসামন্তসহ সম্মিলিত হয়ে গিবিয়োনের সামনে ছাউনি ফেললেন এবং ঐ নগর আক্রমণ করলেন।
{10:6} গিবিয়োনের অধিবাসীরা তখন গিল্গলে যিহোশূয়ের শিবিরে লোক পাঠিয়ে আবেদন জানাল, আপনার এই দাসদের পরিত্যাগ করবেন না, তাড়াতাড়ি এসে আমাদের সাহায্য ও উদ্ধার করুন, কারণ পার্বত্য অঞ্চলের ইমোরীদের রাজারা আমাদের বিরুদ্ধে একত্র হয়েছে
{10:7} যিহোশূয় তখন সমস্ত সৈন্য ও বীর যোদ্ধাদের সঙ্গে নিয়ে গিল্গল থেকে যাত্রা করলেন।
{10:8} প্রভু পরমেশ্বর যিহোশূয়কে বললেন, তুমি ওদের ভয় করো না, আমি তোমার হাতে ওদের সমর্পণ করেছি, ওদের কেউ তোমার সম্মুখে দাঁড়াতে পারবে না।
{10:9} গিল্গল থেকে সারা রাত পথ হেঁটে যিহোশূয় অতর্কিতে এসে তাদের উপর চড়াও হলেন।
{10:10} ইসরায়েলীদের সম্মুখে প্রভু পরমেশ্বর তাদের দিশেহারা করে দিলেন এবং যিহোশূয় গিবিয়োনে তাদের চূড়ান্ত ভাবে পরাস্ত করলেন। তিনি বেথ-হোরোণের গিরিপথ ধরে তাদের পিছনে তাড়া করে গেলেন এবং আসেকা ও মাক্কেদা পর্যন্ত তাদের উপর আক্রমণ চালিয়ে গেলেন।
{10:11} ইসরায়েলীদের সম্মুখ থেকে তারা যখন বেথ-হোরোণের গিরিপথ ধরে পালিয়ে যাচ্ছিল, প্রভু পরমেশ্বর তখন আসেকা পর্যন্ত সারা পথে তাদের উপর আকাশ থেকে ঘোরতর শিলাবৃষ্টি করলেন, ফলে ইসরায়েলীদের তরবারির আঘাতে যত লোক নিহত হয়েছিল তার চেয়ে অনেক বেশী লোক মারা পড়ল শিলাবৃষ্টিতে। সেই শিলাগুলির আকার ছিল প্রকাণ্ড।
{10:12} প্রভু পরমেশ্বর যে দিন ইসরায়েলীদের হাতে ইমোরীদের সমর্পণ করলেন, সেদিন যিহোশূয় প্রভু পরমেশ্বরের কাছে আবেদন জানালেন আর ইসরায়েলীদের সাক্ষাতে বললেনঃ “হে সূর্য, স্থির হয়ে থাক গিবিয়োনের আকাশে, চন্দ্র, তুমি স্থির হও আয়ালোন উপত্যকায়।
{10:13} সূর্য স্থির হল, চন্দ্রেরও গতি হল স্তব্ধ যতক্ষণ না সেই জাতি তার শত্রুদের উপর গ্রহণ করল প্রতিশোধ।” যাশের গ্রন্থে লেখা আছে এই কাহিনী। মধ্যগগনে সূর্য স্থির হয়ে রইল, সূর্যাস্ত হতে প্রায় পুরো এক দিন দেরী হল।
{10:14} এর আগে কিম্বা এই দিনটির পরে কোন মানুষের আবেদনে প্রভু পরমেশ্বর এমনভাবে সাড়া দেন নি, কারণ সেদিন প্রভু পরমেশ্বের স্বয়ং ইসরায়েলীদের পক্ষ হয়ে যুদ্ধ করেছিলেন।
{10:15} এর পর যিহোশূয় ইসরায়েলীদের সকলকে নিয়ে গিল্গলের শিবিরে ফিরে এলেন।
{i10:16} পাঁচজন ইমরী রাজার পরাজয় ও মৃত্যু
{10:16} ঐ পাঁচজন রাজা পালিয়ে গিয়ে মাক্কেদার এক গুহায় লুকিয়ে রইলেন।
{10:17} যিহোশূয় সংবাদ পেলেন যে তাঁদের মাক্কেদার গুহায় লুকিয়ে থাকতে দেখা গেছে।
{10:18} তিনি তখন নির্দেশ দিলেন, তোমরা কতকগুলো বড় বড় পাথর গড়িয়ে নিয়ে গিয়ে গুহার মুখে চাপা দাও এবং কয়েক জনকে সেখানে পাহারায় রাখ।
{10:19} তারপর দেরী না করে তোমরা শত্রুদের পিছনে তাড়া কর, তাদের আক্রমণ কর, নিজেদের নগরে তাদের ঢুকতে দিও না। তোমাদের আরাধ্য ঈশ্বর প্রভু পরমেশ্বর তোমাদের হাতে তাদের সমপর্ণ করেছেন।
{10:20} যিহোশূয়ের নেতৃত্বে ইসরায়েলীদের প্রচণ্ড আক্রমণে তারা সমূলে ধ্বংস হল, কেবল মাত্র কয়েকজন অবশিষ্ট লোক পালিয়ে গিয়ে প্রাচীরঘেরা নগরগুলিতে আশ্রয় নিল।
{10:21} ইসরায়েলী সেনাবাহিনী তখন নিরাপদে মাক্কেদার ঘাঁটিতে যিহোশূয়ের কাছে ফিরে এল। দেশের মধ্যে কেউ আর ইসরায়েলীদের বিরুদ্ধে কোন কথা বলার সাহস পর্যন্ত করল না।
{10:22} যিহোশূয় এবারে বললেন, তোমরা এখন গুহার মুখ খুলে ঐ পাঁচজন রাজাকে বার করে আমার কাছে নিয়ে এস।
{10:23} তারা তা-ই করল। জেরুশালেম, হিব্রোণ, মারক্ষুৎ, লাখীশ ও ইগলোন এই পাঁচ জায়গার পাঁচজন রাজাকে তারা গুহা থেকে বার করে যিহোশূয়ের কাছে নিয়ে এল।
{10:24} ঐ রাজাদের তাঁর কাছে নিয়ে আসার পর যিহোশূয় ইসরায়েলীদের সকলকে ডাকলেন এবং তাঁর সঙ্গে যে সৈন্যরা যুদ্ধে গিয়েছিল তাদের নায়কদের বললেন, তোমরা এগিয়ে এসে এই রাজাদের ঘাড়ে পা তুলে দাও। তারা এগিয়ে এসে তাঁদের ঘাড়ে পা রাখল।
{10:25} যিহোশূয় তাঁদের বললেন, তোমরা ভয় পেয়ো না কিম্বা নিরাশ হয়ো না। দৃঢ় হও, সাহস কর। তোমরা যে শত্রুদের বিরুদ্ধে যুদ্ধ করবে প্রভু পরমেশ্বর তাদের সকলের এই দশা করবেন।
{10:26} এ কথা বলে তিনি ঐ রাজাদের বধ করলেন এবং তাঁদের দেহ পাঁচটি গাছে ঝুলিয়ে দিলেন। সারাদিন তাদের দেহ সেখানে ঝুলে রইল।
{10:27} সূর্যাস্তের সময় যিহোশূয়ের নির্দেশে তাদের শব গাছ থেকে নামানো হল এবং যে গুহায় তাঁরা লুকিয়েছিলেন সেই গুহাতেই সেগুলি নিক্ষেপ করা হল। গুহার মুখে কতকগুলো বড় বড় পাথর চাপা দেওয়া হল, সেগুলি সেখানে আজও আছে।
{i10:28} যিহোশূয়ের দক্ষিণদেশে অধিকার
{10:28} সেই দিনই যিহোশূয় মাক্কেদা অধিকার করলেন এবং সেখানকার রাজা ও অধিবাসীদের হত্যা করলেন। সেখানকার সমস্ত প্রাণীকে তিনি নিঃশেষে ধ্বংস করলেন, কাউকে রেহাই দিলেন না। যিরিহোর রাজার যে দশা তিনি করেছিলেন, মাক্কেদার রাজারও তিনি সেই দশা করলেন।
{10:29} এর পর যিহোশূয় ইসরায়েলীদের নিয়ে মাক্কেদা থেকে লিব্নাতে গেলেন এবং লিব্না আক্রমণ করলেন।
{10:30} প্রভু পরমেশ্বর নগরটি ও সেখানকার অধিবাসীদের ইসরায়েলীদের হাতে সমপর্ণ করলেন। তারা লিব্না ও সেখানকার অধিবাসীদের ধ্বংস করল, কাউকে রেহাই দিল না। যিরিহোর রাজার যে অবস্থা হয়েছিল, এখানকার রাজারও সেই অবস্থা করা হল।
{10:31} লিব্না থেকে যিহোশূয় ইসরায়েলীদের নিয়ে লাখীশে গিয়ে শিবির স্থাপন করলেন এবং লাখীশ আক্রমণ করলেন।
{10:32} প্রভু পরমেশ্বর লাখীশ নগরটিও ইসরায়েলীদের হাতে সমপর্ণ করলেন। দ্বিতীয় দিনে তারা সেটি দখল করল এবং লিব্নায় তারা যা করেছিল সেইভাবে লাখীশ ও সেখানকার সমস্ত প্রাণীকে ধ্বংস করল।
{10:33} এই সময় গেজেরের রাজা হোরাম লাখীশের সাহায্য করতে এগিয়ে এসেছিলেন। যিহোশূয় তাঁকে ও তাঁর লোকজনকেও ধ্বংস করলেন, কাউকে রেহাই দিলেন না।
{10:34} এরপর যিহোশূয় ইসরায়েলীদের নিয়ে লাখীশ থেকে ইগ্লোনের দিকে অভিযান করলেন এবং সেই নগর অবরোধ করে আক্রমণ করলেন।
{10:35} ইসরায়েলীরা সেদিন সেই নগর অধিকার করে লাখীশের মতই সেখানকার সমস্ত লোককে হত্যা করল।
{10:36} ইগ্লোন থেকে যিহোশূয় ইসরায়েলীদের সঙ্গে নিয়ে হিব্রোণের দিকে অভিযান করলেন। ইসরায়েলীরা সেই নগর আক্রমণ করে দখল করল।
{10:37} তারা সেই নগর, সেখানকার রাজা এবং তাঁর অধীনস্থ অন্যান্য নগর ও তার অধিবাসীদের বধ করল। ইগলোনে তিনি যেমন করেছিলেন তেমনি এখানেও তিনি কাউকে রেহাই দিলেন না। হিব্রোণ ও সেখানকার অধিবাসীদের তিনি নিঃশেষে ধ্বংস করলেন।
{10:38} এর পরে যিহোশূয় ইসরায়েলীদের নিয়ে ফিরে এসে দবীর আক্রমণ করলেন।
{10:39} ইসরায়েলীরা সেই নগরটি এবং সেখানকার রাজার অধীনস্থ জনপদগুলি অধিকার করল। সেই রাজাকে ও নগরের অধিবাসীদের আক্রমণ করে তারা হত্যা করল। যিহোশূয় হিব্রোণ ও লিব্না নগর এবং সেখানকার রাজাদের যে দশা করেছিলেন, দবীর ও তার রাজারও সেই দশা করলেন, কাউকে তিনি অব্যাহতি দিলেন না।
{10:40} এই ভাবে যিহোশূয় পার্বত্য অঞ্চল, দক্ষিণের ঊষর অঞ্চল, সমতলভূমি ও পশ্চিমের পাহাড়তলী এলাকাসহ সমগ্র দক্ষিণ দেশ অধিকার করলেন সেইসঙ্গে এই সব অঞ্চলের অধিপতিদেরও বধ করলেন সেইসঙ্গে এই সব অঞ্চলের অধিপতিদেরও বধ করলেন, কাউকে অবশিষ্ট রাখলেন না। ইসরায়েলীদের আরাধ্য ঈশ্বর প্রভু পরমেশ্বরের নির্দেশ অনুযায়ী তিনি জীবিত সমস্ত প্রাণীকে নিঃশেষে সংহার করলেন।
{10:41} এইভাবে যিহোশূয় কাদেশ-বার্ণেয় থেকে গাজা পর্যন্ত এবং গিবিয়োন পর্যন্ত গোশেন প্রদেশের সমস্ত অঞ্চল আক্রমণ করে অধিকার করে নিলেন।
{10:42} যিহোশূয় একটিমাত্র অভিযানেই সেখানকার রাজাদের পরাস্ত করলেন এবং এই সব রাজ্য দখল করে নিলেন কারণ ইসরায়েলীদের আরাধ্য ঈশ্বর প্রভু পরমেশ্বর স্বয়ং তাদের পক্ষ হয়ে যুদ্ধ করছিলেন।
{10:43} এর পর যিহোশূয় ইসরায়েলীদের সকলকে নিয়ে গিল্গলের ছাউনিতে ফিরে এলেন।
{i11:1} উত্তরাঞ্চলের রাজাদের পরাজয়
{11:1} হাৎসোরের রাজা যাবীন এই সংবাদ শুনে মাদোনের রাজা যোবাব, শিম্রোনের রাজা এবং আক্ষফের রাজার কাছে এবং
{11:2} উত্তরের পার্বত্য অঞ্চলের কিন্নেরতের দক্ষিণে আরাবা উপত্যকার ও সমতল অঞ্চলের পশ্চিমে দোর অঞ্চলের নৃপতিদের কাছে দূত পাঠালেন।
{11:3} পূর্ব ও পশ্চিম অঞ্চলের কনানীদের কাছে এবং পার্বত্য অঞ্চলের ইমোরী, হিত্তীয়, পরিষী, যিবুষী ও হারমোন পর্বতের সানুদেশে মিস্পা অঞ্চলের হিব্বীয়দের কাছেও তিনি দূত পাঠালেন।
{11:4} তাঁরা তাঁদের সৈন্য সামন্ত, সমুদ্রতটের বালুকারাশির মত অগণিত লোকজন, অনেক অশ্ব ও রথ নিয়ে যুদ্ধযাত্রা করলেন।
{11:5} এই সব নৃপতিরা একসঙ্গে মিলিত হয়ে ইসরায়েলীদের আক্রমণ করার জন্য মেরোম সরোবরের কাছে এসে ছাউনি ফেললেন।
{11:6} প্রভু পরমেশ্বর তখন যিহোশূয়কে বললেন, তুমি এদের দেখে ভয় পেয়ো না। আগামী কাল এমনি সময়ে আমি এদের ধ্বংস করে ইসরায়েলীদের হাতে সমর্পণ করব। তুমি এদের ঘোড়াগুলির পায়ের শিরা কেটে দেবে আর রথগুলো আগুণে পুড়িয়ে দেবে।
{11:7} যিহোশূয় তাঁর সেনাবাহিনী নিয়ে অতর্কিতে মেরোম সরোবরের কাছে উপস্থিত হয়ে তাদের আক্রমণ করলেন।
{11:8} প্রভু পরমেশ্বর তখন তাঁদের ইসরায়েলীদের হাতে সমর্পণ করলেন। ইসরায়েলীরা তাঁদের পরাস্ত করল এবং বৃহত্তর সীদোন ও মিস্রফোৎ-মায়িম পর্যন্ত এবং পূর্ব দিকে মিস্পা উপত্যকা পর্যন্ত তাঁদের তাড়া করে নিয়ে গেল। ইসরায়েলীরা তাঁদের সকলকে হত্যা করল, কেউ নিস্তার পেল না।
{11:9} প্রভু পরমেশ্বরের নির্দেশ অনুযায়ী যিহোশূয় কাজ করলেন। তাদের ঘোড়াগুলোর পায়ের শিরা তিনি কেটে দিলেন ও রথগুলো আগুণে পুড়িয়ে দিলেন।
{11:10} এর পরেই যিহোশূয় ফিরে এসে হাৎসোর অধিকার করলেন এবং সেখানকার রাজাকে আক্রমণ করে হত্যা করলেন। এর আগে হাৎসোরই ছিল এই অঞ্চলের রাজ্যগুলির মধ্যে প্রধান।
{11:11} ইসরায়েলীরা এই নগরের অধিবাসীদের হত্যা করল, জীবিত কোন প্রাণী আর অবশিষ্ট রইল না। হাৎসোর নগরটি যিহোশূয় আগুনে পুড়িয়ে দিলেন।
{11:12} তিনি এই অঞ্চলের সমস্ত রাজধানী অধিকার করে নিলেন এবং রাজাদের বন্দী করে হত্যা করলেন। প্রভু পরমেশ্বরের সেবক মোশির নির্দেশ অনুযায়ী তিনি তাদের সকলকে নিঃশেষে ধ্বংস করলেন।
{11:13} কিন্তু হাৎসোর ছাড়া পাহাড়ের উপরে স্থাপিত কোন নগর ইসরায়েলীরা পুড়িয়ে ধ্বংস করল না। যিহোশূয় শুধু হাৎসোর নগরটিই পুড়িয়ে দিলেন।
{11:14} এই নগরগুলির যাবতীয় সম্পদ ও পশুপাল ইসরায়েলীরা লুঠ করে নিল এবং প্রত্যেকটি অধিবাসীকে তারা হত্যা করল, কাউকে জীবিত রাখল না।
{11:15} প্রভু পরমেশ্বর তাঁর সেবক মোশিকে এই নির্দেশ দিয়েছিলেন এবং মোশিও যিহোশূয়কে এই নির্দেশই দিয়েছিলেন, তাই যিহোশূয় সেই অনুযায়ী এই কাজ করলেন। প্রভু পরমেশ্বর মোশিকে যে সব নির্দেশ দিয়েছিলেন যিহোশূয় তার একটিরও অন্যথা করলেন না।
{11:16} এইভাবে যিহোশূয় সেই সব দেশ, পার্বত্য অঞ্চল, সমগ্র নেগেব অঞ্চল ও গোশেন প্রদেশ, সমতলভূমি, আরাবা উপত্যকা, ইসরায়েলের পার্বত্য অঞ্চল ও তার সানুদেশ,
{11:17} সেয়ীর পর্যন্ত বিস্তৃত হালাক পর্বত থেকে হারমোন পর্বতের সানুদেশে লেবানন উপত্যকায় অবস্থিত বাল্গাদ পর্যন্ত সমগ্র দেশ অধিকার করলেন এবং সেই অঞ্চলের সমস্ত রাজাকে বন্দী করে হত্যা করলেন।
{11:18} এদের বিরুদ্ধে যিহোশূয় বহুদিন যুদ্ধ করেছিলেন।
{11:19} গিবিয়োন নিবাসী হিব্বীয়েরা ছাড়া আর কোন নগরের অধিবাসী ইসরায়েলীদের সঙ্গে সন্ধি স্থাপন করে নি। এই নগরগুলি সবই তারা যুদ্ধে জয় করে নিয়েছিল।
{11:20} প্রভু পরমেশ্বরই তাদের বুদ্ধিভ্রংশ ঘটিয়ে ইসরায়েলীদের বিরুদ্ধে তাদের যুদ্ধে প্ররোচিত করেছিলেন কারণ তাদের নিঃশেষে ধ্বংস করা ও নির্দয়ভাবে সংহার করাই ছিল তাঁর উদ্দেশ্য। প্রভু পরমেশ্বর মোশিকে এই নির্দেশই দিয়েছিলেন।
{11:21} যিহোশূয় এই সময়ে পার্বত্য অঞ্চল থেকে, হিব্রোণ, দবীর ও অনাব থেকে, যিহুদা ও ইসরায়েলের সমগ্র পার্বত্য অঞ্চল থেকে দীর্ঘকায় অনাকীদের উৎখাত করলেন। তাদের নগরগুলি ও তাদের তিনি নিঃশেষে ধ্বংস করলেন।
{11:22} ইসরায়েলীদের দেশে অনাকীদের কেউ আর অবশিষ্ট রইল না। কেবলমাত্র গাজা, গাৎ ও অস্দোদে এদের কয়েকজন থেকে গেল।
{11:23} প্রভু পরমেশ্বর মোশিকে যে নির্দেশ দিয়েছিলেন সেই অনুযায়ী যিহোশূয় সমগ্র দেশ অধিকার করলেন এবং তিনি ইসরায়েলীদের প্রত্যেক গোষ্ঠীর প্রাপ্য এলাকা নিরূপণ করে সমগ্র দেশ তাদের মধ্যে বণ্টন করে দিলেন তখন দেশে যুদ্ধের অবসান হল।
{i12:1} মোশির হাতে পরাজিত নৃপতিদের তালিকা
{12:1} জর্ডনের অপর পারে পূর্বদিকে ইসরায়েলীরা যে দুজন রাজাকে পরাস্ত করে তাঁদের দেশ অর্থাৎ আর্ণোন উপত্যকা থেকে হার্মোন পর্বত পর্যন্ত এবং পূর্বদিকে সমগ্র আরাবা উপত্যকা দখল করে নিয়েছিল, তাদের তালিকা:
{12:2} ইমোরীদের রাজা সিহোন। এঁর রাজধানী ছিল হিষ্বোনে। তাঁর রাজ্যের চতুঃসীমা ছিল আর্ণোন উপত্যকার প্রান্তে আরোয়ের থেকে উপত্যকার মধ্যভাগ এবং গিলিয়দ প্রদেশের অর্ধাংশ আম্মোনীদের সীমান্ত যাব্বোক নদী পর্যন্ত,
{12:3} আরাবা উপত্যকায় কিন্নেরৎ হ্রদের পূর্বতীর পর্যন্ত। বেথ যেশিমোৎ-এর দিকে আরাবা উপসাগর অর্থাৎ মরুসাগর পর্যন্ত। দক্ষিণে পিস্গা পর্বতের সানুদেশ পর্যন্ত।
{12:4} বাশানের রাজা ওগ। ইনি রফায়িমদের অবশিষ্ট বংশধরদের একজন। তিনি অষ্টারোৎ এবং ইদ্রিয়ীতে বাস করতেন।
{12:5} হার্মোন পর্বত, সল্খা, গেশুরী ও মাখাথী জাতির সীমান্ত পর্যন্ত সমগ্র বাশান প্রদেশ এবং হিষবোনের রাজা সিহোনের রাজ্যের সীমানা পর্যন্ত ও গিলিয়দ প্রদেশের অপর অর্ধাংশ ছিল তাঁর অধিকারে।
{12:6} প্রভু পরমেশ্বরের সেবক মোশির নেতৃত্বে ইসরায়েলীরা তাঁদের পরাস্ত করেছিল এবং মোশি রূবেণ গোষ্ঠী, গাদ গোষ্ঠী ও মনঃশি গোষ্ঠীর অর্ধেক লোককে সেই দেশ দখল করার অনুমতি দিয়েছিলেন।
{i12:7} যিহোশূয়ের হাতে পরাজিত নৃপতিদের তালিকা
{12:7} জর্ডনের পশ্চিম তীরে লেবানন উপত্যকার বেল্-গাদ থেকে সেয়ীর অভিমুখে বিস্তৃত হালাক পর্বত পর্যন্ত এলাকার সমস্ত রাজাকে যিহোশূয় এবং ইসরায়েলীরা পরাজিত করেছিলেন। যিহোশূয় তাদের যে দেশ ইসরায়েলীদের বিভিন্ন গোষ্ঠীর এলাকা নিরূপণ করে তাদের ভোগদখল করার অধিকার দিয়েছিলেন, সেই দেশগুলির বিবরণ এই:
{12:8} (এই রাজাদের রাজত্ব ছিল পার্বত্য অঞ্চল, সমতলভূমি, আরাবা উপত্যকা, ঢালু অঞ্চল, মরুপ্রান্তর ও দক্ষিণ অঞ্চল পর্যন্ত বিস্তৃত। এই সব অঞ্চলে হিত্তীয়, ইমোরী, কনানী, পরিষী, হিব্বীয় এবং যিবুষী জাতির লোকেরা বাস করত।
{12:9} যিরিহোর রাজা, বেথেল-এর নিকটবর্তী অয়ের রাজা,
{12:10} জেরুশালেমের রাজা, হিব্রোণের রাজা,
{12:11} যারমুৎ-এর রাজা, লাখীশের রাজা,
{12:12} এগ্লোনের রাজা, গেজেরের রাজা,
{12:13} দবীরের রাজা, গেদেরের রাজা,
{12:14} হর্মার রাজা, আরাদের রাজা,
{12:15} লিব্নার রাজা, আদুল্লামের রাজা,
{12:16} মাক্কেদার রাজা, বেথেলের রাজা,
{12:17} তাপুয়াহ্-এর রাজা, হেফেরের রাজা,
{12:18} আফেরের রাজা, লাশারোণের রাজা,
{12:19} মাদোনের রাজা, হাৎসোরের রাজা,
{12:20} শিম্রোণ-মেরোণের রাজা, আক্ষফের রাজা,
{12:21} আনাকের রাজা, মেগিদ্দোর রাজা,
{12:22} কেদেশের রাজা, কারমেলের অন্তর্গত যোক্নিয়ামের রাজা,
{12:23} দোর অঞ্চলে দোরের রাজা, গোয়িম অঞ্চলে গোয়িমের রাজা,
{12:24} এবং তিরমার রাজা-সর্বমোট একত্রিশ জন রাজা।)
{i13:1} ইসরায়েলীদের মধ্যে এলাকা বণ্টন
{13:1} এই সময় যিহোশূয়ের অনেক বয়স হয়েছিল। প্রভু পরমেশ্বর তাঁকে বললেন, তুমি এখন বৃদ্ধ হয়েছ, কিন্তু এ দেশের অনেক অংশই এখনও অধিকার করা হয়নি।
{13:2} এই অঞ্চলগুলি এখনও বাকী রয়ে গেছে: ফিলিস্তিনীদের সমগ্র অঞ্চল, গেশুরীদের অঞ্চল,
{13:3} (মিশরের পূর্বদিকে সিহোর থেকে উত্তরে এক্রোন পর্যন্ত বিস্তৃত এই অঞ্চল গাজা, আসদোদ, আস্কেলন, গাৎ এবং এক্রোণের পাঁচজন ভূস্বামীর অধীনে ছিল)।
{13:4} দক্ষিণে অব্বীয়দের এলাকা, কনানীদের সমগ্র অঞ্চল, ইমোরীদের সীমান্তে অবস্থিত অফেক পর্যন্ত বিস্তৃত নিম্ন অঞ্চল যা সীদোনীদের অধিকারভুক্ত,
{13:5} গিব্লীয়দের দেশ, হার্মোন পর্বতের সানুদেশে অবস্থিত বেহল-গাদ থেকে লেবো-হামাৎ পর্যন্ত সমগ্র লেবানন প্রদেশ।
{13:6} লেবানন থেকে মিস্রফোৎ-মায়িম পর্যন্ত পার্বত্য অঞ্চলের সকল অধিবাসীদের এবং সীদোনীদের আমি নিজে ইসরায়েলীদের সম্মুখ থেকে বিতাড়িত করব। তুমি শুধু আমার নির্দেশ অনুযায়ী ইসরায়েলীদের উত্তরাধিকার স্বরূপ এই সব অঞ্চল তাদের মধ্যে বণ্টন করে দাও।
{13:7} এখন নয় গোষ্ঠী এবং মনঃশি গোষ্ঠীর বাকী অর্ধেক লোকজনের মধ্যে এই দেশ বণ্টন কর।
{i13:8} জর্ডনের পূর্বতীরের এলাকা বণ্টন
{13:8} মনঃশি গোষ্ঠীর অপর অর্ধাংশ এবং তাদের সঙ্গে রূবেণ ও গাদ গোষ্ঠীর লোকেরা মোশির নির্দেশে জর্ডনের পূর্বতীরে তাদের উত্তরাধিকার পেয়েছিল। প্রভু পরমেশ্বরের সেবক মোশি তাদের এই অঞ্চলগুলি দিয়েছিলেনঃ
{13:9} আর্ণোন উপত্যকার সীমান্তে অবস্থিত অরোয়ের থেকে উপত্যকার মধ্যভাগে অবস্থিত নগর পর্যন্ত, দিবোন পর্যন্ত বিস্তৃত মেদবার সমতলভূমি,
{13:10} আম্মোনীদের সীমান্ত পর্যন্ত হিষবোণের ইমোরী নৃপতি সিহোনের সমস্ত নগর।
{13:11} গিলিয়দ, গেশুরী ও মাখাথীদের অঞ্চল, সমগ্র হার্মোন পর্বত এবং সলখা পর্যন্ত সমগ্র বাশান প্রদেশ অর্থাৎ
{13:12} বাশানের রাজা ওগ, অষ্টারোৎ ও ইদ্রিয়ীতে যাঁর রাজধানী ছিল, তাঁর সমগ্র রাজ্য। (ইনি ছিলেন রফায়িমদের সর্বশেষ বংশধর) মোশি এঁদের পরাস্ত করে এঁদের দেশ অধিকার করেছিলেন।
{13:13} ইসরায়েলীরা কিন্তু গেশুরী ও মাখাথীদের উচ্ছেদ করে নি, তারা আজও ইসরায়েলীদের মাঝেই বসবাস করছে।
{13:14} কেবলমাত্র লেবী গোষ্ঠীকে মোশি কোন উত্তরাধিকার দেন নি। প্রভু পরমেশ্বরের নির্দেশ অনুযায়ী ইসরায়েলীদের আরাধ্য ঈশ্বর প্রভু পরমেশ্বরের উদ্দেশে উৎসর্গিত হোম নৈবেদ্যই ছিল তাদের উত্তরাধিকার।
{i13:15} রূবেণ গোষ্ঠীর এলাকা
{13:15} মোশি রূবেণ গোষ্ঠীর পরিবারসমূহের সংখ্যা অনুপাতে তাদের এলাকা নির্দিষ্ট করে দিয়েছিলেন।
{13:16} আর্ণোন উপত্যকার সীমান্তে অবস্থিত অরোয়ের থেকে উপত্যকার মধ্যভাগে অবস্থিত নগর পর্যন্ত ছিল তাদের সীমা।
{13:17} মেদবার সমগ্র সমতলভূমি, হিষবোণ এবং সমতল অঞ্চলের অন্যান্য নগর, দিবোন,
{13:18} বামোৎ-বেল, বেথ-বেল-মিয়োন। যহস্,
{13:19} কদেমোৎ, মেফাৎ, কিরিয়াথয়িম, সিবমা এবং উপত্যকার মাঝে অবস্থিত সেরেৎ-সহার পর্বত,
{13:20} বেথ-পিয়োর, পিস্গার ঢালু অঞ্চল, বেথ-যেশিমোৎ,
{13:21} অর্থাৎ সমতল অঞ্চলের সমস্ত নগর হিষবোণ নিবাসী ইমোরী নৃপতি সিহোনের সমগ্র রাজ্য ছিল এদের অধিকারভুক্ত। সিহোন এবং ইবি, রেকেম, সুর, হুর ও রেবা নামে তাঁর মিদিয়নী অমাত্যবর্গ যাঁরা সেই দেশে বাস করতেন মোশি তাঁদের সকলকে বধ করেছিলেন।
{13:22} ইসরায়েলীদের যাদের হত্যা করেছিল তাদের মধ্যে বিয়োরের পুত্র দৈবজ্ঞ বিলিয়মও ছিলেন।
{13:23} জর্ডনের তীরে ছিল রূবেণ গোষ্ঠীর সীমানা। গ্রামাঞ্চলসহ এই নগরগুলি ছিল রূবেণ গোষ্ঠীর পরিবারসমূহের অধিকারে।
{i13:24} গাদ গোষ্ঠীর এলাকা
{13:24} গাদ গোষ্ঠীর পরিবার-সংখ্যার অনুপাতে মোশি তাদেরও এলাকা নির্দিষ্ট করে দিয়েছিলেন।
{13:25} যাসের ও গিলিয়দ প্রদেশের সমস্ত নগর, রব্বার পূর্বদিকে অরোয়ের পর্যন্ত আম্মোনীদের দেশের অর্ধেক তাদের অধিকারে এল।
{13:26} হিষবোন থেকে রামোৎ-মিস্পি ও বেটোনিম, মহনায়িম থেকে দবীর অঞ্চল
{13:27} এবং উপত্যকায় বেথ-হারম, বেথ-নিম্রা, সুক্কোত, সাফোন ও হিষবোনের রাজা সিহোনের রাজ্যের অবশিষ্টাংশ এবং জর্ডনের পূর্বতীর বরাবর কিন্নেরত হ্রদের প্রান্ত পর্যম্ত তাদের সীমা নির্দিষ্ট হল।
{13:28} গ্রামাঞ্চলসহ এই নগরগুলি গাদ গোষ্ঠীর পরিবার সমূহের এলাকাভুক্ত হল।
{i13:29} মনঃশি গোষ্ঠীর অর্ধাংশের এলাকা
{13:29} মনঃশি গোষ্ঠীর অর্ধাংশের জন্যও মোসি এলাকা নির্দিষ্ট করে দিয়েছিলেন। মনঃশির অর্ধগোষ্ঠীর পরিবার-সংখ্যার অনুপাতে তাদের এলাকা নির্দিষ্ট হয়েছিল।
{13:30} তাদের এলাকা ছিল মহনায়িম থেকে আরম্ভ করে সমগ্র বাশান প্রদেশ, বাশানের রাজা ওগের সমগ্র রাজ্য, বাশানের অন্তর্গত যায়ীরের সমস্ত নগর — সর্বমোট ষাটটি নগর।
{13:31} গিলিয়দ প্রদেশের অর্ধাংশ, বাশানের রাজা ওগের রাজধানী অষ্টারোৎ ও ইদ্রিয়ী। এই নগরগুলি মনঃশির পুত্র মাখীরের সন্তানসন্ততি, অর্থাৎ মাখীর-গোষ্ঠীর অর্ধেক বংশধরদের দেওয়া হল।
{13:32} যিরিহোর কাছে জর্ডনের তীরবর্তী মোয়াবের সমতল অঞ্চলে থাকার সময় মোশি এদের অধিকার নির্দিষ্ট করে দিয়েছিলেন।
{13:33} লেবি গোষ্ঠীকে মোশি কোন ভূসম্পত্তির অংশ দেন নি। প্রভু পরমেশ্বরের নির্দেশ অনুযায়ী ইসরায়েলীদের আরাধ্য ঈশ্বর প্রভু পরমেশ্বরের উদ্দেশে উৎসর্গিত নৈবেদ্যেই তাদের জীবিকা নির্বাহ হত।
{i14:1} জর্ডনের পশ্চিম পারের এলাকা বণ্টন
{14:1} কনান দেশে ইসরায়েলীদের প্রাপ্ত উত্তরাধিকারের বিবরণ: পুরোহিত ইলিয়াসর, নূনের পুত্র যিহোশূয় এবং ইসরায়েলীদের গোষ্ঠীপ্রধানেরা তাদের অংশ বণ্টন করে দিয়েছিলেন।
{14:2} মোশির মাধ্যমে প্রভু পরমেশ্বর যে নির্দেশ দিয়েছিলেন সেই অনুযায়ী তাঁরা পাশার দান ফেলে সাড়ে নয় গোষ্ঠীর অংশ নিরূপণ করেছিলেন।
{14:3} কেননা মোশি জর্ডনের ওপারে আড়াই গোষ্ঠীর উত্তরাধিকার নির্দিষ্ট করে দিয়েছিলেন। লেবীয়দের কিন্তু তিনি অন্যান্যদের সঙ্গে কোন উত্তরাধিকার দেন নি।
{14:4} যোষেফের বংশধরেরা মনঃশি ও ইফ্রয়িম এই দুই গোষ্ঠীতে বিভক্ত হয়েছিল। দেশে লেবীয়দের কোন অংশ দেওয়া হয় নি, তাদের বসবাসের জন্য কেবল কতকগুলি নগর এবং সেগুলির সংলগ্ন চারণভূমি তাদের পশুপালের জন্য দেওয়া হয়েছিল।
{14:5} প্রভু পরমেশ্বর মোশিকে যে নির্দেশ দিয়েছিলেন সেই ভাবেই ইসরায়েলীরা দেশ বিভাগ করে নিয়েছিল।
{i14:6} হিব্রোণে কালেবের স্বত্বলাভ
{14:6} পরে যিহুদা গোষ্ঠীর লোকেরা গিল্গলে যিহোশূয়ের কাছে গেল এবং কনিষীয় যিফুন্নির পুত্র কালেব যিহোশূয়কে বললেন, প্রভু পরমেশ্বর ঈশ্বরভক্ত মোশিকে কাদেশ-বার্ণিয়ায় থাকতে আমার ও তোমার সম্পর্কে যে কথা বলেছিলেন তা নিশ্চয়ই তোমার মনে আছে।
{14:7} প্রভু পরমেশ্বরের সেবক মোশি যখন সেখান থেকে আমাকে দেশ পর্যবেক্ষণের জন্য পাঠিয়েছিলেন তখন আমার বয়স ছিল চল্লিশ বছর। আমি তাঁকে সঠিক সংবাদ এনে দিয়েছিলাম।
{14:8} আমার সঙ্গে অন্য যারা গিয়েছিল তারা ফিরে এসে লোকের মনে ভয় ধরিয়ে দিয়েছিল কিন্তু আমি একান্ত ভাবে আমার আরাধ্য ঈশ্বর প্রভু পরমেশ্বরের অনুগত ছিলাম।
{14:9} মোশি সেদিন শপথ করে বলেছিলেন, যে ভূমিতে তুমি পদার্পণ করেছিলে সেই ভূমির উপর তুমি ও তোমার বংশধরেরা চিরস্থায়ী স্বত্ব লাভ করবে। কেননা তুমি একনিষ্ঠ ভাবে আমার আরাধ্য ঈশ্বর প্রভু পরমেশ্বরের অনুগত থেকেছ।
{14:10} ইসরায়েলীদের মরু প্রান্তর পরিক্রমার সময় প্রভু পরমেশ্বর মোশিকে যখন এ কথা বলেছিলেন তখন থেকে প্রভু তাঁর প্রতিশ্রুতি অনুসারে আমাকে আরও পঁয়তাল্লিশ বছর জীবিত রেখেছেন। দেখ, এখন আমার বয়স পঁচাশী বছর।
{14:11} মোশি যেদিন আমাকে পাঠিয়েছিলেন সেদিন যেমন ছিলাম আজও আমি তেমনি শক্ত-সমর্থ আছি। আমার ক্ষমতা আগের মতই অটুট আছে এবং আমি এখনও যুদ্ধে যেতে পারি।
{14:12} অতএব প্রভুর সেদিনের প্রতিশ্রুতি অনুযায়ী এই পার্বত্য অঞ্চল তুমি আমাকে দাও। তুমি সেদিন শুনেছিলে যে দৈত্য সদৃশ অনাকীরা সেখানে বাস করে এবং তাদের নগরগুলি খুব বড় ও সুরক্ষিত। প্রভু পরমেশ্বর হয়তো আমার সহায় হবেন এবং তাঁর প্রতিশ্রুতি অনুযায়ী আমিই তাদের বিতাড়িত করতে পারব।
{14:13} যিহোশূয় তখন কালেবকে আশীর্বাদ করলেন এবং হিব্রোণের স্বত্ব তাঁকে দিলেন।
{14:14} এই জন্যই হিব্রোণ আজও কনিষীয় যিফুন্নির পুত্র কালেবের অধিকারে রয়েছে, কেননা তিনি ইসরায়েলীদের আরাধ্য ঈশ্বর প্রভু পরমেশ্বরের একান্ত অনুগত ছিলেন।
{14:15} অতীতে হিব্রোণের নাম ছিল কিরিয়াত-অরবা। অরবা ছিল অনাকীদের সর্বশ্রেষ্ঠ নেতা। এর পরে দেশে শান্তি স্থাপিত হল।
{i15:1} যিহুদা গোষ্ঠীর এলাকা
{15:1} যিহুদা গোষ্ঠীর বিভিন্ন পরিবারের জন্য নির্দিষ্ট এলাকার বিবরণ: ইদোম সীমান্তে সীন প্রান্তর থেকে শুরু করে দক্ষিণে নেগেব পর্যন্ত এলাকা।
{15:2} এই এলাকার দক্ষিণ সীমা মরুসাগরের প্রান্ত অর্থাৎ নেগেব অভিমুখী বাঁক থেকে শুরু করে
{15:3} দক্ষিণে আক্রাবিমের চড়াই পেরিয়ে সীন প্রান্তর পর্যন্ত বিস্তৃত ছিল। এই সীমা সেখান থেকে কাদেশ-বার্ণিয়ার দক্ষিণে চড়াই পেরিয়ে হিষ্রোণ পর্যন্ত এবং সেখান থেকে অদ্দারের চড়াই পার হয়ে কর্কা বেড় দিয়ে
{15:4} অসমোন পর্যন্ত গেল এবং সেখান থেকে মিশর সীমান্তের পাহাড়ী স্রোত পর্যন্ত প্রসারিত হল। এর প্রান্তসীমা ভূমধ্যসাগর পর্যন্ত বিস্তৃত ছিল। এই ছিল তাদের দক্ষিণ দিকের সীমানা।
{15:5} এদের পূর্ব সীমান্ত মরুসাগরের তীরে জর্ডনের মোহনা পর্যন্ত বিস্তৃত ছিল। উত্তর দিকের সীমানা জর্ডনের মোহনায় সাগরের বাঁক থেকে শুরু করে
{15:6} বেথ-হগ্লার চড়াই পেরিয়ে বেথ-আরাবার উত্তরে রূবেণ বংশীয় বোহনের শিলাস্তম্ভ পযর্ন্ত গেল।
{15:7} তারপর সেই সীমারেখা আখোর উপত্যকা হয়ে দবীর পর্যন্ত বিস্তৃত হল, তারপর উত্তর দিকে বাঁক ঘুরে আদুম্মিমের চড়াইয়ের সামনে গিল্গলের দিকে উত্তরে গেল এবং সেখান থেকে এন্-শেমেশের জলা পেরিয়ে এন্-রোগেল এ গিয়ে শেষ হল।
{15:8} সেখান থেকে সেই সীমারেখা বেন-হিণ্ণোম উপত্যকা পেরিয়ে যিবুষীদের দক্ষিণ সীমান্ত অর্থাৎ জেরুশালেম পর্যন্ত বিস্তৃত হল, তারপর পশ্চিমে হিন্নোম উপত্যকার সম্মুখে রফায়িম উপত্যকার উত্তর প্রান্তে পাহাড়ের চূড়া পর্যন্ত প্রসারিত হল।
{15:9} পাহাড়ের চূড়া থেকে সেই সীমারেখা নিপ্তোহের ঝর্ণা পেরিয়ে ইফ্রোন পর্বতের জনপদগুলি বেড় দিয়ে বালা অর্থাৎ কিরিয়াত-জিয়ারিম পর্যন্ত বিস্তৃত হল।
{15:10} তারপর বালা থেকে পশ্চিম দিকে সেয়ীর পর্বত ঘুরে জিয়ারিম পাহাড়ের উত্তরে কসালোন পর্যন্ত গেল। সেখান থেকে নীচের দিকে বেথ-শেমেশ হয়ে তিম্নার পাশ কাটিয়ে গেল।
{15:11} তারপর সেই সীমারেখা এক্রোণের উত্তরে পাহাড়ের ধার ঘেঁষে শিক্কারোণ পর্যন্ত গেল এবং সেখান থেকে বালা পাহাড় ছাড়িয়ে যাবনিয়েল পর্যন্ত গেল, তারপর ভূমধ্যসাগরে গিয়ে শেষ হল।
{15:12} এর পশ্চিম সীমা ভূমধ্যসাগরের উপকূল পর্যন্ত বিস্তৃত ছিল। এই এলাকাটি ছিল যিহুদা গোষ্ঠীর বিভিন্ন পরিবারের অধিকারভুক্ত।
{i15:13} কালেবের হিব্রোণ ও দবীর বিজয় ( বিচার 1:11-15 )
{15:13} প্রভু পরমেশ্বরের নির্দেশ অনুযায়ী যিহোশূয় যিহুদা গোষ্ঠীর মধ্যে যিফুন্নির পুত্র কালেবকে কিরিয়াত-অর্বা অর্থাৎ হিব্রোণ অঞ্চলটি দিলেন। (অর্বা ছিল অনাকের পিতা।)
{15:14} কালেব সেখান থেকে শেশয়, অহিমান এবং তল্ময় নামে অনাকের তিন বংশধরকে বিতাড়িত করেছিলেন।
{15:15} সেখান থেকে তিনি দবীরের অধিবাসীদের বিরুদ্ধে অভিযান করেছিলেন। আগে দবীরের নাম ছিল কিরিয়াত-সেফার।
{15:16} কালেব ঘোষণা করেছিলেন, যে কিরিয়াত-সেফার অধিকার করতে পারবে, তারই সঙ্গে তিনি তাঁর কন্যা অক্ষার বিবাহ দেবেন।
{15:17} কালেবের ভাই কেনাসের ছেলে অথ্নিয়েল তা অধিকার করেছিল এবং কালেব তার সঙ্গে তাঁর কন্যা অক্ষার বিবাহ দিয়েছিলেন।
{15:18} বিবাহের পর অথ্নিয়েল অক্ষাকে বলল, সে যেন তার বাবার কাছ থেকে একখণ্ড জমি চেয়ে নেয়। অক্ষা গাধার পিঠ থেকে নেমে এল।
{15:19} কালেব তাকে জিজ্ঞাসা করলেন, তুমি কি চাও? সে বলল আপনি আমাকে একটা যৌতুক দিন। নেগেবের শুষ্ক অঞ্চল আপনি আমাকে দিয়েছেন, সেই সঙ্গে জলের কুয়োগুলোও দিন। কালেব তখন তাকে পার্বত্য ও সমতল অঞ্চলের কূপগুলি দান করলেন।
{i15:20} যিহুদার নগর জনপদ
{15:20} পরিবার-সংখ্যার অনুপাতে যিহুদা গোষ্ঠীর জন্য নির্দিষ্ট অধিকারভুক্ত এলাকার বিবরণ:
{15:21} নেগেব অঞ্চলে ইদোম সীমান্তে অবস্থিত যিহুদা গোষ্ঠীর নগরসমূহ — কব্সেল এদর,
{15:22} যাগুর, কিনা, দিমোনা,
{15:23} অদাদা, কেদশ, হাৎসোর, যিৎনন, সীফ,
{15:24} টেলম,
{15:25} বেলোৎ, হাৎসোর-হদত্তা,
{15:26} করিয়োৎ-হিষ্রোণ, অর্থাৎ হাৎসোর, অমাম,
{15:27} শমা, মোলদা, হৎসোর-গদ্দা, হিষ্মোন,
{15:28} বেথপেলট,
{15:29} হাৎসোর-সুয়াল, বেরশেবা,
{15:30} বিষিয়োথিয়া, বালা, ইয়িম, এৎসম,
{15:31} ইলতোলদ, কেসিল, হর্মা, সিক্লগ, মদ্মন্না, সন্সন্না, লবায়োৎ, শিল্হিম, ঐন ও রিম্মোন।
{15:32} পার্শ্ববর্তী গ্রামাঞ্চলসহ মোট উনত্রিশটি নগর।
{15:33} নীচু এলাকায় ইষ্টায়োল, সরা, অস্না,
{15:34} সানোয়াহ্ ঐন-গন্নিম, তপূহ্, ঐনম, যারমুৎ,
{15:35} আদুল্লাম, সোখো, অসেকা, সারায়িম, অদিথয়িম,
{15:36} গেদেরা ও গেদেরোথয়িম। পার্শ্ববর্তী গ্রামাঞ্চল সহ মোট চৌদ্দটি নগর।
{15:37} সনান, হদাশা,
{15:38} মিগদল-গাদ, দিলিয়ন,
{15:39} মিস্পি, যক্থেল, লাখীশ, বস্কৎ, ইগেলান, কব্বোন, লহমম্, কিৎলিশ,
{15:40} গদেরোৎ, বেথ-দাগোন, নয়মা ও মক্কেদা।
{15:41} পার্শ্ববর্তী গ্রামাঞ্চলসহ মোট ষোলটি নগর।
{15:42} লিব্না, এথর, আশোন, যিপ্তহ্, অশ্না,
{15:43} নৎসির, কেয়িলা, অক্ষির ও মারেশা।
{15:44} পার্শ্ববর্তী গ্রামাঞ্চলসহ নয়টি নগর।
{15:45} এক্রোণ এবং তার উপনগর ও পার্শ্ববর্তী গ্রামাঞ্চল,
{15:46} এক্রোণ থেকে সমুদ্র পর্যন্ত অস্দোদের নিকটবর্তী সমস্ত এলাকা ও গ্রামাঞ্চল।
{15:47} অস্দোদ, তার উপনগর ও গ্রামাঞ্চল। গাজা, তার উপনগর ও গ্রামাঞ্চল, মিশরের নদী থেকে ভূমধ্যসাগরের উপকূল ভাগ।
{15:48} পার্বত্য অঞ্চলে শামির, যত্তির,
{15:49} সোখো, দন্না, কিরিয়াৎ-সন্না অর্থাৎ দবীর,
{15:50} অনাব, ইষ্টমোয়, আনিম, গোশেন,
{15:51} হোলোন ও গিলো। পার্শ্ববর্তী গ্রামাঞ্চল সহ মোট এগারোটি নগর।
{15:52} অরাব্, দূমা, ইশিয়ন, যানিম, বেথ-তপুয়াহ্,
{15:53} অফেকা, হুমটা, কিরিয়াৎ-আরবা অর্থাৎ হিব্রোণ ও সিয়োর।
{15:54} পার্শ্ববর্তী গ্রামাঞ্চল সহ নয়টি নগর।
{15:55} মায়োন, কারমেল, সিফ, যুটা, যিষ্রিয়েল,
{15:56} যক্দিয়াম, সানোয়াহ্, কেয়িন, গিবিয়া ও তিম্না।
{15:57} পার্শ্ববর্তী গ্রামাঞ্চল সহ দশটি নগর।
{15:58} হালহুল, বেথসুর, গাদোর, মারাৎ, বেথআনোৎ ও ইলতিকোন।
{15:59} পার্শ্ববর্তী গ্রামাঞ্চল সহ ছয়টি নগর।
{15:60} কিরিয়াৎ-বেল অর্থাৎ কিরিয়াত-জিয়ারিম ও রব্বা পার্শ্ববর্তী গ্রামাঞ্চল সহ দুটি নগর।
{15:61} প্রান্তরে বেথ-আরাবা, মিদ্দিন, সাকাখা,
{15:62} নিব্সন, লবণ নগর ও এন্-গেদি। পার্শ্ববর্তী গ্রামাঞ্চল সহ ছয়টি নগর।
{15:63} যিহুদা গোষ্ঠীর লোকেরা কিন্তু জেরুশালেম নিবাসী যিবুষীদের উৎখাত করতে পারল না। যিবুষীরা আজও যিহুদা গোষ্ঠীর লোকদের সঙ্গে বসবাস করছে।
{i16:1} যোষেফের বংশধরদের এলাকা
{16:1} যোষেফের বংশধরদের জন্য নির্দিষ্ট হল দেশের দক্ষিণ সীমা: যিরিহোর নিকটবর্তী জর্ডন নদী এবং যিরিহোর পূর্ব প্রান্তে অবস্থিত জলস্রোত থেকে যিরিহোর পার্বত্য অঞ্চল হয়ে প্রান্তরে বেথেল পর্যন্ত এদের সীমানা নিরূপিত হল।
{16:2} বেথেল থেকে লুসের এবং সেখান থেকে অর্কীয় জাতির এলাকার সীমান্তে অটারোৎ-অদ্দর পর্যন্ত,
{16:3} এবং পশ্চিমে যফ্লেটীয়দের এলাকার সীমান্তে বেথ-হোরোণের নিম্নভূমির প্রান্তে গেষর এবং ভূমধ্যসাগর পর্যন্ত তাদের সীমানা নিরূপিত হল।
{16:4} এই ভাবে যোষেফের সন্তান মনঃশি ও ইফ্রয়িমের বংশধরেরা ভূমির অধিকার লাভ করল।
{i16:5} ইফ্রয়িম
{16:5} ইফ্রয়িম গোষ্ঠীর পরিবার সমূহের নির্দিষ্ট অঞ্চল এই: পূর্ব দিকে বেথ-হোরোণের উঁচু অঞ্চল থেকে অটারোৎ-অদ্দর হয়ে তাদের সীমানা
{16:6} ভূমধ্যসাগরের উপকূলে গিয়ে শেষ হল। সীমানা পশ্চিম দিকে মিকমথ হয়ে উত্তরে বিস্তৃত হল, পরে তা ঘুরে পূর্বদিকে তানাৎ-শীলো পর্যন্ত গেল এবং সেখান থেকে যানোহের পূর্ব দিকে গেল।
{16:7} যানোহ্ থেকে অটারোৎ-অদ্দর, নারাহ্ ও যিরিহো হয়ে জর্ডন পর্যন্ত প্রসারিত হল।
{16:8} তারপর সেই সীমারেখা তপুয়াহ্ থেকে পশ্চিম দিকে কান্নাহ্ স্রোত হয়ে ভূমধ্যসাগরে গিয়ে মিশেছে। এই ছিল ইফ্রয়িম গোষ্ঠীভুক্ত পরিবারগুলি এলাকা।
{16:9} এ ছাড়াও মনঃশি গোষ্ঠীর অধিকারভুক্ত এলাকার মধ্যে ইফ্রয়িম গোষ্ঠীর জন্য বিভিন্ন নগর ও সেগুলির পার্শ্ববর্তী গ্রামাঞ্চল পৃথক করে নির্দিষ্ট হয়েছিল।
{16:10} কিন্তু তারা গেষর নিবাসী কনানীদের উৎখাত করল না। কনানীরা আজও ইফ্রয়িম গোষ্ঠীর মাঝে তাদের অধীন দাস হয়ে বসবাস করছে।
{i17:1} মনঃশি
{17:1} যোষেফের জ্যেষ্ঠপুত্র মনঃশির বংশধরদের জন্য নির্দিষ্ট এলাকা: মনঃশির জ্যেষ্ঠপুত্র, গিলিয়দের পিতা মাখির যোদ্ধা ছিলেন বলে গিলিয়দ ও বাশান তাঁকে দেওয়া হল।
{17:2} মনঃশি গোষ্ঠীর অন্যান্য লোকদের জন্যও পারিবারিক ভিত্তিতে এলাকা বণ্টন করে দেওয়া হল। আবিয়েষর, হেলেক, আস্রিয়েল, শেখেম, হেফের ও শেমিদা — সপরিবারে এঁরাই ছিলেন যোষেফের পুত্র মনঃশির পুত্রসন্তান।
{17:3} মনঃশির পুত্র মাখির, মাখিরের পুত্র গিলিয়দ, গিলিয়দের পুত্র হেফের, হেফেরের পুত্র সলোফাদের কয়েকটি কন্যা ছাড়া কোন পুত্রসন্তান ছিল না। তাঁর কন্যাদের নাম যথাক্রমে মহলা, নোয়া, হগ্লা, মিলকা ও তির্সা।
{17:4} তারা পুরোহিত ইলিয়াসর, নূনের পুত্র যিহোশূয় এবং গোষ্ঠীপতিদের কাছে এসে বলল, আমাদের জ্ঞাতিবর্গের সঙ্গে আমাদেরও উত্তরাধিকার বণ্টন করে দেওয়ার নির্দেশ প্রভু পরমেশ্বর মোশিকে দিয়েছিলেন। প্রভু পরমেশ্বরের সেই নির্দেশ অনুযায়ী তিনি তাদের পিতৃকুলের জ্ঞাতিদের সঙ্গে তাদেরও উত্তরাধিকার নির্দিষ্ট করে দিয়েছিলেন।
{17:5} এর ফলে জর্ডনের ওপারে গিলিয়দ ও বাশান প্রদেশ ছাড়াও মনঃশি গোষ্ঠীর ভাগে দশটি অংশ দেওয়া হল।
{17:6} কারণ মনঃশির পুত্রদের সঙ্গে তাঁর কন্যারাও উত্তরাধিকার লাভ করেছিল। মনঃশির অন্যান্য বংশধরদের মধ্যে গিলিয়দ প্রদেশ বণ্টন করে দেওয়া হল।
{17:7} মনঃশি গোষ্ঠীর সীমারেখা ছিল আশের থেকে শেখেমের পূর্বদিকে মিকমথৎ পর্যন্ত। সেখান থেকে ঐ রেখা দক্ষিণে এন-তপুহ নিবাসীদের সীমানা পর্যন্ত গেল।
{17:8} তপুহ অঞ্চল মনঃশি গোষ্ঠীর অধিকারভুক্ত ছিল কিন্তু মনঃশি গোষ্ঠীর সীমান্তে অবস্থিত তপুহ নগরটি ইফ্রয়িম গোষ্ঠীর অধিকারে গেল।
{17:9} ঐ সীমারেখা কান্নাহ্ স্রোতের দক্ষিণ তীর পর্যন্ত বিস্তৃত হল। মনঃশি গোষ্ঠীর এলাকাভুক্ত নগরগুলির মধ্যে এই নগরগুলি ছিল ইফ্রয়িম গোষ্ঠীর। স্রোতের উত্তর দিকে ছিল মনঃশি গোষ্ঠীর সীমানা, এবং তার প্রান্তভাগ ভূমধ্যসাগর পর্যন্ত বিস্তৃত ছিল।
{17:10} স্রোতের দক্ষিণ তীর ইফ্রয়িম গোষ্ঠীর ও উত্তর তীর ছিল মনঃশি গোষ্ঠীর অধিকারে এবং এদের এলাকা বিস্তৃত ছিল ভূমধ্যসাগর পর্যন্ত। এদের উত্তর দিকে ছিল আশের ও পূর্ব দিকে ইষাখর গোষ্ঠীর এলাকা।
{17:11} ইষাখর ও আশের গোষ্ঠীর মধ্যবর্তী এলাকায় গ্রামাঞ্চলসহ বেথ-শেয়ান, যিব্লিয়াম, দোর-নিবাসী, এন-দোর নিবাসী, তানাকা নিবাসী ও মেগিদ্দো নিবাসীদের অঞ্চল (তৃতীয়টি দোর-এলাকায় স্থিত) মনঃশি গোষ্ঠীর অধিকারভুক্ত ছিল।
{17:12} কিন্তু মনঃশি গোষ্ঠীর লোকেরা এই নগরগুলির দখল করতে পারল না। দেশের এই অঞ্চলে কনানীরা তাদের অধিকার বজায় রেখেছিল।
{17:13} পরবর্তীকালে ইসরায়েলীরা প্রবল হয়ে উঠে কনানীদের তাদের অধীনে দাস্যবৃত্তিতে নিয়োগ করল, কিন্তু তাদের উচ্ছেদ করল না।
{i17:14} ইফ্রয়িম ও মনঃশি গোষ্ঠীর জন্য অতিরিক্ত এলাকা
{17:14} যোষেফের বংশধরেরা যিহোশূয়ের কাছে দাবী জানাল: কেন আপনি উত্তরাধিকারস্বরূপ আমাদের মাত্র একটি এলাকা দিলেন? প্রভুর আশীর্বাদে আমাদের জনসংখ্যা এখন বহুল পরিমাণে বৃদ্ধি পেয়েছে।
{17:15} যিহোশূয় তাদের বললেন, তোমাদের জনসংখ্যা যদি বৃদ্ধি পেয়ে থাকে তাহলে তোমরা বনাঞ্চলে পরিষী ও রাফায়িমদের এলাকায় চলে যাও এবং সেখানে বন কেটে বসতি কর কারণ ইফ্রয়িমের পার্বত্য অঞ্চল তোমাদের পক্ষে অপরিসর।
{17:16} যোষেফের বংশধরেরা বলল, এই পার্বত্য এলাকা আমাদের পক্ষে যথেষ্ট নয়, তা ছাড়া যে সব কনানী ঐ উপত্যকায়, বিশেষ করে বেথ-শেয়ান ও তার পার্শ্ববর্তী অঞ্চলে ও যিষ্রিয়েল উপত্যকায় বাস করে, তাদের লোহার রথ আছে।
{17:17} যিহোশূয় যোষেফের বংশধরদের অর্থাৎ ইফ্রয়িম ও মনঃশি গোষ্ঠীর লোকদের বললেন, তোমরা বড় গোষ্ঠী, তোমাদের শক্তি-সামর্থ্যও প্রচুর, তোমরা শুধু এক অংশ পাবে না,
{17:18} পার্বত্য অঞ্চলও তোমাদের হবে, এ অঞ্চল বনময় হলেও বন কেটে পরিষ্কার করলে এর শেষ প্রান্ত পর্যন্ত তোমরা দখল করতে পারবে। কনানীদের লোহার রথ ও সৈন্য সামন্ত থাকা সত্ত্বেও তোমরাই তাদের উচ্ছেদ করতে পারবে।
{i18:1} শীলোতে সম্মিলন শিবির স্থাপন
{18:1} সমগ্র ইসরায়েলী সম্প্রদায় শীলোতে সমবেত হয়ে সেখানে সম্মিলন শিবির স্থাপন করল। সমগ্র দেশ তখন তাদের অধীন।
{18:2} কিন্তু ইসরায়েলীদের সাতটি গোষ্ঠী তখনও তাদের নির্দিষ্ট উত্তরাধিকারে প্রতিষ্ঠিত হতে পারে নি।
{18:3} যিহোশূয় ইসরায়েলীদের বললেন, তোমাদের পিতৃপুরুষদের আরাধ্য ঈশ্বর প্রভু পরমেশ্বর যে দেশ তোমাদের দিয়েছেন, সেই দেশ দখল করতে তোমরা আর কতকাল ইতস্ততঃ করবে?
{18:4} প্রত্যেক গোষ্ঠী থেকে তোমরা তিনজন লোক ঠিক করে দাও, আমি তাদের সমগ্র দেশ পর্যবেক্ষণ করতে পাঠাব, তারা প্রত্যেক গোষ্ঠীর নির্ধারিত এলাকা সম্পর্কে একটি লিখিত বিবরণ এনে আমাকে দেবে।
{18:5} তারপর সেই এলাকা সাত অংশে ভাগ করা হবে। দক্ষিণে থাকবে যিহুদা গোষ্ঠীর সীমান্ত আর যোষেফের বংশধরদের সীমানা থাকবে উত্তরে।
{18:6} তোমরা দেশটি সাত অংশে ভাগ করে তার একটি লিখিত বিবরণ আমার কাছে নিয়ে আসবে। আমি এখানে আমাদের আরাধ্য ঈশ্বর প্রভু পরমেশ্বরের সম্মুখে পাশার দান ফেলে তোমাদের অংশ নির্ধারণ করব।
{18:7} তোমাদের মধ্যে লেবীয়দের কোন উত্তরাধিকার নেই কারণ প্রভু পরমেশ্বরের পৌরোহিত্যই তাদের উত্তরাধিকার। গাদ ও রূবেণ গোষ্ঠী এবং মনঃশি গোষ্ঠীর অর্ধেক লোক জর্ডনের পূর্বতীরে তাদের অধিকার লাভ করেছে। প্রভুর সেবক মোশিই তাদের এইসব অঞ্চল দিয়েছিলেন।
{18:8} লোকেরা তখন দেশ পর্যবেক্ষণ করতে বেরিয়ে গেল। দেশের বিবরণ লিখে আনার জন্য যারা গেল, যিহোশূয় তাদের নির্দেশ দিলেন, সমগ্র দেশ পর্যবেক্ষণ করে তোমরা তার সম্পূর্ণ বিবরণ লিখে আমার কাছে নিয়ে আসবে। আমি তারপর এখানে, শীলোতে প্রভু পরমেশ্বরের সম্মুখে পাশার দান ফেলে তোমাদের অংশ নির্ধারণ করব।
{18:9} লোকেরা গিয়ে সারা দেশ পর্যটন করল এবং নগর সংখ্যার ভিত্তিতে দেশটি সাত অংশে ভাগ করে তার বিবরণ লিখে একটি তালিকা প্রস্তুত করল। তারপর তারা শীলোর ছাউনিতে যিহোশূয়ের কাছে ফিরে এল।
{18:10} যিহোশূয় শীলোতে প্রভু পরমেশ্বরের সম্মুখে পাশার দান ফেলে ইসরায়েলীদের প্রত্যেকের অংশ নির্ধারণ করলেন এবং সেই অনুযায়ী তাদের মধ্যে দেশ বিভাগ করে দিলেন।
{18:11} বিন্যামীন গোষ্ঠীর পরিবার সমূহের জন্য নির্দিষ্ট হল যিহুদা ও যোষেফ গোষ্ঠীর সীমানার মধ্যবর্তী এলাকা।
{18:12} তাদের উত্তর দিকের সীমানা জর্ডন থেকে শুরু করে যিরিহোর উত্তরে পাহাড়ী অঞ্চলের মধ্যে দিয়ে পশ্চিম দিকে বেথ-আবেনের প্রান্তর পর্যন্ত গেল।
{18:13} সেখানে ঐ সীমারেখা দক্ষিণে লুস অর্থাৎ বেথেলের কাছাকাছি গেল এবং নীচে বেথ-হোরোণের দক্ষিণে পাহাড় পেরিয়ে অটারোৎ-অদ্দর পর্যন্ত নেমে গেল।
{18:14} সেখান, থেকে ঐ সীমা পশ্চিম দিকে বেথ-হোরোণের দক্ষিণের পর্বত থেকে দক্ষিণ দিকে গেল এবং সেখান থেকে যিহুদা গোষ্ঠীর নগর কিরিয়াত-বেল অর্থাৎ কিরিয়াত -জিয়ারিম পর্যন্ত প্রসারিত হল। এই হল পশ্চিম দিকের সীমা।
{18:15} দক্ষিণ দিকের সীমানা কিরিয়াত-জিয়ারিমের প্রান্ত থেকে শুরু করে পশ্চিমে নিপ্তোহের জলস্রোত পর্যন্ত গেল।
{18:16} তারপর সেখান থেকে বেন-হিন্নোম উপত্যকার পূর্বদিকে রফায়িম উপত্যকায় উত্তরে অবস্থিত পাহাড়ের প্রান্ত পর্যন্ত নেমে গেল এবং হিন্নোম উপত্যকায় যিবুষীদের এলাকার দক্ষিণ দিক দিয়ে এন-রোগেল পর্যন্ত প্রসারিত হল।
{18:17} সেখান থেকে উত্তরে বেঁকে এনশেমেশ পর্যন্ত গেল এবং আদুম্মিমের চড়াই পেরিয়ে গলিলোতের দিকে রূবেণ বংশের বোহনের শিলাস্তূপ পর্যন্ত প্রসারিত হল।
{18:18} উত্তর দিকে ঐ সীমা রেখা আরাবার মালভূমি অতিক্রম করে আরাবা উপত্যকায় নেমে গিয়ে
{18:19} উত্তরে বেথ-হগ্লার কাছ ঘেঁষে গেল। জর্ডনের দক্ষিণে মরুসাগরে উত্তর দিকের খাড়ি পর্যন্ত বিস্তৃত হল সেই সীমা। এটা ছিল দক্ষিণ প্রান্ত।
{18:20} পূর্বদিকের সীমান্তে ছিল জর্ডন। এই চতুঃসীমার মধ্যে বিন্যামীন গোষ্ঠীর বিভিন্ন পরিবারের উত্তরাধিকার নির্দিষ্ট হয়েছিল।
{i18:21} বিন্যামীন গোষ্ঠীর এলাকা
{18:21} বিন্যামীন গোষ্ঠীর পরিবারগুলির অধিকারে এই নগরগুলি ছিল:
{18:22} যিরিহো, বেথ-হগ্লা, এমেক-কেশিশ, বেথ-আরাবা, সেমারায়িম,
{18:23} বেথেল, আব্বিম, পারা, অফ্রা, কফর-আম্মোনী, অফ্নি ও গেবা।
{18:24} পার্শ্ববর্তী গ্রামাঞ্চলসহ মোট বারোটি নগর।
{18:25} গিবিয়োন, রামাহ্, বেরোৎ,
{18:26} মিস্পী, কেফিরা, মোৎসা, রেকাম,
{18:27} যির্পেল, তারালা, সেলা, এলেফ, যিবুষ অর্থাৎ জেরুশালেম,
{18:28} গিবিয়া ও কিরিয়াত-জিয়ারিম — পার্শ্ববর্তী গ্রামাঞ্চলসহ মোট চৌদ্দটি নগর। বিন্যামীন গোষ্ঠীর বিভিন্ন পরিবারের জন্য এই ছিল নির্দিষ্ট এলাকা।
{i19:1} শিমোয়োন গোষ্ঠীর এলাকা
{19:1} দ্বিতীয়বার পাশার দান ফেলে শিমিয়োন গোষ্ঠীর জন্য এলাকা নির্দিষ্ট করা হল। যিহুদা গোষ্ঠীর এলাকার মধ্যে তাদের এলাকা নির্দিষ্ট হল।
{19:2} তাদের অধিকারে ছিল: বের-শেবা, শেবা, মোলাদা,
{19:3} হাৎসোর-সুয়াল, বালাহ্, এৎসেম,
{19:4} এল্তোলদ, বেথুল, হর্মা,
{19:5} সিক্লগ, বেথ-মার-কোবোৎ, হাৎসোর-শুষা,
{19:6} বেথ-লেবায়োত ও শারুহেন — পার্শ্ববর্তী গ্রামাঞ্চলসহ মোট তেরটি নগর।
{19:7} এন্, রিম্মোন, এথের এবং আশান — পার্শ্ববর্তী গ্রামাঞ্চলসহ মোট চারটি নগর।
{19:8} সেই সঙ্গে পার্শ্ববর্তী গ্রামাঞ্চলসহ বালাৎ-বের অর্থাৎ দক্ষিণাঞ্চলের রামাহ্ নগর। শিমিয়োন গোষ্ঠীর পরিবার সমূহের এই ছিল নির্দিষ্ট এলাকা।
{19:9} শিমিয়োন গোষ্ঠীর এলাকা যিহুদা গোষ্ঠীর জন্য নির্দিষ্ট এলাকার মধ্যে ছিল। যিহুদা গোষ্ঠীর অংশভুক্ত এলাকা তাদের প্রয়োজনের তুলনায় বড় ছিল বলে তাদের এলাকার মধ্যেই শিমিয়োন গোষ্ঠীকে অংশ দেওয়া হল।
{i19:10} সবুলুন গোষ্ঠীর এলাকা
{19:10} এর পরে তৃতীয়বার পাশার দান ফেলে সবুলুন গোষ্ঠীর পরিবারগুলির জন্য এলাকা নির্দিষ্ট করা হল। তাদের সীমানা সারীদ পর্যন্ত বিস্তৃত হল।
{19:11} পশ্চিম দিকে তাদের সীমানা মারালা, দব্বেশাৎ ও যক্নিয়ামের পূর্বদিকে প্রবাহিত জলস্রোত পর্যন্ত গেল।
{19:12} সারীদ থেকে ঐ সীমারেখা পূর্বদিকে বেঁকে কিশলোৎ-তাবোরের প্রান্ত পর্যন্ত গেল। সেখান থেকে দাবরৎ হয়ে যাফিয়া পর্যন্ত গেল।
{19:13} সেখান থেকে এই রেখা পূর্বদিকে প্রসারিত হয়ে এৎ-কাৎসীন পর্যন্ত গেল, তারপর রিম্মোন পর্যন্ত গিয়ে নেয়ার দিকে বেঁকে গেল।
{19:14} উত্তর দিকের সীমানা হান্নাথোন পেরিয়ে যিপ্তাহেল উপত্যকা পর্যন্ত প্রসারিত হল।
{19:15} কট্টাৎ, নাহ্লাল, শিম্রোণ, যিদালা ও বেথলেহেম, পার্শ্ববর্তী গ্রামাঞ্চলসহ বারোটি নগর —
{19:16} এই ছিল সবুলুন গোষ্ঠীর পরিবারগুলির অধিকারভুক্ত এলাকা।
{i19:17} ইষাখর গোষ্ঠীর এলাকা
{19:17} চতুর্থবার পাশার দান ফেলে ইষাখর গোষ্ঠীর পরিবারসমূহের জন্য এলাকা নির্দিষ্ট করা হল।
{19:18} যিষ্রিয়েল, কাসুল্লোৎ,
{19:19} শুনেম, হফারায়িম, শিয়োন
{19:20} আনাহারোৎ, রাব্বিৎ, কিশিয়োন,
{19:21} এবেস, রেমেৎ, এন্-গান্নিম, এন্-হাদ্দা এবং বেথ-পাৎসেস তাদের অধিকারভুক্ত হল।
{19:22} তাদের সীমা তাবোর, শাহাৎসুমা ও বেথ-শেমেশ পর্যন্ত প্রসারিত হল। এই সীমানার প্রান্তে ছিল
{19:23} জর্ডন নদী। পার্শ্ববর্তী গ্রামাঞ্চলসমূহ এই ষোলটি নগর ছিল ইষাখর গোষ্ঠীর পরিবারসমূহের অধিকারভুক্ত এলাকা।
{i19:24} আশের গোষ্ঠীর এলাকা
{19:24} পঞ্চমবার পাশার দান ফেলে আশের গোষ্ঠীর সমস্ত পরিবারের এলাকা নির্দিষ্ট করা হল।
{19:25} এদের এলাকার মধ্যে ছিল হিলকৎ, হলী, বেটেন, আক্সাফ,
{19:26} আলাম্মেলেক, আমাদ ও মিশাল। পশ্চিম দিকে এদের সীমা কারমেন এবং শিহোর-লিবনাৎ পর্যন্ত বিস্তৃত হল।
{19:27} সেখান থেকে পূর্বদিকে বেঁকে ঐ সীমা বেথ-দাগোন হয়ে সবুলুন পর্যন্ত এবং উত্তর দিকে যিপ্তাহেল উপত্যকা, বেথ-এমেক ও ন্যীয়েল পর্যন্ত প্রসারিত হল এবং সেখান থেকে উত্তরে কাবুল,
{19:28} এব্রোণ, রেহোব, হাম্মোন, কান্নাহ্ এবং বৃহত্তর সীদোন পর্যন্ত প্রসারিত হল।
{19:29} সেই সীমারেখা সেখান থেকে ঘুরে রামাহ্ ও প্রাচীরঘেরা নগর টায়ার পর্যন্ত এবং সেখান থেকে আবার হোষা পর্যন্ত প্রসারিত হল। এর পশ্চিম প্রান্তে ছিল মহলাব, আক্ষিব, উন্মাহ্ আফেক ও রাহোব নগর।
{19:30} পার্শ্ববর্তী গ্রামাঞ্চলসহ মোট বাইশটি নগর।
{19:31} এই ছিল আশের গোষ্ঠীর বিভিন্ন পরিবারের অধিকারভুক্ত এলাকা।
{i19:32} নপ্তালী গোষ্ঠীর এলাকা
{19:32} এর পরে ষষ্ঠবার পাশার দান ফেলে নপ্তালী গোষ্ঠীর পরিবারসমূহের জন্য এলাকা নির্ধারণ করা হল।
{19:33} এদের সীমানা হেলেফ থেকে শুরু করে সানান্নীমের ওক গাছ পেরিয়ে আদামি-নেকেব, যাব্নিয়েল হয়ে লাক্কুম পর্যন্ত বিস্তৃত হল। এর প্রান্তসীমায় ছিল জর্ডন।
{19:34} পশ্চিম দিকের সীমা আসনোৎ-তাবোর পর্যন্ত এবং সেখান থেকে ঘুরে হুক্কোক পর্যন্ত প্রসারিত হল। দক্ষিণে ছিল সবুলুন গোষ্ঠীর এলাকা আর পূর্বদিকে জর্ডনেরতীরে যিহুদা গোষ্ঠীর এলাকা।
{19:35} সিদ্দিম, সের, হমেমাৎ, রাক্কাৎ, কিন্নেরৎ, অদামা, রামাহ্,
{19:36} হাৎসোর, কেদেশ, ইদ্রিয়ী, এন্-হাৎসোর, যিরোণ, মিগ্দাল-এল, হোরেম,
{19:37} বেথ-আনাৎ ও বেথ-শেমেশ — প্রাচীরঘেরা এই উনিশটি
{19:38} নগর এবং এগুলির পার্শ্ববর্তী গ্রামাঞ্চলছিল এদের এলাকাভুক্ত।
{19:39} এই ছিল নফ্তালি গোষ্ঠীর বিভিন্ন পরিবারের জন্য নির্দিষ্ট এলাকা।
{i19:40} দান গোষ্ঠীর এলাকা
{19:40} সপ্তমবার পাশার দান ফেলে দান গোষ্ঠীর পরিবারসমূহের জন্য এলাকা নির্ধারণ করা হল।
{19:41} এদের অধিকারভুক্ত এলাকার মধ্যে
{19:42} ছিল সরা, ইষ্টায়োল, ইর-শেমেশ,
{19:43} শালবীন, অয়ালোন, যিৎলা, এলোন,
{19:44} তিমনা, এক্রোন, এলতকী, গিব্বেথোন,
{19:45} বালাৎ, যেহুদ, বেনে-বারাক, গাৎ
{19:46} রিম্মোন, মেয়ার্কোন, রাক্কোন ও যাফোর সম্মুখবর্তী অঞ্চল।
{19:47} দান গোষ্ঠীর লোকেরা এই অঞ্চল থেকে উৎখাত হয়ে যাওয়ার পর তারা গিয়ে লেশম নগর আক্রমণ করে দখল করল।তারা সেখানকার অধিবাসীদের হত্যা করে নগরটি অধিকার করে সেখানেই বসবাস করতে লাগল। তারা তাদের পিতৃপুরুষের নামে লেশমের নাম বদলে রাখল দান।
{19:48} পার্শ্ববর্তী গ্রামাঞ্চলসহ উক্ত নগরগুলি ছিল দান গোষ্ঠীর বিভিন্ন পরিবারের অংশভুক্ত এলাকা।
{i19:49} যিহোশূয়র জন্য নির্দিষ্ট নগর
{19:49} ইসরায়েলীরা এই ভাবে নিজেদের মধ্যে দেশ বন্টন এবং এলাকার সীমানা নির্ধারণের কাজ সমাপ্ত করল। তারা নিজেদের এলাকার মধ্যে নূনের পুত্র যিহোশূয়ের জন্য একটি অংশ নির্দিষ্ট করে দিল।
{19:50} প্রভু পরমেশ্বরের নির্দেশ অনুযায়ী তারা ইফ্রয়িম প্রদেশের পার্বত্য অঞ্চলে তিম্নাৎ-সেরাহ্ নগরটি যিহোশূয়কে দান করল। তিনি এই নগরটিই তাদের কাছে চেয়েছিলেন। নগরটি পুনর্গঠন করে তিনি সেখানেই বসতি স্থাপন করলেন।
{19:51} শীলোতে সম্মিলন শিবিরের দ্বারে বসে প্রভু পরমেশ্বরের সাক্ষাতে পুরোহিত ইলিয়াসর, নূনের পুত্র যিহোশূয় এবং গোষ্ঠীপ্রধানেরা পাশার দান ফেলে ইসরায়েলীদের বিভিন্ন গোষ্ঠীর জন্য এলাকা নির্ধারণ করে দিয়েছিলেন। এই ভাবেই তাঁরা কনান দেশ বন্টনের কাজ সমাধা করলেন।
{i20:1} অভয়পুরী নিরূপণ ( গণনা 35:9-34 )
{20:1} প্রভু পরমেশ্বর যিহোশূয়কে বললেন,
{20:2} তুমি ইসরায়েলীদের বল, মোশির মাধ্যমে আমি যে সব অভয়পুরীর কথা বলেছিলাম সেগুলি এখন নিরূপণ কর।
{20:3} কোনও ব্যক্তি যদি ভুলবশতঃ ও অনিচ্ছাকৃতভাবে কারও মৃত্যু ঘটায় তাহলে সে পালিয়ে গিয়ে এই সব অভয়পুরীতে আশ্রয় নিতে পারবে। রক্তপাতের প্রতিশোধ গ্রহণকারী আত্মীয়স্বজনের হাত থেকে রক্ষা পাওয়ার জন্য এই নগরগুলি হবে তোমাদের আশ্রয়স্থল।
{20:4} কোন ব্যক্তি এই নগরগুলির কোনও একটিতে আশ্রয় নেওয়ার সময় সে নগরদ্বারে দাঁড়িয়ে সেখানকার নেতৃবৃন্দের কাছে নিজের বৃত্তান্ত বলবে। তারা তখন সেই নগরের মধ্যে কোন এক জায়গায় তাকে আশ্রয় দেবে, এবং সে তাদের সঙ্গে বাস করবে।
{20:5} মৃত ব্যক্তির আত্মীয়স্বজন প্রতিশোধ গ্রহণের জন্য তাকে তাড়া করে সেখানে গেলেও তারা সেই ব্যক্তিকে তাদের হাতে সমর্পণ করবে না। কারণ সে অনিচ্ছাকৃতভাবে তার প্রতিবেশীর মৃত্যু ঘটিয়েছে, পূর্বের কন শত্রুতাবশতঃ নয়।
{20:6} প্রজামণ্ডলীর সমক্ষে তার বিচার না হওয়া পর্যন্ত এবং তৎকালীন প্রধান পুরোহিতের মৃত্যু না হওয়া পর্যন্ত সে ঐ অভয়পুরীতে থাকবে। তারপরে সে যে নগর থেকে পালিয়ে গিয়েছিল সেখানে, তার গৃহে ফিরে যেতে পারবে।
{20:7} ইসরায়েলীরা তখন নপ্তালি গোষ্ঠীর পার্বত্য অঞ্চলে গালীল প্রদেশের কেদেশ, ইফ্রয়িম গোষ্ঠীর পার্বত্য এলাকায় শিখিম, যিহুদা গোষ্ঠীর পার্বত্য এলাকায় কিরিয়াত-অর্বা অর্থাৎ হিব্রোণ এই উদ্দেশে পৃথক করল।
{20:8} যিরিহোর নিকটবর্তী জর্ডনের পূর্বতীরে রূবেণ গোষ্ঠীর এলাকা কে প্রান্তরে সমতল অঞ্চলে অবস্থিত বেৎসর, গাদ গোষ্ঠীর এলাকায় গিলিয়দ প্রদেশের রামোৎ এবং মনঃশি গোষ্ঠীর এলাকায় বাশান প্রদেশের গোলন — এই নগরগুলি তারা এই উদ্দেশে নির্দিষ্ট করল।
{20:9} ইসরায়েলী ও তাদের মধ্যে প্রবাসী বিজাতীয়দের আশ্রয়ের জন্য এই অভয়পুরীগুলি নির্দিষ্ট করে দেওয়া হল। কোনও ব্যক্তি ভুলবশতঃ কারও মৃত্যু ঘটালে প্রজামণ্ডলীর সমক্ষে তার বিচার না হওয়া পর্যন্ত মৃতের রক্তপাতের প্রতিশোধগ্রহণকারী আত্মীয়স্বজনের হাতে তার যাতে মৃত্যু না হয় সেই জন্য তার আশ্রয়স্থল হিসাবে এই নগরগুলি নির্দিষ্ট করা হল।
{i21:1} লেবীয়দের জন্য নগর নির্ধারণ
{21:1} লেবী গোষ্ঠীর প্রধানেরা পুরোহিত ইলিয়াসর, নূনের পুত্র যিহোশূয় এবং ইসরায়েলীদের বিভিন্ন গোষ্ঠীর নেতৃবৃন্দের কাছে গেলেন।
{21:2} তাঁরা কনান দেশে শীলোতে গিয়ে তাঁদের কাছে এই আবেদন জানালেন, প্রভু পরমেশ্বর মোশির মাধ্যেমে আমাদের বসবাসের জন্য নগর এবং আমাদের পশুপালের জন্য চারণভূমি দেওয়ার নির্দেশ দিয়েছিলেন।
{21:3} প্রভুর নির্দেশ অনুযায়ী ইসরায়েলীরা তাদের নিজ নিজ এলাকা থেকে নিম্নলিখিত নগরগুলি ও সেগুলির সংলগ্ন চারণভূমি লেবীয়দের দান করল।
{21:4} কোহাৎ-গোষ্ঠীর জন্য নির্দিষ্ট অঞ্চল: পুরোহিত হারোণের বংশধরদের জন্য যিহূদা, শিমিয়োন ও বিন্যামীন গোষ্ঠীর এলাকা থেকে তেরটি নগর পাশার দান ফেলে নিরূপণ করা হল।
{21:5} কোহাৎ-গোষ্ঠীর বাকী পরিবারগুলির জন্য ইফ্রয়িম, দান ও মনঃশির অর্ধগোষ্ঠীর এলাকা থেকে দশটি নগর নিরূপণ করা হল।
{21:6} গের্শোনী গোষ্ঠীর পরিবারগুলির জন্য ইষাখর, আশের, নপ্তালী ও মনঃশির অর্ধগোষ্ঠীর এলাকা থেকে তেরটি নগর নিরূপণ করা হল।
{21:7} মরারি গোষ্ঠীর পরিবারগুলির জন্য রূবেণ, গাদ ও সবুলুন গোষ্ঠীর এলাকা থেকে বারোটি নগর দেওয়া হল।
{21:8} এই ভাবে প্রভু পরমেশ্বর মোশির মাধ্যমে যে নির্দেশ দিয়েছিলেন সেই অনুযায়ী ইসরায়েলীরা পাশার দান ফেলে লেবীয়দের জন্য এই নগরগুলি এবং সেগুলির সংলগ্ন চারণভূমি নির্দিষ্ট করে দিল।
{21:9} যিহুদা ও শিমিয়োন গোষ্ঠীর এলাকা থেকে তারা নিম্নলিখিত নগরগুলি হারোণের বংশধরদের দিল। এরা
{21:10} ছিল কোহাৎ গোষ্ঠীর অন্তর্ভুক্ত লেবীয় এবং পাশার দানে এদের অংশই প্রথমে নির্দিষ্ট হয়েছিল।
{21:11} তারা তাদের দিল কিরিয়াত-অর্বা, যার বর্তমান নাম হিব্রোণ এবং তার পার্শ্ববর্তী চারণভূমি। এটি ছিল যিহুদার পার্বত্য অঞ্চলে।
{21:12} কিন্তু ঐ নগরের সমস্ত জমি ও গ্রামগুলির দখলীস্বত্ব তারা দিয়েছিল। যিফুন্নির পুত্র কালেবকে।
{21:13} পুরোহিত হারোণের বংশধরদের তারা সংলগ্ন চারণভূমিসহ হিব্রোণ নগরটি দিল। অনিচ্ছাকৃতভাবে যারা মানুষকে
{21:14} হত্যা করে ফেলত এটি ছিল তাদের আশ্রয় গ্রহণের জন্য নির্মিত অভয়পুরী। এ
{21:15} ছাড়াও সংলগ্ন চারণভূমিসহ লিব্না, যাত্তীর, ইষ্টমোয়, হোলোন, দবীর, ঐন, যুটা ও বেথ-শেমেশ
{21:16} — মোট নয়টি নগর তারা এই দুই গোষ্ঠীর এলাকা থেকে তাদের দিল।
{21:17} বিন্যামীন গোষ্ঠীর এলাকা থেকে তারা সংলগ্ন চারণভূমিসহ গিবিয়োন, গেবা,
{21:18} আনাথোৎ ও আল্মোন — এই চারটি নগর তাদের দিল।
{21:19} সংলগ্ন চারণভূমিসমেত মোট তেরটি নগর পুরোহিত হারোণের বংশধরদের অধিকারে এল।
{21:20} কোহাৎ গোষ্ঠীভুক্ত অবশিষ্ট লেবীয়দের প্রাপ্য নগরগুলি ইফ্রয়িম গোষ্ঠীর এলাকা থেকে দেওয়া হল।
{21:21} তাদের দেওয়া হল সংলগ্ন চারণভূমিশুদ্ধ অভয়পুরী শিখিম। এটি ছিল ইফ্রয়িম প্রদেশের পার্বত্য অঞ্চলে।
{21:22} এ ছাড়াও সংলগ্ন চারণভূমি সমেত গেষের, কিব্সায়িম, ও বেথ-হোরোণ — মোট চারটি নগর তাদের দেওয়া হল।
{21:23} দান গোষ্ঠীর এলাকা থেকে তারা পেল সংলগ্ন চারণভূমিসহ
{21:24} ইল্তকী, গিব্বেথোন, অয়ালোন ও গাৎ-রিম্মোন — এই চারটি নগর।
{21:25} মনঃশি গোষ্ঠীর অর্ধাংশের পক্ষ থেকে তারা পেল সংলগ্ন চারণভূমিসমেত তানক ও গাৎ-রিম্মোন — এই দুটি নগর।
{21:26} কোহাৎ গোষ্ঠীর অবশিষ্ট লোকদের জন্য সংলগ্ন চারণভূমিসহ মোট দশটি নগর দেওয়া হল।
{21:27} গের্শোনী গোষ্ঠীর লেবীয়েরা মনঃশি গোষ্ঠীর অর্ধাংশের এলাকা থেকে পেল সংলগ্ন চারণভূমিসহ গোলন ও বীষ্টরা — দুটি নগর। গোলন ছিল বাশান প্রদেশের অন্তর্ভুক্ত অভয়পুরী।
{21:28} ইষাখর গোষ্ঠীর এলাকা থেকে তারা পেল সংলগ্ন
{21:29} চারণভূমিসহ কিশিয়োন, দাবেরাৎ, যারমুৎ ও এন্-গন্নীম-মোট চারটি নগর।
{21:30} আশের গোষ্ঠীর এলাকা থেকে তারা পেল সংলগ্ন চারণভূমিসহ
{21:31} মিশাল, আবদোন, হিলকৎ ও রহোব, এই চারটি নগর।
{21:32} নপ্তালি গোষ্ঠীর এলাকা থেকে তারা পেল গালীল প্রদেশের অভয়পুরী কেদেশ এবং সংলগ্ন চারণভূমিসহ হাম্মোৎ-দোর ও কর্তন, এই তিনটি নগর।
{21:33} গের্শোনী গোষ্ঠীর লোকেরা সংলগ্ন চারণভূমিসহ সর্বমোট এই তেরটি নগর পেল।
{21:34} লেবী বংশের অবশিষ্ট লোকেরা অর্থাৎ মরারি গোষ্ঠীর লোকেরা সবুলুন গোষ্ঠীর এলাকা
{21:35} থেকে সংলগ্ন চারণভূমিসহ যকনিয়াম, কর্তা, দিম্না, ও নহলোল, এই চারটি নগর পেল।
{21:36} রূবেণ গোষ্ঠীর এলাকা থেকে তারা পেল সংলগ্ন চারণভূমি সহ
{21:37} বেৎসর, যাহাস, কেদেমােৎ ও মেফাৎ — এই চারটি নগর।
{21:38} গাদ গোষ্ঠীর এলাকা থেকে তারা পেল গিলিয়দ প্রদেশের অভয়পুরী রামোৎ
{21:39} এবং সংলগ্ন চারণভূমিসহ মহনয়িম, হিষ্বোণ, যাসের — এই চারটি।
{21:40} লেবী বংশের অবশিষ্ট লোকজন অর্থাৎ মরারি গোষ্ঠীর লোকেরা পাশার দানে নির্ধারিত সর্বমোট এই বারোটি নগর পেল।
{21:41} ইসরায়েলীদের অধিকৃত এলাকার মধ্যে সংলগ্ন চারণভূমিসহ সর্বশুদ্ধ আটচল্লিশটি নগর লেবীয়দের দন্য নির্দিষ্ট হল।
{21:42} এই নগরগুলির প্রত্যেকটির চারিদিকে সংলগ্ন চারণভূমি ছিল।
{i21:43} ঈশ্বরের প্রতিশ্রুতির পূর্ণতা
{21:43} ইসরায়েলীদের পূর্বপুরুষদের কাছে প্রভু পরমেশ্বর যে দেশ দেওয়ার প্রতিশ্রুতি দিয়েছিলেন সেই দেশে তিনি ইসরায়েলীদের দিলেন এবং তারা সে দেশ অধিকার করে সেখানে বসতি স্থাপন করল।
{21:44} তাদের পূর্বপুরুষদের কাছে প্রভু পরমেশ্বর যে প্রতিশ্রুতি দিয়েছিলেন সেই অনুযায়ী তিনি সর্বক্ষেত্রেই তাদের শান্তি ও স্বস্তি দান করলেন। তাদের শত্রুদের কেউই তাদের সামনে দাঁড়াতে পারল না। প্রভু পরমেশ্বর তাদের সমস্ত শত্রুকে তাদের হাতে সমর্পণ করলেন।
{21:45} পরমেশ্বর ইসরায়েল জাতির কাছে যে সব প্রতিশ্রুতি দিয়েছিলেন তার একটিও বিফল হল না, সব পূর্ণ হল।
{22:1} এর পরে যিহোশূয় রূবেণ গাদ ও মনঃশি গোষ্ঠীর অর্ধেক লোকদের ডেকে বললেন,
{22:2} প্রভু পরমেশ্বরের সেবক মোশি তোমাদের যে সব নির্দেশ দিয়েছিলেন, তোমরা সবই পালন করেছ এবং আমার সমস্ত নির্দেশও তোমরা পালন করেছ।
{22:3} দীর্ঘদিন ধরে তোমরা তোমাদের জ্ঞাতিভাইদের সঙ্গেই রয়েছ, তাদের পরিত্যাগ কর নি, বরং নিষ্ঠার সঙ্গে তোমাদের আরাধ্য ঈশ্বর প্রভু পরমেশ্বরের নির্দেশ পালন করে চলেছ।
{22:4} এখন তোমাদের আরাধ্য ঈশ্বর প্রভু পরমেশ্বর তাঁর প্রতিশ্রুতি অনুযায়ী তোমাদের ভাইদের স্বস্তি দিয়েছেন। সুতরাং প্রভু পরমেশ্বরের দাস মোশি জর্ডনের ওপারে যে অঞ্চল তোমাদের দিয়েছেন, সেখানে তোমাদের এলাকায় নিজেদের তাঁবুতে তোমরা ফিরে যেতে পার।
{22:5} মোশি যে সব নির্দেশ ও বিধান তোমাদের দিয়েছেন সেগুলি তোমরা সযত্নে পালন করবে। তোমাদের আরাধ্য ঈশ্বর প্রভু পরমেশ্বরকে তোমরা ভালবাসবে এবং তাঁর নির্দেশিত পথেই চলবে। তাঁর নির্দেশ তোমরা মেনে চলবে, তাঁরই প্রতি আসক্ত থাকবে এবং মনপ্রাণ দিয়ে কেবলমাত্র তাঁরই সেবা করবে।
{22:6} যিহোশূয় তাদের আশীর্বাদ করে বিদায় দিলেন এবং তারা নিজেদের বাড়িতে ফিরে গেল।
{22:7} মোশি মনঃশি গোষ্ঠীর অর্ধেক লোকজনকে বাশান প্রদেশের স্বত্বাধিকার দিয়েছিলেন। তাদের গোষ্ঠার বাকী অর্ধেক লোকজনকে যিহোশূয় জর্ডনের পশ্চিম তীরে তাদের জ্ঞাতিভাইদের সঙ্গেই এলাকা বন্টন করে দিয়েছিলেন। নিজেদের দেশে ফেরৎ পাঠাবার সময় যিহোশূয় তাদের আশীর্বাদ করে বললেন,
{22:8} তোমরা প্রচুর সম্পদ, পশুপাল, সোনা রূপো, পেতল, লোহা এবং পোশাক পরিচ্ছদ নিয়ে নিজেদের বাড়িতে ফিরে যাও। শত্রুদের কাছ থেকে লুঠ করা এই সমস্ত সম্পদ তোমাদের আত্মীয়স্বজনদের মধ্যে ভাগ করে নাও।
{22:9} রূবেণ গোষ্ঠী, গাদ গোষ্ঠী ও মনঃশির অর্ধ গোষ্ঠীর লোকেরা তখন অন্যান্য ইসরায়েলীদের কাছ থেকে বিদায় নিয়ে কনান দেশের শীলো ছেড়ে গিলিয়দ প্রদেশের দিকে রওনা হল। মোশির মাধ্যমে প্রাপ্ত প্রভু পরমেশ্বরের নির্দেশ অনুযায়ী তারা সেই দেশ অধিকার করেছিল।
{22:10} রূবেণ গাদ ও মনঃশির অর্ধ গোষ্ঠীর লোকেরা কনান দেশের পূর্বদিকে উপস্থিত হয়ে সেখানে জর্ডন নদীর তীরে প্রকাণ্ড এক বেদী নির্মাণ করল।
{22:11} অন্যান্য ইসরায়েলীরা খবর পেল যে রূবেণ, গাদ ও মনঃশির অর্ধ গোষ্ঠীর লোকেরা কনান দেশের পূর্বসীমান্তে জর্ডনের তীরে ইসরায়েলীদের এলাকার অপর পারে একটি বেদী নির্মাণ করেছে।
{22:12} এই সংবাদ শুনে সমগ্র ইসরায়েলী সমাজ তাদের বিরুদ্ধে যুদ্ধ করার জন্য শীলোতে একত্র হল।
{22:13} ইসরায়েলীরা গিলিয়দ প্রদেশ রূবেণ, গাদ ও মনঃশির অর্ধ গোষ্ঠীর লোকদের কাছে পুরোহিত ইলিয়াসরের পুত্র পিনহসকে
{22:14} এবং তাঁর সঙ্গে দশজন গোষ্ঠীপ্রধানকে পাঠাল। ইসরায়েলীদের প্রত্যেক গোষ্ঠী থেকে নেতৃস্থানীয় একজনকে পাঠানো হল।
{22:15} তাঁরা গিলিয়দ প্রদেশে রূবেণ, গাদ ও মনঃশির অর্ধ গোষ্ঠীর লোকদের কাছে গিয়ে বললেন,
{22:16} প্রভু পরমেশ্বরের সমগ্র প্রজামণ্ডলী এই কথা বলছে, তোমরা ইসরায়েলীদের আরাধ্য ঈশ্বরের সঙ্গে কেন এই বিশ্বাসঘাতকতা করলে? তোমরা কি আর প্রভু পরমেশ্বরের অনুগামী থাকতে চাও না? সেই জন্যই কি তোমরা তাঁর বিরুদ্ধে বিদ্রোহ করে এই বেদী নির্মাণ করেছ?
{22:17} পিওরে যে অপরাধের জন্য প্রভু পরমেশ্বরের প্রজামণ্ডলী মহামারীর দ্বারা আক্রান্ত হয়েছিল, যার আজও প্রায়শ্চিত্ত হয় নি, আমাদের সেই অপরাধ কি তুচ্ছ মনে কর?
{22:18} তাহলে তোমরা আজ আবার কেন প্রভু পরমেশ্বরের পথ পরিত্যাগ করছ? তোমরা আজ প্রভু পরমেশ্বরের বিরুদ্ধে বিদ্রোহ করলে কাল তিনি সমগ্র ইসরায়েলী সমাজের প্রতি ক্রুদ্ধ হবেন।
{22:19} তোমরা যদি মনে কর যে তোমাদের অধিকৃত দেশ অশুচি, তাহলে জর্ডনের ওপারে প্রভু পরমেশ্বরের শিবির যেখানে রয়েছে, তাঁর অধিকারভুক্ত সেই দেশে চলে এস এবং আমাদের ভাগ থেকেই তোমাদের অংশ বুঝে নাও। কেবল আমাদের আরাধ্য ঈশ্বর প্রভু পরমেশ্বরের বেদী ছাড়া অন্য কোন বেদী নির্মাণ করে প্রভু পরমেশ্বরের বিরুদ্ধে বিদ্রোহ করো না আর আমাদের‍ও সেই বিদ্রোহে জড়িও না।
{22:20} সেরাহ্-র পুত্র আখন নিষিদ্ধ বস্তু সম্পর্কে নির্দেশ অমান্য করেছিল, তার ফলে কি সমগ্র ইসরায়েলী সমাজের প্রতি ঈশ্বরের ক্রোধ প্রজ্বলিত হয় নি? সে লোকটা তো নিজের অপরাধে শুধু নিজেই ধ্বংস হয় নি।
{22:21} তখন রূবেণ, গাদ ও মনঃশির অর্ধ গোষ্ঠীর লোকেরা ইসরায়েলী গোষ্ঠীপ্রধানের উত্তর দিল,
{22:22} প্রভু পরমেশ্বর যিনি সুরবন্দিত, সুরেশ্বর তিনিই জানেন আর ইসরায়েলী সমাজও জানুক, যদি আমরা প্রভু পরমেশ্বরের বিরুদ্ধে বিদ্রোহ কিম্বা বিশ্বাসভঙ্গ করে এ কাজ করে থাকি তাহলে তোমরা আজ আমাদের রেহাই দিও না।
{22:23} আমরা যে বেদী নির্মাণ করেছি তা যদি প্রভু পরমেশ্বরকে অস্বীকার বা পরিত্যাগ করার উদ্দেশ্যে করে থাকি কিম্বা তার উপরে যদি হোম বা ভোগ বা স্বস্ত্যয়ন বলি উৎসর্গ করে থাকি তাহলে তিনি স্বয়ং যেন তার প্রতিফল দেন।
{22:24} বস্তুতঃ পক্ষে আমরা এই ভয়েই করেছি যে, ভবিষ্যতে তোমাদের সন্তানসন্ততিরা আমাদের বংশধরদের বলতে পারে, ‘ইসরায়েলীদের আরাধ্য ঈশ্বর প্রভু পরমেশ্বরের সঙ্গে তোমাদের সম্পর্ক কি?
{22:25} ওহে রূবেণ ও গাদের বংশ! প্রভু পরমেশ্বর তোমাদের ও আমাদের মাঝে সীমানারূপে জর্ডনকে নির্দিষ্ট করে দিয়েছেন সুতরাং প্রভু পরমেশ্বরের উপর তোমাদের কোন দাবী নেই।’ তোমাদের বংশধরেরা হয়তো এইভাবে আমাদের বংশধরদের প্রভু পরমেশ্বরের প্রতি ভয়-ভক্তিহীন করে তুলবে।
{22:26} সুতরাং হোম বা বলি উৎসর্গের জন্য নয়
{22:27} কিন্তু তোমাদের ও আমাদের এবং আমাদের উত্তরপুরুষদের সামনে সাক্ষী হিসাবে এই বেদী প্রতিষ্ঠা করা স্থির করলাম যাতে আমরা প্রভু পরমেশ্বরের উদ্দেশে এখন যেমন তেমনি পরেও হোম, বলি ও স্বস্ত্যয়ন নৈবেদ্য উৎসর্গ করে তাঁর আরাধনা করতে পারি। তাহলে তোমাদের বংশধরেরা ভবিষ্যতে আমাদের বংশধরদের বলতে পারবে না যে — ‘প্রভু পরমেশ্বরের উপর তোমাদের কোন দাবী নেই।’
{22:28} আমরা ভেবেছিলাম যে ভবিষ্যতে যদি আমাদের কিম্বা আমাদের বংশধরদের এ কথা বলা হয় তাহলে আমরা বলব, ‘এই দেখ প্রভু পরমেশ্বরের বেদীর অনুরূপ এই বেদী, আমাদের পূর্বপুরুষেরা হোম কিম্বা বসি উৎসর্গের জন্য নয়, কিন্তু তোমাদের ও আমাদের সাক্ষী রূপে এটি নির্মাণ করেছিলেন।’
{22:29} আমাদের আরাধ্য ঈশ্বর প্রভু পরমেশ্বরের শিবিরের সম্মুখে যে বেদী রয়েছে সেখানে ছাড়া অন্য কোন বেদী নির্মাণ করে সেখানে হোম, ভোগ বা বলি উৎসর্গ করে যে আমরা আজ প্রভু পরমেশ্বরের বিরোধিতা করব বা তাঁকে পরিত্যাগ করব তা কখনই আমাদের উদ্দেশ্য নয়।
{22:30} পুরোহিত এবং তাঁর সঙ্গে ইসরায়েলী সমাজের নেতৃবৃন্দ ও গোষ্ঠীপ্রধান যাঁরা ছিলেন তাঁর রূবেণ, গহাদ ও মনঃশির বংশধরদের বক্তব্য শুনে সন্তুষ্ট হলেন।
{22:31} পুরোহিত ইলিয়াসরের পুত্র পিনহস রূবেণ, গাদ ও মনঃশি গোষ্ঠীর লোকদের বললেন, আমরা এখন জানলাম যে প্রভু পরমেশ্বর আমাদের মাঝে রয়েছেন। তোমরা তাঁর বিরুদ্ধাচরণ কর নি, এবং ইসরায়েলী সমাজকে তোমরা প্রভু পরমেশ্বরের দণ্ড থেকে রেহাই দিয়েছ।
{22:32} পুরোহিত ইলিয়াসরের পুত্র পিনহস ও নেতৃবৃন্দ রূবেণ ও গাদ গোষ্ঠীর লোকদের কাছ থেকে বিদায় নিয়ে গিলিয়দ থেকে কনান দেশে এসে পৌঁছালেন এবং ইসরায়েলীদের সব ঘটনা জানালেন।
{22:33} ইসরায়েলীরা সে কথা শুনে সন্তুষ্ট হয়ে ঈশ্বরের মহিমা কীর্তন করল এবং রূবেণ ও গাদ গোষ্ঠীর লোকদের বিরুদ্ধে যুদ্ধ করে তাদের দেশ ধ্বংস করার সঙ্কল্প ত্যাগ করল।
{22:34} প্রভু পরমেশ্বরই ঈশ্বর — আর তারই সাক্ষী হচ্ছে এই বেদী — এই কথা বলে রূবেণ ও গাদ গোষ্ঠীর লোকেরা সেই বেদীর নাম রাখল এদ্ (সাক্ষী)।
{i23:1} যিহোশূয়ের বিদায় সম্ভাষণ
{23:1} প্রভু পরমেশ্বর ইসরায়েলীদের চারপাশের শত্রুদের হাত থেকে নিরাপদ করলেন। তারা সুখে শান্তিতে বসবাস করতে লাগল। তারপর অনেক দিন কেটে গেল। যিহোশূয় তখন বৃদ্ধ হয়ে পড়েছেন, অনেক বয়স হয়েছে তাঁর।
{23:2} তিনি ইসরায়েলীদের সকলকে, প্রবীণ নেতৃবৃন্দ, গোষ্ঠীপ্রধান, বিচারক ও প্রশাসকদের ডেকে একত্র করে বললেন, আমি এখন বৃদ্ধ হয়েছি, বয়সও হয়েছে অনেক।
{23:3} তোমাদের আরাধ্য ঈশ্বর প্রভু পরমেশ্বর তোমাদের স্বার্থে এই সব জাতির কি দশা করেছেন, তা তোমরা দেখেছ। তোমাদের ঈশ্বর প্রভুই তোমাদের পক্ষ হয়ে যুদ্ধ করেছেন।
{23:4} দেখ, যে সব জাতি অবশিষ্ট রয়েছে এবং জর্ডন থেকে পশ্চিমে ভূমধ্যসাগর পর্যন্ত যে সব জাতিকে আমি উচ্ছেদ করেছি, তাদের দেশ আমি তোমাদের উত্তরাধিকারস্বরূপ তোমাদের বিভিন্ন গোষ্ঠীর মধ্যে বন্টন করে দিয়েছি।
{23:5} তোমাদের আরাধ্য ঈশ্বর তোমাদের সম্মুখ থেকে তাদের দূর করবেন, তোমাদের দৃষ্টিসীমা থেকে তাদের বিতাড়িত করবেন। তার ফলে তোমাদের প্রভু পরমেশ্বরের প্রতিশ্রুতি অনুযায়ী তাদের দেশ তোমরা দখল করতে পারবে।
{23:6} সুতরাং মোশির বিধানশাস্ত্রে যে সব নির্দেশ লিখিত আছে তোমরা সবই সযত্নে পালন করবে। বিন্দুমাত্র অন্যথা করবে না।
{23:7} যে সব জাতি এখনও তোমাদের মাঝে অবশিষ্ট রয়েছে, তাদের সঙ্গে তোমরা মেলামেশা করবে না, তাদের দেবতাদের আরাধনা করবে না, সেই দেবতাদের নামে দিব্য করবে না, তাদের পূজা করবে না বা তাদের প্রণিপাত করবে না।
{23:8} আজ পর্যন্ত তোমরা যেমন তোমাদের আরাধ্য ঈশ্বর প্রভু পরমেশ্বরের প্রতি আসক্ত রয়েছে তেমনই থাকবে।
{23:9} কারণ তিনিই তোমাদের সম্মুখ থেকে বৃহৎ ও শক্তিশালী জাতিগুলিকে বিতাড়িত করেছেন। আজ পর্যন্ত কোন লোক তোমাদের সামনে দাঁড়াতে পারে নি।
{23:10} তোমাদের একজনই সহস্র জনকে উৎখাত করে দিতে পারে, কারণ তোমাদের ঈশ্বর প্রভু পরমেশ্বর তাঁর প্রতিশ্রুতি অনুযায়ী তোমাদের পক্ষে যুদ্ধ করছেন।
{23:11} সুতরাং তোমরা সাবধান হয়ো, তোমাদের আরাধ্য ঈশ্বর প্রভু পরমেশ্বরকে ভালবাসো।
{23:12} যে সব জাতি তোমাদের মাঝে এখনও অবশিষ্ট রয়েছে, তোমরা যদি পথভ্রষ্ট হয়ে তাদের সঙ্গে মিশে যাও, তাদের সঙ্গে বৈবাহিক সম্পর্ক স্থাপন কর এবং তোমরা পরস্পর অন্তরঙ্গ হয়ে ওঠে,
{23:13} তাহলে নিশ্চিত জেন তোমাদের ঈশ্বর প্রভু পরমেশ্বর তোমাদের সম্মুখ থেকে এই জাতিগুলিকে বিতাড়িত করবেন না। প্রভুর দেওয়া এই সুন্দর দেশ থেকে যতদিন তোমরা উৎখাত না হবে ততদিন তারা তোমাদের ফাঁদে ফেলবে, পিঠে চাবুক মারবে আর পথের কাঁটা হয়ে থাকবে।
{23:14} দেখ, সারা জগতের মানুষের যে গতি, আজ আমারও সেই গতি হতে চলেছে। তোমরা সকলেই মনেপ্রাণে এ কথা জান যে তোমাদের ঈশ্বর প্রভু পরমেশ্বর তোমাদের কল্যাণ সাধনের জন্য যে সব প্রতিশ্রুতি দিয়েছিলেন তার কোনটিই বিফল হয় নি।
{23:15} তোমাদের আরাধ্য ঈশ্বর প্রভু পরমেশ্বর তোমাদের মঙ্গলের জন্য যে সব প্রতিশ্রুতি দিয়েছিলেন তা যেমন সফল হয়েছে তেমনি যদি তোমরা তোমাদের ঈশ্বর প্রভুর নির্দেশিত সম্বন্ধের শর্ত লঙ্ঘন করে অন্য দেবতাদের পূজা কর ও তাদের প্রণিপাত কর তাহলে তিনি যে
{23:16} সুন্দর দেশ তোমাদের দিয়েছেন সেই দেশ থেকে তোমাদের উৎখাত করার জন্য তোমাদের উপর সর্বপ্রকার অমঙ্গলও ডেকে আনবেন, তখন তোমাদের বিরুদ্ধে প্রভুর ক্রোধ প্রজ্বলিত হবে এবং যে সুন্দর দেশ তিনি তোমাদের দিয়েছেন সেই দেশ থেকে তোমরা অচিরেই উৎখাত হয়ে যাবে।
{i24:1} শিখিমে ইসরায়েলীদের কাছে যিহোশূয়ের ভাষণ
{24:1} যিহোশূয় ইসরায়েলীদের সকল গোষ্ঠীকে শিখিমের পবিত্র পীঠস্থানে ডেকে একত্র করলেন। ইসরায়েলীদের প্রবীণ নেতৃবৃন্দ গোষ্ঠীপ্রধান, বিচারক ও প্রশাসকদের তিনি ডেকে আনালেন। তাঁরা সেখানে উপস্থিত হলে
{24:2} যিহোশূয় সকলকে বললেন, ইসরায়েলের আরাধ্য ঈশ্বর প্রভু পরমেশ্বর এই কথা বলেনঃ অতীতে তোমাদের পূর্বপুরুষেরা, অব্রাহাম ও নাহোরের পিতা তেরহ্ ইউফ্রেটিস নদীর ওপারে বাস করত। তারা অন্য দেবতাদের পূজা-অর্চনা করত।
{24:3} পরে আমি তোমাদের পিতৃপুরুষ অব্রাহামকে ইউফ্রেটিস নদীর অপর পার থেকে এনে সারা কনান দেশে পর্যটন করালাম এবং তার বংশবৃদ্ধি করলাম। সে আমার কাছ থেকে লাভ করল ইস্হাককে। ইস্হাক লাভ করল যাকোব ও এষৌকে।
{24:4} ইদোমের পাবর্ত্য অঞ্চলের অধিকার আমি দিলাম এষৌকে কিন্তু যাকোব ও তার সন্তানেরা চলে গেল মিশরে।
{24:5} পরে আমি মোশি ও হারোণকে পাঠালাম, নানা অলৌকিক কীর্ত সাধন করে মিশরীদের দণ্ড দিলাম এবং সেখান থেকে তোমাদের উদ্ধার করে আনলাম।
{24:6} আমি মিশর থেকে তোমাদের পূর্বপুরুষদের বার করে আনার পর তারা লোহিত সাগরের কাছে এসে উপস্থিত হল। মিশরীরা অনের রথ ও অশ্বারোহী সৈন্য নিয়ে তোমাদের পূর্বপুরুষদের পিছনে তাড়া করে লোহিত সাগর পর্যন্ত এল।
{24:7} তখন তারা প্রভু পরমেশ্বরের কাছে কাতর আবেদন জানাল। প্রভু পরমেশ্বর তখন তাদের ও মিশরীদের মাঝখানে অন্ধকারের যবনিকা রচনা করলেন এবং সমুদ্রগর্ভে মিশরীদের নিমজ্জিত করলেন। মিশরের কি দশা আমি করেছিলাম তা তোমরা স্বচক্ষে দেখেছ। তারপর তোমরা বহুদিন প্রান্তরে বাস করেছ।
{24:8} সেখান থেকে আমি তোমাদের নিয়ে এলাম জর্ডনের পূর্বতীরে ইমোরীদের দেশে। তারা তোমাদের সঙ্গে যুদ্ধ করল এবং আমি তোমাদের হাতে তাদের সমর্পণ করলাম। তোমরা তাদের দেশ অধিকার করলে। এই ভাবে তোমাদের সম্মুখ থেকে আমি তাদের উচ্ছেদ করলাম।
{24:9} তারপর সিপ্পোরের পুত্র মোয়াব রাজ বালাক, ইসরায়েলীদের বিরুদ্ধে যুদ্ধ ঘোষণা করল। সে বিয়োরের পুত্র বিলিয়মকে ডেকে আনাল তোমাদের অভিশাপ দেওয়ার জন্য।
{24:10} কিন্তু আমি বিলিয়মের আবেদনে কর্ণপাত করলাম না। সে তখন তোমাদের আশীর্বাদ করল। এইভাবে আমি বালাকের হাত থেকে তোমাদের উদ্ধার করলাম।
{24:11} তারপর তোমরা জর্ডন পার হয়ে যিরিহোতে উপস্থিত হলে, যিরিহোর অধিবাসীরা তখন তোমাদের বিরুদ্ধে যুদ্ধ করল। তাছাড়া পরিষী, কনানী, হিত্তীয়, গির্গাশী, হিব্বীয় ও যিবুষী জাতির লোকেরা তোমাদের বিরুদ্ধে যুদ্ধ করল, কিন্তু আমি তাদের তোমাদের হাতে সমর্পণ করলাম।
{24:12} তোমাদের অগ্রবর্তী হয়ে আমি তাদের মধ্যে ত্রাসের সঞ্চার করলাম। তোমাদের ধনুক বা তরবারির দ্বারা নয় কিন্তু এই সন্ত্রাসের ফলেই ইমোরীদের দুই রাজা তোমাদের সম্মুখ থেকে বিতাড়িত হল।
{24:13} যে দেশ গঠনে তোমরা কোন পরিশ্রম কর নি এমন একটি দেশ এবং তোমাদের দ্বারা প্রতিষ্ঠিত নয় এমন অনেক নগর আমি তোমাদের দিলাম। তোমরা এখন সেখানে বাস করছ। যে সব দ্রাক্ষাকুঞ্জ ও জলপাই গাছ তোমরা রোপণ কর নি সেগুলির ফল এখন তোমরা ভোগ করছ।
{24:14} অতএব তোমরা এখন প্রভু পরমেশ্বরকে সম্ভ্রম কর, নিষ্ঠা ও বিশ্বস্ততার সঙ্গে তাঁর সেবা ও আরাধনা কর। তোমাদের পূর্বপুরুষেরা ইউফ্রেটিস নদীর ওপারে এবং মিশর দেশে যে দেবতাদের পূজা-অর্চনা করত তাদের বর্জন করে কেবলমাত্র প্রভু পরমেশ্বরের সেবা কর।
{24:15} যদি প্রভুর সেবা ও আরাধনা করতে তোমাদের ভাল না লাগে, তাহলে আজই তোমরা স্থির করে নাও কার সেবা-আরাধনা তোমরা করবে — ইউফ্রেটিস নদীর ওপারে তোমাদের পূর্বপুরুষদের উপাস্য দেবতাদের, অথবা যাদের দেশে তোমরা বাস করছ, সেই ইমোরীদের উপাস্য দেবতাদের? তবে আমি ও আমার পরিবারের সকলে — আমরা প্রভু পরমেশ্বরেরই সেবা ও আরাধনা করব।
{24:16} ইসরায়েলীরা উত্তর দিল, আমরা কখনও প্রভু পরমেশ্বরকে পরিত্যাগ করে অন্য দেবতাদের সেবা ও আরাধনা করব না।
{24:17} কারণ আমাদের আরাধ্য ঈশ্বর প্রভু পরমেশ্বরই আমাদের ও আমাদের পূর্বপুরুষদের দাসত্বের আগার মিশর থেকে উদ্ধার করে এনেছেন, আমাদের সাক্ষাতে অলৌকিক কীর্তি সাধন করেছেন। আমাদের যাত্রাপথে যে সব জাতির মধ্যে দিয়ে আমরা এসেছি, তাদের কবল থেকে আমাদের রক্ষা করেছেন।
{24:18} প্রভুই আমাদের সম্মুখ থেকে এ দেশের অধিবাসী ইমোরী এবং অন্যান্য জাতিগুলিকে বিতাড়িত করেছেন, তাই আমরাও তাঁরই সেবা ও আরাধনা করব, কেননা তিনিই আমাদের ঈশ্বর।
{24:19} যিহোশূয় ইসরায়েলীদের বললেন, তোমরা প্রভুর সেবা ও আরাধনা করতে পার না, কারণ তিনি পরম পবিত্র ঈশ্বর, তিনি চান তোমাদের পূর্ণ আনুগত্য, তিনি তোমাদের বিচ্যুতি ও পাপ ক্ষমা করবেন না।
{24:20} তোমরা যদি প্রভুকে পরিত্যাগ করে অন্য দেবতাদের পূজা-অর্চনা কর, তাহলে অতীতে তিনি তোমাদের মঙ্গল করে থাকলেও এবার তিনি তোমাদের প্রতি বিমুখ হবেন এবং তোমাদের অমঙ্গল করবেন, সংহার করবেন তোমাদের।
{24:21} কিন্তু ইসরায়েলীরা যিহোশূয়কে বলল, না, আমরা প্রভু পরমেশ্বরকে পরিত্যাগ করব না। তাঁরই সেবা ও আরাধনা করব।
{24:22} যিহোশূয় তখন তাদের বললেন, আজ তোমরা নিজেরাই নিজেদের সাক্ষী হলে যে তোমরা প্রভুর সেবা-আরাধনা করবে বলে তাঁকেই মনোনীত করেছ। ইসরায়েলীরা বলল, হ্যাঁ, আমরা সাক্ষী রইলাম।
{24:23} তিনি বললেন, তাহলে এখন তোমাদের কাছে অন্যান্য যে সব দেবপ্রতিমা রয়েছে সেগুলি বর্জন কর এবং তোমাদের আরাধ্য ঈশ্বর প্রভু পরমেশ্বরের কাছে আত্মনিবেদন কর।
{24:24} ইসরায়েলীরা তখন যিহোশূয়কে বলল, আমরা আমাদের ঈশ্বর প্রভু পরমেশ্বরেরই সেবা-আরাধনা করব, তাঁরই নির্দেশ পালন করব।
{24:25} যিহোশূয় সেই দিন ইসরায়েলীদের সঙ্গে প্রভু পরমেশ্বরের সন্ধি চুক্তি পুনঃস্থাপন করলেন এবং তিনি শিখিমে তাদের জন্য আচরণ-বিধি ও অনুশাসন প্রবর্তন করলেন।
{24:26} যিহোশূয় এই সমস্ত বিধি ঐশ্বরিক বিধান পুস্তকে লিপিবদ্ধ করলেন। তিনি প্রকাণ্ড একটি পাথর নিয়ে প্রভু পরমেশ্বরের পবিত্র পীঠস্থানের কাছে ওক গাছের নীচে স্থাপন করলেন।
{24:27} তারপর যিহোশূয় ইসরায়েলীদের সকলকে উদ্দেশ্য করে বললেন, দেখ, এই প্রস্তরখণ্ডটিই হবে আমাদের সাক্ষী, কারণ প্রভু পরমেশ্বর আমাদের যে সব কথা বলেছেন, সবই ও শুনেছে, সুতরাং তোমরা যদি তোমাদের ঈশ্বরের‍ অবাধ্য হও তাহলে এটিই তোমাদের বিপক্ষে সাক্ষ্য দেবে।
{24:28} এর পর যিহোশূয় লোকদের বিদায় দিয়ে প্রত্যেককে তার নিজের এলাকায় পাঠিয়ে দিলেন।
{i24:29} যিহোশূয় ও ইলিয়াসরের মৃত্যু
{24:29} এই সমস্ত ঘটনার পর নূনের পুত্র, প্রভু পরমেশ্বরের সেবক যিহোশূয়ের মৃত্যু হল। তাঁর বয়স হয়েছিল একশো দশ বছর।
{24:30} ইসরায়েলীরা গাশ পর্বতের উত্তরে ইফ্রয়িম প্রদেশের পার্বত্য অঞ্চলে তিম্নাৎ-সেরাহ্তে তাঁকে কবর দিল।
{24:31} যিহোশূয়ের জীবনকালে এবং তাঁর পরবর্তী ইসরায়েলী নেতৃবৃন্দ, যাঁরা ইসরায়েলীদের জন্য প্রভুর অলৌকিক কার্যাবলী সম্বন্ধে অবহিত ছিলেন, তাঁদের আমলেও ইসরায়েলীরা প্রভু পরমেশ্বরের সেবা-আরাধনা করেছিল।
{24:32} শিখিমের একটি স্থান যাকোব একশো রৌপ্যমুদ্রার বিনিময়ে শিখিমের পিতা হামোরের বংশধরদের কাছ থেকে কিনে নিয়েছিলেন। যোষেফের যে অস্থিগুলি ইসরায়েলীরা মিশর থেকে এনেছিল সেগুলি তারা এই স্থানে সমাধিস্থ করল। সেই স্থানটি যোষেফের বংশধরদের অধিকারভুক্ত হল।
{24:33} এর পরে হারোণের পুত্র ইলিয়াসরও ইহলোক ত্যাগ করলেন। ইসরায়েলীরা তাঁকে তাঁর পুত্র পীনহসের এলাকাভুক্ত নগর গিবিয়ায় কবর দিল। ইফ্রয়িম প্রদেশের পার্বত্য অঞ্চলের এই নগরটি পীনহসকে দেওয়া হয়েছিল।
