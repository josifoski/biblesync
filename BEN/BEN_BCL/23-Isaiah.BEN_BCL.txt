{1:1} যিহুদীয়াতে উৎসিয়, যোথম, আহস এবং হিষ্কিয়ের রাজত্বকালে আমোসের পুত্র যিশাইয়ের কাছে ঈশ্বর জেরুশালেম ও যিহুদীয়া সম্বন্ধে দিব্যদর্শনের মাধ্যমে বার্তা প্রেরণ করেছিলেন।
{i1:2} বিদ্রোহী প্রজাদের প্রতি ঈশ্বরের ভর্ৎসনা
{1:2} প্রভু পরমেশ্বর বললেন, আকাশ ও পৃথিবী, শোন আমার কথা! যে সন্তানদের আমি লালন পালন করলাম তারা বিদ্রোহ করল আমার বিরুদ্ধে।
{1:3} পশুপাল তাদের মনিবকে চেনে, গর্দভেরা জানে কোথায় তাদের মনিব তাদের চরাতে নিয়ে যান। কিন্তু আমার প্রজা ইসরায়েলীরা তাও জানে না।
{1:4} হে পাপিষ্ঠ জাতি, দুর্নীতিগ্রস্ত ভ্রষ্টাচারী প্রজা, তোমরা উচ্ছন্নে যাও! তোমাদের পাপ তোমাদের টেনে নীচে নামাবে! তোমরা তোমদের প্রভু পরমেশ্বরকে, ইসরায়েলের পবিত্র ঈশ্বরকে প্রত্যাখ্যান করেছ এবং তাঁর দিক থেকে মুখ ফিরিয়ে আছ।
{1:5} কেন তোমরা বিদ্রোহ করে চলেছ? তোমরা কি আরও বেশী শাস্তি পেতে চাও? হে ইসরায়েল, এরই মধ্যে তোমার মাথা ক্ষতে ভরে গেছে, তোমার হৃদয় ও মন আঘাতে জর্জরিত।
{1:6} মাথা থেকে পা পর্যন্ত কোন জায়গা তোমার অক্ষত নেই। তোমার দেহ থেঁতলান, ঘায়ে ও গভীর ক্ষতে ভরা। সেই ক্ষত পরিষ্কার করা হয় নি কিম্বা বেঁধেও দেওয়া হয় নি। ক্ষতে কোন প্রলেপও লাগানো হয় নি।
{1:7} তোমার দেশ ধ্বংস হয়ে গেছে, পুড়ে ছাই হয়ে গেছে তোমার শহর-নগর। যখন তুমি চেয়ে চেয়ে দেখছ এসব, তখন বিদেশীরা তোমার দেশ দখল করে নিয়েছে, সব কিছু ধ্বংস করে দিয়েছে।
{1:8} একমাত্র জেরুশালেমই বাকী, দ্রাক্ষাক্ষেত্রে পাহারাদারের কুঁড়ের মত অথবা শশা ক্ষেতের ছাউনির মতই অরক্ষিত অবরুদ্ধ এক নগরী।
{1:9} সর্বাধিপতি প্রভু পরমেশ্বর যদি কিছু লোককে রক্ষা না করতেন, তাহলে জেরুশালেম সদোম-ঘমোরার মত সম্পূর্ণভাবে ধ্বংস হয়ে যেত।
{1:10} জেরুশালেম, তোমার শাসকবর্গ ও তোমার প্রজারা ঠিক সদোম-ঘমোরার লোকদের মত। শোন, প্রভু পরমেশ্বর তোমাকে কি বলছেন। আমাদের ঈশ্বরের উপদেশে মনোনিবেশ কর।
{1:11} তিনি বলেন, তোমরা যে বলিদান আমার কাছে উৎসর্গ করে থাক, তোমরা কি ভাব যে এসব আমি চাই? তোমরা যে আমার উদ্দেশে হোমবলি ও নৈবেদ্য উৎসর্গ করে থাক — এ আমি অনেক পেয়েছি। এতে আমার আর রুচি নেই। মেষ, বৃষ ও ছাগরক্তে আমার অনীহা জেগেছে, আমি বড় ক্লান্ত।
{1:12} আমার উপাসনা করার সময় কে তোমাদের এসব আনতে বলেছে? আমার মন্দিরে এসে কে তোমাদের এইসব করতে বলেছে?
{1:13} বৃথা তোমাদের এই নৈবেদ্য উপহার। তোমাদের জ্বালানো ঐ ধূপের গন্ধ আমার কাছে বিরক্তিকর। তোমাদের নতুন চাঁদের পার্বণ, সাব্বাথদিন ও তোমাদের ধর্মসভা আমার কাছে অসহ্য। তোমাদের পাপে সব কলুষিত হয়েছে।
{1:14} তোমাদের নতুন চাঁদের পার্বণ আর পবিত্র দিনগুলি আমি ঘৃণা করি। ওগুলি আমার পক্ষে বোঝা স্বরূপ, ওগুলি বহন করে করে আমি ক্লান্ত।
{1:15} তোমরা যখন প্রার্থনার সময় উপর দিকে হাত তুলবে, আমি তোমাদের দিকে তাকাব না। তোমরা যত প্রার্থনাই কর না কেন, আমি তোমাদের প্রার্থনা শুনব না, কারণ তোমাদের হাত রক্তে রঞ্জিত।
{1:16} নিজেদের ধুয়ে পরিষ্কার কর। আমার চোখের সামনে এই সব মন্দ ক্রিয়া কর্মের অনুষ্ঠান বন্ধ কর।
{1:17} অনাচার ত্যাগ কর এবং ন্যায়ের অনুশীলন করতে শেখ। দেখো, যেন ন্যায়বিচার অনুষ্ঠিত হয়, সাহায্য করো নিপীড়িতদের, অনাথ-আতুরের নিজস্ব অধিকার ফিরিয়ে দিও, রক্ষা করো বিধবাদের।
{1:18} প্রভু পরমেশ্বর বলেন, এবার এস, আমরা ব্যাপারটি আলোচনা করে মীমাংসা করি। পাপের লোহিত কলঙ্কে তোমরা রঞ্জিত কিন্তু আমি তোমাদের ধৌত করে তুষার শুভ্র করে তুলব। তোমাদের কলঙ্ক ঘোর রক্তবর্ণ হলেও তুমি হয়ে উঠবে পশমের মত সাদা।
{1:19} তোমরা যদি শুধুমাত্র আমার বাধ্য হও, তাহলে এই দেশের উৎকৃষ্ট ফসল ভোগ করতে পারবে।
{1:20} কিন্তু যদি আমাকে অগ্রাহ্য কর ও বিদ্রোহী হও তাহলে তোমাদের মৃত্যু অনিবার্য। আমি, প্রভু পরমেশ্বর এই কথা বললাম।
{i1:21} পাপময় নগরী
{1:21} যে নগরী একদিন সততার আবাস ছিল, সেই নগরীতে আজ ভ্রষ্টাচারী বারাঙ্গনার কার্যকলাপ চলছে! একসময় এই নগরী ধর্মনিষ্ঠ মানুষে পূর্ণ ছিল কিন্তু আজ সেখানে শুধু খুনীদের বাস।
{1:22} হে জেরুশালেম, একদিন তুমি ছিলে খাঁটি রূপোর মত, কিন্তু আজ তাতে খাদ মিশেছে, অকেজো হয়ে গেছ তুমি। তুমি ছিলে নির্ভেজাল সুরার মত, কিন্তু আজ সেই সুরা আর নেই, তাতে জল মিশেছে।
{1:23} তোমার নেতৃবৃন্দ বিদ্রোহী এবং তোমার বন্ধুরা চোর। তারা সকলে ঘুষ নেয়, উপহার ভালবাসে। তারা বিচারালয়ে অনাথ আতুরের পক্ষে দাঁড়ায় না, সুবিচারের ব্যবস্থা করে না, অসহায় বিধবার আবেদন গ্রাহ্য করে না।
{1:24} তাই, এখন শোন, সর্বাধিপতি প্রভু পরমেশ্বর, ইসরায়েলের আরাধ্য পরাক্রমশালী ঈশ্বর কি বলছেনঃ আমি তোমাদের উপরে প্রতিশোধ নেব! তোমরা শত্রুরা, আমার উপর আর কোন উপদ্রব করতে পারবে না।
{1:25} তোমাদের উপরে আমি আঘাত হানব। ধাতুকে যে ভাবে শোধন করা হয়, সেইভাবে আমি তোমাদের শোধন করব, তোমাদের মধ্যে থেকে সমস্ত খাদ ও মালিন্য আমি দূর করে দেব।
{1:26} বহুকাল আগে তোমাদের যে রকম শাসনকর্তা ও পরামর্শদাতা ছিল, সেই রকম শাসনকর্তা ও পরামর্শদাতা আমি তোমাদের দেব। তখন ‘জেরুশালেম ধর্মনিষ্ঠ সজ্জনের নগরী’ বলে আবার আখ্যাত হবে।
{1:27} প্রভু পরমেশ্বর ন্যায়নিষ্ঠ। তিনি জেরুশালেমকে ও অনুতপ্ত জেরুশালেমবাসীকে রক্ষা করবেন।
{1:28} কিন্তু যারা তাঁর বিরুদ্ধে বিদ্রোহ করবে, পাপ করবে, তাদের প্রত্যেককে তিনি পিষ্ট করবেন, যারা তাঁকে পরিত্যাগ করবে, তাদের প্রত্যেককে বিনাশ করবেন।
{1:29} তোমরা যে বৃক্ষ বন্দনা করতে, পবিত্র উদ্যান সমূহ রচনা করতে, তার জন্য তোমরা দুঃখিত হবে, লজ্জা পাবে।
{1:30} তোমাদের দশা হবে শুষ্কপত্র ওক গাছের মত, জলহীন উদ্যানের মত।
{1:31} একটি মাত্র স্ফুলিঙ্গ যেমন খড়ে আগুন ধরিয়ে দেয় তেমনি প্রবল পরাক্রান্ত ব্যক্তিরাও তাদের নিজেদের পাপে ধ্বংস হয়ে যাবে, সেই ধ্বংস রোধ করার ক্ষমতা কারো থাকবে না।
{i2:1} শাশ্বত শান্তি ( মীখা 4:1-3 )
{2:1} যিহুদীয়া ও জেরুশালেম সম্বন্ধে ঈশ্বর আমোসের পুত্র যিশাইয়ের কাছে এই বার্তা পাঠিয়েছিলেনঃ
{2:2} মন্দির দণ্ডায়মান রয়েছে যে পর্বতের উপরে, সেই পর্বত একদিন সকল পর্বতশ্রেণীর চেয়ে হবে উচ্চতম, সকল গিরিশৃঙ্গের উপরে শোভা পাবে সেই পর্বতশৃঙ্গ। স্রোত ধারার মত সমস্ত জাতির মানুষ আসবে তার কাছে,
{2:3} তারা বলবে, চল আমরা প্রভু পরমেশ্বরের পর্বতে আরোহণ করি, ইসরায়েলের আরাধ্য ঈশ্বরের মন্দিরে যাই। তিনি আমাদের কাছে কি চান সেই বিষয়ে তিনি শিক্ষা দেবেন আমাদের। আমরা চলব তাঁরই নির্দেশিত নির্দিষ্ট পথে। কারণ সিয়োন থেকে প্রকাশিত হবে প্রভু পরমেশ্বরের বিধি বিধান জেরুশালেম থেকে তিনি তাঁর প্রজাদের সঙ্গে কথা বলেন।
{2:4} তিনি নিষ্পত্তি করবেন মহাজাতিপুঞ্জের বিবাদ। তারা তাদের তরবারি ভেঙ্গে লাঙ্গল গড়বে, বর্শা ভেঙ্গে গড়বে কাস্তে। জাতিবৃন্দ আর কখনও যুদ্ধে লিপ্ত হবে না প্রস্তুতিও নেবে না যুদ্ধের জন্য।
{2:5} হে যাকোবকুল, এস, আমরা প্রভু পরমেশ্বরের আলোয় পথ চলি!
{i2:6} ঔদ্ধত্যের অবসান
{2:6} হে ঈশ্বর, তুমি তোমার প্রজাদের, যাকোবের বংশধরদের পরিত্যাগ করেছ! প্রাচ্যদেশ ও ফিলিস্তিয়ার যাদুবিদ্যা ও মন্ত্র-তন্ত্রে পূর্ণ হয়েছে এ দেশ । বিদেশীদের সঙ্গে হাত মিলিয়েছে এদেশের মানুষ।
{2:7} তাদের দেশ স্বর্ণ-রৌপ্যে পরিপূর্ণ, তাদের ঐশ্বর্য বৈভবের সীমা নাই। অশ্বে পূর্ণ তাদের দেশ, কত যে রথ তাদের আছে, তা গুণে শেষ করা যায় না।
{2:8} অলীক প্রতিমায় পূর্ণ তাদের দেশ, নিজেদের হাতে গড়া বস্তুর পূজা করে তারা।
{2:9} প্রতিটি মানুষকেই অবনত করা হয়, অপমানিত, লাঞ্ছিত করা হয়। হে প্রভু পরমেশ্বর, তুমি ওদেরও ক্ষমা করো না।
{2:10} প্রভু পরমেশ্বরের প্রচণ্ড ক্রোধের হাত থেকে আত্মরক্ষার জন্য, তাঁর মহিমা ও পরাক্রমের তেজ থেকে নিজেদের আড়াল করার জন্য তোমরা লুকাও পর্বতের গুহায়, মাটিতে গর্ত খুঁড়ে সেখানে লুকাবার চেষ্টা কর!
{2:11} এমন একটি দিন আসছে, যেদিন মানুষের দর্পচূর্ণ হবে, অবসান ঘটবে ঔদ্ধত্যের। উদ্ধত মানুষ হবে অবনমিত। তকন একমাত্র প্রভু পরমেশ্বরই হবেন মহিমান্বিত।
{2:12} সেইদিন যারা ক্ষমতাবান, যারা গর্বোদ্ধত, অতিশয় আত্মাভিমানী, সর্বাধিপতি প্রভু পরমেশ্বর তাদের প্রত্যেককে অবনত করবেন।
{2:13} লেবাননের সমস্ত উচ্চ সীডার বৃক্ষ এবং বাশানের ওক বৃক্ষকে তিনি ধ্বংস করবেন।
{2:14} তিনি উচ্চ পর্বতরাজি,
{2:15} প্রত্যেকটি সুউচ্চ মিনার, প্রতিটি দুর্গপ্রাকার মাটির সঙ্গে মিশিয়ে সমতল করে দেবেন।
{2:16} অপরূপ সুন্দর বৃহত্তম জাহাজগুলিকেও তিনি ডুবিয়ে দেবেন।
{2:17} মানুষের দর্প চূর্ণ হবে, তার ঔদ্ধত্য ভেঙ্গে গুঁড়িয়ে যাবে। সমস্ত অলীক প্রতিমা
{2:18} অদৃশ্য হয়ে যাবে এবং একমাত্র প্রভু পরমেশ্বর সেইদিন গৌরব ও মহিমায় ভূষিত হবেন।
{2:19} প্রভু পরমেশ্বরের প্রচণ্ড ক্রোধের হাত থেকে তারা আত্মরক্ষা করার জন্য, তাঁর মহিমা ও পরাক্রমের তেজ থেকে নিজেদের আড়াল করার জন্য পর্বতের গুহায় লুকাবে, মাটিতে গর্ত খুঁড়ে সেখানে লুকাবার চেষ্টা করবে! তিনি যখন আসবেন পৃথিবী কেঁপে উঠবে।
{2:20} সেইদিন তারা তাদের হাতে গড়া স্বর্ণ ও রৌপ্য প্রতিমা ইঁদুর ও চামচিকার কাছে ছুড়ে ফেলে দেবে।
{2:21} প্রভু পরমেশ্বরের আগমনকালে দুলে উঠবে ধরণী। লোকে তাঁর প্রচণ্ড ক্রোধ থেকে আত্মরক্ষা করার জন্য, তাঁর মহিমা ও প্রতাপের তেজ থেকে নিজেদের আড়াল করার জন্য পর্বত কন্দরে লুকাবে, মাটিতে গর্ত খুঁড়ে লুকাবার চেষ্টা করবে।
{2:22} মরণশীল মানুষের উপর ভরসা করো না। আস্থা স্থাপন করো না তাদের উপর। সে তো নগণ্য মানুষ মাত্র!
{i3:1} জেরুশালেমে বিশৃঙ্খলা
{3:1} মানুষ, যে সমস্ত বস্তু ও ব্যক্তির উপর নির্ভরশীল, প্রভু, সর্বাধিপতি প্রভু পরমেশ্বর সেই সমস্ত বস্তু ও ব্যক্তিকে জেরুশালেম ও যিহুদীয়া থেকে সরিয়ে নিতে উদ্যত হয়েছেন। তাদের অন্নজল,
{3:2} তাদের বীরযোদ্ধা ও সৈনিকদের, তাদের বিচারপতি ও নবীদের,
{3:3} তাদের ভবিষ্যদ্বক্তা ও কূটনীতিজ্ঞদের, সেনাবাহিনী ও অসামরিক নেতাদের, রাজনীতিকদের, যাদুবিদ্যা দিয়ে যারা ঘটনা নিয়ন্ত্রণ করে তাদের প্রত্যেককে তিনি সরিয়ে দেবেন।
{3:4} প্রভু পরমেশ্বর অপরিণত বয়স্ক বালকদের দিয়ে তাদের শাসনকার্য পরিচালনা করাবেন।
{3:5} প্রত্যেকে প্রত্যেকের কাছ থেকে সুযোগ সুবিধা আদায় করে নেবে। ছোটরা গুরুজনদের সম্মান করবে না, অযোগ্য লোকেরা যোগ্যতম মাননীয় ব্যক্তিদের শ্রদ্ধা করবে না।
{3:6} এমন একদিন আসবে, যে দিন একটি গোষ্ঠীর লোকেরা তাদের মধ্যে কোন একজনকে বেছে নিয়ে বলবে, তোমার পরার জন্য অন্ততঃ একটা পোষাক আছে। সুতরাং এই দুর্দিনে তুমি আমাদের নেতা হও।
{3:7} কিন্তু সে বলবে, না! আমি তোমাদের নেতা হতে পারব না। আমার বাড়িতে খাদ্য-বস্ত্র কিছুই নাই। আমাকে তোমরা নেতা করো না।
{3:8} জেরুশালেমের সমূহ সর্বনাশ! যিহুদীয়ার কর্মক্ষমতা লুপ্ত হয়ে যাচ্ছে, ঘোর দুর্দিন ঘনিয়ে এসেছে! তারা যা কিছু বলে ও করে প্রভু পরমেশ্বরের বিরুদ্ধে করে। স্বয়ং ঈশ্বরকে তারা প্রকাশ্যে অপমান করে।
{3:9} তাদের সংস্কার প্রথা তাদেরই বিরুদ্ধে সাক্ষ্য দেবে। সদোমের অধিবাসীদের মত তারা প্রকাশ্যে পাপাচার করে। তাদের সর্বনাশ অনিবার্য এবং এই সর্বনাশ তারা নিজেরাই ডেকে এনেছে।
{3:10} ধর্মনিষ্ঠ ব্যক্তিরা আনন্দিত হবে এবং সবকিছুই তাদের অনুকুলে মঙ্গলজনক হবে। তারা নিজেদের পরিশ্রমের ফলভোগ করবে।
{3:11} কিন্তু দুষ্টলোকদের পতন হবে। তারা অন্যের প্রতি যা করেছে, এবার তাদের প্রতিও তাই-ই করা হবে।
{3:12} ঋণদাতারা আমার প্রজাদের পীড়ন করে, তাদের পাওনাদারেরা তাদের ঠকায়। হে আমার প্রজাবৃন্দ, তোমাদের নেতারা তোমাদের বিভ্রান্ত করার জন্য বিপথে নিয়ে যাচ্ছে।
{i3:13} আপন প্রজাদের উপর প্রভুর বিচার
{3:13} প্রভু পরমেশ্বর তাঁর মামলা দায়ের করার জন্য প্রস্তুত। তিনি প্রস্তুত তাঁর প্রজাদের বিচার করার জন্য।
{3:14} তিনি ইসরায়েলের প্রাচীনবর্গকে ও নেতাদের বিচারে আনবেন। তাঁর অভিযোগ: তোমরা দ্রাক্ষাক্ষেত্র লুন্ঠন করেছ, দরিদ্রের কাছ থেকে অপহৃত ধনে তোমাদের গৃহ পূর্ণ।
{3:15} আমার প্রজাদের নিষ্পেষণ করার এবং তাদের কাছ থেকে অন্যায়ভাবে সুযোগ গ্রহণ করার কোন অধিকার তোমাদের নাই। আমি, সর্বাধিপতি প্রভু পরমেশ্বর এই কথা বললাম।
{i3:16} জেরুশালেমের কামিনীকুলের প্রতি সাবধানবাণী
{3:16} প্রভু পরমেশ্বর বলছেনঃ দেখ, জেরুশালেমের কামিনীকুল কত অহঙ্কারী! তারা উদ্ধতভঙ্গীতে পথ চলে, ছলনায় পূর্ণ তাদের দুটি চোখ। তাদের লঘু পদসঞ্চার নূপুরের নিক্কণ তোলে।
{3:17} আমি তাদের শাস্তি দেব, তাদের ন্যাড়া করে দেব এবং চিরদিনের জন্য তাদের মাথায় টাক পড়ে যাবে।
{3:18} এমন একদিন আসছে, যে দিন প্রভু পরমেশ্বর জেরুশালেমের কামিনীকুলের যা কিছু গর্বের ধন আছে — নূপুর, মস্তকবন্ধনী, টায়রা, চন্দ্রহার,
{3:19} চুড়ি, ওড়না, সব কেড়ে নেবেন।
{3:20} বাজুবন্ধ ও মেখলা,
{3:21} আংটি, নাকছাবি ও নথ,
{3:22} তাদের সমস্ত দামী পোষাক, ঘাঘরা, শাল, টাকা-পয়সার থলি, আতর, দর্পণ,
{3:23} মসলিনের পোষাক, উষ্ণীষ ও আবরণের বস্ত্র, রেশমী রুমাল, চাদর ও মাথা ঢাকবার বড় ওড়না — সব তিনি কেড়ে নেবেন।
{3:24} আতরের সুগন্ধের পরিবর্তে দুর্গন্ধ বার হবে তাদের কাছ থেকে। মেখলার পরিবর্তে তারা মোটা দড়ি ব্যবহার করবে, সুন্দর চুলের বদলে তাদের মাথায় টাক পড়বে, মিহি সূক্ষ্ম কাপড়ের পরিবর্তে রুক্ষ চটের পোষাক পরবে তারা। তাদের রূপ-সৌন্দর্য পরিবর্তিত হয়ে যাবে, লজ্জাজনক অবস্থায় পড়বে তারা!
{3:25} শহরের পুরুষেরা, এমন কি সর্বাপেক্ষা শক্তিশালী যে ব্যক্তি, সে-ও যুদ্ধে নিহত হবে।
{3:26} নগরদ্বার ভরে যাবে কান্না আর বিলাপে। নগরীর অবস্থা হবে ভূলুন্ঠিতা বিবসনা রমণীর মত।
{4:1} সেইদিন সাতটি রমণী একটি পুরুষকে ধরে বলবে, আমাদের অন্নবস্ত্রের সংস্থান তোমাকে করতে হবে না, তার ব্যবস্থা আমরা নিজেরাই করব। তুমি শুধু আমাদের স্বামী হও, তোমার নামে পরিচিত করে আমাদের লজ্জা দূর কর।
{i4:2} জেরুশালেমের পুনরুদ্ধার
{4:2} সেই দিন প্রভু পরমেশ্বরের রোপিত বৃক্ষশাখা নব পল্লবে সুসজ্জিত হয়ে উঠবে। ইসরায়েলের অবশিষ্ট লোকেরা দেশে উৎপন্ন শস্যসম্ভারে সমৃদ্ধ হবে। এই সমৃদ্ধি এনে দেবে তাদের গর্ব ও গৌরব।
{4:3} যারা জেরুশালেমে রয়ে গেছে, যাদের ঈশ্বর বেঁচে থাকার জন্য মনোনীত করেছেন, তাদের প্রত্যেককে পবিত্ররূপে গণ্য করা হবে।
{4:4} প্রভু পরমেশ্বর মহাপরাক্রমে জাতির বিচার করবেন ও তাকে শোধন করবেন। ধুয়ে দেবেন জেরুশালেমের সমস্ত পাপ ও রক্তের কলঙ্করাশি।
{4:5} তারপর সিয়োন পর্বত এবং সেখানে সমবেত জনমণ্ডলীর উপরে তিনি দিবসে বিস্তার করবেন মেঘপুঞ্জ এবং রাত্রে রচনা করবেন অগ্নিশিখায় উজ্জ্বল চন্দ্রাতপ।
{4:6} ঈশ্বরের প্রতাপ ও মহিমা এইভাবে চন্দ্রাতপ হয়ে সমগ্র নগরীকে সূর্যের প্রখর তাপ এবং ঝঞ্ঝা ও বর্ষণ থেকে রক্ষা করবে, আশ্রয় দান করবে সবাইকে।
{i5:1} দ্রাক্ষাকুঞ্জের গান
{5:1} আমার প্রিয়তমের উদ্দেশে একটি প্রেমসঙ্গীত গাইতে দাও, এ গান তাঁরই দ্রাক্ষাকুঞ্জের গান! একটি দ্রাক্ষাকুঞ্জ ছিল আমার প্রিয়তমের, ছিল সে কুঞ্জ অতি উর্বর এক গিরির উপরে।
{5:2} সেই ভূমি খনন করে তুলে ফেললেন তিনি সমস্ত পাথর, রোপণ করলেন উৎকৃষ্ট দ্রাক্ষালতা। নির্মাণ করলেন সেখানে উচ্চ এক প্রহরা গৃহ, তৈরী করলেন দ্রাক্ষাদলনের কুণ্ডও। উৎকৃষ্ট দ্রাক্ষাফলের আশায় ছিলেন তিনি, গাছে ফল ধরল, কিন্তু সে ফল হল টক।
{5:3} আমার প্রিয়তম বললেন, হে জেরুশালেম ও যিহুদীয়া নিবাসী এখন তোমরাই বল, এই দ্রাক্ষাকুঞ্জ রচনায় আমি কি না করেছি।
{5:4} আমি কি এর জন্য কোন কিছু করতে বাকী রেখেছি? তাহলে যে ভাল আঙুর আমি প্রত্যাশা করেছিলাম, তার পরিবর্তে টক, বুনো আঙুর কেন ফলল?
{5:5} এবার দেখ, এই দ্রাক্ষাকুঞ্জের কি অবস্থা আমি করতে চলেছি। এর চারিদিকের বেড়া আমি তুলে দেব, ভেঙ্গে ফেলব এর প্রাচীর। বন্য জন্তুরা এসে সব খেয়ে নেবে, পায়ে দলে সব নষ্ট করে দেবে।
{5:6} আগাছায় ভরে যাবে সব। দ্রাক্ষালতা ছেঁটে পরিষ্কার করতে বা তার গোড়া খুঁড়তে কাউকে দেব না। তার বদলে, সেখানে শ্যাকুল ও কাঁটাঝোপে ছেয়ে যাবে। মেঘমালাকে আমি দ্রাক্ষাকুঞ্জের উপরে বারি বর্ষণ করতে নিষেধ করব।
{5:7} ইসরায়েলই সর্বাধিপতি প্রভু পরমেশ্বরের দ্রাক্ষাকুঞ্জ, যিহুদীয়ার মানুষ তাঁরই রোপিত দ্রাক্ষালতা, তাদের কাছে তিনি আশা করেছিলেন ধর্মনিষ্ঠা, কিন্তু পরিবর্তে সে হল রক্তপিপাসু, তিনি তাদের কাছে আশা করেছিলেন ন্যায়সঙ্গত কাজ, কিন্তু ঐ শোন নিপীড়িতের ক্রন্দন ধ্বনি।
{i5:8} মানুষের দুষ্কর্ম
{5:8} তোমাদের সর্বনাশ অনিবার্য! তোমাদের বাড়ি, চাষের ক্ষেত থাকা সত্ত্বেও বাড়ির পর বাড়ি, ক্ষেতের পর ক্ষেত কিনেই চলেছ। কিন্তু অচিরেই এখানে বাস করার জন্য অন্য কারো স্থান থাকবে না। একমাত্র তোমারাই সারা দেশে একাকী বাস করবে।
{5:9} সর্বাধিপতি প্রভু পরমেশ্বরকে আমি বলতে শুনেছি, এইসব বিশাল কারুকার্যময় অট্টালিকা জনমানবহীন, শূন্য, পরিত্যক্ত হয়ে পড়ে থাকবে।
{5:10} দশ একর ক্ষেত দ্রাক্ষালতায় ছেয়ে যাবে কিন্তু তার থেকে উৎপন্ন দ্রাক্ষার রস পাবে মাত্র এক বাথ, এক হোমর বীজ বুনে ফসল পাবে মাত্র এক ঐফা ।
{5:11} তোমাদের সমূহ সর্বনাশ! ভোর বেলা থেকে তোমরা শুরু কর সুরাপান, রাত্রি পর্যন্ত চলে তোমাদের উন্মত্ততা।
{5:12} তোমাদের ভোজের উৎসবে বীণা তম্বুরা ও বাঁশীর সঙ্গে থাকে সুরার আয়োজন। এসবে তোমরা এতই মত্ত যে, কিছুতেই বুঝতে পার না প্রভু পরমেশ্বর কি করতে চলেছেন।
{5:13} ফলে একদিন দেখবে বন্দীরূপে নিয়ে যাওয়া হচ্ছে তোমাদের। ক্ষুধায় মরবে নেতৃবৃন্দ, আর তৃষ্ণায় মরবে আপামর জনসাধারণ।
{5:14} মৃত্যুলোকে ক্ষুধিত, তাদের গ্রাস করার জন্য সে মুখ বিস্তার করে আছে। জেরুশালেমের অভিজাত সুধীজন কোলাহল মুখর সাধারণ মানুষের স্রোতের সঙ্গে সেই মুখগহ্বরে নেমে যাচ্ছে।
{5:15} প্রত্যেকের মর্যাদাহানি হবে, গর্বিতের গর্ব চূর্ণ হবে।
{5:16} কিন্তু সর্বাধিপতি প্রভু পরমেশ্বরের ন্যায়সঙ্গত কর্মের মাধ্যমে তাঁর মহত্ত্ব প্রকাশিত হয়, তাঁর প্রজাদের প্রতি বিচারের নিষ্ঠায় ব্যক্ত হয় তাঁর পবিত্রতা।
{5:17} বিধ্বস্ত নগর-জনপদে মেষশাবকেরা চরে বেড়াবে, ছাগ শিশু পাবে চরাণীর স্থান।
{5:18} তোমাদের সর্বনাশ অনিবার্য! পাপের কবল থেকে তোমরা নিজেদের মুক্ত করতে পারলে না।
{5:19} তোমরা অবজ্ঞাভরে বলে থাক, প্রভু পরমেশ্বর যা করবেন বলেছেন, অবিলম্বে করুন, আমরা একবার দেখি। ইসরায়েলের আরাধ্য পবিত্র ঈশ্বর তাঁর পরিকল্পনা কার্যকর করুন, আমরা দেখি, তাঁর মনে কি আছে!
{5:20} তোমাদের শিয়রে সর্বনাশ! তোমরা মন্দকে ভাল আর ভালকে মন্দ বলে থাক। তোমরা অন্ধকারকে আলোতে এবং আলোকে অন্ধকারে পরিণত কর। যা কিছু তিক্ত, তাকে মিষ্ট আর মিষ্টকে তোমরা তিক্ত করে তোল।
{5:21} তোমাদের সর্বনাশের দেরী নেই! তোমরা ভাব, তোমরা খুব জ্ঞানী আর বড় চালাক।
{5:22} সমূহ সর্বনাশ তোমাদের! সুরা পানেই বীরত্ব তোমাদের! সুরা মিশ্রণে সিদ্ধহস্ত তোমরা!
{5:23} কিন্তু উৎকোচের বিনিময়ে অপরাধীকে ছেড়ে দাও, আর নিরপরাধকে ন্যায়বিচারে বঞ্চিত কর।
{5:24} কাজেই, এখন, খড় এবং শুকনো ঘাস যেমন আগুনে কুঁকড়ে পড়ে যায়, ঠিক তেমনি তোমাদের মূল শুকিয়ে জীর্ণ হয়ে যাবে, তোমাদের ফোটা ফুল শুকিয়ে বাতাসে উড়ে যাবে। কারণ ইসরায়েলের আরাধ্য পবিত্র ঈশ্বর, সর্বাধিপতি প্রভু পরমেশ্বরের শিক্ষাকে তোমরা প্রত্যাখ্যান করেছ।
{5:25} প্রভু পরমেশ্বরের ক্রোধের আগুন তাঁর প্রজাদের উপরে জ্বলে উঠেছে, তিনি তাদের দণ্ডদানে উদ্যত হয়েছেন। এবার পর্বতরাজি থর থর করে কাঁপবে, মৃতদেহ আবর্জনার মত রাস্তায় ছড়িয়ে পড়ে থাকবে। তারপরেও তাঁর ক্রোধ প্রশমিত হবে না, দণ্ডদানে উদ্যত হয়ে থাকবে তাঁর হাত।
{5:26} বহুদূরবাসী জাতিবৃন্দকে তিনি আহ্বানের সঙ্কেত দিয়েছেন, পৃথিবীর প্রান্ত থেকে তাদের আগমনের জন্য বংশীধ্বনি করেছেন। তারা আসছে, দ্রুতগতিতে, ত্বরিতচরণে!
{5:27} তাদের কারো ক্লান্তি আসে না, হোঁচট্ খায় না কেউ। কারো চোখে তন্দ্রা নামে না, ঘুমিয়ে পড়ে না কেউ। শিথিল হয় না কারো কটি বন্ধনী, ছিন্ন হয় না কারো পাদুকার বন্ধন।
{5:28} তীক্ষ্মধার তাদের বাণের মুখ, বাণ নিক্ষেপের জন্য তাদের ধনুক সদা প্রস্তুত। চক্মকি পাথরের মত শক্ত কঠিন তাদের অশ্বের খুর, ঘূর্ণিঝড়ের মত ঘোরে তাদের রথচক্র।
{5:29} যুবা সিংহ শিকার ধরে যে ভাবে বীরদর্পে গর্জন করতে করতে গুহায় নিয়ে যায়, যাতে কেউ তার শিকার কেড়ে নিতে না পারে, সেইভাবে তাদের সৈন্যবাহিনীও তেজোদৃপ্ত হুঙ্কার দেয়।
{5:30} সেইদিন তারা সমুদ্রের মত গর্জন করে ইসরায়েলের উপরে ঝাঁপিয়ে পড়বে। চেয়ে দেখ ঐ দেশের দিকে! ঘোর অন্ধকার আর দুর্দশা! অন্ধকার গ্রাস করেছে আলোকে!
{i6:1} যিশাইয়র নবী পদে প্রতিষ্ঠা
{6:1} রাজা উৎসিয়ের যে বছর মৃত্যু হয়, সেই বছর আমি দিব্য দর্শন পেলাম, দেখলাম, প্রভু পরমেশ্বর তাঁর উচ্চে স্থাপিত সমুন্নত সিংহাসনে বসে আছেন। তাঁর রাজবেশের ভূলুন্ঠিত অঞ্চলে মন্দির পূর্ণ হয়ে গিয়েছে।
{6:2} সরাফেরা তাঁকে ঘিরে দাঁড়িয়ে আছেন। তাঁদের প্রত্যেকের ছয়টি ডানা। প্রত্যেকে দুটি ডানা দিয়ে মুখ আর দুটি ডানা দিয়ে দেহ ঢেকে রেখেছেন। আরও দুটি ডানা তাঁরা ওড়ার জন্য ব্যবহার করেন।
{6:3} তাঁরা প্রত্যেকে প্রত্যেককে ডেকে বলতে লাগলেনঃ পবিত্র, পবিত্র, পবিত্র! সর্বাধিপতি প্রভু পরমেশ্বর পবিত্র! সারা পৃথিবী তাঁর প্রতাপ ও মহিমায় পরিপূর্ণ!
{6:4} তাঁদের কন্ঠের স্বরধ্বনিতে মন্দিরের ভিত্তিমূল পর্যন্ত কেঁপে উঠল, মন্দির ধোঁয়ায় ভরে গেল।
{6:5} আমি বললাম, হায়! আমার আর কোন আশা নেই। আমার ওষ্ঠাধরের প্রতিটি কথা পাপময়। যাদের মাঝে আমি বাস করি তাদেরও প্রতিটি কথা পাপময়। কিন্তু তা সত্ত্বেও আমি রাজাকে, সর্বাধিপতি প্রভু পরমেশ্বরকে স্বচক্ষে দেখেছি!
{6:6} তখন একজন সরাফ যজ্ঞবেদী থেকে চিমটা দিয়ে একটি জ্বলন্ত অঙ্গার তুলে নিয়ে আমার কাছে এলেন।
{6:7} সেই জ্বলন্ত অঙ্গার দিয়ে আমার ওষ্ঠাধর স্পর্শ করে বললেন, এই অঙ্গার তোমার ওষ্ঠাধর স্পর্শ করেছে। এবার ঘুচে গেল তোমার অপরাধ, ক্ষমা করা হল তোমার পাপ।
{6:8} তখন আমি প্রভু পরমেশ্বরকে বলতে শুনলাম, কাকে আমি পাঠাব? কে আমাদের বার্তাবহ হবে? আমি বললাম, আমি যাব! আমাকে পাঠান।
{6:9} তিনি তখন আমাকে বললেন, যাও, লোকদের কাছে গিয়ে এই কথা বল: ‘তোমরা শুনবে শুধু শুনবে, বুঝবে না কিছুই, দেখবে আর দেখবে কিন্তু কিছুই হবে না বোধগম্য।’
{6:10} তারপর তিনি আমাকে বললেন, এইসব জাতির মানুষের মন ও বুদ্ধি স্থূল করে দাও, বধির করে দাও কর্ণ ওদের, নয়ন ওদের অন্ধ করে দাও, যাতে ওরা দেখতে না পায়, শুনতে না পায় অথবা বুঝতেও না পারে কিছুই। যদি তারা দেখতে, শুনতে ও বুঝতে পারে, তাহলে তারা আমার কাছে ফিরে আসবে এবং আরোগ্য লাভ করবে।
{6:11} আমি জিজ্ঞাসা করলাম, হে প্রভু পরমেশ্বর, কতদিন এ অবস্থা চলবে? তিনি বললেন, যতদিন না নগর-জনপদ বিধ্বস্ত ও জনশূন্য হয়, যতদনি না সমস্ত বাসগৃহ বসতিশূন্য হয়, যতদিন না এদেশ পরিত্যক্ত, নির্জন হয়।
{6:12} আমি প্রজাদের বহুদূর দেশে পাঠিয়ে দেব এবং সারা দেশকে আমি জনহীন পরিত্যক্ত ভূমিতে পরিণত করব।
{6:13} এমন কি সেখানে যদি দশজনের মধ্যে একজনও বেঁচে থাকে, সেও ধ্বংস হয়ে যাবে। সে হবে কেটে ফেলা একটি ওকগাছের গুঁড়ির মত। (ঈশ্বরের প্রজাদের নবায়িত জীবনের সুচনার প্রতিভূ হল এই গুঁড়ি)।
{i7:1} রাজা আহসের জন্য একটি বার্তা
{7:1} যিহুদীয়ারাজ উৎসিয়ের পৌত্র ও যোথমের পুত্র আহস যিহুদীয়ায় রাজত্বকালে দেশে যুদ্ধ বেধে গেল। সিরিয়ার রাজা রৎসীন এবং রমলিয়ের পুত্র ইসরায়েলরাজ পেকহ জেরুশালেম আক্রমণ করলেন কিন্তু জয় করে অধিকার করতে পারলেন না।
{7:2} সিরিয়া ইসরায়েলের সঙ্গে মিত্রতা স্থাপন করেছে, এই সংবাদ যিহুদীয়ারাজের কাছে পৌঁছালে স্বয়ং তিনি এবং তাঁর প্রজারা দারুণ ভয় পেয়ে ঝড়ের মুখে গাছের পাতার মত কাঁপতে লাগলেন।
{7:3} প্রভু পরমেশ্বর যিশাইয়কে বললেন, তোমার পুত্র শার-যাশুবকে নিয়ে তুমি রাজা আহসের সঙ্গে দেখা কর। ঝরণার উৎস থেকে জল আনার জন্য যে খাল কাটা হয়েছে, তার শেষ প্রান্তে ধোপার মাঠে, রাজপথে তোমরা তার দেখা পাবে।
{7:4} তাকে বলবে, সাবধান থাকতে। সে যেন ধীর শান্ত হয়ে থাকে, কোন অবস্থায় ভয় না পায় কিম্বা অস্থির হয়ে না পড়ে। সিরিয়ারাজ রৎসীন এবং ইসরায়েলরাজ পেকহের ক্রোধ দুটি ধূমায়িত কাষ্ঠের ধোঁয়ার চেয়ে বেশী কিছু নয়।
{7:5} সিরিয়া ইসরায়েল জাতি ও তাদের রাজার সঙ্গে একটি ষড়যন্ত্র করেছে।
{7:6} তারা যিহুদীয়া জয় করতে চায় এবং সেখানকার প্রজাদের ভয় দেখিয়ে নিজেদের পক্ষে এনে টাবেলের পুত্রকে যিহুদীয়ার রাজা করতে চায়।
{7:7} কিন্তু আমি, প্রভু পরমেশ্বর, ঘোষণা করে বলছি, এ ঘটনা কখনো ঘটবে না।
{7:8} কেন ঘটবে না? কারণ সিরিয়ার রাজধানীই তো দামাস্কাস, আর সেই রাজধানীতেই রাজা রৎসীনের বাস। কি এমন তার বাহুবল! আর ইসরায়েল, মাত্র পঁয়ষট্টি বছরের মধ্যে ছিন্নভিন্ন হয়ে যাবে, একটি জাতিরূপে তার আর কোন চিহ্ন থাকবে না।
{7:9} ইসরায়েলের রাজধানী শমরিয়া। এই শমরিয়াতেই রমলিয়ের পুত্র ইসরায়েলরাজ পেকহ রাজত্ব করে। তার শক্তি আর কতখানি! ঈশ্বরের উপরে তোমাদের আস্থা যদি সুদৃঢ় না হয়, তাহলে তোমরা কোনক্রমে সুদৃঢ় প্রতিষ্ঠা লাভ করতে পারবে না।
{i7:10} ইন্মানুয়েল
{7:10} প্রভু পরমেশ্বর আহসের কাছে আর একটি সংবাদ পাঠালেন, বললেনঃ
{7:11} তুমি তোমার প্রভু পরমেশ্বরের কাছে একটি চিহ্ন চাও। সে চিহ্ন স্বর্গ, মর্ত্য — যেখান থেকেই হোক না কেন!
{7:12} আহস বললেন, আমি কোন চিহ্ন চাইব না। আমি প্রভু পরমেশ্বরকে পরীক্ষা করতে চাই না।
{7:13} তখন যিশাইয় বললেন, তাহলে শোন হে দাউদের কুল, মানুষের ধৈর্যের সীমা তুমি অতিক্রম করেছ। মনে রেখ, ঈশ্বরের ধৈর্যেরও একটা সীমা আছে।
{7:14} তাহলে, স্বয়ং প্রভু পরমেশ্বরই তোমাদের একটি চিহ্ন দেবেন। এক তরুণী সন্তান সম্ভবা হয়েছে, শীঘ্র সে একটি পুত্র সন্তানের জন্মদান করবে। তার নাম রাখা হবে ‘ইন্মানুয়েল' ।
{7:15} তার উপযুক্ত বয়স হওয়ার পরে লোকে প্রচুর সুখাদ্য ভোগ করবে।
{7:16} ভাল-মন্দের বিচার করে গ্রহণ এবং বর্জন করতে শেখার আগে যে দুটি দেশের দুই রাজা তোমাদের ঘৃণা ও ভীতি প্রদর্শন করে, সেই দেশ দুটি পরিত্যক্ত হবে।
{7:17} প্রভু পরমেশ্বর তোমাদের উপরে, তোমাদের দেশবাসীর উপরে ও তোমাদের রাজপরিবারের উপরে এমন এক দুর্দৈব আনবেন, যা ইসরায়েল রাজ্য থেকে যিহুদীয়া বিচ্ছিন্ন হবার আগে কোনদিন ঘটে নি। এই দুর্দৈব বহন করে আনবে আসিরিয়ারাজ।
{7:18} সেইদিন প্রভু পরমেশ্বর সঙ্কেত ধ্বনি দিয়ে ডাকবেন মিশরীদের, তারা সুদূর নীল নদের তীর থেকে পঙ্গপালের মত উড়ে আসবে। তিনি সঙ্কেতে ডাকবেন আসিরিয়াবাসীকে, তারা দেশ থেকে উড়ে আসবে মৌমাছির মত।
{7:19} তারা উষর উপত্যকায়, পর্বতগুহায় আস্তানা নেবে, প্রতিটি কাঁটাঝোপে, প্রতিটি চরাণীতে তারা ছেয়ে যাবে।
{7:20} সেইদিন প্রভু পরমেশ্বর ইউফ্রেটিস নদীর ওপার থেকে একজন ক্ষৌরকারকে ভাড়া করে আনবেন– — সে হল আসিরিয়ার সম্রাট! সে তোমাদের চুল দাড়ি সব ক্ষৌরি করে দেবে। অপদস্থ করবে তোমাদের।
{7:21} সেইদিন যদি কোন চাষী অন্ততঃপক্ষে একটি মাত্র কম বয়সী গাভী এবং দুটি ছাগী কোনক্রমে রক্ষা করতে পারে,
{7:22} তাহলে তারা যে দুধ দেবে, তাতেই তার সব অভাব ঘুচে যাবে। দেশের যে সামান্য কিছু লোক রক্ষা পাবে, তারা দুধ ও মধু পান করবে ও প্রচুর খাদ্যসম্ভারে তৃপ্ত হবে।
{7:23} সেইদিন উৎকৃষ্ট দ্রাক্ষাকুঞ্জে, যেখানে সহস্র দ্রাক্ষালতা আছে, যার মূল্য সহস্র রৌপ্য মুদ্রা, সেই দ্রাক্ষাকুঞ্জ শ্যাকুল আর কাঁটাঝোপে ঢেকে যাবে।
{7:24} ধনুর্বাণ নিয়ে লোকে সেখানে শিকারে যাবে। হ্যাঁ, সারা দেশ শ্যাকুল আর কাঁটাঝোপে ভরে যাবে।
{7:25} যে সমস্ত পাহাড়ের গায়ে ফসল ফলতো, সেখানে কাঁটাগাছে এমন ভরে যাবে যে, কোন লোক সেখানে আর যেতে সাহস করবে না। এইস্থান হবে পশুপালের চারণভূমি।
{i8:1} সঙ্কেতরূপে যিশাইয়ের পুত্র
{8:1} প্রভু পরমেশ্বর আমাকে বললেন, একটি বড় লিপি ফলক নাও এবং তার উপরে বড় বড় অক্ষরে লেখ: দ্রুত লুন্ঠন কর, ত্বরায় অপহরণ কর।
{8:2} পুরোহিত উরিয় এবং যিবেরিখিয়ের পুত্র সখরিয়কে বিশ্বাসযোগ্য সাক্ষী হিসাবে নাও।
{8:3} এর কিছুদিন পরে আমার স্ত্রী সন্তানসম্ভবা হল। আমাদের পুত্রের জন্ম হলে প্রভু পরমেশ্বর আমাকে বললেন, এর নাম দাও ‘দ্রুত লুন্ঠন, ত্বরায় অপহরণ’।
{8:4} ছেলেটি ‘মা-বাবা’ বলে ডাকতে শেখার আগেই দামাস্কাসের সমস্ত ধন ঐশ্বর্য আর শমরিয়ার সমস্ত লুন্ঠিত ধন আসিরিয়ারাজ নিয়ে চলে যাবে।
{i8:5} আসিরিয়ারাজের আগমন
{8:5} প্রভু পরমেশ্বর আমার কাছে আবার বার্তা পাঠালেন।
{8:6} তিনি বললেন, এই লোকেরা শীলোহ্ -এর শান্ত স্রোতধারাকে বর্জন করেছে আর এখন তারা রাজা রৎসীন এবং রাজা পেকহর ভয়ে কাঁপছে।
{8:7} তাই, আমি, প্রভু পরমেশ্বর যিহুদীয়াকে আক্রমণ করার জন্য আসিরিয়ার সম্রাট ও সৈন্যবাহিনীকে নিয়ে আসব। তারা ইউফ্রেটিস নদীর বন্যার মত দুকুল ভাসিয়ে এগিয়ে আসবে।
{8:8} বন্যার বেগে তারা যিহুদীয়াকে ভাসিয়ে নিয়ে যাবে, দুরন্ত ঢেউ তার কাঁধ ছাপিয়ে যাবে, ডুবিয়ে দেবে সব। কিন্তু, ইন্মানুয়েল! আমাদের সঙ্গে ঈশ্বর বর্তমান, তিনি দুই পক্ষ বিস্তার করে দেশকে রক্ষা করবেন।
{8:9} হে জাতিবৃন্দ একত্রিত হও সকলে! শোন, পৃথিবীর প্রান্তনিবাসীরা, তোমরা যুদ্ধের পরিকল্পনা কর, কিন্তু সাবধান!
{8:10} পরিকল্পনা কর, যত পার মন্ত্রণা কর কিন্তু দেখো, সবই ব্যর্থ হবে। কারণ ঈশ্বর আমাদের সঙ্গে আছেন।
{i8:11} নবীকে ঈশ্বরের সাবধান বাণী
{8:11} প্রভু পরমেশ্বর তাঁর মহাশক্তি আমার উপরে অর্পণ করে আমাকে সাবধান করে দিলেন যেন আমি লোকদের অনুসৃত পথে না যাই। তিনি বললেন,
{8:12} লোকদের পরিকল্পনার সঙ্গে হাত মিলিও না, তারা যাকে ভয় করে, তাকে তুমি ভয় করো না।
{8:13} মনে রেখ, আমি, সর্বাধিপতি প্রভু পরমেশ্বর, আমি পবিত্র, একমাত্র আমাকেই তুমি ভয় ও ভক্তি করবে।
{8:14} আমি মহাপবিত্র! আমি এমন এক পাথরের মত, যাতে লোকে হোঁচট্ খাবে পড়ে যাবে। আমি হয়েছি ফাঁদের মত, যে ফাঁদে যিহুদীয়া, ইসরায়েল ও জেরুশালেমের মানুষ ধরা পড়বে।
{8:15} বহুজন ধাক্কা খাবে, পড়ে যাবে, পিষ্ট হবে ও ফাঁদে পড়বে।
{8:16} ঈশ্বর আমাকে যে নির্দেশ দিয়েছেন, তোমরা আমার শিষ্যেরা সেই নির্দেশ সযত্নে রক্ষা করবে।
{8:17} প্রভু পরমেশ্বর এই লোকদের কাছ থেকে নিজেকে গোপন রেখেছেন, কিন্তু তিনিই আমার ভরসা, তাঁরই উপরে আমার আশা।
{8:18} প্রভু পরমেশ্বরের দেওয়া সন্তানদের নিয়ে আমি এখানে উপস্থিত। সর্বাধিপতি প্রভু পরমেশ্বর, সিয়োন পর্বতের উপরে যাঁর সিংহাসন, তিনিই জীবন্ত বার্তারূপে আমাদের ইসরায়েল জাতির কাছে পাঠিয়েছেন।
{8:19} কিন্তু যারা ভাগ্য গণনা করে ও আত্মার ভরে কথা বলে, লোকে তোমাদের তাদের কাছে গিয়ে ভবিষ্যৎ জানতে বলবে। তারা বলবে, লোকে অন্ততঃ আত্মাদের কাছ থেকে ভবিষ্যতের কথা জিজ্ঞাসা করুক এবং জীবিতদের পক্ষ হয়ে মৃতদের পরামর্শ নিক,
{8:20} তখন তোমরা বলবে, প্রভু পরমেশ্বরের শিক্ষায় মনোযোগী হও। ভরের আবেশে বলা কথায় কান দিও না। এতে তোমাদের কোন মঙ্গল হবে না।
{i8:21} ঘোর দুর্দিন
{8:21} লোকে ক্ষুধায় কাতর হয়ে সারা দেশে ঘুরে বেড়াবে। ক্ষুধার জ্বালায় তারা ক্রুদ্ধ হয়ে উঠবে। অভিসম্পাত দেবে তাদের রাজাকে, তাদের ঈশ্বরকে।
{8:22} আকাশ কিম্বা মাটির দিকে তারা তাকাবে কিন্তু দেখবে, তাদের চারিদিকে দুর্বিপাক আর ঘোর অন্ধকার! এই ঘোর অন্ধকারের মধ্যে তাদের ঠেলে দেওয়া হয়েছে।
{9:1} এই দুর্দৈবের হাত থেকে তাদের নিস্তার নাই। সবুলুন ও নপ্তালি গোষ্ঠীর দেশ একবার ঘোর বিপাক ও অমর্যাদার মধ্যে পড়েছিল কিন্তু আগামী দিন এই অঞ্চলের জন্য আনবে সম্মান ও প্রতিপত্তি। যেখানে বিদেশীদের বাস, সেই ভূমধ্যসাগর থেকে পূর্বে জর্ডনের ওপারের দেশ ও গালীল দেশ পর্যন্ত এই সম্মান বিস্তারলাভ করবে।
{i9:2} আদর্শ রাজা
{9:2} অন্ধকারে বিচরণ করত যে জাতি, সেই জাতি দেখেছে এক মহাদীপ্তি, যারা বাস করত মৃত্যুর বিভীষিকাঘেরা দেশে, তাদের উপরে উদ্ভাসিত হয়েছে জীবনের আলো।
{9:3} হে প্রভু পরমেশ্বর, তুমি তাদের দিয়েছ পরম আনন্দ, সুখী করেছ তাদের। তাই, ফসল কাটার সময়ে লোকে যেমন আনন্দ করে, লুন্ঠিত ধন ভাগ করার সময় যেমন মুখরিত হয় উল্লাসে, তেমনি তারাও আনন্দে-উল্লাসে মুখর হয়ে ওঠে।
{9:4} তুমি ভেঙ্গে দিয়েছ তাদের গুরুভার যোঁয়ালি, ভেঙ্গেছ পীড়নের যষ্টি। যে জাতি তোমার প্রজাদের উপরে অত্যাচার ও নিপীড়ন করত তুমি পরাজিত করেছ তাদের, বহুকাল আগে যেমন করে তুমি পরাজিত করেছিলে মিদীয়নী সেনাদের।
{9:5} আক্রমণকারী প্রত্যেকটি সৈনিকের জুতো এবং রক্তমাখা পোষাক-পরিচ্ছদ পুড়িয়ে দেওয়া হবে আগুনে।
{9:6} আমাদের জন্য একটি শিশুর জন্ম হয়েছে! একটি পুত্র দেওয়া হয়েছে আমাদের! তিনিই হবেন আমাদের রাজা। তাঁকে বলা হবে মহান উপদেষ্টা “পরাক্রমশালী ঈশ্বর’’, “সনাতন পিতা, “শান্তিরাজ’’।
{9:7} দাউদের কুলতিলক তিনি, উত্তরোত্তর বৃদ্ধি পাবে তাঁর রাজকীয় ক্ষমতা, তাঁর রাজ্যে সতত বিরাজ করবে শান্তি। ন্যায় ও ধর্মনিষ্ঠায় ভিত্তিতে শাসন পরিচালনা করবেন তিনি এখন থেকে অনন্তকাল পর্যন্ত। সর্বাধিপতি পরমেশ্বরের এই হল স্থির সিদ্ধান্ত।
{i9:8} ইসরায়েলীদের প্রতি ঈশ্বরের দণ্ড ঘোষণা
{9:8} প্রভু পরমেশ্বর ইসরায়েলের রাজ্যের উপরে, যাকোবের বংশধরদের উপরে বিচারের রায় ঘোষণা করেছেন।
{9:9} সমগ্র ইসরায়েল জাতি, যারা শমরিয়া নগরে বাস করে, তারা জানবে যে, তিনিই এ কাজ করেছেন। এখন তারা গর্বিত ও উদ্ধত। তারা বলে,
{9:10} ইঁট দিয়ে গাঁথা অট্টালিকা ধ্বসে পড়েছে, আমরা কিন্তু তার জায়গায় পাথর দিয়ে ইমারত গড়ব। কম দামের সুকমোর কাঠের কড়ি বর্গা ভেঙ্গে গেছে, আমরা সেখানে দামী মজবুত সীডার কাঠ লাগাব।
{9:11} প্রভু পরমেশ্বর তাদের আক্রমণ করার জন্য তাদের শত্রুদের উত্তেজিত করে তুলেছেন।
{9:12} পূর্বে সিরিয়া ও পশ্চিমে ফিলিস্তিয়া তাদের গ্রাস করার জন্য উন্মুখ হয়ে আছে। কিন্তু তা সত্ত্বেও প্রভু পরমেশ্বরের ক্রোধ প্রশমিত হয় নি, শাস্তিদানের জন্য এখনও তাঁর হাত উদ্যত হয়ে আছে।
{9:13} প্রভু পরমেশ্বর এত দণ্ডদান সত্ত্বেও ইসরায়েল অনুতপ্ত হয় নি, তারা ফিরে আসে নি তাঁর কাছে।
{9:14} প্রভু পরমেশ্বর একই দিনে ইসরায়েলের নেতৃবর্গ ও প্রজাদের শাস্তি দেবেন, বড় থেকে ছোট পর্যন্ত-একদিক থেকে সবাইকে সংহার করবেন।
{9:15} বড় তাদেরই বলা হচ্ছে, যারা প্রবীণ ও সম্ভ্রান্ত এবং সেই সমস্ত নবী, যারা ভ্রান্ত শিক্ষা দেয়, তারা ছোট!
{9:16} যারা এই লোকদের পরিচালনা করে, তারা তাদের ভ্রান্তপথে নিয়ে যায় এবং সম্পূর্ণভাবে বিভ্রান্ত করে।
{9:17} তাই প্রভু পরমেশ্বর কোন যুবককে রেহাই দেবেন না, কোন বিধবা কিম্বা পিতৃমাতৃহীন অনাথকে মমতা দেখাবেন না, কারণ এরা সবাই ঈশ্বরহীন, দুরাচার এবং তাদের মুখ কুকথায় পূর্ণ। কিন্তু এত শাস্তির পরও প্রভু পরমেশ্বরের ক্রোধ প্রশমিত হয় নি, আরও শাস্তিদানের জন্য এখনও তাঁর হাত উদ্যত হয়ে আছে।
{9:18} মানুষের পাপাচার আগুনের মত জ্বলে উঠেছে, সে আগুন শ্যাকুল ও কাঁটাবন জ্বালিয়ে দেয়, সে আগুন অরণ্যকে জ্বালিয়ে দেয়, ধোঁয়ার কুণ্ডলী উঠতে থাকে সেখান থেকে।
{9:19} তাই সর্বাধিপতি প্রভু পরমেশ্বর ক্রুদ্ধ হয়েছেন। তাঁর শাস্তি আগুনের মত নেমে এসে সারা দেশ জ্বালিয়ে দেবে, ধ্বংস করে দেবে মানুষকে — সকলে আত্মরক্ষায় ব্যস্ত হযে উঠবে।
{9:20} দেশের সর্বত্র লোকেরা কাড়াকাড়ি, ছেঁড়াছিঁড়ি করে খাবে কিন্তু কিছুতেই তাদের পেট ভরবে না, খিদে মিটবে না। এমন কি তারা নিজেদের সন্তানদের মাংসও খাবে।!
{9:21} মনঃশি ও ইফ্রয়িমের অধিবাসীরা একে অপরকে আক্রমণ করবে, তারপর তারা একসঙ্গে যিহুদীয়াকে আক্রমণ করবে। কিন্তু তা সত্ত্বেও প্রভু পরমেশ্বরের ক্রোধ প্রশমিত হবে না, শাস্তিদানের জন্য এখনও তাঁর হার উদ্যত হয়ে আছে।
{10:1} সমূহ সর্বনাশ তোমাদের! তোমরা অন্যায়ভাবে আইন প্রণয়ন করে আমার প্রজাদের পীড়ন কর।
{10:2} এইভাবে তোমরা গরীবের ন্যায়বিচার লাভে বাধা সৃষ্টি কর। এইভাবেই তোমরা বিধবা ও পিতৃমাতৃহীন অনাথের সম্পত্তি আত্নসাৎ কর।
{10:3} ঈশ্বরের সেই বিচারের দিনে তোমরা কি করবে? তিনি যখন দূর দেশ থেকে তোমাদের উপরে দুবির্পাক আনবেন, তখন কি করবে তোমরা? সাহায্যের জন্য তোমরা কার কাছে যাবে? কোথায় তোমরা লুকাবে তোমাদের ধন-ঐশ্বর্য?
{10:4} তোমরা যুদ্ধে নিহত হবে অথবা তোমাদের বন্দী করে নিয়ে যাওয়া হবে। কিন্তু তা সত্ত্বেও প্রভু পরমেশ্বরের ক্রোধ প্রশমিত হবে না, শাস্তিদানের জন্য তাঁর হাত উদ্যত হয়েই থাকবে।
{i10:5} ঈশ্বরের যন্ত্রস্বরূপ আসিরিয়ার সম্রাট
{10:5} প্রভু পরমেশ্বর বললেন, আসিরিয়া! হ্যাঁ, যাদের উপরে আমি ক্রুদ্ধ হয়ে আছি, তাদের শাস্তিদানের জন্য আসিরিয়াকে আমি দণ্ডরূপে ব্যবহার করব।
{10:6} যারা আমাকে ক্রুদ্ধ করে তুলেছে, সেই ঈশ্বরহীন জাতিকে আক্রমণ করার জন্য আমি আসিরিয়াকে প্রেরণ করব। আমি তাদের অপহরণ ও লুন্ঠন করতে এবং লোকদের পথের ধূলার মত পদতলে দলিত করতে পাঠাব।
{10:7} কিন্তু আসিরীয় সম্রাটের মনে অন্য এ ভয়ঙ্কর পরিকল্পনা আছে। সে বহু জাতিকে ধ্বংস করার সঙ্কল্প নিয়েছে।
{10:8} সে গর্ব করে বলে, আমার প্রতিটি সৈন্যাধ্যক্ষ এক একজন রাজা!
{10:9} কল্নো এবং কর্কমীশের শহর নগর, হমাত এবং অর্পদের শহর-নগর আমি জয় করেছি।
{10:10} অলীক প্রতিমার পূজারী রাজ্যগুলিকে আমি শাস্তিদানের উদ্যত। তাদের প্রতিমার সংখ্যা জেরুশালেম ও শমরিয়ার প্রতিমার চেয়েও সংখ্যায় অনেক বেশি।
{10:11} শমরিয়া ও তার অলীক প্রতিমাগুলিকে আমি ধ্বংস করেছি, জেরুশালেম ও সেখানে পূজিত অলীক প্রতিমাগুলিরও আমি সেই একই দসা করব।
{10:12} কিন্তু প্রভু পরমেশ্বর বলেন, সিয়োন পর্বত ও জেরুশালেমে আমার সমস্ত কাজ শেষ হয়ে গেলে, তখন আমি কি করব? তখন আমি আসিরিয়ার রাজাকে তার অহঙ্কার ও গর্বের জন্য শাস্তি দেব।
{10:13} আসিরিয়ার সম্রাট গর্ব করে বলে, এ সবই আমি নিজ বাহুবলে করেছি। আমি শক্তিমান, জ্ঞানবান ও চতুর । আমি জাতিগণের মাঝখানের সীমারেখা মুছে ফেলেছি এবং তাদের সঞ্চিত ধন-সম্পদ অপহরণ করেছি। সেখানকার রাজন্যবর্গকে আমি মহাশক্তিধরের মত পদতলে দলিত করেছি।
{10:14} এই পৃথিবীর জাতিবৃন্দ ছিল একটি পাখির বাসার মত। আমি অতি সহজেই তাদের সমস্ত ধন-সম্পদ আহরণ করলাম, যেমন লোকে সহজে পাখির বাসা থেকে ডিম সংগ্রহ করে। একটি ডানাও আমাকে ঝাপ্টা দিল না, একটি চঞ্চুও আমাকে ঠোকরাতে এল না।
{10:15} কিন্তু প্রভু পরমেশ্বর বলেন, কোন কুঠার কি কাঠুরিয়ার চেয়ে নিজেকে বড় বলে দাবী করতে পারে? কোন করাত কি করাত চালকের চেয়ে বেশী প্রয়োজনীয়? লাঠি কখনো মানুষকে তোলে না, মানুষই বরং লাঠি তোলে।
{10:16} যাদের জীবনযাত্রা এখন স্বচ্ছন্দ সাবলীল, তাদের উপরে সর্বাধিপতি প্রভু পরমেশ্বর রোগ পাঠিয়ে শাস্তি দেবেন। তাদের দেহের মধ্যে শুরু হবে প্রচণ্ড দাহ, সারা শরীরজ্বলে যাবে।
{10:17} ইসরায়েলের জ্যোতি ঈশ্বর অগ্নিস্বরূপ হয়ে উঠবেন। ইসরায়েলের পবিত্রতম ঈশ্বর প্রজ্বলিত অগ্নিশিখা হয়ে একদিনে সব কিছু পুড়িয়ে ছারখার করে দেবেন, এমন কি কাঁটাঝোপ, শ্যাকুলবন পর্যন্ত সব পুড়িয়ে শেষ করে দেবেন।
{10:18} ঠিক যে ভাবে, মারাত্মক রোগ মানুষকে মৃত্যুর মুখে ঠেলে দেয়, সেইভাবে প্রচুর সম্পদে পূর্ণ অরণ্য এবং খামার ও কৃষিক্ষেত্র সম্পূর্ণ ধ্বংস হয়ে যাবে।
{10:19} সেখানে মাত্র কয়েকটি বৃক্ষ বাকী থাকবে যেগুলি ছোট্ট একটি শিশুও সহজেই গুণতে পারবে।
{i10:20} অবশিষ্ট কয়েক জনের প্রত্যাবর্তন
{10:20} এমন দিন আসছে, যে দিন ইসরায়েলীরা, যারা বেঁচে ফিরে এসেছে, তারা ঐ জাতির উপরে কোনদিন আস্থা স্থাপন করতে পারবে না, কারণ এরা তাদের প্রায় সম্পূর্ণভাবে ধ্বংস করে দিয়েছে। তারা ইসরায়েলের পরম পবিত্র প্রভু পরমেশ্বরের উপরেই প্রকৃত আস্থা স্থাপন করবে।
{10:21} ইসরায়েল জাতির মধ্যে থেকে অবশিষ্ট মাত্র কয়েকজন তাদের পরাক্রমশালী ঈশ্বরের কাছে ফিরে আসবে।
{10:22} এখন বর্তমানে সমুদ্রের বালুকারাশির মত ইসরায়েলের জনসংখ্যা হলেও তাদের মধ্যে থেকে অবশিষ্ট মাত্র কয়েকজন ফিরে আসবে। এই জাতির ধ্বংস অনিবার্য। তারা সম্পূর্ণভাবে এর যোগ্য।
{10:23} সর্বাধিপতি সর্বশক্তিমান ঈশ্বর তাঁর কথামত সার দেশ জুড়ে ধ্বংসলীলা চালাবেন।
{i10:24} আসিরিয়ার দণ্ড
{10:24} সর্বাধিপতি সর্বশক্তিমান প্রভু পরমেশ্বর, তাঁর সিয়োনবাসী প্রজাদের বলেছেন, আসিরীয়দের ভয় পেয়ো না, মিশরীদের মত তোমাদের উপরে তারা উৎপীড়ন করলেও ভয় পেয়ো না।
{10:25} আর কিছুদিনের মধ্যেই আমি তোমাদের উপরে শাস্তির পালা শেষ করব এবং তারপর আমি তাদের ধ্বংস করব।
{10:26} আমি, সর্বাধিপতি প্রভু পরমেশ্বর, হোরেব পর্বতে মিদীয়োন দেশের লোকদের যে ভাবে আঘাত করেছিলাম, ঠিক সেইভাবে আমি ওদের কশাঘাতে জর্জরিত করব। মিশরকে যে ভাবে আমি শাস্তি দিয়েছিলাম, ঠিক সেইভাবে আসিরিয়াকেও শাস্তি দেব।
{10:27} সেইদিন আসিরিয়ার কবল থেকে আমি তোমাদের মুক্ত করব, তাদের যোঁয়ালি তোমাদের কাঁধের উপরে আর বোঝা হয়ে থাকবে না।
{i10:28} আক্রমণকারীর আক্রমণ
{10:28} শত্রুসৈন্য অয় নগরী আক্রমণ করেছে। তারা মিগ্রোণ ছাড়িয়ে এসেছে! মিকমসে নিজেদের জিনিসপত্র রেখে এসেছে।
{10:29} তারা গিরিপথ পার হয়ে এসে গেবাতে রাত্রিবাস করছে। রামা শহরের অধিবাসীর ভয়ে কাঁপছে এবং শৌলের শহর গিবিয়ার মানুষ পালিয়ে গেছে।
{10:30} হে গল্লীমবাসী, চীৎকার কর! কান পেতে শোন হে লয়ীশার অধিবাসী! উত্তর দাও হে অনাথোৎনিবাসী!
{10:31} মদমেনা ও গেবিমের লোকেরা প্রাণ নিয়ে পালাচ্ছে।
{10:32} শত্রুরা এখন নোব শহরে অবস্থান করছে। সেখান থেকে তারা সিয়োন পর্বতের দিকে, জেরুশালেমের দিকে মুষ্টি আন্দোলন করছে।
{10:33} সর্বাধিপতি প্রভু পরমেশ্বর কেটে ফেলা বৃক্ষশাখার মত তাদের টেনে নামাবেন। সর্বপেক্ষা গর্বোদ্ধত, উন্নতমস্তক বৃক্ষচূড়াগুলিকে কেটে নামিয়ে আনবেন ধূলিতলে, লুটিয়ে দেবেন অপমানে।
{10:34} লেবাননের ঘন অরণ্যের বৃক্ষরাজি যেমন কুঠারাঘাতে কেটে ফেলার সময় তার সাথে পতিত হয় মূল্যবান সীডার বৃক্ষরাজিও, সেইভাবে তিনি তাদেরও উচ্ছেদ করবেন।
{i11:1} শান্তির রাজা
{11:1} দাউদের রাজবংশ কেটে ফেলা হয়েছে একটি বৃক্ষের মত। কিন্তু কাটা গাছের গুঁড়ি থেকে যেমন নতুন পল্লবের উদগম হয়, ঠিক তেমনি যিশয়ের পুত্র দাউদের বংশ থেকে এক নতুন রাজার উদ্ভব হবে।
{11:2} প্রভু পরমেশ্বরের আত্মা, তাঁকে দান করবেন প্রজ্ঞা, দান করবেন সুবিবেচনা এবং শাসন-পালনের ক্ষমতা ও নৈপুণ্য। তিনি জানবেন প্রভু পরমেশ্বরের ইচ্ছা, তাঁর অন্তরে থাকবে প্রভু পরমেশ্বরের প্রতি অসীম শ্রদ্ধা ও সম্ভ্রম।
{11:3} পরমেশ্বরের আদেশ পালনেই তাঁর পরম আনন্দ। বাহ্যিক রূপ বা জনশ্রুতি অনুসারে তিনি বিচার করবেন না।
{11:4} দীন-দরিদ্রের ন্যায্য বিচার করবেন, রক্ষা করবেন তিনি অসহায় মানুষের অধিকার। তাঁরই আদেশে লোকে শাস্তি পাবে, মৃত্যু হবে দুষ্টজনের।
{11:5} পরিপূর্ণ ধর্মনিষ্ঠা ও ন্যায়পরতায় তিনি প্রজাদের শাসন ও পালন করবেন।
{11:6} পরম শান্তিতে একত্র বাস করবে নেকড়ে বাঘ ও মেষপাল, চিতাবাঘ শুয়ে থাকবে ছাগশিশুর সঙ্গে, গোবৎস ও সিংহশাবক চরবে একসাথে, আর ছোট্ট শিশু চরাবে তাদের।
{11:7} গাভী ও ভল্লুকী চরবে একসাথে, তাদের বৎস ও শাবকেরা নিশ্চিন্তে একসঙ্গে শুয়ে থাকবে, সিংহরাও বিচালি খাবে গরুর মত।
{11:8} বিষধর সাপের কাছে বসে দুগ্ধপোষ্য শিশু খেলা করলেও কোন ক্ষতি হবে না তার।
{11:9} ঈশ্বরের পবিত্র পর্বত সিয়োনে হিংসা বা বিনাশের লেশমাত্র থাকবে না। সমুদ্র যেমন অগাধ জলে পরিপূর্ণ, এই ধরণীও তেমনি পূর্ণ হবে ঈশ্বরের সম্যক জ্ঞানে ।
{i11:10} নির্বাসিতদের প্রত্যাবর্তন
{11:10} সেই দিন আগত প্রায়, যে দিন দাউদের রাজবংশে আবির্ভূত সেই নতুন রাজা হবেন জাতিবৃন্দের কাছে এক প্রতীকস্বরূপ। তারা একত্র হবে তাঁর রাজধানীতে, ভূষিত করবে তাঁকে সম্মানে।
{11:11} সেই দিন প্রভু পরমেশ্বর আবার তাঁর পরাক্রম প্রয়োগ করবেন, তাঁর অবশিষ্ট যে প্রজারা আসিরিয়া, মিশর, পথ্রোষ, সুদান, এলম, ব্যাবিলন, হমাত এবং সমুদ্রের উপকূলবর্তী দেশ ও সমুদ্রের মাঝের দ্বীপগুলিতে ছড়িয়ে পড়ে আছে, তাদের সবাইকে দেশে ফিরিয়ে আনবেন।
{11:12} প্রভু পরমেশ্বর পৃথিবীর চারিদিকে ছড়িয়ে থাকা ইসরায়েল ও যিহুদীয়ার মানুষকে যে ফিরিয়ে আনছেন, সেই বিষয় সমস্ত জাতিকে জানাবার জন্য প্রতীকস্বরূপ একটি পতাকা দেখাবেন।
{11:13} ইসরায়েল রাজ্য আর কখনও যিহুদীয়াকে ঈর্ষা করবে না এবং যিহুদীয়াও আর কখনও ইসরায়েলের সঙ্গে শত্রুতা করবে না।
{11:14} ঐক্যবদ্ধ হয়ে তারা পশ্চিমে ফিলিস্তিনীদের আক্রমণ করবে এবং পূর্বদিকের অধিবাসীদের ধনসম্পদ লুন্ঠন করবে। তারা ইদোম ও মোয়াব দেশের লোকদের আক্রমণ করে পরাজিত করবে এবং আম্মোনীরা তাদের আজ্ঞাবহ দাস হবে।
{11:15} প্রভু পরমেশ্বর লোহিত সাগর শুকিয়ে দেবেন এবং তপ্ত বায়ু প্রবাহিত করে শুকিয়ে দেবেন ইউফ্রেটিস নদী। তাকে বিভক্ত করে দেবেন সাতটি ক্ষীণ স্রোতে, যাতে যে কেউ সেই স্রোত হেঁটে পার হতে পারে।
{11:16} মিশর দেশ থেকে তাদের পূর্বপুরুষদের বার হয়ে আসার জন্য যেমন পথ তৈরী হয়েছিল, ঠিক সেইভাবে উদ্ধারপ্রাপ্ত অবশিষ্ট ইসরায়েলীদের জন্যও আসিরিয়া থেকে একটি রাজপথ তৈরী হয়ে যাবে।
{i12:1} কৃতজ্ঞতা নিবেদনের গান
{12:1} সেইদিন প্রজাবৃন্দ গাইবে: আমি তব স্ততিগান গাই, হে প্রভু পরমেশ্বর! আমার প্রতি তুমি ক্রুদ্ধ হলেও আজ আর সেই ক্রোধ নাই, দুর্দশা থেকে মুক্ত করে তুমি সান্ত্বনা দিয়েছ আমায়।
{12:2} হে ঈশ্বর, আমার পরিত্রাতা, আমার ভরসা তুমিই আমি হব না ভীত, বিচলিত। প্রভু পরমেশ্বর তুমিই আমার শক্তি, আমার পরিত্রাণের উৎস তুমিই।
{12:3} পরিত্রাণের সেই উৎস থেকে আনন্দে করবে পান আমার তৃষিত হৃদয়।
{12:4} সেইদিন প্রজাবৃন্দ গাইবে: কৃতজ্ঞতা নিবেদন কর প্রভুর চরণে! সাহায্য চাও তাঁর, ডাক তাঁকে! ঘোষণা কর জাতিবৃন্দের কাছে তাঁর মহান কীর্তির কথা! জানাও তাদের — কত মহান তিনি!
{12:5} সুমহান এই কীর্তরাজির জন্য পরমেশ্বরের স্তবগান গাও শোনাও গানে গানে মর্ত্যবাসীকে এ মহান গৌরবগাথা।
{12:6} আনন্দে মুখর হয়ে উচ্চকন্ঠে গাও স্তবগান হে সিয়োন নিবাসী! ইসরায়েলের পরম আরাধ্য পবিত্র ঈশ্বর অতি সুমহান, প্রজাদের মাঝে বসতি যে তাঁর, পেতেছেন সেথায় আসন।
{i13:1} ব্যাবিলনের দণ্ড
{13:1} আমোসের পুত্র যিশাইয় ব্যাবিলন সম্বন্ধে এই প্রত্যাদেশ লাভ করলেন।
{13:2} বৃক্ষশূন্য উচ্চ পর্বতে তোমরা যুদ্ধের পতাকা তোল গর্বোদ্ধত নগরীর সমস্ত তোরণ দ্বার আক্রমণের জন্য উচ্চৈঃস্বরে সৈন্যবাহিনীকে আদেশ কর, দুহাত তুলে তাদের সঙ্কেত দেখাও।
{13:3} আমি স্বয়ং আমার বলদৃপ্ত অসমসাহসী বীর সেনানীদের এই ধর্মযুদ্ধের ডাক দিয়েছি, তারা আমার ক্রোধকে কার্যে পরিণত করবে।
{13:4} ঐ শোন পর্বতমালার মাঝে প্রচণ্ড কোলাহল, যেন বিশাল জনতার মত্ত কলরোল! যেন সমবেত রাজ্য ও জাতিবৃন্দের মহাকোলাহল। সর্বাধিপতি প্রভু পরমেশ্বর যুদ্ধের জন্য সমাবেশ করছেন সৈন্যবাহিনী।
{13:5} পৃথিবীর সুদূর প্রান্তের দেশগুলি থেকে আসছে তা্রা। সমগ্র দেশ ধ্বংস করার জন্য মহাক্রোধে এগিয়ে আসছেন প্রভু পরমেশ্বর।
{13:6} হাহাকার কর তোমরা! প্রভু পরমেশ্বরের নিরূপিত সেই দিন আসন্ন, যে দিন সর্বনাশা প্রলয় নেমে আসবে সর্বশক্তিমানের কাছ থেকে।
{13:7} তখন শক্তিহীন হয়ে যাবে সকলের হাত, সকলে সাহস হারাবে।
{13:8} তারা প্রসববেদনায় জর্জরিত নারীর মত আতঙ্কে ও যন্ত্রণায় জর্জরিত হবে। ভয়াতুর দৃষ্টিতে তারা পরস্পরের দিকে চেয়ে থাকবে, লজ্জায় কালো হয়ে যাবে তাদের মুখ।
{13:9} প্রভু পরমেশ্বরের বিচারের দিন, সেই নির্মম ক্রোধ ও ভয়ঙ্কর কোপের দিন আসন্ন। এই পৃথিবী পরিণত হবে বিধ্বস্ত এক ঊষর মরুতে, পাপীরা হবে ধ্বংস বিলুপ্ত।
{13:10} আকাশের তারকা ও নক্ষত্ররাজি দীপ্তি হারাবে, উদিত সূর্যের আলোক রশ্মি হবে ম্লান, চাঁদ আর জ্যোৎস্না দেবে না।
{13:11} প্রভু পরমেশ্বর বলেন, এই মর্ত্যভূমিতে আমি আনব বিপর্যয়, দুষ্টদের শাস্তি দেব তাদের পাপের জন্য, প্রতিটি অহঙ্কারীর দর্প চূর্ণ করব, প্রতিটি গর্বোদ্ধত ব্যক্তিকে আমি নত করব, উদ্ধত ও নৃশংস ব্যক্তিকে শাস্তি দেব।
{13:12} যারা এর মধ্যে থেকে বেঁচে ফিরে আসবে, তারা হবে আগুনে শোধন করা সোনার চেয়েও খাঁটি ও দুর্লভ।
{13:13} আমি সর্বাধিপতি প্রভু পরমেশ্বর যে দিন প্রচণ্ড ক্রোধে ফেটে পড়ব সেইদিন আকাশমণ্ডল থর থর করে কাঁপবে, পৃথিবী দুলতে থাকবে, বিচ্যুত হবে আপন কক্ষ থেকে।
{13:14} ব্যাবিলনবাসী বিদেশীরা শিকারীর তাড়া খাওয়া হরিণের মত, রক্ষকহীন পালের মত ছত্রভঙ্গ হয়ে নিজেদের দেশে পালাবে।
{13:15} আর যে ধরা পড়বে, সেইখানেই ছুরিকাঘাতে তার মৃত্যু হবে।
{13:16} তাদের এই অসহায় অবস্থায় তাদের সামনেই তাদের শিশু-সন্তানদের আছড়ে মেরে ফেলা হবে, তাদের ঘরবাড়ী লুন্ঠন করা হবে এবং তাদের স্ত্রীরা হবে ধর্ষিতা
{13:17} প্রভু পরমেশ্বর বলেছেন, ব্যাবিলন আক্রমণ করার জন্য আমি মিডিয়াকে উত্তেজিত করেছি। রৌপ্য তাদের কাছে তুচ্ছ, স্বর্ণের প্রতি কোন লোভ নেই তাদের।
{13:18} তাদের তীক্ষ্ণ বাণ যুবকদের হত্যা করবে, দুগ্ধপোষ্য শিশুদের প্রতি তারা মায়া দয়া করবে না, বালক-বালিকাদের প্রতি দেখাবে না বিন্দুমাত্র মমতা।
{13:19} ব্যাবিলন সর্বাপেক্ষা সুন্দর রমণীয় রাজ্য, ব্যাবিলনবাসীর গর্বের ধন। কিন্তু, আমি প্রভু পরমেশ্বর এই ব্যাবিলনকে বিধ্বস্ত করব সদোম ও ঘমোরার মত।
{13:20} সেখানে আর কেউ কখনও বাস করবে না। কোন আরব বেদুইন আর কোনদিন সেখানে তাঁবু ফেলবে না, কোন মেষপালক যাবে না তার মেষপাল চরাতে।
{13:21} সেইস্থান হবে মরুবাসী জন্তু-জানোয়ারের আস্তানা, পেঁচা বাসা বাঁধবে সেখানে। উট পাখীরা সেখানে আশ্রয় নেবে আর সমস্ত ধ্বংসাবশেষের উপরে ছাগশিশুরা লাফিয়ে বেড়াবে।
{13:22} অট্টালিকার মিনারে গম্বুজে আর বিলাস প্রাসাদে প্রতিধ্বনি তুলবে হায়না ও শৃগালের ডাক। ব্যাবিলনের কাল আসন্ন! দিন তার ফুরিয়ে এসেছে!
{i14:1} নির্বাসিতদের প্রত্যাবর্তন
{14:1} প্রভু পরমেশ্বর আবার তঁরা প্রজা ইসরায়েলকে করুণা করবেন, আবার তাদের আপন সন্তানরূপে মনোনীত করবেন। তিনি আবার তাদের নিজেদের দেশে বসতি করাবেন এবং বিদেশীরা আবার আসবে, বাস করবে তাদের সঙ্গে।
{14:2} প্রভু পরমেশ্বরের দেওয়া দেশে ফিরে যাবার জন্য বহু জাতি ইসরায়েলীয়দের সাহায্য করবে এবং সেই সমস্ত জাতি সেখানে ইসরায়েলীদের দাসত্ব করবে। একসময় যারা ইসরায়েলীদের বন্দী করেছিল এবার ইসরায়েলীরাই তাদের বন্দী করবে এবং এক সময় যারা তাদের নিপীড়ন করেছিল, এবার ইসরায়েলীরা তাদের উপর কর্তৃত্ব করবে।
{i14:3} পরলোকে ব্যাবিলনরাজ
{14:3} অত্যাচারীর নিপীড়ন ও যন্ত্রণা থেকে এবং দাসত্বের কঠোর পরিশ্রম থেকে প্রভু পরমেশ্বর ইসরায়েল জাতিকে যখন মুক্তি দেবেন,
{14:4} তখন তারা ব্যাবিলনরাজের উদ্দেশে উপহাস করে বলবে: নৃশংস রাজার পতন হয়েছে! সে আর কোনদিন কাউকে নিপীড়ন করবে না!
{14:5} প্রভু পরমেশ্বর দুষ্ট শাসকদের ক্ষমতা চূর্ণ করেছেন!
{14:6} এরা বিজিত জাতিবৃন্দকে নির্মম পীড়নে জর্জরিত করেছে অবিরাম।
{14:7} অবশেষে, এ ধরণী স্বস্তির নিঃশ্বাস ফেলেছে, লাভ করেছে শান্তি, মর্ত্যবাসী মুখর হয়েছে আনন্দে।
{14:8} দেবদারু ও লেবাননের সীডার তরু রাজার পতনে উল্লসিত, কারণ তাদের ছেদন করত যে, সে আর নাই, পতন হয়েছে তার!
{14:9} ব্যাবিলনরাজকে অভ্যর্থনা করার জন্য মৃত্যুলোকে প্রস্তুতি চলছে। মর্ত্যলোকে যারা ক্ষমতাবান ছিল, তাদের প্রেতাত্মারা সেখানে আলোড়ন তুলেছে। রাজন্যবর্গের প্রেতাত্মারা সিংহাসন ছেড়ে উঠে দাঁড়িয়েছে।
{14:10} তাকে তারা ডেকে বলছে, ‘এবার তুমিও আমাদেরই মত হীনবল হলে। আজ তুমি আমাদেরই একজন!
{14:11} একদিন বীণার ঝঙ্কারে তোমাকে সসম্মানে অভ্যর্থনা করা হতো, কিন্তু আজ তুমি মৃত্যুলোকের অধিবাসী! তুমি শুয়ে আছ জঘন্য কীটের বিছানায়, অসংখ্য কীট আচ্ছাদন করেছে তোমার সর্বাঙ্গ!
{14:12} হে ব্যাবিলনরাজ, উজ্জ্বল প্রভাতী তারা, হে ঊষানন্দন! স্বর্গ থেকে পতন হয়েছে তোমার! অতীতে তুমি জয় করেছ বহু রাজ্য, কিন্তু আজ তুমি নিক্ষিপ্ত হয়েছ ধরার দূলায়।
{14:13} তুমি চেয়েছিলে স্বর্গে আরোহণ করে নক্ষত্রলোকের ঊর্ধ্বে স্থাপন করবে তোমার সিংহাসন। ভেবেছিলে, উত্তরের ঐ পর্বত শিখরে, যেখানে সমাগত হয় দেবতাবৃন্দ, সেইখানে উপবেশন করবে তুমি রাজ সমারোহে।
{14:14} তুমি চেয়েছিলে, মেঘলোকের উপরে পরাৎপর প্রভু পরমেশ্বরের মত অধিষ্ঠান করতে।
{14:15} কিন্তু তার পরিবর্তে তোমাকে নামিয়ে দেওয়া হয়েছে মৃত্যুলোকের গভীর গহ্বরে! অতল গভীরে!
{14:16} মৃতেরা বিস্ময়ে তোমার দিকে চেয়ে থাকবে, আর ভাববে এই ব্যক্তিই না একদিন কাঁপিয়ে তুলতো পৃথিবীকে, রাজ্যসমূহকে কাঁপিয়ে তুলতো দারুণ দাপটে?
{14:17} এই ব্যক্তিই না নগর-জনপদ ধ্বংস করে পৃথিবীকে পরিণত করেছে ঊষর মরুতে? এই ব্যক্তিই না বন্দীদের মুক্তি দেয় নি কোনদিন ফিরে যেতে দেয় নি তাদের মাতৃ-ভূমিতে?
{14:18} মর্ত্যলোকের রাজারা তাদের আড়ম্বরপূর্ণ সমাধিতে শুয়ে আছে কিন্তু
{14:19} তোমার কোন সমাধি নাই, তোমার মৃতদেহ নিক্ষেপ করা হয়েছে বাইরে যাতে গলে পচে শেষ হয়ে যায়। গহ্বরে নিক্ষিপ্ত হয়েছে তোমার দেহ, ঢাকা পড়ে গেছে যুদ্ধে নিহত মৃতসৈনিকদের মৃতদেহের নীচে। পাথর চাপা দেওয়া হয়েছে তার উপরে। তারপর তাদের সকলের সঙ্গে তোমার দেহও হয়েছে পদদলিত।
{14:20} তুমি নিজের দেশ ধ্বংস করেছ, নিধন করেছ স্বজাতিকে। তাই অন্যান্য রাজন্যবর্গের মত তুমি সসম্মানে সমাধিলাভ করবে না।তোমার দুরাচারী বংশের কেউ রক্ষা পাবে না।
{14:21} এবার আরম্ভ হতে দাও নিধন যজ্ঞ! পূর্বপুরুষদের পাপে এই রাজার সন্তানেরা নিহত হবে। এই পৃথিবীতে তারা কেউ রাজত্ব করতে পারবে না, গড়ে তুলতে পারবে না নগর-জনপদ।
{i14:22} ঈশ্বরের ব্যাবিলন ধ্বংসের সঙ্কল্প
{14:22} সর্বাধিপতি প্রভু পরমেশ্বর বলেছেনঃ আমি ব্যাবিলন আক্রমণ করব এবং ধ্বংস করব সম্পূর্ণভাবে। কোন সন্তান-সন্ততি, বংশধর, কাউকে বাকী রাখব না, আমি, প্রভু পরমেশ্বর, এই কথা বললাম।
{14:23} ব্যাবিলনকে আমি পরিণত করব জলাভূমিতে, সেখানে বাস করবে পেচককুল! ব্যাবিলনের সব কিছু আমি সম্মার্জনী দিয়ে আবর্জনার মত পরিষ্কার করে ফেলে দেব। আমি প্রভু পরমেশ্বর, এই কথা বললাম।
{i14:24} আসিরীয়দের ধ্বংসের সঙ্কল্প
{14:24} সর্বাধিপতি প্রভু পরমেশ্বর শপথ করে বলেছেনঃ আমার সঙ্কল্প অবশ্যই কার্যে পরিণত হবে। যে কাজ করার সিদ্ধান্ত আমি গ্রহণ করেছি, তা আমি করবই।
{14:25} আমার ইসরায়েল ভূমিতে বসবাসকারী আসিরীয়দের আমি ধ্বংস করব, আমার পর্বতমালার উপরে ওদের পিষ্ট, পদদলিত করব। আমার প্রজাদের মুক্ত করব আমি আসিরীয় যোঁয়ালির ভার থেকে, মুক্ত করব তাদের ভার বহনের কঠোর শ্রম ও পীড়ন থেকে।
{14:26} সমগ্র পৃথিবীর জন্য এই হল আমার পরিকল্পনা, জাতিবৃন্দকে শাস্তি দেবার জন্য আমার হাত উদ্যত হয়ে আছে।
{14:27} সর্বাধিপতি প্রভু পরমেশ্বরের এই হল স্থির সঙ্কল্প, কে তাঁকে রোধ করতে পারে? দণ্ডদানে উদ্যত তাঁর হাত কে থামাতে পারে?
{i14:28} ফিলিস্তিনীদের ধ্বংসের সঙ্কল্প
{14:28} রাজা আহসের মৃত্যুর বৎসরে এই দৈববাণী হয়:
{14:29} যে দণ্ড তোমাকে প্রহার করত হে ফিলিস্তিয়া, সেই দণ্ড ভেঙ্গে গেছে বলে উল্লসিত হয়ো না। একটি সাপের মৃত্যু হলে তার চেয়ে ভয়ানক আর একটি সাপ এসে সেই স্থান দখল করে। তার ডিম থেকে ফুটে বার হবে বিষধর উড়ুক্কু সাপ।
{14:30} প্রভু পরমেশ্বরে তাঁর দীন-অসহায় প্রজাদের পালক হবেন, তাদের বসতি করবেন নিরাপদ। কিন্তু হে ফিলিস্তিনী, তোমাদের উপরে তিনি প্রেরণ করবেন ভয়াবহ দুর্ভিক্ষ, তার হাত থেকে তোমরা কেউ বাঁচবে না।
{14:31} হে ফিলিস্তিয়ার নগর-জনপদ, হাহাকার কর, চীৎকার করে কাঁদ সাহায্যের জন্য। ভয়ে, আতঙ্কে সন্ত্রস্ত হয়ে ওঠ সকলে! উত্তর দিক থেকে ধূলিমেঘ ছুটে আসছে, এ হল এমন এক সৈন্যবাহিনী, যেখানে কাপুরুষের কোন স্থান নাই।
{14:32} ফিলিস্তিয়ার দূতদলকে আমরা কি উত্তর দেব? আমরা বলব, প্রভু পরমেশ্বর সিয়োনের ভিত্তিভূমিকে সুদৃঢ়ভাবে প্রতিষ্ঠিত করেছেন, তাঁর দীন দুঃখী প্রজাবৃন্দ সেখানে নিরাপদ আশ্রয় লাভ করবে।
{i15:1} মোয়াব ধ্বংসের সঙ্কল্প
{15:1} মোয়াব সম্বন্ধে দৈববাণী। এক রাত্রির মধ্যে মোয়াবের কীর এবং আর নগর ধ্বংস হয়ে গেল, সর্বনাশ হয়ে গেল মোয়াবের। মোয়াবে নেমে এসেছে মৃত্যুর স্তব্ধতা। দীবোনের লোকেরা দেবতার কাছে কাঁদবার জন্য পীঠস্থানে পাহাড়ে গেছে।
{15:2} মোয়াবের মানুষ নবো ও মেদবার জন্য শোকে হাহাকার করছে। তারা মস্তক মুণ্ডন করেছে, দাড়ি ক্ষৌরি করেছে।
{15:3} রাস্তায় রাস্তায় লোকে চট পরে যাচ্ছে, নগরের চকে ও বাড়ীর ছাদে লোকে বিলাপ ও কান্নায় ভেঙ্গে পড়েছে।
{15:4} হিশ্বোন ও ইলিয়ালীর মানুষ কাঁদছে, সুদূর যহস পর্যন্ত শোনা যাচ্ছে তাদের ক্রন্দনধ্বনি। সৈন্যবাহিনীও ত্রাসে কাঁপছে, লোপ পেয়েছে তাদের শৌর্য-বীর্য।
{15:5} মোয়াবের জন্য আমার অন্তর কাঁদছে! লোকেরা সোয়ার-এ, ইগ্লৎ-শলিশীয়ায় পালাচ্ছে। কিছু লোক কাঁদতে কাঁদতে লুহিতের দিকে চড়াই পথ ধরে চলেছে। আবার কিছু লোক চীৎকার করে কাঁদতে কাঁদতে হোরোণয়িমে পালাচ্ছে।
{15:6} শুকিয়ে গেছে ছোট নদী নিম্রিম, নদীতীরের সমস্ত ঘাস শুকিয়ে গেছে, কোথাও সবুজের চিহ্নমাত্র নেই।
{15:7} লোকে উইলো উপত্যকার ওপারে পালাচ্ছে তাদের সঞ্চিত ধন সম্পদ নিয়ে বাঁচার তাগিদে।
{15:8} মোয়াবের শেষ সীমা পর্যন্ত শোনা যাচ্ছে আকুল ক্রন্দনধ্বনি। ইগ্লয়িম শহর ও বের-এলিম শহরে পর্যন্ত শোনা যাচ্ছে কান্নার আওয়াজ।
{15:9} দীবোন শহরের নদীর জল রক্তে রাঙা হয়ে গেছে। এর পরেও মোয়াববাসীর জন্য ঈশ্বরের আরও কিছু ভয়াবহ দুর্দৈব অপেক্ষা করে আছে। মোয়াবে যারা অবশিষ্ট থাকবে, তাদের প্রত্যেককে নৃশংসভাবে হত্যা করা হবে।
{i16:1} মোয়াবের দুর্দৈব
{16:1} মোয়াববাসী সেলা থেকে জেরুশালেমে মরুপথে যিহুদীয়ারাজের কাছে উপঢৌকনস্বরূপ মেষশাবক পাঠাল।
{16:2} তারা নীড়হারা পাখির মত অর্ণোন নদীতীরে বিপর্যস্তভাবে উড়ে বেড়াচ্ছে।
{16:3} যিহুদীয়ার লোককে তারা বলবে, তোমরা আমাদের বল আমরা কি করব। মধ্যাহ্নের খরতাপে ছায়াশীতল বৃক্ষের মত আমাদের রক্ষা কর, আমাদের বিশ্রাম করতে দাও তোমাদের ছায়ায়। আমরা বাস্তুহারা, আমাদের এমন এক জায়গায় লুকিয়ে রাখ, যেন কেউ আমাদের খুঁজে না পায়।
{16:4} তোমাদের দেশে আমাদের থাকতে দাও, যারা আমাদের সর্বনাশ করতে চায়, তাদের হাত থেকে আমাদের রক্ষা কর। (নিপীড়ন ও ধ্বংসের অবসান হবে, লুন্ঠক অপহারক ও ধ্বংসকারী দেশ থেকে উচ্ছিন্ন হবে।
{16:5} তখন দাউদের এক বংশধর রাজা হবেন, সত্যনিষ্ঠা ও ভালবাসায় তিনি শাসন পরিচালনা করবেন। ন্যায্য কাজে তিনি তৎপর হবেন এবং দেখবেন যাতে ন্যায় বিচার দ্রুত সম্পন্ন হয়।)
{16:6} যিহুদীয়ার মানুষ বলবে, আমরা শুনেছি, মোয়াবীরা কত অহঙ্কারী। আমরা জানি, কত উদ্ধত তারা, প্রচণ্ড তাদের আত্মাভিমান, কিন্তু তাদের এ দর্প অসার।
{16:7} দুঃখ-যন্ত্রণায় মোয়াবের মানুষ কাঁদবে। কীর হেরেসে বসবাসকালে তারা যে সুস্বাদু খাদ্য ভোজন করত, সেইসব খাদ্য — দ্রাক্ষার পিষ্টকের কথা মনে পড়লে তারা কাঁদবে। হতাশায় ভেঙ্গে পড়বে তারা।
{16:8} হিশবোনের শস্যক্ষেত্র আর সিব্মার দ্রাক্ষাকুঞ্জ নষ্ট হয়ে গেছে। এই সব দ্রাক্ষা থেকে তৈরী সুরা জাতিবৃন্দের শাসনকর্তাদের মাতাল করে তুলতো। একসময় এই দ্রাক্ষালতা সুদূর যাসের পর্যন্ত বিস্তৃত হয়েছিল এবং পূর্বদিকে মরুভূমি পর্যন্ত ও পশ্চিমে মরুসাগর পর্যন্ত বিস্তারলাভ করেছিল।
{16:9} যাসেরের জন্য যেভাবে আমি কেঁদেছিলাম, সেইভাবে এবার আমি সিব্মার দ্রাক্ষালতার জন্য কাঁদব। হিশ্বোন এবং ইলিয়ালীর জন্য আমার অশ্রুধারা ঝরে পড়বে, কারণ সেখানকার মানুষকে আনন্দ দান করার জন্য কোন ফসল সেখানে আর থাকবে না।
{16:10} উর্বরা ভূমির জন্য আনন্দ করার সেখানে কেউ আর নেই, দ্রাক্ষাক্ষেত্রে কেউ আর উল্লাসে হর্ষধ্বনি করবে না, গান গাইবে না কেউ। সুরা তৈরী করার জন্য কেউ আর দ্রাক্ষাদলন করবে না, সেই আনন্দ-সঙ্গীতের অবসান হয়েছে।
{16:11} মোয়াবের জন্যে আমি গভীর বেদনায় গুমরে গুমরে কাঁদছি, কীর–হেরেসের জন্য দুঃখে জর্জরিত হচ্ছি।
{16:12} মোয়াববাসীরা পর্বতের দেবস্থানে তাদের দেবতাদের কাছে এবং তাদের মন্দিরে মন্দিরে প্রার্থনা নিবেদন করে নিজেদের ক্লান্ত করছে, কিন্তু এতে তাদের কোন মঙ্গলই হবে না।
{16:13} প্রভু পরমেশ্বর এই দৈববাণী পূর্বাহ্নেই করেছিলেন।
{16:14} এখন প্রভু পরমেশ্বর বলেছেন, তিন বৎসর পূর্ণ হওয়ার মুহূর্তেই মোয়াবের অতুল ঐশ্বর্য ধ্বংস হয়ে যাবে। আর অসংখ্য অধিবাসীর মধ্যে মুষ্টিমেয় কিছু লোক রক্ষা পাবে এবং তারা হবে দুর্বল, সামর্থ্যহীন।
{i17:1} ঈশ্বরের হাতে সিরিয়া ও ইসরায়েলের দণ্ড
{17:1} প্রভু পরমেশ্বর বলেছেন, দামাস্কাস আর নগর থাকবে না, এ হবে একটি ধ্বংসস্তূপ মাত্র।
{17:2} সিরিয়ার শহর-নগর পরিত্যক্ত হবে চিরতরে। সেগুলি হবে মেষ ও পশুপালের চারণভূমি। কেউ তাদের সেখান থেকে তাড়িয়ে দেবে না।
{17:3} ইসরায়েল হবে প্রতিরক্ষাহীন, দামাস্কাস হারাবে তার স্বাধীনতা। সিরিয়াবাসীদের মধ্যে যারা রক্ষা পাবে তাদেরও দশা হবে ইসরায়েলীদের মত। সর্বাধিপতি প্রভু পরমেশ্বর এই কথা বলেছেন।
{17:4} প্রভু পরমেশ্বর বলেছেন, এমন একদিন আসছে, যেদিন ইসরায়েলের গৌরব মাহাত্ম্যের অবসান হবে, দারিদ্র্য তার ধন-ঐশ্বর্যের স্থান অধিকার করবে।
{17:5} ইসরায়েল হবে সেই ক্ষেত্রের মত, যে ক্ষেত্রের ফসল কাটা হয়ে গেছে, সে হবে রফায়িম উপত্যকার ক্ষেত্রের মত শূন্য, রিক্ত, যে ক্ষেত্রের সমস্ত শস্য কুড়ানো হয়ে গেছে।
{17:6} মাত্র মুষ্টিমেয় কিছু লোক বেঁচে থাকবে এবং ইসরায়েল হবে একটি জলপাই বৃক্ষের মত, যে বৃক্ষের একেবারে উপরের ও নীচের দুই-একটি শাখা ছাড়া গাছের সব ফল ঝাঁকিয়ে পেড়ে নেওয়া হয়েছে। আমি প্রভু পরমেশ্বর এই কথা বললাম।
{17:7} সেইদিন প্রজারা তাদের স্রষ্টা, ইসরায়েলের আরাধ্য ঈশ্বর, প্রভু পরমেশ্বরের কাছে সাহায্যের জন্য আসবে।
{17:8} তারা আর তাদের হাতে তৈরী যজ্ঞবেদীর উপর ভরসা করবে না অথবা নিজেদের হাতে গড়া আশেরা দেবীর প্রতীকের উপরে এবং ধূপ জ্বালানোর বেদীর উপরে আস্থা রাখবে না।
{17:9} ইসরায়েলীদের শহর-নগর পরিত্যাগ করে যে ভাবে হিত্তীয় ও অমোরীয়রা পালিয়ে গিয়েছিল, ঠিক সেইভাবে সিরিয়ার সুরক্ষিত শহর-নগরও ধ্বংসস্তূপের মধ্যে পরিত্যক্ত হবে।
{17:10} হে ইসরায়েল যিনি তোমাদের উদ্ধারকর্তা, সুদৃঢ় শৈলের মত যিনি তোমাদের রক্ষা করেন, সেই ঈশ্বরকে ভুলে গেছ তোমরা। পরিবর্তে, বিদেশীদের উপাস্য দেবতাদের পূজা করার জন্য পবিত্র উদ্যানসমূহ রচনা করেছ।
{17:11} বৃক্ষ রোপণের পরই যদি সেই চারা বৃদ্ধি পেতে থাকে, যদি প্রথম প্রভাতেই পুষ্পিত হয়, তাহলেও জেন, তাতে ফল কোনদিন ধরবে না। সেখানে থাকবে শুধু দুর্দৈব আর বিপর্যয়, থাকবে অকথ্য যন্ত্রণা যার কোন প্রতিকার নেই।
{i17:12} শত্রুদের পরাজয়
{17:12} প্রবল পরাক্রান্ত জাতিসমূহ উত্তেজিত হয়েছে, সমুদ্র গর্জনের মত তাদের কোলাহল শোনা যাচ্ছে, উত্তাল তরঙ্গমালা যেন সশব্দে আছড়ে পড়ছে।
{17:13} জাতিবৃন্দ বন্যার বেগে ছুটে আসছে কিন্তু ঈশ্বর তাদের প্রতিহত করবেন, তারা পিছু হটে পালাবে, পাহাড়ী এলাকায় ধূলোর মত, ঘূর্ণিঝড়ের মুখে খড়কুটোর মত বিতাড়িত হবে তারা।
{17:14} রাত্রির অন্ধকারে তারা ত্রাসের সঞ্চার করবে কিন্তু প্রভাতে তাদের চিহ্নমাত্র থাকবে না। আমাদের দেশের সর্বস্ব লুন্ঠনকারীদের এই হল ভবিতব্য।
{i18:1} ঈশ্বরের হাতে সুদানের দণ্ড
{18:1} সুদানের নদনদীর অপর পারে আছে একটি দেশ, সেখান থেকে ভেসে আসছে ডানা ঝাপটানোর আওয়াজ।
{18:2} সেই দেশ থেকে নলখাগড়া দিয়ে তৈরী নৌকায় করে রাষ্ট্রদূতেরা নীল নদী পথে এসেছে। হে দ্রুতগামী দূতবৃন্দ! ঘরে ফিরে যাও! একটি সংবাদ নিয়ে ফিরে যাও তোমাদের সেই দেশে, যে দেশ অসংখ্য নদীতে ভরা। ফিরে যাও তোমাদের বলবান, পরাক্রান্ত জাতির কাছে, দীর্ঘকায়, মসৃণত্বক স্বজাতির কাছে, সমগ্র পৃথিবী যাদের ভয় করে, ফিরে যাও তাদের কাছে।
{18:3} শোন হে মর্ত্যবাসী! পবর্তমালার শিখরে শিখরে উত্তোলিত সঙ্কেত পতাকার দিকে দৃষ্টি নিবদ্ধ কর। কান পেতে শ্রবণ কর তূরীধ্বনি।
{18:4} প্রভু পরমেশ্বর আমাকে বলেছেন, ফসল কাটার মরশুমে গ্রীষ্মের রাত্রিতে নিঃশব্দে যেমন শিশির ঝরে পড়ে, মেঘমুক্ত নির্মল আকাশে যেমন সূর্যকিরণ ছড়িয়ে পড়ে নীরবে, ঠিক সেইভাবে আমি স্বর্গলোক থেকে মর্ত্যের দিকে চেয়ে থাকব।
{18:5} দ্রাক্ষা সংগ্রহের আগে যখন দ্রাক্ষার ফুল ঝরে গিয়ে ফল পাকতে শুরু করে, সেই সময় শত্রুরা সুদানীদের ধ্বংস করবে অতি সহজে, যেমন সহজে দ্রাক্ষালতার নব পল্লব ছুরি দিয়ে কাটা যায়।
{18:6} তাদের সৈন্যবাহিনীর মৃতদেহ অনাবৃত হয়ে বন্য পশু ও শিকারী পাখিদের জন্য পড়ে থাকবে। গ্রীষ্মকালে পাখি ও শীতকালে বন্য পশুদের আহার্য হবে তারা।
{18:7} সেইদিন সমাগত প্রায়, যেদিন সর্বাধিপতি প্রভু পরমেশ্বর নদীতে ভরা এই দেশ থেকে বল বান, পরাক্রমশালী জাতির কাছ থেকে, দীর্ঘকায় মসৃণত্বক মানুষের কাছ থেকে, সমগ্র পৃথিবী যাদের ভয় করে, তাদের কাছ থেকে, নৈবেদ্য গ্রহণ করবেন। তারা আসবে সিয়োন পর্বতে যেখানে সর্বাধিপতি প্রভু পরমেশ্বরের আরাধনা হয়।
{i19:1} ঈশ্বরের হাতে মিশরের দণ্ড
{19:1} মিশর সম্বন্ধে দৈববাণী। মেঘরথে চড়ে দ্রুতগতিতে প্রভু পরমেশ্বর মিশরে আসছেন। মিশরের অলীক প্রতিমারা থরথর করে কাঁপছে তাঁর সামনে। মিশরীরা সাহস হারিয়েছে।
{19:2} প্রভু পরমেশ্বর বলেছেন, আমি মিশরে গৃহযুদ্ধ বাধিয়ে দেব, ভাই ভাইয়ের বিরুদ্ধে দাঁড়াবে, প্রতিবেশী দাঁড়াবে প্রতিবেশীর বিরুদ্ধে। প্রতিদ্বন্দ্বী নগর-শহরে যুদ্ধ বেধে যাবে এবং প্রতিদ্বন্দ্বী রাজ্যগুলির মধ্যে শুরু হয়ে যাবে ক্ষমতার লড়াই।
{19:3} আমি মিশরীদের পরিকল্পনা ব্যর্থ করে দিতে এবং তাদের মনোবল ভেঙ্গে দিতে চলেছি। তারা তাদের অলীক প্রতিমার কাছে সাহায্য ভিক্ষা করবে, আত্মার ভর হওয়া লোকের কাছে এবং প্রেতাত্মাদের কাছে পরামর্শ চাইতে যাবে।
{19:4} আমি মিশরীদের এক নিষ্ঠুর স্বৈরাচারী রাজার হাতে তুলে দেব, যে তাদের শাসন পরিচালনা করবে। আমি সর্বাধিপতি প্রভু পরমেশ্বর এই কথা বললাম।
{19:5} নীল নদীর জল নেমে যাবে, ধীরে ধীরে শুকিয়ে যাবে নদী।
{19:6} নদীর খালগুলো শুকাবার সঙ্গে সঙ্গে দুর্গন্ধে ভরে যাবে। নলখাগড়া আর শ্যাওলাগুলো শুকিয়ে উঠবে।
{19:7} নদীর পাড়ে যে বীজ বোনা হয়েছিল সেগুলি সব শুকিয়ে বাতাসে উড়ে যাবে।
{19:8} নীল নদীতে মাছ ধরে যারা জীবিকা নির্বাহ করে, তারা কাঁদবে, হায় হায় করবে, অকেজো হয়ে যাবে তাদের মাছ ধরার বড়শি ও জাল।
{19:9} যারা সূতির কাপড় বোনে, তারা হতাশাগ্রস্ত হবে।
{19:10} তাঁতি ও নিপুণ শিল্পীরা ভেঙ্গে পড়বে হতাশায়।
{19:11} সোয়ান নগরের নেতারা নির্বোধ! মিশরের সর্বাপেক্ষা জ্ঞানী ব্যক্তি মূর্খের মত পরামর্শ দেয়। এত বড় স্পর্ধা তাদের যে তারা রাজার কাছে নিজেদের প্রাচীনকালের প্রাজ্ঞ পণ্ডিত ও রাজাদের উত্তরসূরী বলে পরিচয় দেয়।
{19:12} হে মিশররাজ, কোথায় তোমার বিজ্ঞ পরামর্শদাতারা? মিশর সম্বন্ধে সর্বাধিপতি প্রভু পরমেশ্বরের পরিকল্পনার কথা হয়তো বা তারা বলে দিতেও পারে।
{19:13} সোয়ান এবং মেম্ফিসের নেতারা নির্বোধ। জাতিকে তাদের নেতৃত্ব দেবার কথা, কিন্তু তারা সেই কাজ না করে তাদের বিপথে চালনা করেছে।
{19:14} ঈশ্বরই তাদের বিভ্রান্তি দিয়েছেন। ফলে মিশর সব কাজেই ভুল করে এবং মাতালের মত টলতে টলতে নিজের বমিতেই পিছলে পড়ে।
{19:15} মিশরে ধনী বা দরিদ্র, বিশিষ্ট বা অপরিচিত কোন ব্যক্তিই তাদের সাহায্য করতে পারবে না।
{i19:16} মিশর প্রভু পরমেশ্বরের উপাসনা করবে
{19:16} এমন একদিন আসছে যেদিন মিশর হবে ভীরু রমণীর মত। তারা যখন দেখবে সর্বাধিপতি প্রভু পরমেশ্বর তাদের শাস্তি দেবার জন্য উদ্যত হয়েছেন, তখন ভয়ে কাঁপবে।
{19:17} মিশরবাসীর কাছে যিহুদীয়া আতঙ্কস্বরূপ হয়ে উঠবে, সর্বাধিপতি প্রভু পরমেশ্বর তাদের যে ভবিতব্য নির্ধারণ করে রেখেছেন, যিহুদীয়ার নাম তাদের সেই কথা স্মরণ করিয়ে দেবে।
{19:18} সেইদিন মিশরের পাঁচটি নগরের মানুষ হিব্রু ভাষায় কথা বলবে। সেখথানকার মানুষ সর্বাধিপতি প্রভু পরমেশ্বরের নামে শপথ নেবে। নগরগুলির মধ্যে একটি নগরের নাম হবে ‘সূর্যনগরী’।
{19:19} সেইদিন মিশর দেশের কেন্দ্রস্থলে প্রভু পরমেশ্বরের উদ্দেশে একটি বেদী এবং মিশর সীমান্তে একটি প্রস্তর স্তম্ভ উৎসর্গীত হবে।
{19:20} সেগুলি হবে মিশর দেশে সর্বাধিপতি প্রভু পরমেশ্বরের উপস্থিতির প্রতীক। সেখানকার মানুষ যখন আক্রান্ত ও নির্যাতিত হয়ে প্রভু পরমেশ্বরের কাছে সাহায্য প্রার্থনা করবে, তখন তিনি তাদের রক্ষা ও উদ্ধারের জন্য একজন পরিত্রাতাকে পাঠিয়ে দেবেন।
{19:21} প্রভু পরমেশ্বর মিশরীদের কাছে নিজেকে ব্যক্ত করবেন এবং তখন তারা তাঁকে চিনবে ও তাঁর উপাসনা করবে, তাঁর কাছে উৎসর্গ করবে বলি ও নৈবেদ্য। তারা তাঁর কাছে দেওয়া প্রতিশ্রুতি যথাযথভাবে পালন করবে।
{19:22} প্রভু পরমেশ্বর মিশরীদের দণ্ডদান করবেন কিন্তু তারপরে তিনি তাদের আরোগ্য দানও করবেন। তারা তাঁর কাছে ফিরে আসবে এবং তিনি তাদের প্রার্থনা শুনবেন ও তাদের আরোগ্যদান করবেন।
{19:23} সেইদিন মিশর থেকে আসিরিয়া পর্যন্ত গড়ে উঠবে একটি রাজপথ;। ঐ দুই দেশের মানুষ দুই দেশের মধ্যে যাতায়াত করবে এবং দুই জাতির মানুষ একসাথে ঈশ্বরের আরাধনা করবে।
{19:24} সেইদিন মিশর ও আসিরিয়ার সঙ্গে ইসরায়েল এক আসনে বসবে এবং এরা সকলেই সমগ্র পৃথিবীর পক্ষে হবে আশীর্বাদস্বরূপ।
{19:25} সর্বাধিপতি প্রভু পরমেশ্বর তাদের আশীর্বাদ করে বললেন, হে আমার প্রজা মিশর, আমার প্রজা আসিরিয়া, আমারই হাতে গড়া তুমি, আর হে আমার মনোনীত প্রজা ইসরায়েল, তোমরা সকলেই আমার আশীর্বাদের পাত্র।
{i20:1} বিবস্ত্র নবীর সঙ্কেত
{20:1} আসিরিয়ার সম্রাট সর্গনের আদেশে আসিরিয়ার সৈন্যবাহিনীর সেনাপতি অসদোদ আক্রমণ করে অধিকার করলেন।
{20:2} এর তিন বছর আগে প্রভু পরমেশ্বর আমোসের পুত্র যিশাইয়কে চটি ও তাঁর পরণের চটের কাপড় খুলে ফেলতে বলেছিলেন। যিশাইয় তাঁর আদেশ পালন করেছিলেন। তিনি নগ্ন পদে বিবস্ত্র অবস্থায় থাকতেন।
{20:3} অসদোদ অধিকৃত হওয়ার পর প্রভু পরমেশ্বর বললেন, আমার দাস যিশাইয় আজ তিন বছর নগ্ন পদে, বিবস্ত্র অবস্থায় রয়েছে। মিশর এবং সুদানের অবস্থা কি হবে, এ তারই সঙ্কেত।
{20:4} আসিরিয়ার সম্রাট এই দুই দেশ থেকে বন্দীদের বিবস্ত্র অবস্থায় নিয়ে যাবে। যুবা-বৃদ্ধ সকলকেই নগ্ন পদে বিবস্ত্র অবস্থায় পথ চলতে হবে, তাদের অনাবৃত নিতম্ব মিশরের লজ্জার কারণ হবে।
{20:5} যারা সুদানের উপর আস্থা স্তাপন করেছিল এবং মিশরকে নিয়ে গর্ব করেছিল, তাদের মোহভঙ্গ হবে, নির্মূল হবে তাদের আশা।
{20:6} সেইদিন ফিলিস্তিয়ার উপকূলবাসী বলবে, দেখ, আসিরিয়ার সম্রাটের হাত থেকে রক্ষা পাবার জন্য আমরা যাদের উপরে ভরসা করেছিলাম, তাদের কি অবস্থা হয়েছে! এবার আমরা রক্ষা পাব কি করে?
{i21:1} ব্যাবিলনের পতনের দিব্যদর্শন
{21:1} ব্যাবিলন সম্বন্ধে দৈববাণী। মরুভূমির ধুলো উড়িয়ে নিয়ে ঘূর্ণিঝড় যেমন প্রবল বেগে ধাবিত হয়, ঠিক তেমনি এক ভয়ঙ্কর দেশ থেকে বিপর্যয় ছুটে আসবে।
{21:2} ভয়াবহ এক নৃশংস ঘটনার দিব্যদর্শন আমি দেখেছি, দেখেছি প্রতারণা এবং সর্বনাশা ধ্বংসের দিব্যদর্শন। ইলমের সৈন্যবাহিনী আক্রমণ কর! মিডিয়ার সৈন্যবাহিনী অবরোধ কর শহর-নগর। ব্যাবিলন যে দুঃখ বিপর্যয় এনেছিল, ঈশ্বর তার অবসান ঘটাবেন।
{21:3} এই দিব্যদর্শন আমি যা দেখলাম ও শুনলাম, তাতে ভয়াবহ সন্ত্রাস আমাকে ঘিরে ধরেছে, প্রসববেদনার মত দারুন যন্ত্রণায় আমি কাতর।
{21:4} আমার মাথা ঘুরছে, আমি ভয়ে কাঁপছি। আমি চেয়েছি রাত্রির অন্ধকার কিন্তু সেও সন্ত্রাস ছাড়া কিছুই আনে নি।
{21:5} দিব্যদর্শনে দেখলাম ভোজ প্রস্তুত। নিমন্ত্রিতদের জন্য আসন পাতা হয়েছে। তারা ভোজন ও পান করছে। সহসা আদেশ শোনা গেল: সেনাপতিবৃন্দ! ঢাল নিয়ে প্রস্তুত হও!
{21:6} তখন প্রভু পরমেশ্বর আমাকে বললেন, যাও একজন প্রহরী নিযুক্ত কর। তাকে বল, যা কিছু দেখবে, যেন সেই সংবাদ পৌঁছে দেয়।
{21:7} যদি সে দেখে, ঘোড়ায় চড়ে দুজন দুজন করে লোক আসছে, যদি দেখে গাধায় ও উটের পিঠে চড়ে লোকেরা আসছে, তাহলে যেন খুব সতর্ক দৃষ্টি রাখে।
{21:8} প্রহরী চীৎকার করে বলল, হে প্রভু, আমি দিনরাত আমার নির্দিষ্ট স্থানে দাঁড়িয়ে আছি।
{21:9} সহসা প্রহরী সংবাদ পাঠাল, ঐ যে তারা আসছে,! দুজন দুজন করে ঘোড়ায় চড়ে আসছে। ব্যাবিলনের পতন হয়েছে! তাদের উপাস্য অলীক প্রতিমারা মাটিতে ছড়িয়ে পড়ে আছে।
{21:10} হে আমার প্রজা ইসরায়েল, একদিন গমের মত তোমাদের মাড়াই করা হয়েছিল কিন্তু ইসরায়েলের আরাধ্য ঈশ্বর সর্বাধিপতি প্রভু পরমেশ্বরের কাছ থেকে যে সুসংবাদ আমি পেয়েছি সেই সংবাদ তোমাদের কাছে ঘোষণা করলাম।
{i21:11} ইদোম সম্বন্ধে দৈববাণী
{21:11} ইদোম থেকে কেউ যেন আমাকে ডেকে জিজ্ঞাসা করছেঃ প্রহরী, এখন কত রাত? রাত শেষ হতে আর কত বাকী? কখন রাত শেষ হবে?
{21:12} আমি বললাম, ভোর হয়ে আসছে, কিন্তু আবার রাত আসছে। তখন যদি আবার জানতে চাও, তাহলে ফরে এসে আবার জিজ্ঞাসা করো।
{i21:13} আরব সম্বন্ধে দৈববাণী
{21:13} আরব সম্বন্ধে একটি দৈববাণী হলঃ হে দদানবাসী, উষর আরবভূমিতে যত পথিকদল কাফেলা নিয়ে যাবার পথে বিশ্রামের জন্য তাঁবু ফেলবে, তাদের তৃষ্ণার জল দান করো।
{21:14} হে তেমা নিবাসী, পলাতক উদ্বাস্তুদের দান করো অন্ন।
{21:15} কারণ তারা উদ্যত তরবারি, ধনুকের উদ্যত বাণ এবং যুদ্ধের বিপজ্জনক পরিস্থিতির হাত থেকে পালিয়ে এসেছে।
{21:16} তারপর প্রভু পরমেশ্বর আমাকে বললেন, সম্পূর্ণ এক বছরের মধ্যে কেদর গোষ্ঠীর সমস্ত গৌরব ও মর্যাদা লুপ্ত হবে।
{21:17} কেদরের বীরশ্রেষ্ঠ ধর্নুদ্ধরদের মধ্যে মাত্র কিছু বীর অবশিষ্ট থাকবে। আমি, ইসরায়েলের আরাধ্য ঈশ্বর, প্রভু পরমেশ্বর এই কথা বললাম।
{i22:1} জেরুশালেম সম্বন্ধে দৈববাণী
{22:1} দর্শন উপত্যকা সম্বন্ধে দৈববাণী হলঃ এ সব কি হচ্ছে? নগরীর লোকেরা বাড়ির ছাদের উপরে গিয়ে উৎসব করছে?
{22:2} সমগ্র নগরী মত্ত কোলাহলে পূর্ণ হয়েছে, সকলে উত্তেজনা ও কলরবে অধীর। নগরীর লোকেরা, যারা যুদ্ধে নিহত হয়েছে, তারা কিন্তু যুদ্ধ করতে করতে মৃত্যুবরণ করে নি।
{22:3} তোমার সমস্ত নেতা যুদ্ধক্ষেত্রে থেকে পলায়ন করেছে এবং পলায়নকালে বাণ নিক্ষেপ করার আগেই বন্দী হয়েছে।
{22:4} এবার আমায় একটু একা থাকতে দাও, আমি আমার মত স্বজনদের জন্য কাঁদতে চাই। আমাকে সান্ত্বনা দেবার চেষ্টা করো না।
{22:5} দর্শন উপত্যকায় এখন আতঙ্ক, পরাজয় আর বিপর্যয় নেমে এসেছে। সর্বাধিপতি প্রভু পরমেশ্বর স্বয়ং আমাদের উপরে এই দুর্দৈব পাঠিয়েছেন। আমাদের নগর প্রাকার ভেঙ্গে ফেলা হয়েছে। সাহায্যের জন্য আর্তক্রন্দনের আওয়াজ পর্বতরাজির বুকে ধ্বনিত হচ্ছে।
{22:6} এলম দেশ থেকে অশ্বারোহী ধনুর্দ্ধর সৈন্যবাহিনী ছুটে এসেছে। কীর দেশের সৈনিকেরা ঢাল হাতে প্রস্তুত হয়ে আছে।
{22:7} যিহুদীয়ার উর্বর ক্ষেত্র অসংখ্য রথে পূর্ণ। জেরুশালেমের নগর তোরণগুলির সামনে সুসজ্জিত অশ্বারোহী সৈন্যবাহিনী দাঁড়িয়ে আছে।
{22:8} যিহুদীয়ার প্রতিরক্ষা ব্যবস্থা বিপর্যস্ত। তখন তুমি অস্ত্রাগার থেকে অস্ত্র বার করে নিয়ে এলে।
{22:9} জেরুশালেমের প্রাচীরের যে সমস্ত স্থান মেরামত করা প্রয়োজন, সেগুলি খুঁজে বার করলে। জেরুশালেমের সমস্ত ঘরবাড়ী পরিদর্শন করলে এবং
{22:10} তার মধ্যে কিছু বাড়ী ভেঙ্গে ফেললে, তার পাথরগুলি নগরের প্রাচীর মেরামতের কাজে লাগাবে বলে। জল ধরে রাখবার জন্য।
{22:11} তুমি নগরের ভেতরে একটা বাঁধ তৈরী করলে যাতে পুরানো দীঘি থেকে বয়ে আসা জল ঐ বাঁধে এসে জমা হয়। কিন্তু ঈশ্বরের দিকে তুমি মনোযোগ দিলে না, যে ঈশ্বর বহুকাল আগে এ সবের পরিকল্পনা করেছিলেন এবং এ সব ঘটনা ঘটিয়েছিলেন।
{22:12} সর্বাধিপতি সর্বশক্তিমান প্রভু পরমেশ্বর তখন তোমাকে মস্তক মুণ্ডন করে, চটের বস্ত্র পরে ক্রন্দন ও বিলাপ করার জন্য আহ্বান জানালেন।
{22:13} কিন্তু তার পরিবর্তে তুমি আমোদ প্রমোদ আর উৎসবে মেতে উঠলে। ভোজের জন্য মেষ ও বৃষ হনন করলে এবং সুরায় গা ভাসিয়ে দিলে। বললে, এস আমরা পান ভোজনে আনন্দ করি, আগামী কাল তো আমাদের মরতেই হবে!
{22:14} সর্বাধিপতি সর্বশক্তিমান প্রভু পরমেশ্বর স্বয়ং আমাকে বলেছেন, যতদিন এরা বাঁচবে, কোনদিন এদের এই অপরাধের ক্ষমা হবে না। আমি, সর্বাধিপতি সর্বশক্তিমান প্রভু পরমেশ্বর এই কথা বললাম।
{i22:15} শেব্নার কাছে সতর্কবাণী
{22:15} সর্বাধিপতি সর্বশক্তিমান প্রভু পরমেশ্বর আমাকে রাজপরিবারের অধ্যক্ষ শেব্নার কাছে গিয়ে তাকে বলতে বললেনঃ
{22:16} তুমি নিজেকে কি মনে করেছ? পাহাড়ের গায়ে নিজের জন্য কবর খোদাই করার কি অধিকার তোমার আছে?
{22:17} তুমি বিশিষ্ট ব্যক্তি হতে পার কিন্তু প্রভু পরমেশ্বর তোমাকে তুলে দূরে ছুঁড়ে ফেলে দেবেন।
{22:18} তিনি তোমাকে বলের মত তুলে নিয়ে বিশাল এক দেশে ছুঁড়ে ফেলে দেবেন। যে রথরাশির জন্য তোমার এত গর্ব, সেখানে সেই রথের পাশেই তোমার মৃত্যু হবে। তুমি তোমার মনিবের গৃহের কলঙ্কস্বরূপ।
{22:19} প্রভু পরমেশ্বর তোমাকে পদচ্যুত করবেন, উচ্চ পদমর্যাদা থেকে একেবারে নীচে নামিয়ে আনবেন।
{22:20} প্রভু পরমেশ্বর শেবনাকে বলেছেন, সেদিন আমি হিল্কিয়ের পুত্র, আমার ভক্ত দাস ইলিয়াকিমকে ডাকব।
{22:21} তোমার পদমর্যাদার পোষাক ও কোমরবন্ধনী তাকে পরাব এবং এতদিন যে কর্তৃত্বভার তোমার হাতে ছিল, সব তার হাতে তুলে দেব। সে জেরুশালেম ও যিহুদীয়ার অধিবাসীদের পিতৃতুল্য হবে।
{22:22} দাউদকুলের পূর্ণ কর্তৃত্ব আমি তার হাতে দেব। রাজ্য শাসনের সমস্ত চাবিকাঠি তার হাতে থাকবে। সে যা খুলবে, তা কেউ বন্ধ করতে পারবে না আর যা বন্ধ করবে, তা কেউ খুলতে পারবে না।
{22:23} একটি পেরেকের মত মজবুত করে আমি তাকে সেই জায়গায় পুঁতে দেব। সে হবে তার পিতৃকুলের গৌরবের উৎসস্বরূপ।
{22:24} কিন্তু তার সমস্ত আত্মীয় স্বজন ও নির্ভরশীল ব্যক্তিরা তার বোঝা হয়ে দাঁড়াবে। একটি পেরেকে ছোট-বড় নানা পাত্র যে ভাবে ঝোলে, সেইভাবে তারাও তার উপরে সব ভার ছেড়ে দেবে।
{22:25} তখন শক্ত করে পোঁতা সেই পেরেকের গোড়া আলগা হয়ে আসবে এবং পড়ে যাবে। তার উপরে ভার দিয়ে এতদিন যা কিছু ঝুলছিল, সেদিন সব শেষ হয়ে যাবে। প্রভু পরমেশ্বর এই কথা বলেছেন।
{i23:1} ফিনিসিয়া সম্বন্ধে দৈবাদেশ
{23:1} টায়ারের প্রতি এক দৈববাণী। হে নাবিকেরা, সাগরের বুকে তোমরা যারা আছ, হাহাকার কর! তোমাদের মাতৃভূমি টায়ার বন্দর বিধ্বস্ত হয়েছে। সেখানকার ঘর-বাড়ী, বন্দর সব ধ্বংস স্থানে পরিণত হয়েছে। সাইপ্রাস থেকে তোমাদের সমস্ত জাহাজ ফিরে এলেই সব খবর তোমরা জানতে পারবে।
{23:2} হে সীদোনের বণিকবৃন্দ, বিলাপ কর!
{23:3} মিশর দেশের উৎপন্ন শস্য ক্রয়-বিক্রয় করে সমস্ত জাতির সঙ্গে ব্যবসা-বাণিজ্য করার জন্য তোমরা সাগর-পারে লোক পাঠিয়েছিলে।
{23:4} হে সমৃদ্ধিশালিনী সীদোন! তোমার মর্যাদা আজ ভূলুন্ঠিত! মহাসাগর তোমাকে পরিত্যাগ করেছে, সে বলছে, সীদোন আমার কেউ নয় কোনদিন আমার কোন সন্তান ছিল না। আমি কোন পুত্র-কন্যাকে প্রতিপালন করি নি।
{23:5} টায়ারের ধ্বংস হওয়ার কথা শুনে মিশর পর্যন্ত চমকে উঠবে, হতাশ হয়ে পড়বে।
{23:6} হে ফিনিসিয়ার অধিবাসী, শোকে বিলাপ কর! স্পেনে পালাবার চেষ্টা কর।!
{23:7} বহুকাল আগে প্রতিষ্ঠিত এই কি সেই আনন্দ নগরী টায়ার? এই কি সেই নগরী, যে উপনিবেশ গড়ে তোলার জন্য সাগর পারে লোক পাঠাত?
{23:8} মহানগরী টায়ারের বণিকেরা পৃথিবীর মধ্যে সবচেয়ে সম্মানিত ব্যক্তি ছিল, সেই মহানগরীর উপরে এই দুর্বিপাক আনয়নের পরিকল্পনা কার? কে তিনি?
{23:9} সর্ব শক্তিমান প্রভু পরমেশ্বর এই পরিকল্পনা করেছেন। যে অহঙ্কারে মত্ত হয়ে তারা তাদের শ্রদ্ধেয় ও সম্মানিত ব্যক্তিদের অসম্মান করেছে, তাদের সেই অহঙ্কার চূর্ণ করার জন্যই তাঁর এই পরিকল্পনা।
{23:10} স্পেনের উপনিবেশ নিবাসী, তোমরা ফিরে যাও, চাষ-আবাদ কর গিয়ে। তোমাদের উপরে আর কারও কর্তৃত্ব নাই।
{23:11} প্রভু পরমেশ্বর সমুদ্রের উপরে হস্ত বিস্তার করেছেন এবং সমস্ত রাজ্যের ভিত্তি কাঁপিয়ে দিয়েছেন, সমূলে ধ্বংস করেছেন। ফিনিসিয় বাণিজ্য কেন্দ্রগুলিকে ধ্বংস করার আদেশ দিয়েছেন।
{23:12} হে সীদোন নগরী, তোমার সুখের দিন অস্তমিত, তোমার সন্তানেরা নিপীড়িত। তারা যদি সাইপ্রাসে পালিয়েও যায়, তাহলেও তারা নিরাপদে থাকবে না।
{23:13} আসিরিয়া নয়, ব্যাবিলনই টায়ারকে বন্যজন্তুর আস্তানায় পরিণত করেছে। ব্যাবিলন বাসীরাই গড়ে তুলেছে অবরোধের প্রাকার, টায়ারের সমস্ত প্রতিরক্ষাদুর্গগুলিকে ধূলিসাৎ করেছে এবং সমগ্র নগরীকে পরিণত করেছে ধ্বংস স্তূপে।
{23:14} হে নাবিকেরা, সাগরের বুকে তোমরা যারা পাড়ি দিয়েছ, কাঁদো, হাহাকার করে কাঁদো! যে নগরী ছিল তোমাদের ভরসা ও আশ্রয়স্থল, সেই নগরী ধ্বংস স্তূপে পরিণত হয়েছে।
{23:15} এমন এক সময় আসছে, যখন সত্তর বছরের জন্য টায়ারের নাম সবাই ভুলে যাবে, এতগুলি বছর একজন রাজার জীবন কালের সমান। ঐ বছরগুলি কেটে গেলে টায়ারের অবস্থা লোক গাথায় বর্ণিত সেই বারাঙ্গনার মত হবে:
{23:16} ওগো বারবধূ, তুমি চলে গেছ আজ বিস্মৃতির আড়ালে! এবার বীণাখানি তব হাতে নাও তুলে। শহরের পথে পথে বেড়াও ঘুরে গাও গান সুমধুর বীণার মধুর ঝঙ্কারে জাগাতে স্মৃতি তব মানবের হৃদয় মাঝারে।
{23:17} সত্তর বছর কেটে গেলে প্রভু পরমেশ্বর টায়ারকে আবার তার বাণিজ্যক্ষেত্রে ফিরে যেতে জেবেন এবং সে পৃথিবীর সমস্ত দেশের সঙ্গে পূর্বের মতই বাণিজ্যিক সম্পর্ক স্থাপন করবে।
{23:18} এইভাবে ব্যবসা-বাণিজ্যের দ্বারা তার অর্জিত অর্থ তার নিজের কাজে লাগাবে না, সেই অর্থ প্রভু পরমেশ্বরের কাজের জন্য নিবেদিত হবে। কোনভাবেই এই অর্থ সঞ্চিত রাখা যাবে না কিন্তু প্রভু পরমেশ্বরের ভক্তদের প্রয়োজনীয় খাদ্য-বস্ত্র কেনার কাজে ব্যয়িত হবে।
{i24:1} পরমেশ্বরের হাতে পৃথিবীর শাস্তি
{24:1} প্রভু পরমেশ্বর এই পৃথিবীতে বিধ্বস্ত, উৎসন্ন করে এক শূন্য পুরীতে পরিণত করতে চলেছেন। এই ধরণীর বুকে তিনি তুলবেন প্রচণ্ড আলোড়ন, ছত্রভঙ্গ করে দেবেন আর অধিবাসীদের।
{24:2} পুরোহিত ও জনসাধারণ, মনিব ও ক্রীতদাস, ক্রেতা ও বিক্রেতা, ঋণদাতা ও গ্রহীতা, ধনীও দরিদ্র নির্বিশেষে প্রত্যেকের ভাগ্যেই ঘটবে একই দুর্দশা।
{24:3} চূর্ণ-বিচূর্ণ বিধ্বস্ত হয়ে পড়ে থাকবে পৃথিবী। প্রভু পরমেশ্বর এই কথা বলেছেন।
{24:4} এ মর্ত্যভূমি শুকিয়ে যাচ্ছে, নিস্তেজ হয়ে পড়ছে, দুর্বল হয়ে পড়ছে সমগ্র পৃথিবী। আকাশ ও পৃথিবী মুহ্যমান হয়ে পড়বে।
{24:5} ঈশ্বরের বিধান এবং তাঁর চিরস্থায়ী সন্ধিচুক্তি ভঙ্গ করে মানুষ পৃথিবীকে কলুষিত করে তুলেছে।
{24:6} তাই ঈশ্বর পৃথিবীকে অভিশাপ দিয়েছেন। এই পৃথিবীর মানুষ তাদের কর্মফল ভোগ করছে। ফলে তাদের সংখ্যা ক্রমে ক্ষয় পেতে থাকবে। মুষ্টিমেয় কয়েকজন অবশিষ্ট থাকবে।
{24:7} দ্রাক্ষাকুঞ্জ শুকিয়ে গেছে, দ্রাক্ষার সুরায় ঘাটতি শুরু হয়েছে। একদিন যারা সুখী ছিল, আজ তারা দুঃখী,
{24:8} স্তব্ধ হয়েছে তাদের আনন্দ সঙ্গীত, থেমে গেছে পাখোয়াজ আর বীণার ঝঙ্কার।
{24:9} মদিরার বিভোর হয়ে আনন্দ সঙ্গীত আর কেউ গায় না সেখানে, তাদের কাছে সব আজ বিস্বাদ হয়ে গেছে।
{24:10} শহরের মধ্যে সব কিছু আজ বিশৃঙ্খল, নিরাপত্তার জন্য লোকে ঘরে দুয়ার দিয়েছে।
{24:11} শোনা যাচ্ছে নিরানন্দ জনসাধারণের হাহাকার! সুখ, আনন্দ চিরতরে বিদায় নিয়েছে, নির্বাসিত হয়েছে দেশ থেকে।
{24:12} নগরী আজ ধ্বংসস্তূপে পরিণত হয়েছে, ভেঙ্গে পড়েছে নগর তোরণ।
{24:13} সমস্ত ফসল তোলা শেষ হয়ে গেলে ক্ষেত যেমন রিক্ত হয়ে যায়, গাছ থেকে সমস্ত জলপাই পেড়ে নেওয়া হলে যে শূন্য অবস্থার সৃষ্টি হয়, দ্রাক্ষাকুঞ্জের শেষ দ্রাক্ষাটি তুলে নেওয়া হলে যে নিঃস্বতা বিরাজ করে, সমগ্র পৃথিবীর প্রত্যেকটি জাতির এই অবস্থা হবে।
{24:14} মুষ্টিমেয় যারা রক্ষা পাবে, আনন্দে গান গাইবে তারা। পশ্চিম দেশের মানুষ বলবে, প্রভু পরমেশ্বর কত মহান!
{24:15} পূর্বদেশবাসী তাঁর মহিমা কীর্তন করবে। সমুদ্রের উপকুলবাসী ইসরায়েলের আরাধ্য ঈশ্বর প্রভু পরমেশ্বরের স্তবগান করবে।
{24:16} পৃথিবীর দূর-দূরান্ত থেকে ভেসে আসবে ধর্মময়ের প্রশংসাধ্বনি। কিন্তু আমার আর কোন আশা নেই! আমি শেষ হয়ে যাচ্ছি, আমি, যিশাইয় শেষ হয়ে যাচ্ছি। বিশ্বাসঘাতকেরা বিশ্বাসঘাতকতা করেই চলেছে, এই বিশ্বাসঘাতকতা দিনে দিনে আরও সন্দেহের দিকে এগিয়ে চলেছে।
{24:17} তোমরা প্রত্যেকে আমার কথা শোন! এখানে তোমাদের জন্য অপেক্ষা করে আছে সন্ত্রাস, খাত ও ফাঁদ।
{24:18} এই সন্ত্রাসের হাত থেকে যে পালাতে চাইবে, সে খাতে পড়বে, আর খাত থেকে যে পালিয়ে বাঁচতে চাইবে, সে ধরা পড়বে ফাঁদে। সেদিনের আর দেরী নেই যেদিন আকাশ অঝোর ধারায় বারি বর্ষণ করবে, দুলে উঠবে পৃথিবীর ভিত্তিমূল।
{24:19} পৃথিবীর বুকে ফাটল ধরবে, খণ্ড-বিখণ্ড হয়ে যাবে পৃথিবী, বিরাট গর্ত হয়ে যাবে স্থানে স্থানে।
{24:20} এই পৃথিবী মাতালের মত টলতে থাকবে, ঝড়ের মুখে দুলবে পর্ণকুটিরের মত। এ জগত পাপের ভারে নুয়ে পড়েছে, এবার ভেঙ্গে পড়বে, আর কোনদিন মাথা তুলতে পারবে না।
{24:21} সেইদিন সমাগত প্রায়, যেদিন প্রভু পরমেশ্বর ঊর্ধ্বলোক নিবাসী পরাক্রমশালীদের এবং মর্ত্যলোকবাসী শাসনকর্তাদের শাস্তি দেবেন।
{24:22} তিনি সমস্ত রাজাকে একটি খাতের মধ্যে জমা করবেন। তারপর তাদের কারাগারে বন্দী করে রাখবেন যতদিন না তাদের শাস্তির জন্য নিরূপিত কাল উপস্থিত হয়।
{24:23} যেদিন পরমেশ্বরের ভাস্বর মহিমায় চাঁদ-সূর্য লজ্জায় মুখ ঢাকবে, চাঁদের বুকে নেমে আসবে অন্ধকার, সূর্য আর আলো দেবে না কারণ সর্বশক্তিমান প্রভু পরমেশ্বরই রাজ্যভার গ্রহণ করবেন। সিয়োন পর্বতের উপরে রাজধানী জেরুশালেম থেকেই তিনি পরিচালনা করবেন, সমগ্র রাজ্য এবং জননায়কেরা দেখবে তাঁর মহিমা।
{i25:1} স্তবগান
{25:1} হে প্রভু পরমেশ্বর, তুমি আমার ঈশ্বর, আমি তোমায় নিবেদন করব শ্রদ্ধা ও সম্মান, আমি গাইব তোমার স্তবগান। তুমি কত আশ্চর্য কর্ম করেছ সাধন, বহুকাল আগে রচিত পরিকল্পনা তোমার একান্ত নিষ্ঠায় করেছ সম্পাদন।
{25:2} কত নগর-জনপদকে তুমি পরিণত করেছ ধ্বংসস্তূপে বিধ্বস্ত করেছ তাদের রক্ষাব্যবস্থা, শত্রুকুলের গড়ে তোলা প্রাসাদ-অট্টালিকা নিশ্চিহ্ন হয়েছে চিরতরে।
{25:3} শক্তিশালী জাতিবৃন্দ গাইবে তোমার প্রশংসাগান হিংস্র নিষ্ঠুর জাতিবৃন্দের অধ্যুষিত নগর জনপদে তুমি হবে তাদের ভীতির কারণ।
{25:4} দরিদ্র ও অসহায় মানুষ পালিয়ে গেছে তোমার কাছে, পেয়েছ পরম আশ্রয় বিপদের দিনে। প্রবল ঝঞ্ঝার কালে তুমি দিয়েছ তাদের পরম আশ্রয়, প্রখর তপন-তাপে দিয়েছ তাদের ছায়া সুশীতল। কারণ হিংস্র নিষ্ঠুর মানুষের আক্রমণ যেন প্রবল ঝঞ্ঝা,
{25:5} যেন বিশুষ্ক দেশে নিদারুণ খরা। হে প্রভু পরমেশ্বর করেছ নীরব তুমি শত্রুকুলকে আমার, করেছ নীরব হিংস্র মানুষের উন্মত্ত চীৎকার, যেমন শীতল করে মেঘমালা দাবদাহ তপ্তদিনের।
{i25:6} মহাভোজের আয়োজন।
{25:6} সর্বশক্তিমান প্রভু পরমেশ্বর সিয়োন পর্বতে পৃথিবীর সমস্ত জাতির জন্য এর মহা ভোজের আয়োজন করবেন। সেই ভোজে পরিবেশিত হবে সর্বাপেক্ষা মূল্যবান সুস্বাদু খাদ্য ও উৎকৃষ্ট সুরা।
{25:7} এখানে তিনি সমস্ত দুঃখ-বিষাদের মেঘরাশিকে সহসা উড়িয়ে দেবেন, যে মেঘ সমস্ত জাতির উপরে ছায়া বিস্তার করেছিল।
{25:8} সর্বাধিপতি প্রভু পরমেশ্বর মৃত্যুকে ধ্বংস করবেন চিরতরে।! তিনি মুছে দেবেন সকলের চোখের জল পৃথিবীর বুক থেকে মুছে দেবেন আপন প্রজাদের দুর্নাম। প্রভু পরমেশ্বর স্বয়ং এ কথা বলেছেন।
{25:9} এই ঘটনা ঘটলে প্রত্যেকে বলবে, ইনি আমাদের ঈশ্বর! আমরা এঁরই উপরে বিশ্বাস ও আস্থা স্থাপন করেছি, তিনি আমাদের উদ্ধার করেছেন। তিনিই আমাদের প্রভু পরমেশ্বর! আমরা তাঁরই উপরে বিশ্বাস ও আস্থা স্থাপন করেছি। এখন আমরা আনন্দিত ও সুখী কারণ তিনি আমাদের উদ্ধার করেছেন।
{i25:10} ঈশ্বরের হাতে মোয়াবের শাস্তি
{25:10} প্রভু পরমেশ্বর সিয়োন পর্বতকে রক্ষা করবেন কিন্তু মোয়াবের মানুষ আবর্জনা স্তূপে বিচালির মত পদদলিত, পিষ্ট হবে।
{25:11} তারা তার মধ্যে সাঁতার কাটার মত হাত-পা ছুড়বে কিন্তু প্রভু পরমেশ্বর তাদের গর্ব খর্ব করবেন, তাদের হাত দুখানি শিথিল হয়ে যাবে, অসহায় হয়ে পড়বে তারা।
{25:12} মোয়াবের সমস্ত দুর্গ এবং তাদের উচ্চ নগর প্রাকার তিনি ভেঙ্গে ফেলবেন, সব কিছু ধূলায় মিশিয়ে দেবেন।
{i26:1} ঈশ্বরের প্রজাদের বিজয় লাভ
{26:1} সেইদিন সমাগত যেদিন যিহুদীয়ার মানুষ গাইবে এই গানঃ অতি সুদৃঢ় আমাদের নগরী! সুরক্ষিত করেছেন স্বয়ং ঈশ্বর নগরীর প্রাকার সমূহ।
{26:2} খুলে দাও নগরীর সকল তোরণদ্বার, প্রবেশ করতে দাও বিশ্বস্ত জাতিকে যে জাতির মানুষ ন্যায় পরায়ণ, ধর্মে যাদের একান্ত নিষ্ঠা।
{26:3} হে প্রভু পরমেশ্বর, তোমার প্রতি যারা ভক্তিতে অবিচল একনিষ্ঠ, যারা তোমারই উপরে স্থাপন করেছে আস্থা, দান কর তাদের পূর্ণ শান্তি।
{26:4} পরমেশ্বরের উপরেই আস্থা রেখ চিরদিন, রক্ষা করবেন তিনি সর্বদা।
{26:5} তিনি অবনত করেছেন গর্বিতকে, বিধ্বস্ত করেছেন তাদের বাসভূমি সুদৃঢ় নগরীকে মিশিয়ে দিয়েছেন ধূলায় প্রাকার সমূহ।
{26:6} একদিন যারা ছিল নিপীড়িত, তারা হেঁটে যাক এর উপর দিয়ে, চলে যাক পদদলিত করে।
{26:7} হে জগদীশ্বর, সজ্জনকে চালাও তুমি ন্যায় ও সততার পথে এ তোমারই দয়ার দান।
{26:8} তোমারই ইচ্ছা পালন করি আমরা, তোমাতেই সকল প্রত্যাশা আমাদের, তুমিই চিরআকাঙ্ক্ষিত প্রভু পরমেশ্বর।
{26:9} সমস্ত হৃদয়-মন আমার তোমাকেই চায় প্রভু নিশীথকালে অন্তরাত্মা আমার একান্ত আকুল হয়ে তোমারই পথ থাকে চেয়ে! যেদিন তুমি বিচার করবে এই পৃথিবীর, বিচার করবে সমগ্র জগদ্বাসীর, সেদিন তারা জানবে, ন্যায়নিষ্ঠা কাকে বলে!
{26:10} দুর্জনের প্রতি দয়া প্রদর্শন করলেও কোনদিনই সে বুঝবে না ন্যায়ের মাহাত্ম্য। এমন কি আজ এই ন্যায়নিষ্ঠতার দেশে লোকে এখনও অন্যায় করেই চলেছে, তোমার মহত্ত্বের স্বীকৃতিদানে বিমুখ তারা।
{26:11} তোমার শত্রুপক্ষ জানে না যে তুমি তাদের দণ্ড দান করবে হে প্রভু পরমেশ্বর, তাদের তুমি লজ্জায় ফেল, জর্জরিত হোক তারা নিদারুণ যন্ত্রণায়। তাদের জন্য তোমার নিরূপিত দণ্ড ভোগ করুক তারা। তুমি দেখিয়ে দাও তাদের, তোমার প্রজাদের কত ভালবাস তুমি।
{26:12} তুমি দেবে আমাদের শ্রী ও সমৃদ্ধি, আমাদের যা কিছু কর্ম সকলই হয়েছে সাধিত তোমার আপন হাতে ।
{26:13} হে প্রভু পরমেশ্বর, আ মাদের আরাধ্য ঈশ্বর, আমরা অন্যের অধীনে করেছি দিন যাপন, তবু তুমিই আমাদের একমাত্র প্রভু পরমেশ্বর।
{26:14} আজ তারা মৃত, আর কোনদিনই তারা উঠবে না বেঁচে, তাদের আত্মারা আসবে না ফিরে আর, কারণ তুমি দণ্ডদান করেছ, সংহার করেছ তাদের, হারিয়ে গেছে তারা বিস্মৃতির আঁধারে।
{26:15} হে প্রভু পরমেশ্বর, আমাদের জাতির শ্রীবৃদ্ধি করেছ তুমি, চতুর্দিকে সীমানা তার করেছ বিস্তৃত, গৌরবে মণ্ডিত হয়েছ তুমি।
{26:16} তুমি তোমার প্রজা আমাদের শাস্তি দিয়েছ প্রভু, নিদারুণ মনোবেদনায় প্রার্থনা করেছি আমরা তোমারই কাছে।
{26:17} প্রসব যন্ত্রণায় নারী যেমন আর্তক্রন্দনে ভেঙ্গে পড়ে তেমনি করে তুমিও আমাদের কাঁদিয়েছ হে প্রভু পরমেশ্বর।
{26:18} অসহ্য যন্ত্রণা আর তীব্র বিষাদে জর্জরিত হচ্ছি আমরা ভূমিষ্ঠ হয় না কোন জাতক এ যন্ত্রণায়। আমাদের দেশের জন্য কোন যুদ্ধ জয়ই কিরি নি আমরা, কোন কর্মই করি নি সম্পাদন।
{26:19} আমাদের স্বজাতির মৃতজনেরা আবার বেঁচে উঠবে, তাদের শবদেহে আবার হবে প্রাণের সঞ্চার।! নিদ্রাগত যারা সমাধিগুহায়, জাগ্রত হবে তারা, মুখরিত হবে আনন্দ সঙ্গীতে! উজ্জ্বল শিশিরকণা যেমন সঞ্জীবিত করে ধরণীকে, সেইভাবে প্রভু পরমেশ্বর মৃতজনকে করবেন সঞ্জীবিত।
{i26:20} ন্যায় বিচার
{26:20} হে আমার স্বজাতির মানুষ, তোমরা ঘরে ফিরে যাও, বন্ধ করে দাও ঘরের দুয়ার, লুকিয়ে থাক যতক্ষণ না ঈশ্বরের ক্রোধের হয় নিরসন।
{26:21} প্রভু পরমেশ্বর আসছেন তাঁর স্বর্গের আবাস থেকে, পৃথিবীর মানুষকে পাপের দণ্ড দিতে। পৃথিবীতে গোপনে সম্পাদিত হত্যাকাণ্ডের কথা হবে প্রকাশিত, ধরণী আর রাখবে না লুকিয়ে নিজের বুকের মাঝে সেই সব মৃতদেহ।
{i27:1} ইসরায়েলের পুনঃপ্রতিষ্ঠা
{27:1} সেইদিন সমুদ্রের সেই বিরাটকায় পলায়মান নাগ সে সর্বাঙ্গ মোচড় দিয়ে দিয়ে পথ চলে, সেই লিভিয়াথানকে হত্যা করার জন্য ঈশ্বর তাঁর ভয়াবহ তীক্ষ্মধার তরবারি ব্যবহার করবেন।
{27:2} সেইদিন প্রভু পরমেশ্বর তাঁর মনোরম দ্রাক্ষাকুঞ্জ সম্বন্ধে বলবেন,
{27:3} এর দিকে আমি সতর্ক দৃষ্টি রাখি, জলসেচন করি নিয়মিত। কেউ যাতে এর কোন ক্ষতি করতে না পারে, তাই আমি দিনরাত একে পাহারা দিই।
{27:4} এই আমি দ্রাক্ষাকুঞ্জের প্রতি আমার আর কোন ক্রোধ নেই। তবে সেখানে যদি শুধু কাঁটাঝোপ ও কাঁটাগুল্ম থাকত তাহলে সেগুলি সম্পর্কে আমাকে ব্যবস্থা নিতে হত, সেগুলিকে আমি একেবারে পুড়িয়ে দিতাম।
{27:5} তবে আমার প্রজাদের শত্রুরা যদি আমার শরণ নিতে চায়, তাহলে তারা এসে আমার সঙ্গে শান্তির সম্পর্ক স্থাপন করুক। হ্যাঁ, আমার সঙ্গে তাদের শান্তির সম্পর্কই কাম্য।
{27:6} এমন এক দিন আসছে যে দিন যাকোবের বংশধর ইসরায়েল জাতি একটি বৃক্ষের মত বদ্ধমূল হবে। মুকুলিত পুষ্পে পল্লবে সুশোভিত হয়ে উঠবে। তাদের উৎপাদিত ফলে পৃথিবী পূর্ণ হয়ে যাবে।
{27:7} ইসরায়েলের শত্রুরা প্রভু পরমেশ্বরের হাতে যেরকম ভয়াবহ ও নিষ্করুণভাবে শাস্তি পেয়েছে এবং তাদের যত লোক মারা গেছে, সেইভাবে তিনি ইসরায়েলীদের কখনও শাস্তি দেন নি।
{27:8} প্রভু পরমেশ্বর তাদের শাস্তি দিয়েছেন নির্বাসনে পাঠিয়ে। তিনি তাদের প্রচণ্ড পূবালী ঝড়ের সঙ্গে উড়িয়ে নিয়ে গেছেন।
{27:9} একমাত্র সেইদিনই ইসরায়েলের সমস্ত পাপের মার্জনা হবে, যেদিন অন্য জাতির প্রস্তুর নির্মিত উপাসনা বেদী চক্খড়ির মত গুঁড়ো হয়ে মাটিতে মিশে যাবে, যেদিন ধূপদানের কোন বেদী বা আশেরা প্রতিমার কোন চিহ্নমাত্র থাকবে না।
{27:10} সুরক্ষিত নগরী আজ ধ্বংসস্তূপে পরিণত হয়েছে। শূন্য এ নগরী নির্জন প্রান্তরের মত পশুপালের চারণভূমি ও বিশ্রামস্থলে হয়েছে পরিণত।
{27:11} গাছের ডালগুলি শুকিয়ে ভেঙ্গে পড়েছে। মেয়েরা এই সব কাঠ জ্বালানীর জন্য সংগ্রহ করে নিয়ে যায়। লোকেরা এসবের মর্ম কিছুই বোঝে না। তাদের স্রষ্টা ঈশ্বর তাদের প্রতি করুণা বা অনুগ্রহ কিছুই করবেন না।
{27:12} সেইদিন, ইউফ্রেটিস নদী থেকে মিশর সীমান্ত পর্যন্ত বিস্তৃত স্থানের সমস্ত প্রজাদের প্রভু পরমেশ্বর একজন একজন করে এনে একত্র করবেন, যেমন করে লোকে তুষ থেকে গম বাছাই করে নেয়।
{27:13} সেইদিন আসিরিয়া ও মিশরের নির্বাসিত সমস্ত ইসরায়েলীদের তুরী ধ্বনি করে ডেকে আনা হবে। তারা পবিত্র পর্বত জেরুশালেমে এসে প্রভু পরমেশ্বরের আরাধনা করবে।
{i28:1} উত্তরের রাজ্যসমূহের প্রতি সাবধানবাণী
{28:1} ইসরায়েল রাজ্যের উপরে দণ্ড নেমে এল। মত্ত নেতাদের মাথায় ফুলের মুকুটের মত এর সমস্ত গৌরব ম্লান হয়ে আসছে। তাদের গর্বিত নেতাদের সুবাসিত দেহ মাতাল হয়ে সেখানেই লুটিয়ে পড়বে, ঢলে পড়বে প্রচণ্ড মত্ততার কোলে।
{28:2} প্রভু পরমেশ্বর একজন মহাশক্তিধর ব্যক্তিকে প্রস্তুত করে রেখেছেন তাদের আক্রমণ করার জন্য। সে আসবে প্রচণ্ড ঘূর্ণিঝড়ের সঙ্গে শিলাবৃষ্টির মত, মুষলধারে তুমুল বৃষ্টির মত, দুর্নিবার বেগে ভয়াবহ বন্যার মত সে ছুটে আসবে, ভাসিয়ে দেবে সমগ্র দেশ।
{28:3} পদদলিত করবে সে সুরাপানে মত্ত নেতৃবৃন্দের দর্প।
{28:4} মরশুমের ফসল ডুমুর পাকার সঙ্গে সঙ্গে গাছ থেকে পেড়ে লোকে যেমন নিঃশেষে খেয়ে নেয়, তেমনি ঐ গর্বোদ্ধত নেতৃবৃন্দের সম্মান ও মর্যাদা হবে নিঃশেষিত।
{28:5} এমন একটি দিন আসছে যেদিন সর্বশক্তিমান প্রভু পরমেশ্বর স্বয়ং তাঁর অবশিষ্ট প্রজাদের মহিমায় ভাস্বর পুষ্পশোভিত মুকুটস্বরূপ হবেন।
{28:6} যাঁরা বিচারকের দায়িত্ব পালন করবেন, তিনি তাঁদের ন্যায়-অন্যায়ের বোধ দান করবেন এবং যাঁরা বহিঃশত্রুর আক্রমণ থেকে নগরতোরণ রক্ষায় নিয়োজিত থাকবেন, তাদের দান করবেন অমিত শক্তি ও সাহস।
{i28:7} যিশাইয় এবং যিহুদীয়ার সুরামত্ত পুরোহিত নবীদল
{28:7} নবী ও পুরোহিতেরা পর্যন্ত এত বেশি মাত্রায় সুরাপান করে যে তাদের পা টলে যায়, ভাল করে চলতে পারে না। বুদ্ধিতে তাদের জড়তা এসে যায়, তারা হতবুদ্ধি হয়ে পড়ে। নবীরা এত বেশী মাত্রায় সুরাপান করে যে তাদের মধ্যে জড়তা এসে যায়, ঈশ্বর প্রেরিত দর্শনের অর্থ উপলব্ধি করতে পারে না। পুরোহিতেরা অত্যধিক মাত্রায় সুরাপানে মত্ত হওয়ার ফলে তাদের কাছে বিচার নিষ্পত্তির জন্য কোন বিষয় এলে, তার যথাযথ সিদ্ধান্ত তারা নিতে পারে না।
{28:8} তাদের খাবার ও বসবার জায়গা বমিতে পূর্ণ, সামান্যতম স্থানও কোথাও পরিষ্কার থাকে না।
{28:9} লোকে আমার বিরুদ্ধে অভিযোগ করে। বলে, ও কাকে শিক্ষা দেবে? কে ওর কাছে জ্ঞান নেবে? একমাত্র ছোট শিশুই ওর কথা শুনবে, যে সবেমাত্র স্তন্যপান ত্যাগ করেছে।
{28:10} সে আমাদের অক্ষরে অক্ষরে পংক্তিতে পংক্তিতে, উপদেশের উপর উপদেশ দিয়ে শিক্ষা দেবার চেষ্টা করছে।
{28:11} তোমরা যদি আমার কথা না শোন, তাহলে ঈশ্বর তোমাদের শিক্ষা দেওয়ার জন্য এক অদ্ভুত ভাষাভাষী বিদেশীকে ব্যবহার করবেন।
{28:12} তিনি তোমাদের সকলের জন্য বিশ্রাম ও আরামের ব্যবস্থা করলেন, কিন্তু তোমরা তাঁকে প্রত্যাখ্যান করলে, তাঁর কথা শুনতে চাইলে না।
{28:13} সেইজন্য প্রভু পরমেশ্বর অক্ষরে অক্ষরে, পংক্তিতে পংক্তিতে, উপদেশের পর উপদেশে তোমাদের উচিত শিক্ষা দিতে চলেছেন। তখন তোমরা প্রতি পদক্ষেপে হোঁচট্ খাবে, আহত হবে, ফাঁদে পড়বে ও শেষে বন্দী হবে।
{i28:14} সিয়োনের কোণের মূল প্রস্তর
{28:14} হে উদ্ধত, নিন্দাপরায়ণ লোকেরা, তোমরা যারা জেরুশালেমের মানুষের উপরে কর্তৃত্ব করছ, শোন তোমরা, প্রভু পরমেশ্বর কি বলছেন!
{28:15} তোমরা মৃত্যুর সঙ্গে চুক্তি করেছ এবং স্থাপন করেছ সন্ধি মৃত্যুলোকের সঙ্গে। মিথ্যা ও ছলনার উপরে নির্ভর করে তোমরা নিশ্চিন্ত হয়ে রয়েছ, ভেবেছ, দুর্দৈব ঘনিয়ে এলেও তোমাদের স্পর্শ করবে না।
{28:16} অতএব, এখন সর্বাধিপতি প্রভু পরমেশ্বর বলেছেন, আমি সিয়োনে স্থাপন করছি এক সুদৃঢ় প্রস্তর। সেটি হবে কোণের মূল প্রস্তর। এই প্রস্তরের উপরে লেখা থাকবে, “বিশ্বাস যার অটল, সে কখনও বিচলিত হবে না।”
{28:17} ন্যায়বিচার হবে এর মানরজ্জু এবং বিশ্বস্ততা হবে এর ওলোন সূত্র। যে মিথ্যার উপরে তোমরা নির্ভর করে আছ, সেই মিথ্যার আশ্রয়কে প্রচণ্ড শিলাবৃষ্টি ভাসিয়ে নিয়ে যাবে এবং বন্যায় ধ্বংস করে দেবে তোমাদের ঐ নিরাপত্তার মিথ্যা আশ্বাস।
{28:18} মৃত্যুলোকের সঙ্গে যে চুক্তি তোমরা স্থাপন করেছ, সেই চুক্তি লোপ হয়ে যাবে, নস্যাৎ হয়ে যাবে মৃত্যুলোকের সঙ্গে তোমাদের স্থাপিত সন্ধি। দুর্দৈবের মহাপ্রলয় গ্রাস করবে তোমাদের।
{28:19} আঘাত করবে তোমাদের বার বার। দিনের পর দিন। দিনরাত এই দারুণ দুঃসহ বিপর্যয় সহ্য করতে হবে তোমাদের। সেদিন যখন ঈশ্বরের এই বাণী তোমরা উপলব্ধি করবে তখন ভয়াবহ বিভীষিকা তোমাদের ঘিরে ধরবে।
{28:20} প্রবাদের সেই মানুষটির মত দশা হবে তোমাদের, যে তার চেয়ে দৈর্ঘ্যে ছোট একটি খাটে ঘুমায়, যাতে পা মেলে শোবার জায়গা কুলায় না, তার গায়ে দেবার কম্বলটা এত ছোট যে ভাল করে গায়ে ঢাকা দেওয়া যায় না,
{28:21} পরাসীম পর্বতে এবং গিবিয়োন উপত্যকায় প্রভু পরমেশ্বর যেভাবে যুদ্ধ করেছিলেন, সেইভাবে এখানেও তিনি তাঁর পরিকল্পনা রূপায়ণের জন্য যুদ্ধ করবেন। অনুপম তাঁর কার্যাবলী! তিনি সমাপ্ত করবেন তাঁর এই রহস্যময় কাজ।
{28:22} আমার এই সতর্কবাণীতে তোমরা ব্যঙ্গের হাসি হেসো না! যদি হাসো তাহলে অবস্থা বড় কঠিন হয়ে দাঁড়াবে, তোমাদের পলায়নের কোন পথ থাকবে না। সর্বশক্তিমান প্রভু পরমেশ্বরের সিদ্ধান্তের কথা আমি শুনেছি। তিনি সমগ্র দেশ ধ্বংস করার সিদ্ধান্ত গ্রহণ করেছেন।
{i28:23} ঈশ্বরের প্রজ্ঞা
{28:23} তোমরা আমার কথা শোন, আমি যা বলি শোন মন দিয়ে।
{28:24} কোন চাষীই ক্ষেতে বীজ বপনের উদ্দেশ্যে মাটি তৈরী করার জন্য অবিরাম লাঙ্গল চালায় না।
{28:25} একবার মাটি তৈরী হয়ে গেলে সে শুল্ফা বা জিরে বীজ বোনে, সারি সারি বোনে গম ও যব। তারপর ক্ষেতের চারিদিকের আলে বোনে অন্য শস্য বীজ।
{28:26} সে জানে কিভাবে কাজ করতে হয় কারণ ঈশ্বর তাকে এভাবেই কাজ করতে শিখিয়েছেন।
{28:27} শুলফা বা জিরে পিটে ঝাড়াই করার জন্য সে কখনও ভারী মুগুর ব্যবহার করে না। এই কাজের উপযুক্ত হালকা লাঠিই সে ব্যবহার করে।
{28:28} একটানা গম মাড়াই করে সে শস্য নষ্ট করে না। শস্য নষ্ট না করে মাড়াই করার কাজ সে ভালভাবেই জানে।
{28:29} সর্বাধিপতি প্রভু পরমেশ্বরের কাছে থেকেই এই প্রজ্ঞা আসে। ঈশ্বরের সমস্ত পরামর্শই জ্ঞানপূর্ণ, তাঁর বিবেচনা প্রজ্ঞার আধার।
{i29:1} জেরুশালেমের ভবিতব্য
{29:1} ঈশ্বরের বেদী জেরুশালেমের সমূহ সর্বনাশ। সমূহ সর্বনাশ দাউদের শিবির নগরীর। ভোজপর্ব ও উৎসবাদি নিয়ে আরও একটি বা দুটি বৎসর কেটে যেতে দাও।
{29:2} তারপর “ঈশ্বরের বেদী’’ নামে পরিচিত সেই নগরীর উপরে ঈশ্বর নামিয়ে আনবেন বিপর্যয়। আর্ত ক্রন্দন ও হাহাকারে পূর্ণ হয়ে যাবে সেখানের আকাশ-বাতাস এবং সমগ্র নগরী হবে হোমবলির বেদীর মত।
{29:3} ঈশ্বর সেই নগরী আক্রমণ করবেন, অবরোধ করবেন।
{29:4} তখন জেরুশালেম হবে এক প্রেতাত্মার মত, মাটির তলা থেকে কথা বলার জন্য আপ্রাণ চেষ্টা করবে, ধূলা থেকে বার হয়ে আসবে তোমার অস্ফুট আওয়াজ।
{29:5} জেরুশালেম, যে সমস্ত বিদেশী তোমাকে আক্রমণ করবে, তাদের উড়িয়ে দেওয়া হবে ধূলার মত, তাদের দুধর্ষ সৈন্যবাহিনী উড়ে যাবে তুষের মত।
{29:6} অকস্মাৎ, অপ্রত্যাশিতভাবে প্রচণ্ড বজ্রবিদ্যুৎ ও ঝঞ্ঝা এবং ভূমিকম্পের মধ্য দিয়ে সর্বাধিপতি প্রভু পরমেশ্বর তোমাদের উদ্ধার করবেন। তিনি পাঠাবেন ঘূর্ণিঝড় ও সর্বগ্রাসী লেলিহান অগ্নি।
{29:7} তখন ঈশ্বরের বেদী জেরুশালেম আক্রমণকারী জাতিবর্গের সমস্ত সৈন্যবাহিনী, তাদের সমস্ত অস্ত্রশস্ত্র, সাজ-সরঞ্জাম — রাতের স্বপ্নের মত মিলিয়ে যাবে।
{29:8} জেরুশালেম আক্রমণ করার জন্য যে সমস্ত জাতি একত্র হয়েছিল, তারা হবে সেই ক্ষুধার্ত মানুষের মত, যে স্বপ্নে দেখে সে খাচ্ছে কিন্তু ঘুম ভাঙ্গে ক্ষুধায় জর্জরিত হয়ে, অথবা তারা হবে সেই তৃষ্ণার্ত মানুষের মত, সে স্বপ্নে আকন্ঠ জলপান করে কিন্তু ঘুম ভাঙ্গে তার প্রচণ্ড তৃষ্ণায়।
{i29:9} সাবধানবাণী অবহেলা
{29:9} তোমরা মোহাচ্ছন্ন হয়ে পথ চল! থাক অন্ধ হয়ে! সুরা পান না করেই মত্ত হয়ে ওঠ! বিন্দুমাত্র সুরা বিনাই পা তোমাদের টলতে থাকুক।
{29:10} প্রভু পরমেশ্বর তোমাদের তন্দ্রালু করেছেন গভীর নিদ্রায় ডুবে যাওয়ার জন্য। তোমাদের দ্রষ্টা নবীদের দৃষ্টিও ঈশ্বর আচ্ছন্ন করেছেন।
{29:11} নবীদের সমস্ত দর্শনের অর্থ তোমাদের কাছে গোপন রাখা হবে। সীলমোহর করে বন্ধ করে রাখা পুস্তক যেমন অর্থহীন, তোমাদের কাছে এও হবে তেমনি। তোমাদের মধ্যে শিক্ষিত কোন ব্যক্তি যদি এই বইটি কারও কাছে নিয়ে গিয়ে তাকে পড়ে দিতে বলে, তাহলে সে বলবে যে বইটি সে পড়তে পারবে না, কারণ বইটি সীলমোহর করে বন্ধ করা আছে।
{29:12} আবার কোন নিরক্ষর ব্যক্তিকে যদি বইটি পড়ে দিতে বল, তাহলে সে বলবে, কি করে পড়তে হয়, সে জানে না।
{29:13} প্রভু পরমেশ্বর বলেছেন, এই সব লোক আমার আরাধনা করে বলে দাবী করে কিন্তু তাদের কথা অর্থহীন, তাদের মন অন্য কোথাও বাঁধা আছে। তাদের ধর্ম হল মানুষের তৈরী প্রথা ও বিধি বিধান মাত্র, এ শুধু তারা মুখস্থ রাখে।
{29:14} তাই, আমি অপ্রত্যাশিতভাবে একটির পর একটি আঘাত হেনে তাদের আতঙ্কগ্রস্ত করে তুলব। যারা জ্ঞানবান তারা মূর্খে পরিণত হবে, তাদের বুদ্ধি বিবেচনা ব্যর্থ হয়ে যাবে।
{i29:15} আগামী দিনের আশা
{29:15} যারা প্রভু পরমেশ্বরের কাছে তাদের পরিকল্পনা গোপন রাখতে চেষ্টা করে তাদের সমূহ সর্বনাশ! তারা সঙ্গোপনে নিজেদের পরিকল্পনা অনুযায়ী কাজ করে চলে এবং ভাবে, কেউ তাদের দেখতে পাবে না বা জানতে পারবে না তারা কি করছে।
{29:16} তাদের বুদ্ধি বিপর্যয় হয়েছে। তারা সবকিছু উল্টে দিতে চায়। মাটি, না কুম্ভকার — কোনটির গুরুত্ব বেশি? মানুষের হাতের তৈরী কোন বস্তু কি তাকে বলতে পারে, “তুমি আমাকে তৈরী কর নি’’ অথবা সে কি তাকে বলতে পারে, “তুমি জান না তুমি কি তৈরী করেছ?’’
{29:17} প্রবাদ আছে, এককালে যা ছিল লেবাননের ঘন অরণ্য, খুব শীঘ্রই সেই অরণ্য পরিণত হবে শস্যসমৃদ্ধ কৃষিক্ষেত্রে এবং শস্যক্ষেত্র পরিণত হবে ঘন অরণ্যে।
{29:18} সেই দিন যখন আসবে, পুস্তক পাঠ হলে বধিরেরা শুনতে পারে এবং অন্ধকারে যাদের বাস, সেই অন্ধেরা দেখতে পাবে।
{29:19} দরিদ্র ও নত-নম্র মানুষ আবার লাভ করবে ইসরায়েলের আরাধ্য পবিত্র প্রভু পরমেশ্বরের দেওয়া অপার আনন্দ।
{29:20} যারা ঈশ্বরকে ঘৃণা করে এবং অপরের উপর উৎপীড়ন করে, এবার তাদের দিন শেষ। প্রতিটি পাপী ধ্বংস হয়ে যাবে।
{29:21} যারা অপরের উপর দোষারোপ করে, যারা অপরাধীকে দণ্ডের হাত থেকে বাঁচায়, যারা নির্দোষকে সুবিচার লাভে বঞ্চিত করে, ঈশ্বর তাদের সংহার করবেন।
{29:22} তাই এখন প্রভু পরমেশ্বর, ইসরায়েলের আরাধ্য ঈশ্বর, যিনি অব্রাহামকে বিপদ থেকে উদ্ধার করেছিলেন, তিনি বলেন, হে আমার প্রজাবৃন্দ, তোমরা আর অপমানিত হবে না, লজ্জায় তোমাদের মুখ আর বিবর্ণ হবে না।
{29:23} আমি তোমাদের যে সন্তান-সন্ততি দান করব, তাদের যখন তোমরা দেখবে, তখনই স্বীকার করবে যে আমিই ইসরায়েলের পবিত্র ঈশ্বর। তখন তোমরা আমাকে সম্ভ্রম ও সম্মান করবে, সভয়ে থাকবে দণ্ডায়মান।
{29:24} মূর্খেরা বুঝতে শিখবে এবং যারা সবসময় অসন্তোষ প্রকাশ করে, তারা শিক্ষা গ্রহণ করতে আগ্রহী হবে।
{i30:1} মিশরের সঙ্গে বৃথা সন্ধি
{30:1} প্রভু পরমেশ্বর বলেছেন, যিহুদীয়ার শাসনকর্তাদের সমূহ সর্বনাশ কারণ তারা আমার বিরুদ্ধে বিদ্রোহ করেছে। তারা আমার পরিকল্পনা অনুযায়ী চলে না, আমার ইচ্ছার বিরুদ্ধে সন্ধিচুক্তি স্বাক্ষর করে একের পর এক পাপের স্তূপ জমিয়েছে।
{30:2} আমার পরামর্শ না নিয়ে তারা সাহায্যের জন্য মিশরে গিয়েছে। তারা চায় মিশর তাদের রক্ষা করুক, তাই তারা মিশরী রাজার উপর আস্থা স্থাপন করেছে।
{30:3} কিন্তু রাজা তাদের রক্ষা করতে অক্ষম হবে এবং মিশরের রক্ষা ব্যবস্থা বিপর্যস্ত হয়ে পড়বে।
{30:4} তাদের রাষ্ট্রদূতেরা ইতিমধ্যেই মিশরের সোয়ন ও হানেষে এসে গেলেও
{30:5} যিহুদীয়ার মানুষ দুঃখিত হয়ে অনুশোচনা করবে যে, তারা এমন একটি জাতির উপর নির্ভর করেছে, যার উপর নির্ভর করা যায় না। তার কাছে যখন সাহায্যের আশা করেছে তারা, সেই জাতি তখন সাহায্য দানে ব্যর্থ হয়েছে।
{30:6} দক্ষিণ মরুর জীবজন্তুদের সম্পর্কে ঈশ্বরের বার্তা এই: রাষ্ট্রদূতেরা বিপদসঙ্কুল দেশের মধ্য দিয়ে যাতায়াত করে। এই সমস্ত দেশে সিংহ, বিষধর সাপ এবং বিষাক্ত উড়ুক্কু সাপের বাস। একটি জাতির জন্য গাধা ও উটের পিঠে বোঝাই করে বহুমূল্য উপহার সামগ্রী তারা নিয়ে যাচ্ছে। এগুলি তাদের কোন সাহায্যে আসবে না।
{30:7} মিশরের সাহায্য তাদের কোন কাজে লাগবে না। তাই আমি মিশরের নাম দিলাম রহব, ‘নির্বিষ সমুদ্র দানব’।
{i30:8} অবাধ্য জাতি
{30:8} ঈশ্বর আমাকে এই জাতির মানুষের সম্বন্ধে একটি বই লিখতে বলেছেন। তাহলে এরা কেমন লোক, কতখানি তারা মন্দ-এ সম্বন্ধে একটি স্থায়ী বিবরণ লিপিবদ্ধ থাকবে।
{30:9} এরা সবসময় ঈশ্বরের বিরুদ্ধে বিদ্রোহ করে, সবসময় মিথ্যাচরণ করে, সবসময় ঈশ্বরের উপদেশ শ্রবণে ও পালনে অস্বীকার করে।
{30:10} তারা প্রবক্তা নবীদের চুপ করে থাকতে বলে। তারা তাদের বলে, আমাদের মনের মত কথা বল, ধর্মজ্ঞানে আমাদের প্রয়োজন নেই। আমাদের গড়া মায়াজালের মধ্যেই আমাদের থাকতে দাও।
{30:11} আমাদের পথ ছেড়ে সরে যাও, আর আমাদের পথরোধ করো না। ইসরায়েলের আরাধ্য তোমার ঐ পবিত্র ঈশ্বরের কথা আমরা আর শুনতে চাই না।
{30:12} ইসরায়েলের আরাধ্য পবিত্র ঈশ্বর কিন্তু বলেনঃ আমার কথা তোমরা উপেক্ষা করে নিপীড়ন ও বঞ্চনার উপরেই আস্থা স্থাপন করেছ।
{30:13} তোমরা অপরাধী। তোমাদের পাপ এমন একটি উঁচু দেওয়ালের মত, যাতে ফাটল ধরে পড়ে যাবার উপক্রম হয়েছে, হঠাৎ মুহূর্তের মধ্যে সব তোমাদের উপরে ধসে পড়বে।
{30:14} মাটির পাত্রের মত তোমরা ভেঙ্গে চূরমার হয়ে যাবে। পাত্রটির এমন কোন বড় টুকরো থাকবে না যার সাহায্যে অঙ্গার তোলা যায় বা জালা থেকে জল তোলা যায়।
{30:15} সর্বাধিপতি প্রভু পরমেশ্বর, ইসরায়েলের আরাধ্য ঈশ্বর প্রজাদের বলেছেন, ফিরে এস তোমরা, নীরবে আমার উপরে বিশ্বাস ও আস্থা স্থাপন কর। তাহলে তোমরা হবে শক্তিমান ও নিরাপদ। কিন্তু তোমরা এ কাজ করতে অস্বীকার করলে।
{30:16} পরিবর্তে তোমরা শত্রুর হাত থেকে রক্ষা পাবার জন্য দ্রুতগামী অশ্বে পলায়ন করার পরিকল্পনা করলে। হ্যাঁ, তোমরা ঠিকই করেছ, তোমাদের পক্ষে পালিয়ে যাওয়াই উচিত! তোমরা ভেবেছ, তোমাদের অশ্বেরা যথেষ্ট দ্রুতগামী, কিন্তু জেন, তোমাদের পিছনে যারা তাড়া করে আসছে, তারা তাদের চেয়েও দ্রুতগামী।
{30:17} একটি শত্রু সৈন্য দেখলেই তোমরা হাজার জন পালাবে, কাজেই তোমাদের সকলকে তাড়াবার পক্ষে পাঁচজন শত্রু সৈন্যই যথেষ্ট। পাহাড়ের উপরে একমাত্র পতাকাদণ্ড ছাড়া তোমাদের আর কেউ সেখানে থাকবে না!
{30:18} তা সত্ত্বেও প্রভু পরমেশ্বর তোমাদের অনুগ্রহ করার জন্য প্রতীক্ষা করে আছেন। তিনি তোমাদের দয়া করতে প্রস্তুত কারণ তিনি সর্বদা ন্যায়সঙ্গত কাজ কেরন। ধন্য তারা যারা প্রভু পরমেশ্বরের উপরে নির্ভর করে।
{i30:19} ঈশ্বর তাঁর প্রজাদের আশীর্বাদ করবেন
{30:19} হে জেরুশালেমবাসী প্রজাবৃন্দ, আর কখনও তোমাদের কাঁদতে হবে না। প্রভু পরমেশ্বর তোমাদের প্রতি সদয় হয়েছেন। যখনই তোমরা তাঁর কাছে সাহায্যের জন্য আবেদন জানাবে, তিনি তোমাদের সাড়া দেবেন।
{30:20} প্রভু পরমেশ্বর তোমাদের সঙ্কটের মধ্য দিয়ে যেতে বাধ্য করবেন, কিন্তু সেই সময় তোমাদের শিক্ষাদানের জন্য তিনি স্বয়ং তোমাদের সঙ্গে থাকবেন, তাঁকে তোমাদের আর খুঁজতে হবে না।
{30:21} পথ চলার সময় দক্ষিণে কিম্বা বামে ফিরলে পিছন দিক থেকে তোমরা তাঁর কন্ঠস্বর শুনতে পাবে, ‘এই যে সামনে পথ, তোমরা এই পথে চল।’
{30:22} তখন তোমরা তোমাদের ক্ষোদিত রৌপ্যমণ্ডিত ও ছাঁচে ঢালা স্বর্ণপ্রতিমা আবর্জনার মত ছুঁড়ে ফেলবে, বলবে, ‘আমার চোখের সামনে থেকে দূরে সরে যাও!’
{30:23} যখন তোমরা বীজ বপন করবে, প্রভু পরমেশ্বর তখন সেগুলিকে বৃদ্ধি দানের জন্য পাঠাবেন বর্ষার ধারা এবং প্রচুর ফসল দান করবেন, তোমাদের পশুপালের জন্য থাকবে বহুবিস্তৃত চারণভূমি।
{30:24} যে পশুরা তোমাদের ভূমি কর্ষণ করে, সেই বৃষ ও গর্দভেরা পাবে উৎকৃষ্ট সুস্বাদু খাদ্য।
{30:25} যেদিন তোমাদের শত্রুদের সমস্ত দুর্গ অধিকৃত হবে এবং তাদের সমস্ত লোক নিহত হবে, সেইদিন প্রত্যেকটি পর্বত ও পাহাড় থেকে নির্গত হবে জলধারা,
{30:26} সেদিন চন্দ্র হবে সূর্যের মত উজ্জ্বল এবং সূর্যের উজ্জ্বলতা বৃদ্ধি পাবে সাতগুণ। অস্বাভাবিক দ্যুতিসম্পন্ন হয়ে সূর্য যেন সাত দিনের আলো বিকিরণ করবে এক দিনে। প্রভু পরমেশ্বর তাঁর প্রজাদের যত আঘাত দিয়েছেন সেই আঘাতের ক্ষত যেদিন তিনি নিরাময় করে দেবেন, সেইদিন এই সমস্ত ঘটনা ঘটবে।
{i30:27} আসিরিয়াকে ঈশ্বর দণ্ড দেবেন
{30:27} প্রভু পরমেশ্বরের ক্ষমতা ও মহিমা দূর থেকে দেখা যাবে, ধূম ও অগ্নিতে প্রকাশিত হয় তাঁর ক্রোধ। তাঁর মুখ নিঃসৃত বাক্য যেন জ্বলন্ত অগ্নিজ্বালা।
{30:28} তাঁর নিঃশ্বাস দুকুল ভাসানো বন্যার মত সব কিছু ভাসিয়ে নিয়ে যায়। সমস্ত জাতির মানুষকে ভাসিয়ে নিয়ে গিয়ে ধ্বংস করে, তাদের সমস্ত মন্দ পরিকল্পনার সমাপ্তি ঘটায়।
{30:29} কিন্তু তোমরা, ঈশ্বরের প্রজাবৃন্দ, পবিত্র উৎসবের রাত্রিতে যেমন আনন্দে গান গাও, সেইভাবে গান গাইবে। ইসরায়েলের রক্ষক প্রভু পরমেশ্বরের মন্দিরে যাবার সময় ভক্তেরা যেমন বাঁশীর সুরে ছন্দে মহানন্দে পথ চলে, তোমরাও সেইরকম আনন্দলাভ করবে।
{30:30} প্রভু পরমেশ্বর সকলকে শোনাবেন তাঁর রাজকীয় কন্ঠস্বর, অনুভব করাবেন তাঁর ক্রোধের দারুণ অগ্নিজ্বালা। বজ্রমেঘের প্রচণ্ড গর্জন, বিদ্যুতের লেলিহান শিখা ও তুমুল শিলাবৃষ্টির দাপটে চারিদিকে কাঁপতে থাকবে।
{30:31} প্রভু পরমেশ্বরের ভয়াবহ কন্ঠস্বর শুনে ও তাঁর দণ্ডের প্রচণ্ডতা অনুভব করে আসিরীয়রা আতঙ্কে বিহ্বল হয়ে পড়বে।
{30:32} প্রভু পরমেশ্বর যখন তাদের আঘাতের পর আঘাত করবেন, তখন তাঁর প্রজারা বীণা ও তবল যন্ত্রে সুরের লহরী তুলবে। ঈশ্বর স্বয়ং আসিরীয়দের বিরুদ্ধে যুদ্ধ করবেন।
{30:33} বহুদিন পূর্বে একটি স্থান প্রস্তুত করা হয়েছিল যেখানে আসিরিয়ার সম্রাটকে দগ্ধ করার জন্যে বিরাট একটি অগ্নিকুণ্ড প্রজ্বলিত করা হবে। সেই কুণ্ড গভীর ও বিরাট ব্যাস সম্পন্ন। তাতে অনেক উঁচু করে কাঠ সাজিয়ে স্তূপাকার করা হয়েছে। প্রভু পরমেশ্বর তাঁর শ্বাসবায়ু দিয়ে অগ্নিশিখার স্রোত পাঠিয়ে তাতে অগ্নিসংযোগ করবেন।
{i31:1} জেরুশালেমের রক্ষাকর্তা ঈশ্বর
{31:1} যারা সাহায্যের জন্য মিশরে যায়, তাদের সমূহ সর্বনাশ আসন্ন! তারা মিশরের বিশাল সামরিক শক্তির উপরে — অশ্ব, রথ ও সৈন্য আস্থা স্থাপন করে। কিন্তু তারা ইসরায়েলের আরাধ্য পবিত্রতম ঈশ্বর প্রভু পরমেশ্বরের উপরে আস্থা স্থাপন করে না অথবা সাহায্য প্রার্থনা করে না তাঁর কাছে।
{31:2} তিনি প্রজ্ঞার আধার, তিনি জানেন তিনি কি করবেন। তিনি প্রেরণ করেন বিপর্যয়। তিনি তাঁর কথা রাখেন, দুষ্টকে এবং তাদের যারা রক্ষা করে, তাদের দণ্ডদান করেন।
{31:3} মিশরীরা দেবতা নয় — তারা মানুষমাত্র। তাদের অশ্ববাহিনী অতিপ্রাকৃত কিছু নয়। প্রভু পরমেশ্বর যখন সক্রিয় হয়ে উঠবেন, তখন পরাক্রান্ত জাতি চূর্ণ-বিচূর্ণ হয়ে যাবে এবং যে দুর্বল জাতিকে সে সাহায্য করেছিল, তার পতন ঘটবে। তারা দুজনেই ধ্বংস হয়ে যাবে।
{31:4} প্রভু পরমেশ্বর আমাকে বলেছেন, কোন সিংহ পশুপাল থেকে পশু ধরে নিয়ে গিয়ে বধ করলে মেষপালকদের শত চীৎকার ও কোলাহলেও সে যেমন বিরত হয় না, ঠিক তেমনি, সিয়োন পর্বতকে রক্ষা করা থেকে সর্বশক্তিমান প্রভু পরমেশ্বরকে কেউ বিরত করতে পারবে না।
{31:5} পাখি যেমন তার শাবকদের রক্ষা করার জন্য নীড়ের উপরে ডানা মেলে ঝুঁকে থাকে, ঠিক সেইভাবে প্রভু পরমেশ্বর জেরুশালেমকে উদ্ধার করবেন, রক্ষা করবেন তাকে।
{31:6} হে ইসরায়েলী প্রজাবৃন্দ, তোমরা প্রভু পরমেশ্বরের বিরুদ্ধে পাপ করেছ এবং তাঁর বিরোধীতা করেছ। কিন্তু এবার ফিরে এস তাঁর কাছে।
{31:7} এমন এক সময় আসছে, যখন তোমরা তোমাদের রৌপ্য ও স্বর্ণ নির্মিত অলীক প্রতিমাগুলি ছুঁড়ে ফেলে দেবে।
{31:8} আসিরিয়া যুদ্ধে ধ্বংস হয়ে যাবে কিন্তু মানুষের শক্তিতে নয়। আসিরিয়া যুদ্ধক্ষেত্র থেকে পালিয়ে যাবে, তাদের যুবকদের করা হবে ক্রীতদাস।
{31:9} তাদের সম্রাট পালিয়ে যাবে দারুণ আতঙ্কে, এবং তাদের সেনাপতিরা ভয়ে পতাকা ফেলে পালাবে। যে প্রভু পরমেশ্বর জেরুশালেমে পূজিত হন, হোমের জন্য যাঁর অগ্নি সেখানে প্রজ্বলিত হয় — একথা তাঁরই।
{i32:1} ন্যায়পরায়ণ আদর্শ রাজা
{32:1} একদিন ন্যায়পরায়ণ এক রাজা রাজ্যশাসন করবেন এবং জাতীয় নেতারা ন্যায়পরতায় শাসন পরিচালনা করবেন।
{32:2} তাঁরা প্রত্যেকেই হবেন ঝড়ের দিনের আশ্রয় এবং ঘূর্ণিঝড়ের সময়ে আত্নরক্ষার স্থান স্বরূপ। তাঁরা হবেন মরুভূমিতে জলধারার মত, ঊষর প্রান্তরে বিশাল শৈলের ছায়ার মত।
{32:3} প্রজাবৃন্দের অভাব অভিযোগের প্রতি তাঁদের নয়ন ও শ্রবণ থাকবে সজাগ ও উন্মুখ।
{32:4} তাঁরা কখনও ধৈর্য হারাবেন না কিন্তু বুদ্ধি বিবেচনা সহকারে কাজ করবেন, সহজ ও স্পষ্ট ভাষায় তাঁরা কথা বলবেন।
{32:5} মূর্খকে মাননীয় বলে কেউ আর ভাববে না অথবা অসৎকে সৎ আখ্যা কেউ আর দেবে না।
{32:6} মূঢ় মূর্খ ব্যক্তির কথাবার্তায় নির্বুদ্ধিতা প্রকাশ পায়। সে সততই দুষ্কর্মের ষড়যন্ত্র করে। সে যা করে এবং যা বলে — সবই প্রভু পরমেশ্বরের আপমানজনক। সে কখনও ক্ষুধার্তকে অন্ন এবং তৃষ্ণার্তকে জল দান করে না।
{32:7} খল ব্যক্তি মাত্রই মন্দ, সে মন্দ কাজ করে, মিথ্যা ষড়যন্ত্রে দরিদ্রকে বিনাশ করে এবং ন্যায়বিচার লাভে বাধা সৃষ্টি করে।
{32:8} কিন্তু একজন শ্রদ্ধেয় ব্যক্তি সৎকাজ করে এবং দৃঢ়ভাবে ন্যায়ের পক্ষ অবলম্বন করে।
{i32:9} নারীবৃন্দের কাছে সতর্কবাণী
{32:9} হে নারীবৃন্দ, তোমরা যারা নিশ্চিন্ত আরামে নির্ভাবনায় দিন কাটিয়ে দিচ্ছ, শোন তোমরা আমার কথা।
{32:10} আজ তোমরা পরিতৃপ্ত কিন্তু আগামী বছর এমনি দিনে তোমরা উদ্বেগ ও হতাশায় জর্জরিত হবে কারণ তখন সংগ্রহ করার মত দ্রাক্ষাফল আর থাকবে না।
{32:11} তোমরা ভাবনাহীন নিরুদ্বেগ জীবন যাপন করছ। কিন্তু আর নয়, এবার তোমরা শঙ্কায়-ভয়ে কেঁপে ওঠ! ছিঁড়ে ফেল তোমাদের পোষাক, পরিবর্তে পরিধান কর চট।
{32:12} শোকে বুক চাপড়াও কারণ উর্বরা কৃষিক্ষেত্র ও দ্রাক্ষাকুঞ্জ ধ্বংস হয়ে গেছে
{32:13} এবং কাঁটাগাছ ও শিয়ালকাঁটা জন্মাচ্ছে আমার প্রজাদের কৃষিক্ষেত্রে। সমস্ত আনন্দময় গৃহের জন্য কাঁদ, আকুল হয়ে কাঁদ পরিপূর্ণ জীবনের উচ্ছলতায় ভরা সেই নগরীর জন্য।
{32:14} রাজপুরীও পরিত্যক্ত জনশূন্য হয়ে যাবে, রাজধানী হবে পরিত্যক্ত নির্জন। গিরি ও প্রহরাদুর্গ ধ্বংস হয়ে যাবে চিরতরে। সেখানে বিচরণ করবে বন্য গর্দভ, সেইস্থান হবে মেষপালের মনোরম চারণক্ষেত্র।
{32:15} কিন্তু ঈশ্বর আর একটিবার আমাদের কাছে তাঁর আত্মাকে প্রেরণ করবেন। পতিত জমি উর্বর হয়ে উঠবে, ভূমি দান করবে প্রচুর ফসল।
{32:16} দেশের সর্বস্থানে ন্যায় ও ধর্মের অনুশীলন হবে।
{32:17} কারণ প্রত্যেকেই সঙ্গত কাজ করবে, সেখানে চিরদিন বিরাজ করবে নিরাপত্তা ও শান্তি।
{32:18} ঈশ্বরভক্তেরা থাকবে সমস্ত চিন্তা ভাবনার ঊর্ধ্বে, তাদের গৃহ হবে শান্তিময়, নিরাপদ।
{32:19} (কিন্তু অরণ্যে, বনানীতে হবে শিলাবৃষ্টি, নগরী হবে বিধ্বস্ত, ধূলিসাৎ।)
{32:20} শস্যের জন্য পর্যাপ্ত জল এবং গর্দভ ও পশুপালেন জন্য সর্বত্র নিরাপদ চারণক্ষেত্র লাভে প্রত্যেকে আনন্দিত হবে।
{i33:1} সাহায্যের জন্য প্রার্থনা
{33:1} আমাদের শত্রুরা ধ্বংস হয়ে গেল! লুন্ঠিত ও প্রতারিত না হওয়া সত্ত্বেও তারা অপরকে লুন্ঠন ও প্রতারণা করেছে। কিন্তু এবার তাদের লুন্ঠন ও প্রতারণা করার দিন শেষ হয়ে গেল। তারা নিজেরাই লুন্ঠিত ও প্রতারিত হবে।
{33:2} হে প্রভু পরমেশ্বর, আমাদের প্রতি কৃপা কর। তুমিই আমাদের আশা ও ভরসা। তুমি নিত্য নিয়ত আমাদের রক্ষা কর এবং বিপদের দিনে উদ্ধার কর আমাদের।
{33:3} তুমি যখন আমাদের পক্ষে যুদ্ধ কর তখন জাতিবৃন্দ রণকোলাহল শুনে পলায়ন করে।
{33:4} পঙ্গপাল যেমন সমস্ত শস্য নিঃশেষ করে যায় তেমনি তাদের সমস্ত ধনসম্পদ কেড়ে নেওয়া হয়েছে, লুন্ঠিত হয়েছে সব।
{33:5} প্রভু পরমেশ্বর কত মহান! সর্ববস্তুর উপরে তাঁর অধিকার। জেরুশালেমকে তিনি ন্যায়বিচার ও ধার্মিকতায় পূর্ণ করবেন
{33:6} এবং জাতিকে দান করবেন সুদৃঢ় প্রতিষ্ঠা । তিনি সর্বদা তাঁর প্রজাদের রক্ষা করেন ও প্রজা দান করেন। প্রভু পরমেশ্বরের প্রতি সম্ভ্রম ও ভক্তিই তাদের সবচেয়ে বড় সম্পদ।
{33:7} সাহসী বীরেরা পথে পথে সাহায্য ভিক্ষা করছে। রাজদূতেরা, যারা শান্তি আনয়নের চেষ্টা করেছিল, তারা সাহায্যের জন্য আকুল হয়ে কাঁদছে।
{33:8} রাজপথগুলি এত বিপদসঙ্কুল হয়ে উঠেছে যে কেউ আর সেদিকে হাঁটে না। সন্ধিগুলি ভেঙ্গে গেছে, শর্তগুলি হয়েছে লঙ্ঘিত। সেখানে কেউ আর সম্মান পায় না।
{33:9} খরার কবলে পড়েছে দেশ, হয়েছে পরিত্যক্ত। লেবাননের অরণ্য শুকিয়ে গেছে, শারোণের উর্বর উপত্যকা মরুভূমি হয়ে গেছে, বাগান ও কার্মেলের বৃক্ষরাজি হয়েছে পত্রশূন্য।
{i33:10} প্রভু পরমেশ্বরের বিরোধীদের প্রতি তাঁর সতর্কবাণী
{33:10} জাতিবৃন্দকে প্রভু পরমেশ্বর বলছেন, এবার আমি সক্রিয় হয়ে উঠব, দেখাব কত ক্ষমতাবান আমি।
{33:11} তোমাদের সমস্ত পরিকল্পনা অসার এবং যা কিছু তোমরা কর, সব অর্থহীন। আমার আত্মা আগুনের মত, এই আগুন তোমাদের গ্রাস করবে।
{33:12} তোমরা হবে সেই চূণা পাথরের মত, যা পোড়ালে চূর্ণ হয়ে যায়, তোমরা হবে সেই কাঁটাগাছের মত, যা পোড়ালে ভস্ম হয়ে যায়।
{33:13} নিকটে ও দূরের সকলে জানুক, কি আমি করেছি, জানুক সকলে আমার অমিত পরাক্রম।
{33:14} সিয়োনের পাপিষ্ঠরা ভয়ে কাঁপছে। তারা বলছে, ঈশ্বরের বিচার সর্বগ্রাসী অনন্ত অগ্নির মত। এই অগ্নির হাত থেকে আমরা কেউ কি রক্ষা পেতে পারি?
{33:15} তোমরা রক্ষা পেতে পার যদি কথায় ও কাজে সৎ হও। দরিদ্রকে প্রতারণা করার কাজে নিজেদের ক্ষমতা প্রয়োগ করো না, উৎকোচ গ্রহণ করো না। যারা নরহত্যা বা অন্য কোন মন্দ কাজের পরিকল্পনা করে, তাদের সঙ্গে যোগ দিও না।
{33:16} তাহলে তোমরা রক্ষা পাবে। সুদৃঢ় দুর্গের সুনিশ্চিত নিরাপত্তালাভ করবে তোমরা। তোমরা পাবে ক্ষুধার অন্ন ও তৃষ্ণার জল।
{i33:17} গৌরবময় ভবিষ্যত
{33:17} আবার তোমরা দেখবে, সর্বদিকব্যাপী এক রাজ্যের উপরে একজন অধীশ্বর মহা সমারোহে রাজত্ব করছেন।
{33:18} বিদেশী কর আদায়কারী ও চরদের পুরাতন ভীতি হবে স্মৃতিমাত্র।
{33:19} তোমাদের আর কোন দুর্বিনীত বিদেশীর মুখোমুখি দাঁড়াতে হবে না যার ভাষা তোমরা বোঝ না।
{33:20} চেয়ে দেখ সিয়োনের দিকে, যে নগরীতে আমরা ধর্মীয় উৎসব পালন করি। চেয়ে দেখ জেরুশালেমের দিকে, বসবাসের জন্য কী নিরাপদ স্থান! এ হবে এমন এক আবাস শিবিরের মত যা কোন দিন স্থানান্তরিত হবে না, যার খুঁটি কোনদিন উপরে নেওয়া হবে না, দড়ি কোনদিন ছিঁড়বে না।
{33:21} প্রভু পরমেশ্বর আমাদের তাঁর মহিমা দর্শন করাবেন। আমরা বৃহৎ নদনদী ও বিস্তৃত স্রোতধারার তীরে বাস করব। সেখানে কিন্তু শত্রুপক্ষের বাণিজ্যতরীর আগমন ঘটবে না।
{33:22} ঐ সমস্ত বাণিজ্যতরীর আনাগোণা অর্থহীন, তাদের বাণিজ্য বিস্তার ঘটবে না। আমরা শত্রুসৈন্যের সমস্ত সম্পদ কেড়ে নেব। সেই লুন্ঠিত সম্পদের পরিমাণ এত বেশী
{33:23} হবে যে খঞ্জ ব্যক্তিও সেই সম্পদের অংশ লুঠ করতে পারবে। স্বয়ং প্রভু পরমেশ্বর আমাদের রাজা হবেন, তিনি আমাদের শাসন ও রক্ষা করবেন।
{33:24} আমাদের দেশবাসীদের মধ্যে কেউ অসুস্থতা বা পীড়ার কথা বলবে না। সকলের অপরাধ মার্জনা করা হবে।
{i34:1} ঈশ্বরের দণ্ড বিধান
{34:1} হে জাতিবৃন্দ, শোন, একত্র হও সকলে! সমগ্র পৃথিবী তথা পৃথিবীর প্রতিটি অধিবাসী, এগিয়ে এস, শোন আমার কথা।
{34:2} প্রভু পরমেশ্বর সমস্ত জাতি ও তাদের সৈন্যবাহিনীর উপরে ক্রুদ্ধ হয়েছেন। তিনি তাদের দণ্ডাজ্ঞা দিয়েছেন, তারা ধ্বংস হয়ে যাবে।
{34:3} তাদের মৃতদেহ সৎকার করা হবে না। সেখানেই সেগুলি পচে দুর্গন্ধ ছড়াবে। পর্বতমালা তাদের রক্তে লাল হয়ে যাবে।
{34:4} সূর্য, চন্দ্র তারকারাজি ধূলায় পরিণত হবে। আকাশমণ্ডল চোখের নিমিষে মাদুরের মত গুটিয়ে অদৃশ্য হয়ে যাবে। দ্রাক্ষালতা বা ডুমুরের জীর্ণ পাতার মত ঝরে পড়বে আকাশের তারাগুলি।
{34:5} প্রভু পরমেশ্বর স্বর্গলোকে তাঁর তরবারি প্রস্তুত করে রেখেছেন। যাদের প্রতি তিনি দণ্ডাজ্ঞা ঘোষণা করেছেন, সেই ইদোমের উপরে নেমে আসবে তাঁর তরবারি।
{34:6} মেষ ও ছাগ বলিদানের পর খড়্গ যেমন তাদের মেদ ও রক্তে স্নান করে ওঠে, তাঁর তরবারিও ঠিক তেমনি হবে। প্রভু পরমেশ্বর বসরা নগরে, এই যজ্ঞ সম্পাদন করবেন, ইদোমে চলবে বিরাট এক নিধনপর্ব।
{34:7} দেশের পশু ও মানবকুল নির্বিশেষে নিমিষে নিহত হবে, রক্তে লাল হয়ে যাবে মাটি, মেদে পূর্ণ হবে চারিদিক।
{34:8} সিয়োনকে উদ্ধার করার এবং শত্রুদের প্রতিশোধ নেবার এই-ই হল প্রভু পরমেশ্বরের নির্দিষ্ট সময়।
{34:9} ইদোমের সমস্ত নদীর জলধারা আলকাতরায় পরিণত হবে, মাটি পরিণত হবে গন্ধকে। সারা দেশ হয়ে উঠবে জ্বলন্ত আলকাতরার মত।
{34:10} জ্বলতে থাকবে দিবারাত্রি অনির্বাণ হয়ে। অনন্তকাল ধরে উঠতে থাকবে রাশি রাশি ধোঁয়া। এদেশ যুগ-যুগান্ত ধরে পতিত জমি হয়ে পড়ে থাকবে। সেখানে কেউ পা দিতেও যাবে না।
{34:11} এদেশ পেঁচা ও দাঁড়কাকের বাসভূমি হবে, সৃষ্টির পূর্বে এর যে অবস্থা ছিল, প্রভু পরমেশ্বর আবার তার সেই রকম অবস্থা করবেন, পরিণত করবেন ঊষর বন্ধ্যাভূমিতে।
{34:12} দেশের শাসন পরিচালনা করার জন্য সেখানে কোন রাজ্য থাকবে না, সমস্ত নেতৃবৃন্দ হবে বিগত।
{34:13} রাজপ্রাসাদ ও প্রাচীরবেষ্টিত দুর্গ শহরগুলি কাঁটাগাছ, বিছুটি ও শিয়াল কাঁটায় ভরে যাবে। সেগুলি হবে পেঁচা ও শিয়ালের আস্তানা।
{34:14} সেখানে বন্য জন্তু ঘুরে বেড়াবে, চলবে দানবের অবাধ বিচরণ। নিশাচরী আসবে বিশ্রামের জন্য জায়গা খুঁজতে।
{34:15} পেঁচারা সেখানে নীড় বাঁধবে, ডিম পাড়বে, বাচ্চা তুলে তাদের লালন-পালন করবে। শকুনিরা আসবে সঙ্গিনীসহ একের পর এক।
{34:16} তোমরা প্রভু পরমেশ্বরের পুস্তকে অনুসন্ধান কর, পাঠ করে দেখ জীবিত প্রাণীদের বিষয়ে কি লেখা আছে। এরা কেউ লুপ্ত হবে না, সঙ্গীর অভাব হবে না কারও। কারণ প্রভু পরমেশ্বরই তাদের এই অবস্থার নির্দেশ দান করেছেন, তিনি স্বয়ং তাদের একত্রে মিলাবেন।
{34:17} স্বয়ং প্রভু পরমেশ্বরই এই ভূমি তাদের মধ্যে বন্টন করে দেবেন এবং তারা প্রত্যেকে এর অংশ পাবে। এদেশে তারা যুগ-যুগান্ত ধরে বাস করবে, চিরকালের জন্য এদেশের উপরে থাকবে তাদের অধিকার।
{i35:1} সিয়োনের আনন্দময় ভবিষ্যৎ
{35:1} উল্লসিত হবে মরুভূমি ঊষর প্রান্তরে বিকশিত হবে পুষ্পরাশি
{35:2} রুক্ষ মরু অসীম আনন্দে উচ্চকন্ঠে গাইবে গান, লেবাননের মত হয়ে উঠবে সে সুন্দর, অপরূপ, উর্বরা, সুফলা হবে কার্মেল ও শারোণের মত। দেখবে সকলে প্রভু পরমেশ্বরের ঐশ্বর্য-মহিমা দেখবে তাঁর অসীম প্রতাপ।
{35:3} ক্লান্ত বাহুতে দাও শক্তি দুর্বল কম্পিত পদে দাও সবল দৃঢ়তা
{35:4} হতাশায় ভেঙ্গে পড়া মানুষকে ডেকে বল, সাহস কর, পেয়ো না ভয়! ঈশ্বর আসছেন উদ্ধার করতে তোমায়, আসছেন দণ্ড দিতে শত্রুকে তোমার।
{35:5} অন্ধ দেখবে নয়নভরে বধির শুনবে কানে খঞ্জ লাফাবে নৃত্যের তালে।
{35:6} মরুভূমি বুকে প্রবাহিত হবে স্রোতধারা প্রবাহিত হবে তপ্তমরুতে সুশীতল জল ধারা,
{35:7} সরোবর হবে ধূ ধূ বালুরাশি মাঝে, তৃষিত ভূমিতে উঠবে জেগে জলের প্রস্রবণ। জলাভূমি হবে, শৃগালের বাসভূমি পরিণত হবে নলখাগড়ার বনে।
{35:8} এক রাজপথ সেখানে উঠবে গড়ে, নাম হবে তার ‘পবিত্রতার পথ।’ কোন পাপী সে পথে চলবে না সে পথের পথিককে কোন মূঢ় করবে না পথভ্রান্ত।
{35:9} কোন সিংহ সেখানে থাকবে না, কোন হিংস্র জন্তুর পড়বে না পদচিহ্ন। উদ্ধার করেছেন যাদের প্রভু পরমেশ্বর এই পথ দিয়ে ঘরে ফিরে যাবে তারা।
{35:10} সিয়োনে পৌঁছাবে তারা পরম উল্লাসে সুললিত সঙ্গীতে আর হর্ষধ্বনিতে হবে মুখরিত। এ আনন্দ তাদের হবে চিরায়ত দুঃখ, শোক, ব্যথা ঘুচে যাবে চিরতরে।
{i36:1} জেরুশালেমকে ভীতি প্রদর্শন ( ২ রাজা 18:13-27 ; ২ বংশা 32:1-19 )
{36:1} যিহুদীয়ার রাজা হিষ্কিয়ের রাজত্বকালের চতুর্দশ বৎসরে আসিরিয়ার রাজা সন্হেরিব যিহুদীয়ার প্রাচীরঘেরা নগরগুলি আক্রমণ ও অধিকার করেন।
{36:2} তারপর তিনি তাঁর সৈন্যাধ্যক্ষ রবশাকিকে বিরাট এক সৈন্যবাহিনী নিয়ে লাখিশ থেকে জেরুশালেমে পাঠালেন। আদেশ দিলেন যেন তিনি রাজা হিষ্কিয়কে আত্মসমর্পণ করতে বাধ্য করেন। দীঘি থেকে জল নিকাশের জন্য কেটে আনা খালের পাশে ধোপাদের মাঠ। তার পাশ দিয়ে চলে গেছে রাজপথ। রব্শাকি সেই রাজপথ অবরোধ করে রইলেন।
{36:3} তিনজন যিহুদীয়াবাসী তাঁর সঙ্গে দেখা করতে এলেন — একজন রাজপ্রাসাদের অধ্যক্ষ, তিনি হলেন হিল্কিয়ের পুত্র ইলিয়াকিম আর একজন রাজসভার সচিব, তাঁর নাম শেবনা, অপরজন দৈনিক ঘটনাপঞ্জীর লিপিকার। তিনি আসফের পুত্র যোয়াহ্।
{36:4} রবশাকি তাঁদের বললেন, সম্রাট জানতে চেয়েছেন, রাজা হিষ্কিয়ের এত সাহস ও স্পর্ধা কি করে হল?
{36:5} তিনি কি ভেবেছেন শুধু মুখের আস্ফালনই যুদ্ধ জয়ের জন্য যথেষ্ট? শক্তিমান আসিরিয়ার বিরুদ্ধে যুদ্ধ করার জন্য কে তোমাদের সাহায্য করবে?
{36:6} তোমরা সাহায্যের জন্য মিশরের ভরসা করে আছ। তাই যদি হয়, তবে তা হবে নলঘাসের লাঠিতে ভর দিয়ে চলার মত। ঐ লাঠি দুমড়ে ভেঙ্গে হাতে ফুটে যায়। কেউ যদি মিশররাজ ফারাও-এর উপরে নির্ভর করে, তবে তার অবস্থাও তেমনি হবে।
{36:7} আসিরীয় অধ্যক্ষ রবশাকি তাঁদের বললেন, তোমরা বলবে যে, তোমরা তোমাদের আরাধ্য প্রভু পরমেশ্বরের উপরে নির্ভর করে আছ? হিষ্কিয়ই তো এই প্রভু পরমেশ্বরের বেদী ধ্বংস করে দিয়ে যিহুদীয়া ও জেরুশালেমের লোকদের একটি মাত্র বেদীর কাছে উপাসনা করার আদেশ দিয়েছিলেন।
{36:8} আমি আমাদের সম্রাটের পক্ষ হয়ে তোমাদের বলছি, যদি তোমাদের মধ্যে যোগ্য অশ্বারোহী খুঁজে বার করতে পার, তাহলে আমি তোমাদের দুই সহস্র অশ্ব দেব।
{36:9} আসিরীয় সেনানীদের মধ্যে সবচেয়ে নীচু মানের যোদ্ধার সামনেও তোমাদের সেনানীদের কেউ দাঁড়াতে পারবে না। আর এ অবস্থায় তোমরা মিশরের কাছ থেকে রথ ও অশ্বরোহীর অপেক্ষায় তাদের উপরে নির্ভর করে রয়েছ?।
{36:10} তোমরা কি ভেবেছ, প্রভু পরমেশ্বরের সাহায্য ছাড়াই আমি তোমাদের দেশ আক্রমণ করে ধ্বংস করেছি? স্বয়ং প্রভু পরমেশ্বর আমাকে এ দেশ আক্রমণ ও ধ্বংস করতে বলেছেন।
{36:11} তখন ইলিয়াকিম, শেবনা ও যোয়াহ্ তাঁকে বললেন, দয়া করে আমাদের সঙ্গে হিব্রু ভাষার নয়, অরামীয় ভাষাতেই কথা বলুন, আমরা বুঝতে পারব। কারণ প্রাচীরের উপরে আমাদের লোকেরা বসে আছে। তারা আমাদের কথা শুনছে।
{36:12} রবশাকি বললেন, তোমরা কি ভেবেছ, আসিরিয়ার সম্রাট, শুধুমাত্র তোমাদের কাছে ও তোমাদের রাজার কাছে এই কথা বলতে আমাদের পাঠিয়েছেন? না, ঐ প্রাচীরের উপরে যারা বসে আছে, তোমাদেরই মত যাদের সকলকেই নিজেদের মলমূত্র খেতে হবে, তাদেরও আমরা এই কথা বলতে এসেছি।
{36:13} তারপর তিনি উঠে দাঁড়িয়ে চীৎকার করে হিব্রু ভাষায় বলতে আরম্ভ করলেন, শোন তোমরা, আসিরিয়ার সম্রাট তোমাদের কি বলেছেন।
{36:14} হিষ্কিয় তোমাদের যাতে প্রতারণা করতে না পারে, সেই বিষয়ে সম্রাট তোমাদের সাবধান করে দিচ্ছেন। তোমাদের রক্ষা করার ক্ষমতা হিষ্কিয়ের নাই।
{36:15} প্রভু পরমেশ্বরের উপরে আস্থা রাখ, তিনি তোমাদের উদ্ধার করবেন — হিষ্কিয়ের এই আশ্বাসবাণীতে বিশ্বাস করো না। এ কথা মনেও এনো না যে, প্রভু পরমেশ্বর তোমাদের রক্ষা করবেন এবং জেরুশালেম কখনও আসিরিয়ার হস্তগত হবে না।
{36:16} হিষ্কিয়ের কথায় কান দিও না! আসিরিয়ার সম্রাটের আদেশ, তোমরা সকলে নগর থেকে বার হয়ে এসে আত্মসমর্পণ কর। যতদিন না সম্রাট এই দেশেরই মত একটি দেশে তোমাদের বসতি করান, সেখানে এখানকার
{36:17} মতই সুফলা দ্রাক্ষা কুঞ্জ ও শস্যক্ষেত্র আছে, যা থেকে তোমরা সুরা ও রুটি পাবে, ততদিন তোমাদের সকলকেই নিজেদের দ্রাক্ষাকুঞ্জের ফল, গাছের ডুমুর ও কূপের জল পান করার অনুমতি দেওয়া হবে।
{36:18} প্রভু পরমেশ্বর তোমাদের উদ্ধার করবেন — এই কথা বলে হিষ্কিয় যেন তোমাদের প্রতারণা করতে না পারে — এই সুযোগ তাকে দিও না। আর কোন জাতির দেবতারা কি আসিরিয়ার সম্রাটের হাত থেকে তাদের দেশ রক্ষা করতে পেরেছে?
{36:19} হমাত ও অর্পদের দেবতারা এখন কোথায়? নফরবয়িমের দেবতারাই বা কোথায়? আমার হাত থেকে শমরিয়াকে কি তার দেবতা পেরেছে রক্ষা করতে?
{36:20} এই সমস্ত দেশের কোন দেবতা কখনও কি আমাদের সম্রাটের হাত থেকে তাদের দেশ উদ্ধার করতে পেরেছে? তাহলে তোমরা কি করে ভাবছ যে প্রভু পরমেশ্বর জেরুশালেম রক্ষা করতে পারবেন?
{36:21} রাজা হিষ্কিয়ের আদেশ মত তারা নীরব হয়ে রইল। একটি কথাও বলল না।
{36:22} তখন ইলিয়াকিম, শেবনা ও যোয়াহ্ দুঃখে লজ্জায় নিজেদের পরণের কাপড় ছিঁড়ে ফেলে রাজার কাছে ফিরে গেলেন এবং আসিরীয় অধ্যক্ষ রবশাকির সমস্ত কথা তাঁকে জানালেন।
{i37:1} যিশাইয়র কাছে রাজার পরামর্শ ভিক্ষা ( ২ রাজা 19:1-7 )
{37:1} রাজা হিষ্কিয় তাঁদের কাছে সমস্ত বিষয় শোনামাত্র দারুণ দুঃখে নিজের কাপড় ছিঁড়ে ফেলে চট পরলেন এবং প্রভু পরমেশ্বরের মন্দিরে গেলেন।
{37:2} তিনি রাজপ্রাসাদের অধ্যক্ষ ইলিয়াকিমকে, রাজসভার সচিব শেব্নাকে এবং প্রবীণ পুরোহিতদের আমোসের পুত্র যিশাইয়র কাছে পাঠালেন। তাঁদের পরণেও ছিল চট।
{37:3} রাজা তাঁদের মারফৎ যিশাইয়র কাছে এই কথা বলে পাঠালেনঃ আজ আমাদের ঘোরতর দুর্দিন। আমরা শাস্তি পাচ্ছি এবং দুঃসহ অপমান ও গ্লাণির মধ্যে রয়েছি। আমরা সেই প্রসবাতুরা রমণীর মত যার প্রসব করার শক্তি নাই।
{37:4} আসিরিয়ার সম্রাট জাগ্রত ঈশ্বরকে অপমান করার জন্য তাঁর প্রধান সেনাপতিকে পাঠিয়েছেন। আপনার আরাধ্য ঈশ্বর প্রভু পরমেশ্বর যেন এই সমস্ত অপমানজনক কথা শোনেন এবং যাঁরা এই কথা বলেছেন তাঁদের সমুচিত শাস্তি বিধান করেন। অতএব এখনও যারা অবশিষ্ট রয়েছে তাদের জন্য ঈশ্বরের কাছে প্রার্থনা করুন।
{37:5} রাজা হিষ্কিয়ের এই বার্তা শুনে যিশাইয়
{37:6} তাঁকে উত্তর দিয়ে বলে পাঠালেনঃ প্রভু পরমেশ্বর আসিরীয়দের ভীতি প্রদর্শনে আপনাকে ভয় পেতে নিষেধ করেছেন।
{37:7} প্রভু পরমেশ্বর সম্রাটের কাছে এক জনশ্রুতি পৌঁছে দেবেন। এই জনশ্রুতি শুনে সে নিজের দেশে ফিরে যাবে এবং সেখানেই প্রভু পরমেশ্বর তাঁর মৃত্যু ঘটাবেন।
{i37:8} আবার আসিরিয়ার ভীতি প্রদর্শন ( ২ রাজা 19:8-19 )
{37:8} আসিরিয়ার সৈন্যাধ্যক্ষ রবশাকি লাখিশে ফিরে গিয়ে শুনলেন, সম্রাট পার্শ্ববর্তী নগরী লিব্নার বিরুদ্ধে যুদ্ধে গেছেন। তিনি তখন সম্রাটের সঙ্গে পরামর্শ করার জন্য সেখানে গেলেন।
{37:9} ইতিমধ্যে আসিরিয়ার সম্রাটের কাছে সংবাদ এল যে সুদান রাজ তির্হকঃ তাঁদের আক্রমণ করতে আসছেন। এই সংবাদ শুনে তিনি রাজা হিষ্কিয়ের কাছে দূতের হাতে চিঠি দিয়ে বলে পাঠালেনঃ
{37:10} তোমাদের যে আরাধ্য দেবতার উপরে তোমরা নির্ভর কর, সেই দেবতা তোমাদের বলেছেন যে, আসিরিয়ার সম্রাটের হাতে জেরুশালেম সমর্পিত হবে না। এ কথায় বিশ্বাস করে তোমরা ভ্রান্ত হবে না।
{37:11} তুমি নিশ্চয়ই শুনেছ যে, আসিরিয়ার রাজারা অন্যান্য সমস্ত দেশের কি অবস্থা করেছেন, কী শোচনীয় ভাবে সেগুলি ধ্বংস করেছেন? তুমি কি ভেবেছ, তার হাত থেকে তুমি রক্ষা পাবে?
{37:12} আমার পূর্বপুরুষেরা গোশন, হারণ, রেৎসক, এবং তেল অস্সর নিবাসী এদনবাসীদের নির্মমভাবে হত্যা করেছিলেন। তাদের আরাধ্য দেবতারা কি পেরেছিল তাদের রক্ষা করতে?
{37:13} কোথায় গেল হমাত, অর্পদ, সফর্বয়িম, হেনা ও ইব্বা নগরের সেই রাজারা?
{i37:14} হিষ্কিয়ের প্রার্থনা
{37:14} রাজা হিষ্কিয় দূতের কাছ থেকে চিঠি নিয়ে পড়লেন। তারপর মন্দিরে গিয়ে প্রভু পরমেশ্বরের পাদপীঠে চিঠিটা রাখলেন
{37:15} এবং প্রার্থনা নিবেদন করলেন,
{37:16} হে সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর, যিনি করূবদ্বয়ের উপরে সিংহাসনে অধিষ্ঠিত, একমাত্র তুমিই ঈশ্বর, পৃথিবীর সমস্ত সাম্রাজ্যের তুমিই অধীশ্বর। তুমিই স্বর্গ ও মর্ত্যের স্রষ্টা।
{37:17} হে প্রভু পরমেশ্বর, আমাদের আবেদন শোন, দেখ আমাদের কি অবস্থা! তুমি সদাজাগ্রত ঈশ্বর! তোমাকে অপমান করার জন্য সনহেরিব কি বলছে শোন।
{37:18} হে প্রভু পরমেশ্বর, আসিরিয়ার সম্রাটেরা বহু জাতিকে সমূলে ধ্বংস করে দিয়েছে, ছারখার করে দিয়েছ তাদরে দেশ।
{37:19} পুড়িয়ে দিয়েছে তাদের আরাধ্য দেবপ্রতিমা। সেগুলি আদৌ দেবতা নয়, পাথর আর কাঠ থেকে খোদাই করা মানুষের হাতের তৈরী প্রতিমা।
{37:20} হে প্রভু পরমেশ্বর, আমাদের আরাধ্য ঈশ্বর, আসিরীয়দের হাত থেকে আমাদের উদ্ধার কর যেন সমগ্র পৃথিবী জানতে পারে যে তুমিই একমাত্র প্রভু পরমেশ্বর।
{i37:21} রাজার কাছে যিশাইয়ের বার্তা ( ২ রাজা 19:20-37 )
{37:21} তখন যিশাইয় রাজা হিষ্কিয়ের কাছে বার্তা পাঠালেন, বললেনঃ প্রভু পরমেশ্বর বলেছেনঃ আসিরিয়ার সম্রাট সনহেরিব সম্বন্ধে আমার কাছে তুমি প্রার্থনা নিবেদন করেছ।
{37:22} তার সম্পর্কে আমি, প্রভু পরমেশ্বর বলছি: হে সনহেরিব, সিয়োন কন্যা তোমাকে উপহাস করেছ, তাচ্ছিল্য করছে তোমায়।
{37:23} কাকে তুমি অপমান ও উপহাস করছ? কার বিরুদ্ধে উচ্চগ্রামে তুলেছ কন্ঠস্বর। তুলেছ উদ্ধত দৃষ্টি? ইসরায়েলের আরাধ্য সেই পবিত্রতমের বিরুদ্ধে!
{37:24} প্রভু পরমেশ্বরকে উপহাস করার জন্য প্রেরণ করেছ তোমার দাসদের, বলেছ, আমার অসংখ্য রথ নিয়ে আমি অভিযান করেছি সুউচ্চ পর্বত চূড়ায়, আরোহণ করেছি লেবাননের সুউচ্চ শীর্ষদেশে। আমি ছেদন করছি দীর্ঘকায় সীডার তরু, ছেদন করেছি সর্বোৎকৃষ্ট সাইপ্রাস বৃক্ষরাজি, আমি এসেছি তার শীর্ষদেশে, প্রবেশ করেছি তার গভীর অরণ্যে।
{37:25} কূপ খনন করেছি আমি বিদেশের ভূমিতে পান করেছি তার জল, আমি পদতাড়নায় শুষ্ক করেছি মিশরের জলধারা।
{37:26} শোন নি কি তুমি, এ তো আমি, প্রভু পরমেশ্বর বহুকাল আগে করেছি নিরূপণ, করেছি তার পরিকল্পনা অতি পুরাকালে আজ আমি সেই পরিকল্পনা রূপায়িত করেছি বাস্তবে, প্রাকার বেষ্টিত নগরী তুমি ধ্বংসস্তূপে করেছ পরিণত আমারই ক্ষমতায়।
{37:27} দুর্বল অক্ষম সেই অধিবাসীরা ভীত, চকিত, হতবাক! মাঠের ঘাস অথবা বাড়ীর ছাদের উপরে গজিয়ে ওঠা আগাছার মত তারা বেড়ে ওঠার আগেই শুকিয়ে যায় পূবালী তপ্ত হাওয়ার স্পর্শে।
{37:28} তোমার সব কিছু আমার নখদর্পণে তোমার যাওয়া-আসা, তোমার ওঠা-বসা, আমার বিরুদ্ধে তোমার ঔদ্ধত্য ও ক্রোধের কথা — সবই আমি জানি।
{37:29} আমার বিরুদ্ধে তোমার দুরন্ত ক্রোধ আর উদ্ধত অহঙ্কারের কথা শুনেছি আমি। তাই এবার তোমায় আমি করব বশীভূত, সংযত করব তোমায়। যে পথ দিয়ে এসেছ তুমি সেই পথে আমি ফিরাব তোমায়।
{37:30} তারপর যিশাইয় রাজা হিষ্কিয়কে বললেন, ভাবী ঘটনার এই হবে চিহ্নঃ এ বছর এবং তার পরের বছর তোমরা নিজে থেকে উৎপন্ন হওয়া শস্যে জীবন ধারণ করবে। তৃতীয় বছরে তোমরা বীজ পবন করবে ও ফসল তুলবে, দ্রাক্ষালতা রোপণ করবে ও তার ফল ভোগ করবে।
{37:31} যিহুদা কুলের রক্ষাপ্রাপ্ত অবশিষ্টাংশ আবার চারাগাছের মত মূল প্রেরণ করবে মৃত্তিকার গভীরে, উৎপন্ন করবে ফলসম্ভার।
{37:32} জেরুশালেম ও সিয়োন পর্বতের রক্ষাপ্রাপ্ত অবশিষ্ট অধিবাসীরা সেখানে থাকবে। সর্বাধিপতি প্রভু পরমেশ্বরের চরম সিদ্ধান্তের ফলেই এই ঘটনা ঘটবে।
{37:33} আসিরীয় সম্রাট সম্বন্ধে প্রভু পরমেশ্বর বলেছেনঃ সে এই নগরের প্রবেশ করবে না অথবা এর বিরুদ্ধে একটি বাণও নিক্ষেপ করবে না। কোন সৈন্য ঢাল-তরোয়াল নিয়ে নগরীর কাছে আসবে না বা নগরের চারিদিকে অবরোধের টিলা তৈরী করবে না।
{37:34} যে পথে সে এসেছিল, সেই পথে দিয়েই ফিরে যাবে, নগরীতে প্রবেশ করতে পারবে না। আমি, প্রভু পরমেশ্বর এই কথা বললাম।
{37:35} আমার নিজের সম্মান ও আমার দাস দাউদের কাছে দেওয়া প্রতিশ্রুতি রক্ষার জন্যই আমি এই নগরী আক্রমণে বাধা দেব এবং রক্ষা করব একে।
{37:36} প্রভু পরমেশ্বরের এক দূত আসিরীয়দের শিবিরে গিয়ে 185,000 সৈন্যকে হত্যা করলেন। পরের দিন ভোরবেলায় দেখা গেল, তারা সকলে মরে পড়ে আছে!
{37:37} তখন আসিরীয় সম্রাট সনহেরিব যুদ্ধ থেক নিবৃত্ত হয়ে ফিরে গেলেন নিনভি নগরে।
{37:38} একদিন তিনি তাঁর আরাধ্য দেবতা নিষ্রোকের মন্দিরে আরাধনা করছিলেন। সেই সময় তাঁর দুই পুত্র অদ্রম্মেলক ও শরেৎসর তাঁকে অস্ত্রাঘাতে হত্যা করে আরারট দেশে পালিয়ে গেল। এসর-হদ্দোন নামে তাঁর অপর একটি পুত্র তাঁর উত্তরাধিকারীরূপে তাঁর সম্রাটপদে অভিষিক্ত হল।
{i38:1} রাজা হিষ্কিয়ের ব্যাধি ও আরোগ্য ( ২ রাজা 20:1-11 ; ২ বংশা 32:24-26 )
{38:1} সেই সময় রাজা হিষ্কিয় কঠিন রোগে আক্রান্ত হলেন। তখন তাঁর মরণাপন্ন অবস্থা। আমোসের পুত্র যিশাইয় তাঁকে দেখতে গেলেন এবং তাঁকে বললেন, প্রভু পরমেশ্বর আপনাকে সব কিছুর সুব্যবস্থা করে রাখতে বলেছেন। কারণ আপনি আর সুস্থ হবেন না। এবার মৃত্যুর জন্য প্রস্তুত হন।
{38:2} তখন হিষ্কিয় দেওয়ালের দিকে মুখ ফিরিয়ে প্রভু পরমেশ্বরের কাছে প্রার্থনা নিবেদন করলেন। বললেনঃ
{38:3} হে প্রভু পরমেশ্বর, কৃপা করে স্মরণ কর যে আমি বিশ্বস্তভাবে একান্ত আনুগত্যে তোমার সেবা করেছি এবং সব সময় তোমার ইচ্ছা অনুযায়ী কাজ করার চেষ্টা করেছি। এই বলে তিনি তীব্র কান্নায় ভেঙ্গে পড়লেন।
{38:4} প্রভু পরমেশ্বর তখন যিশাইয়কে
{38:5} হিষ্কিয়ের কাছে ফিরে গিয়ে বলতে বললেনঃ আমি, প্রভু পরমেশ্বর, তোমার পূর্বপুরুষ দাউদের আরাধ্য ঈশ্বর, আমি দেখেছি তোমার চোখের জল! তোমার আয়ুর সঙ্গে আমি আরও পনেরো বছর যোগ করে দিলাম।
{38:6} আমি আসিরিয়া সম্রাটের হাত থেকে তোমাকে ও এই নগরীকে উদ্ধার করব এবং রক্ষা করব নগরীকে। যিশাইয় রাজাকে ডুমুর বেটে মলম তৈরী করে তাঁর ফোড়ার উপরে লাগাতে বললেন, তাহলে তিনি সুস্থ হবেন। রাজা হিষ্কিয় বললেন, আমি যে মন্দিরে যেতে সক্ষম হব তার চিহ্ন কি?
{38:7} যিশাইয় বললেন, প্রভু পরমেশ্বর যে তাঁর প্রতিশ্রুতি রক্ষা করবেন, তার প্রমাণস্বরূপ তিনিই আপনাকে একটি চিহ্ন দেবেন।
{38:8} রাজা আহসের সোপানের যতগুলি ধাপ পর্যন্ত ছায়া পড়েছে, সেখান থেকে প্রভু পরমেশ্বর দশ ধাপ পিছনে ছায়া সরিয়ে দেবেন। সঙ্গে সঙ্গে সোপানের উপরের ছায়া দশ ধাপ পিছিয়ে গেল।
{38:9} যিহুদীয়ারাজ হিষ্কিয় সুস্থতা লাভ করার পর এই স্তব গানটি রচনা করেছিলেন।
{38:10} ভেবেছিলাম, জীবনের মধ্যাহ্ন বেলায় চলে যেতে হবে আমায় মৃতলোকে আসবে না ফিরে আর জীবনের দিনগুলি আমার!
{38:11} ভেবেছিলাম, এই জীবিতের দেশে দেখতে পাব না আর হে প্রভু পরমেশ্বর, শ্রীমুখ তোমার, দেখতে পাব না মুখ কোন মর্ত্যবাসীর!
{38:12} আমি ভেবেছিলাম, জীবন আমার বুঝি সাঙ্গ হয়ে গেল যেন শিবির তুলে নেওয়া হল, তাঁত থেকে কাপড় নেওয়া হল কেটে। ভেবেছিলাম, ঈশ্বর বুঝি টেনে দিলেন পূর্ণচ্ছেদ জীবনে আমার।
{38:13} কেঁদেছি আমি সারাটি রজনী দুঃসহ যাতনায় যেন একটি সিংহ চূর্ণ-বিচূর্ণ করছে অস্থি আমার। ভেবেছিলাম, ঈশ্বর বুঝি টেনে দিলেন পূর্ণচ্ছেদ জীবনে আমার।
{38:14} কন্ঠস্বর আমার হয়ে গেল অতি ক্ষীণ, কপোতের মত কুহরি কেঁদেছি বেদনায়! স্বর্গের পানে চেয়ে চেয়ে ক্লান্ত নয়ন আমার এ বিষম যাতনা হতে উদ্ধার কর আমায় হে প্রভু পরমেশ্বর।
{38:15} কি আর বলার আছে আমার? এ তো তোমারই সৃজন হৃদয়ের তিক্ততায় নিদ্রা নেই নয়নে আমার।
{38:16} তোমারই জন্য হে প্রভু পরমেশ্বর শুধু তোমারই জন্য আমি বাঁচতে চাই আরোগ্য দাও প্রভু জীবন দাও আমায়।
{38:17} হৃদয়ের তিক্ততা আমার হবে এবার শান্তিতে পরিণত, রক্ষা করেছ সকল বিপদ হতে জীবন আমার, করেছ ক্ষমা তুমি সকল পাপ আমার।
{38:18} পাতাল করে না তোমার স্তবগান মৃত্যু করে না প্রশংসা তোমার মৃতজন করে না তোমার সত্যের ভরসা।
{38:19} জীবিত জনই গায় তোমার স্তবগান যেমন আমি আজ হয়েছি মুখর তোমার স্তুতিগানে, পিতারা জানাবে তোমার বিশ্বস্ততার গৌরব গাথা আপন সন্তানে।
{38:20} আরোগ্য দান করেছ আমায় হে প্রভু পরমেশ্বর বীণার ঝঙ্কারে মোরা গাইব তোমার স্তুতিগান। তোমারই মন্দিরে মোরা গাইব তোমার স্তুতিগান যতদিন থাকে এ দেহে জীবন।
{38:21} 
{38:22} 
{i39:1} ব্যাবিলন থেকে আগত দূতবৃন্দ ( ২ রাজা 20:12-19 )
{39:1} এই সময় বলদনের পুত্র ব্যাবিলনরাজ মরোদক-বলদান রাজা হিষ্কিয়ের অসুস্থতার কথা জেনে তাঁকে একটি পত্র ও উপহার পাঠালেন।
{39:2} হিষ্কিয় দূতদের সাদরে অভ্যর্থনা করলেন এবং তাদের তাঁর ধন-ঐশ্বর্য দেখালেন — তাঁর সোনা-রূপো, সুগন্ধি মশলা, সুরভি নির্যাস এবং যুদ্ধের সমস্ত সাজ-সরঞ্জাম তাদের দেখালেন। তাঁর রাজভাণ্ডার এবং অন্যান্য স্থানের এমন কিছু ছিল না যে তিনি তাদের দেখান নি।
{39:3} নবী যিশাইয় রাজা হিষ্কিয়ের কাছে গিয়ে জিজ্ঞাসা করলেন, ঐ লোকগুলো কোথা থেকে এসেছে এবং তারা আপনাকে কি বলল? হিষ্কিয় বললেন, তারা এসেছে বহুদূর দেশ ব্যাবিলন থেকে।
{39:4} তারা আপনার রাজপ্রাসাদের কি কি দেখল? তারা সবই দেখেছে। রাজপ্রাসাদে এমন কিছু বাকী নেই, যা তারা দেখে নি।
{39:5} যিশাইয় তখন রাজাকে বললেন, সর্বাধিপতি প্রভু পরমেশ্বর বলেছেনঃ
{39:6} এমন একদিন আসছে যেদিন তোমার রাজপ্রাসাদের যা কিছু আপনার পূর্বপুরুষেরা আজ পর্যন্ত প্রাসাদে সঞ্চয় করে রেখে গেছেন, সব কিছু ব্যাবিলনে নিয়ে যাওয়া হবে। কিছুই বাদ যাবে না।
{39:7} তোমার বংশধরদের মধ্য থেকে কিছু ব্যক্তিকে নিয়ে যাওয়া হবে এবং তাদের খোজা করে ব্যাবিলনরাজের রাজপ্রাসাদের পরিচারকরূপে নিয়োগ করা হবে।
{39:8} এই কথা থেকে রাজা হিষ্কিয় বুঝলেন যে, তাঁর জীবনকালে রাজ্যে শান্তি ও নিরাপত্তা অব্যাহত থাকবে। তাই তিনি বললেন, আপনার মুখনিঃসৃত প্রভু পরমেশ্বরের এই বার্তা শুভ।
{i40:1} আশার বাণী
{40:1} আমাদের ঈশ্বর বলেনঃ সান্ত্বনা দাও, সান্ত্বনা দাও আমার প্রজাবৃন্দকে!
{40:2} দান কর উৎসাহ জেরুশালেমবাসীকে। বল তাদের, দীর্ঘকাল তারা সয়েছে যাতনা, এবার সকল অপরাধ তাদের হয়েছে ক্ষমা। তাদের সকল পাপের সমুচিত শাস্তিরও অধিক দিয়েছি আমি।
{40:3} উচ্চরবে ঘোষণা করছে একটি কন্ঠস্বর: পথ প্রস্তুত কর প্রভু পরমেশ্বরের জন্য মরু প্রান্তরের বুকে, আমাদের ঈশ্বরের জন্য নির্মাণ করে দাও মরুভূমির মাঝে মসৃণ এক রাজপথ!
{40:4} প্রতিটি উপত্যকা ভরাট কর, সমান করে দাও প্রতিটি পর্বত-উপত্যকা, পাহাড়গুলি হবে সমতলভূমি বন্ধুর ভূমি হবে সমতল।
{40:5} প্রভু পরমেশ্বরের মহিমা তখন হবে উদ্ভাসিত। দেখবে দুচোখ ভরে সমগ্র মানবজাতি, স্বয়ং প্রভু পরমেশ্বর দান করেছেন এই প্রতিশ্রুতি।
{40:6} উচ্চরবে ধ্বনিত হচ্ছে একটি কন্ঠস্বর, বলছে: ঘোষণা কর একটি বারতা! কি বারতা ঘোষণা করব? — প্রশ্ন করলাম আমি। বল: মানব তৃণমাত্র, ক্ষণস্থায়ী তার সমস্ত শোভা বনফুলের মত।
{40:7} প্রভু পরমেশ্বর যখন করেন প্রেরণ তপ্ত বাতাস, বয়ে যায় সে বাতাস তাদের উপর শুকিয়ে যায় তৃণ, ঝরে যায় ফুল। মানুষও এমনি তৃণসম।
{40:8} শুকিয়ে যায় তৃণ, ঝরে যায় ফুল, কিন্তু আমাদের আরাধ্য ঈশ্বরের বাণী থাকে চিরকাল।
{40:9} আরোহণ কর উচ্চ পর্বতে হে জেরুশালেম ঘোষণা কর এই শুভ বারতা! উচ্চকণ্ঠে ডেকে বল হে সিয়োন, ঘোষণা কর শুভ সংবাদ। নির্ভয়ে ঘোষণা কর উচ্চকন্ঠে ঘোষণা কর যিহুদীয়ার শহরে নগরে, বল: শোন, তোমাদের আরাধ্য ঈশ্বর আসছেন!
{40:10} মহাপরাক্রমে আসছেন স্বয়ং জগদীশ্বর, আসছেন শাসনদণ্ড হাতে নিয়ে, সঙ্গে নিয়ে আসছেন তাদের, যাদের তিনি করেছেন উদ্ধার।
{40:11} মেষপালক যেমন মেষশাবকদের একত্র করে কোলে তুলে নেয় নিয়ে যায় ধীরে মেষ জননীদের ঠিক তেমনি, প্রভু পরমেশ্বর যত্ন নেবেন তাঁর প্রজাবৃন্দের।
{i40:12} ইসরায়েলের অনুপম ঈশ্বর যিহি 34:15 যোহন 10:11
{40:12} দুহাতের অঞ্জলিতে কে পেরেছে পরিমাপ করতে সমুদ্রের জল? কে পেরেছে পরিমাপ করতে আকাশের অসীম বিস্তার দুটি অঙ্গুলি সীমায়? কে পেরেছে মাপতে সমগ্র পৃথিবীর ধূলারাশি শুধু একটি পাত্রে? কে পেরেছে তুলাদণ্ডে করতে ওজন পর্বতরাজিকে?
{40:13} কে দিতে পেরেছে নির্দেশ প্রভু পরমেশ্বরকে? কে দিয়েছে পরামর্শ তাঁকে?
{40:14} শিক্ষা লাভের জন্য তিনি পরামর্শ করেন কার সঙ্গে? কেঁ তাকে পরিচালনা করে ন্যায়ের পথে? কে তাঁকে দান করে জ্ঞান দেখায় তাঁকে প্রজ্ঞার পথ?
{40:15} প্রভু পরমেশ্বরের কাছে পৃথিবীর অসংখ্য জাতিবৃন্দ কিছুই নয়, বেশি কিছু নয় এক বিন্দু জলের চেয়ে, দেশ-মহাদেশ তাঁর কাছে ধূলিকণা যেন।
{40:16} লেবানন অরণ্যের সমস্ত বৃক্ষরাজি যথেষ্ট নয় তাঁর উদ্দেশে হোমের আগুন জ্বালাতে তাঁর উদ্দেশে হোমবলির জন্য যথেষ্ট নয় সমস্ত প্রাণী সেই অরণ্যের।
{40:17} পৃথিবীর জাতিবৃন্দ তাঁর কাছে কিছুই নয়, নিতান্ত নগণ্য তারা।
{40:18} কার সঙ্গে ঈশ্বরের তুলনা চলে? কিসের সাদৃশ্যে ব্যাখ্যা করা যায় তাঁর?
{40:19} শিল্পীর হাতে গড়া প্রতিমা তিনি নন, যে প্রতিমা স্বর্ণকার নিপুণ হাতে মুড়ে দেয় সোনার পাতে রৌপ্যকার গড়ে দেয় তার পাদপীঠ।
{40:20} সোনা বা রূপোর সংস্থান করতে অক্ষম যে, সে এমন একটি কাষ্ঠখণ্ড বেছে আনে যাতে পচন ধরে না, তারপর সে খুঁজে আনে এক নিপুণ শিল্পী যে রূপায়িত করবে সেই কাষ্ঠখণ্ডকে একটি প্রতিমায় তারপর স্থাপন করবে তাকে সুদৃঢ়ভাবে।
{40:21} তোমরা কি জান না? বলা কি হয় নি তোমাদের? শোননি তোমরা কিভাবে উৎপত্তি হয়েছিল পৃথিবীর?
{40:22} বোঝ নি কি তোমরা পৃথিবী উপরে, আকাশের সীমার ওপারে স্থাপিত সিংহাসনে উপবিষ্ট এই পৃথিবীর স্রষ্টা। মানুষ তাঁর কাছে পিপীলিকার মত নিতান্ত ক্ষুদ্র। প্রসারিত করেছেন আকাশকে তিনি চন্দ্রাতপের মত, বসবাসের জন্য করেছেন স্থাপন শিবিরের মত।
{40:23} পরাক্রান্ত নৃপতিদের পতন ঘটান তিনি, বিলুপ্ত করেন তাদের সকল ক্ষমতা, তাদের অস্তিত্ব হয় তুচ্ছ অসার বস্তুর মত।
{40:24} ছোট্ট চারাগাছের মত তারা, অঙ্কুরিত হয়েছে মাত্র, হয়নি বদ্ধমূল। প্রভু পরমেশ্বর প্রেরণ করেন যখন তপ্ত বায়ু প্রবাহ, শুকিয়ে যায় সেই চারা গাছ, উড়ে যায় শুকনো খড়ের মত।
{40:25} পবিত্র ঈশ্বরের সঙ্গে কার তুলনা চলে? আছে কি তেমন কেউ?
{40:26} চেয়ে দেখ ঊর্ধ্বে, আকাশের দিকে! কে সৃষ্টি করেছে ঐ নক্ষত্ররাজি? স্রষ্টা সেই ঈশ্বর, যিনি তাদের পরিচালনা করেন সৈন্যবাহিনীর মত, তিনি জানেন তাদের সংখ্যা কত, তাদের প্রত্যেককে নাম ধরে ডাকেন তিনি! একটি নামও তাদের পড়ে না বাদ, কী অসীম ক্ষমতা তাঁর!
{40:27} হে ইসরায়েল, তবে কেন কর অনুযোগ এই কথা বলে: প্রভু পরমেশ্বর জানেন না তোমার দুর্দশার কথা অথবা করেন না তিনি কোন প্রতিকার হয়ে থাক যদি অন্যায় অবিচারের শিকার!
{40:28} তুমি কি জান না? শোন নি কি তুমি, প্রভু পরমেশ্বরই শাশ্বত ঈশ্বর? সমগ্র বিশ্বব্রহ্মাণ্ড তাঁরই সৃজন। ক্লান্ত তিনি হন না কখনও শ্রান্ত হন না তিনি। মানুষের বোধের অগম্য তাঁর মন ও ভাবনা।
{40:29} সজীব করেন তিনি শ্রান্তজনকে দুর্বলকে করেন শক্তিদান।
{40:30} 
{40:31} কিন্তু সাহায্যের জন্য যারা আস্থা রাখে প্রভু পরমেশ্বরে, শক্তি তাদের হবে নবায়িত। তারা হবে উড়ন্ত ঈগলের মত, দৌড়াবে তবু ক্লান্ত হবে না তারা অবিরাম পথ চলায় হবে না শক্তিহীন।
{i41:1} ইসরায়েলের কাছে ঈশ্বরের সুনিশ্চিত আশ্বাস
{41:1} ঈশ্বর বলেন, নীরব হও, হে সুদূরের উপকূলবাসী, শোন আমার কথা! সাহস কর! বিচারসভায় তোমাদের বক্তব্য পেশ করার জন্য প্রস্তুত হও। তোমরাও সেখানে সুযোগ পাবে নিজেদের বক্তব্য রাখার। এস আমরা একত্র হই, বিচার হোক দুই পক্ষে।
{41:2} পূর্বদেশ থেকে কে এনেছিল সেই বিজেতাকে? কে তাকে বিজয়ী করেছিল সর্বত্র? কে তাকে দান করেছিল জয়মাল্য নৃপতিবৃন্দ ও জাতিবৃন্দের উপরে? তার তরবারি আঘাত হেনেছিল তাদের উপর নিতান্ত অবহেলায় যেন তারা ধূলিকণা, তার শরজাল বাতাসের মুখে খড়ের মত উড়িয়ে দিয়েছিল তাদের।
{41:3} সে ধাবিত হয়েছিল শত্রুর পশ্চাতে নিরাপদে সেই পথে, যে পথে সে পদার্পণ করে নি কখনও।
{41:4} কে ঘটিয়েছিল এই ঘটনা? কে নিয়ন্ত্রণ করেছিল ইতিহাসের গতি? আমি, প্রভু পরমেশ্বর ছিলাম সেখানে আদির প্রথম লগ্ন থেকে, এবং আমি, প্রভু পরমেশ্বরই থাকব অন্তিমের শেষ লগ্ন পর্যন্ত।
{41:5} সুদূরের দেশবাসী সকলে দেখেছিল সভয়ে আমার সংঘটিত সকল কর্ম, ভয়ে, ত্রাসে হয়েছিল তারা কম্পিত বিহ্বল। তাই একত্রে মিলিত হল তারা।
{41:6} প্রতিবেশীরা সকলে সকলকে সাহায্য করেছে, ভাই ভাইকে সাহস দিয়ে বলেছে, সাহস কর!
{41:7} সূত্রধর স্বর্ণকারকে দান করেছে উৎসাহ, বলেছে, ‘অতি উত্তম’। ধাতু দিয়ে প্রতিমা নির্মাণের পর পেটাই করে যে তার অঙ্গ মসৃণ করে, সে উৎসাহ দেয় তাকে, যে পেরেক দিয়ে সেটি একসাথে জোড়া লাগায়, তারা বলে, নিখুঁত হয়েছে কাজ। দেবস্থানে প্রতিমাটিকে তারা পেরেক দিয়ে গেঁথে দেয় বেদীর সাথে।
{41:8} কিন্তু তুমি হে ইসরায়েল, আমার সেবক, আমার বন্ধু অব্রাহামের বংশধর তোমাকেই আমি করেছি মনোনীত।
{41:9} আমি তোমাকে নিয়ে এসেছি পৃথিবীর প্রান্ত থেকে আহ্বান করে এনেছি সুদূর সীমান্ত থেকে, মনোনয়ন করেছি তোমায়, করি নি প্রত্যাখ্যান।
{41:10} ভয় করো না, আমি তোমার সঙ্গে আছি! আমি তোমার ঈশ্বর, হতাশ হয়ো না তুমি! আমি তোমায় শক্তিমান করব সাহায্য করব তোমায়, আমি তোমার রক্ষা করব, উদ্ধার করব তোমায়!
{41:11} তোমার প্রতি বিরূপ যারা তাদের উপরে নেমে আসবে পরাজয়ের গ্লানি, বিবাদ করে যারা তোমার সঙ্গে মৃত্যু তাদের গ্রাস করবে,
{41:12} মুছে যাবে তারা পৃথিবীর বুক থেকে।
{41:13} আমি প্রভু পরমেশ্বর তোমার আরাধ্য ঈশ্বর, আমি তোমায় দান করব শক্তি তুমি ভয় করো না, আমার সর্বজয়ী শক্তি তোমার সহায়।
{41:14} প্রভু পরমেশ্বর বলেনঃ হে যাকোব, তুমি দুর্বল, নগণ্য হলেও ভয় করো না, আমি তোমায় সহায়। আমিই ইসরায়েলের আরাধ্য পবিত্রতম ঈশ্বর তোমার পরিত্রাতা।
{41:15} আমি শস্য ঝাড়াইয়ের পাটাতনের মত করব তোমাকে, তাতে আঁটা থাকবে তীক্ষ্মধার নতুন শলাকা। তোমার আঘাতে চূর্ণ হবে পর্বতমালা, পাহাড় পরিণত হবে ধূলিতে।
{41:16} তুমি উড়িয়ে দেবে তাদের বাতাসের মুখে, বায়ুপ্রবাহ নিয়ে যাবে তাদের, তারা ছড়িয়ে যাবে ঘূর্ণী ঝড়ের দাপটে। তখন তোমরা আনন্দে জয়ধ্বনি করবে, কারণ আমি তোমাদের আরাধ্য ঈশ্বর, ইসরায়েলের পবিত্রতম ঈশ্বর, মুখরিত হবে তোমরা আমার স্তুতিগানে।
{41:17} যখন আমার প্রজাবৃন্দ জলের সন্ধান করবে, তৃষ্ণায় গলা শুকিয়ে যাবে, তখন আমি, প্রভু পরমেশ্বর সাড়া দেব তাদের ডাকে, ইসরায়েলের আরাধ্য ঈশ্বর আমি, আমি তাদের কখনও করব না পরিত্যাগ।
{41:18} জলহীন গিরিরাজির বুকে আমি প্রবাহিত করব নদ-নদী, প্রবাহিত করব ঝরণাধারা উপত্যকার কোলে। মরুভূমিতে আমি পরিণত করব সুশীতল সরোবরে, শুষ্ক ভূমিকে জলের প্রস্রবণে।
{41:19} মরুভূমিতে আমি রোপণ করব সীডার তরু, রোপণ করব বাবলা, জলপাই বৃক্ষ আর সুগন্ধ পত্রযুক্ত চিরহরিৎ গুল্ম। বন্ধ্যাভূমি হবে অরণ্য দেবদারু তিধর ও তাশূর বৃক্ষে ছাওয়া।
{41:20} মানুষ দেখবে এই দৃশ্য এবং জানবে, আমি, প্রভু পরমেশ্বর এ অরণ্য করেছি রচনা। তারা বুঝবে, এ ঘটনা হয়েছে সম্ভব ইসরায়েলের আরাধ্য পবিত্রতম ঈশ্বরের ক্ষমতায়।
{i41:21} অসার বস্তুর আরাধনার অর্থহীনতা
{41:21} প্রভু পরমেশ্বর, ইসরায়েলের রাজা বলেন; হে জাতিবৃন্দের দেবকুল, উপস্থিত কর তোমাদের বিচার্য বিষয় নিক্ষেপ কর তোমাদের যুক্তির শরজাল!
{41:22} এখানে এস, জানাও আমাদের আগামী দিনের ঘটনার কথা। এ কথা সত্য হলে আমরা জানব তার পরিণাম। সভাকে জানাও, ব্যাখ্যা করে বল অতীত ঘটনার কথা, বল কী তার অর্থ।
{41:23} বল আমাদের, ভাবীকালের গর্ভে কি নিহিত আছে? তাহলেই জানব আমরা, তোমাদের দেবত্বের মহিমা। সাধন কর কল্যাণ সবার অথবা আন বিপর্যয় পূর্ণ কর আমাদের মন ভীতি ও আতঙ্কে!
{41:24} তোমরা ও তোমাদের সকল কর্মই অসার অসহ্য তোমাদের ভক্তবৃন্দ।
{41:25} পূর্ব দেশের এক ব্যক্তিকে মনোনীত করেছি আমি, আহ্বান করে এনেছি তাকে উত্তর দিক থেকে আক্রমণ করবে সে তোমাদের। কুম্ভকার যেমন পায়ে দলে মাটি মাখে, সেও তেমনি পদতলে দলিত করবে শাসকবর্গকে।
{41:26} আজ অবধি কেউ কি কখনও পেরেছে বলতে আগামী দিনের কথা, দিয়েছে কি কেউ কোন আভাষ এ ঘটনার? যাতে আমরা পারি বলতে, যথার্থ তোমাদের কথা? এ বিষয়ে তোমরা একটি কথাও বল নি কোন আভাষ দেওয়ার ক্ষমতা ছিল না তোমাদের! কোন কথা তোমাদের বলতে শোনে নি কেউ!
{41:27} আমি, প্রভু পরমেশ্বর প্রথম শুনিয়েছিলাম সিয়োনকে এই সংবাদ। প্রেরণ করেছিলাম আমিই জেরুশালেমে এক সংবাদদাতাকে এই সংবাদ দিতে, তোমার প্রজারা আসছে! ঘরে ফিরে আসছে তারা।
{41:28} যখন আমি দৃষ্টিপাত করলাম এই দেবকুলের দিকে, তাদের কারও কিছু বলার নেই, আমার প্রশ্নের উত্তর দিতেও পারল না তারা কেউ।
{41:29} অলীক অসার এই দেবকুল কিছুই তারা পারে না করতে শক্তিহীন অক্ষম এইসব অলীক প্রতিমা।
{i42:1} প্রভু পরমেশ্বরের দাস
{42:1} প্রভু পরমেশ্বর বলেছেন, এই দেখ আমার দাস যাঁকে আমি করেছি শক্তিমান, তিনি আমার মনোনীত, আমার প্রীতির পাত্র। আমি পূর্ণ করেছি তাঁকে আমার আত্মায় তিনি প্রতিষ্ঠা করবেন ন্যায়বিচার সর্বজাতির মাঝে।
{42:2} চীৎকার করবেন না তিনি, উচ্চকন্ঠে বলবেন না কথা, পথে পথে ভাষণ দেবেন না সোচ্চারে।
{42:3} ভাঙবেন না নুয়ে পড়া নল, নিভিয়ে দেবেন না কম্পিত দীপশিখা, জনহিতে করবেন তিনি শাশ্বত ন্যায়ের প্রতিষ্ঠা।
{42:4} সাহস হারাবেন না তিনি, হবেন না নিরাশ, ন্যায়ের প্রতিষ্ঠা করবেন পৃথিবীর বুকে। তাঁর উপদেশ শোনার জন্য সাগ্রহে প্রতীক্ষা করবে সুদূরের দেশবাসী।
{42:5} ঈশ্বর সৃদন করেছেন আকাশমণ্ডল, দিয়েছেন তার অসীম বিস্তার। রচনা করেছেন এই ধরাতল, তাঁরই সৃষ্টি এই বিশ্বচরাচর। মর্ত্য মানবকে দিয়েছেন জীবন তিনি দিয়েছেন শ্বাসবায়ু সকল প্রাণীকে। ঈশ্বর, পরমেশ্বর তাঁর দাসকে বলেছেন,
{42:6} আমি প্রভু পরমেশ্বর, আহ্বান করেছি তোমাকে, দান করেছি ক্ষমতা, যেন ন্যায়ের প্রতিষ্ঠা হয় এই পৃথিবীতে। সর্বমানবের সঙ্গে তোমারই মাধ্যমে আমি সম্পাদন করব এক চুক্তি, তোমারই মাধ্যমে আমি এনে দেব আলো সর্বজাতির কাছে।
{42:7} অন্ধ নয়নে তুমি জ্বালাবে আলো, বন্দী যারা আঁধার কারাগারে, তাদের দেবে মুক্তি।
{42:8} একমাত্র আমিই তোমার আরাধ্য ঈশ্বর, প্রভু পরমেশ্বর, সমস্ত গৌরব ও প্রশংসা আমারই প্রাপ্য, অদ্বিতীয় আমি।
{42:9} আমার ভবিষ্যদ্বাণী হয়েছে সফল। এবার আমি বলব অনেক নতুন ঘটনার কথা যে ঘটনা ঘটে নি এখনও।
{i42:10} স্তবগান
{42:10} নূতন সঙ্গীত গাও প্রভু পরমেশ্বরের উদ্দেশে, এ বিশ্বচরাচর গাও তাঁর স্তবগান! সমুদ্র পথে যাতায়াত কর যারা স্তবগান গাও তাঁর, সাগরের বুকে বসতি যাদের, তোমরা স্তুতিগান গাও তাঁর! হে সুদূরের দেশবাসীগণ, তোমরা সকলে গাও তাঁর স্তবগান!
{42:11} মরুদেশ ও তার নগর-নগরী উচ্চকন্ঠে গাও তাঁর জয়গান, হে কেদরের গ্রামবাসীগণ কর তাঁর বন্দনা গান! হে সেলা নগরীর অধিবাসীগণ, কর আনন্দগান, উচ্চকন্ঠে ধ্বনি জাগাও গিরি-পর্বত থেকে!
{42:12} হে সুদূরের দেশবাসীগণ গাও প্রভু পরমেশ্বরের গৌরব ও গুণগান!
{42:13} প্রভু পরমেশ্বর করেছেন যুদ্ধযাত্রা পরাক্রান্ত বীর যোদ্ধার মত, যুদ্ধের জন্য তিনি প্রস্তুত, মহাযোদ্ধার মত উন্মাদনায় অস্থির, হুঙ্কার দিচ্ছেন তিনি মহাবিক্রমে, আস্ফালন করছেন শত্রুর বিরুদ্ধে।
{i42:14} প্রজাদের কাছে ঈশ্বরের প্রতিশ্রুতি
{42:14} ঈশ্বর বলেন, দীর্ঘ দিন আমি রয়েছি নীরব, দিই নি সাড়া প্রজাদের ডাকে, কিন্তু এবার হয়েছে সময়, আমি হব সক্রিয়, চীৎকার করে উঠব আমি প্রসববেদনাতুরা রমণীর মত,
{42:15} ধ্বংস করব গিরি-পর্বত, বিশুষ্ক করব তৃণদল, বৃক্ষ-বনরাজি, নদী-উপত্যকা পরিণত হবে মরুতে, শুষ্ক হয়ে যাবে জলাশয়।
{42:16} আমি আমার অন্ধ প্রজাকুলকে পরিচালনা করে নিয়ে যাব এমন পথে যে পথে তারা চলে নি কোনদিন। আমি তাদের অন্ধকার আলোয় পরিণত করব বন্ধুর ভূমিকে পরিণত করব সমতলে এই আমার প্রতিজ্ঞা– — পূর্ণ করব আমি প্রতিজ্ঞা আমার, কখনও হব না বিচ্যুত।
{42:17} অলীক প্রতিমায় যারা আস্থা রাখে অসার মূর্তিকে যারা বলে ঈশ্বর, জর্জরিত হবে তারা লজ্জায় অপমানে।
{i42:18} শিক্ষা গ্রহণে ইসরায়েলের অক্ষমতা
{42:18} প্রভু পরমেশ্বর বলেন, শোন হে বধির জাতি, শোন! চোখ মেলে চাও হে অন্ধ মানব, দেখ!
{42:19} আমার দাসের চেয়েও এমন অন্ধ আছে কি কেউ, আছে কি কেউ এমন বধির আমার প্রেরিত দূতের চেয়ে? হায়! আমার ভক্ত দাসের চেয়ে অন্ধ আর কেউ নেই।
{42:20} হে ইসরায়েল, অনেক কিছুই দেখেছ তুমি কিন্তু তার কি কোন অর্থ আছে তোমার কাছে? শোনার জন্য কান আছে তোমার, কিন্তু প্রকৃতই কিছু কি শুনেছ তুমি?
{42:21} প্রভু পরমেশ্বর, ন্যায় প্রতিষ্ঠায় আগ্রহী তাই তিনি তাঁর বিধান ও অনুশাসনকে বসিয়েছেন সর্বোচ্চ স্থানে, করেছেন মহিমান্বিত। তিনি চেয়েছেন যেন তাঁর প্রজাবৃন্দ এগুলিকে যথাযোগ্য মর্যাদা দান করে।
{42:22} কিন্তু তাঁর প্রজাবৃন্দ আজ লুণ্ঠিত, অবরুদ্ধ কারাকক্ষের অন্ধকারে, কারাগারের অন্তরালে গোপন রয়েছে অস্তিত্ব তাদের তারা হৃতসর্বস্ব, লুন্ঠিত, তাদের উদ্ধার করার কেউ নাই। কারো মনে জাগে না তাদের মুক্ত করার কথা।
{42:23} আছে কি কেউ তোমাদের মধ্যে যে শুনবে একথা? শুনবে কি কেউ মনোযোগ দিয়ে?
{42:24} কে তুলে দিয়েছিল ইসরায়েলকে লুণ্ঠকের হাতে? স্বয়ং প্রভু পরমেশ্বর, যাঁর বিরুদ্ধে আমারা পাপ করেছিলাম! তাঁর ইস্পিত পথে চলি নি আমরা, পালন করি নি তাঁর অনুশাসন।
{42:25} তাই তিনি তাঁর ভয়াবহ ক্রোধের আগুনে দগ্ধ করলেন আমাদের ভোগ করালেন প্রচণ্ড যুদ্ধের যন্ত্রণা। তাঁর ক্রোধ অগ্নির মত দগ্ধ করল সমগ্র ইসরায়েলকে কিন্তু আমরা জানলাম না কোনদিন এ ঘটনার কথা এ ঘটনা থেকে কোন শিক্ষাই আমরা পারলাম না গ্রহণ করতে।
{i43:1} ইসরায়েলের একমাত্র পরিত্রাতা
{43:1} হে ইসরায়েল, তোমার স্রষ্টা প্রভু পরমেশ্বর বলেন, ভয় করো না, আমি তোমাকে করেছি উদ্ধার। তোমার নাম ধরে তোমাকে ডেকেছি আমি, তুমি আমার!
{43:2} তুমি যখন গভীর জলরাশির মধ্য দিয়ে যাবে আমি তোমার সঙ্গে থাকব, যখন অতিক্রম করবে নদনদী, তখন কোন বিপদে পড়বে না মগ্ন হবে না তুমি আগুনের মধ্য দিয়ে যখন যাবে দগ্ধ হবে না তুমি। দুঃসহ অগ্নিপরীক্ষার তীব্র দহন স্পর্শ করবে না তোমায়।
{43:3} কারণ আমি প্রভু পরমেশ্বর তোমার আরাধ্য ঈশ্বর, ইসরায়েলের পবিত্রতম, যিনি রক্ষা করেন তোমায়। মিশর, সুদান ও সেবা দেশ আমি দিয়েছি তোমার মুক্তিপণরূপে।
{43:4} তোমার জন্য আমি জনগণকে তুলে দেব অন্যের হাতে সমগ্র জাতিকে দিতে পারি তোমার জীবনের বিনিময়ে। কারণ আমার কাছে বহুমূল্য তুমি, দান করেছি তোমায় আমার সম্মান, আমি ভালোবাসি তোমায়।
{43:5} ভয় করো না, আমি তোমার সঙ্গে আছি! সুদূর পূর্বাচল থেকে শুরু করে দূরতম পশ্চিমের সীমান্ত থেকে ফিরিয়ে আনব তোমার বংশধরদের।
{43:6} আমি উত্তর দিককে বলব তোমাদের ছেড়ে দিতে, দক্ষিণ দিককে বলব, যেন না রাখে তোমাদের রুদ্ধ করে। সুদূর দ্বীপমালা থেকে, পৃথিবীর প্রতিটি প্রান্ত থেকে ফিরে আসতে দাও আমার প্রজাদের।
{43:7} তারা আমার অতি আপনার, আমার গৌরব ও মহিমার জন্য সৃষ্টি করেছি আমি তাদের।
{i43:8} প্রভু পরমেশ্বরের সাক্ষী ইসরায়েল
{43:8} ঈশ্বর বলেন, ডেকে আন আমার প্রজাদের বিচারসভায়, তাদের চোখ আছে কিন্তু তারা অন্ধ, কান আছে তবুও বধির তারা!
{43:9} ডাক জাতিবৃন্দকে বিচার সভায় তাদের দেবতাদের মধ্যে কে পেরেছে বলে দিতে আগামীদিনের কথা? আনুক তারা সাক্ষী তাদের, বলুক তারা, সত্য এ কথা! হোক পরীক্ষা এ কথার সত্যতা।
{43:10} হে ইসরায়েল প্রজাবৃন্দ আমার মনোনীত দাস তোমরা আমার সাক্ষী, আমি মনোনীত করেছি তোমাদের, যেন তোমরা আমায় জানতে পার, করতে পার বিশ্বাস আমায়, এবং এই উপলব্ধি অন্তরে জাগে তোমাদের আমিই একমাত্র ঈশ্বর, আর কোন ঈশ্বর নেই তোমাদের, ছিল না কখনও, আর কোন ঈশ্বর হবে না কখনও।
{43:11} আমি, একমাত্র আমিই প্রভু পরমেশ্বর একমাত্র যিনি উদ্ধার করতে পারেন তোমায়।
{43:12} আগামীদিনের ঘটনার কথা করেছিলাম ঘোষণা আমিই তারপর এসেছিলাম উদ্ধার করতে তোমাদের, কোন, অলীক দেবতা একাজ করে নি কখনও তোমরাই সাক্ষী আমার।
{43:13} আমিই ঈশ্বর, সেই চিরন্তন ঈশ্বর আমার হাত থেকে কেউ পাবে না উদ্ধার, আমার কাজের অন্যথা করে এমন সাধ্য কার?
{i43:14} ব্যাবিলনের পতন
{43:14} ইসরায়েলের আরাধ্য ঈশ্বর, প্রভু পরমেশ্বর, যিনি তোমায় উদ্ধার করেন, তিনি বলেন, তোমাকে উদ্ধার করার জন্য ব্যাবিলনের বিরুদ্ধে আমি প্রেরণ করব আমার সৈন্যদল, ভেঙ্গে ফেলব নগর-তোরণদ্বার নগরবাসীর আনন্দধ্বনি পরিণত হবে ক্রন্দন ধ্বনিতে।
{43:15} আমি প্রভু পরমেশ্বর, তোমার আরাধ্য ঈশ্বর, আমি সৃজন করেছি তোমায় হে ইসরায়েল আমি রাজরাজেশ্বর তোমার।
{43:16} বহুকাল আগে সাগরের বুকে সৃষ্টি করেছিলেন পথ প্রভু পরমেশ্বর, প্রচণ্ড ঘূর্ণির আবর্তে আলোড়িত জলরাশির মাঝে জেগেছিল সেই পথ।
{43:17} তিনি চালনা করে এনেছিলেন পরাক্রান্ত সৈন্যবাহিনীকে, ঠেলে দিয়েছিলেন ধ্বংসের মুখে, কত অশ্ব, কত রথ, চতুরঙ্গ বাহিনী রসাতলে গেল, কেউ আর এল না ফিরে, দীপশিখা যেন নিভে গেল একটি ফুৎকারে!
{43:18} কিন্তু প্রভু পরমেশ্বর বলেন, অতীত স্মৃতির মাঝে হয়ো না বিলীন, করো না বসতি বিগত দিনের মাঝে।
{43:19} দেখ, আমি এক নতুন কর্ম করতে চলেছি, সূত্রপাত হয়ে গেছে তার এবার তুমি দেখবে সে কাজ! মরুপ্রান্তরের মাঝখান দিয়ে আমি নির্মাণ করব এক রাজপথ প্রবাহিত করব সেখানে নদী-নির্ঝর।
{43:20} আমার মনোনীত প্রজাবৃন্দের তৃষ্ণা মিটাতে আমি যখন প্রবাহিত করব নদী-নির্ঝর সেই ঊষর মরুর বুকে, তখন বন্য জন্তুর সম্মান দেবে আমায়, উটপাখী আর শৃগালেরা হবে মুখর আমার স্তবগানে!
{43:21} তারা আমার সেই প্রজাবৃন্দ, যাদের আমি সৃষ্টি করেছি আমারই জন্য, মুখর হবে তারা আমার প্রশংসা গানে।
{i43:22} ইসরায়েলের পাপ
{43:22} প্রভু পরমেশ্বর বলেন, কিন্তু হে ইসরায়েল তোমরা আমায় ডাকলে না, আরাধনা করলে না আমার ক্লান্ত তোমরা আমার আরাধনায়।
{43:23} আমার উদ্দেশে হোমবলি উৎসর্গের জন্য আন নি তোমার বলির মেষ, সাজাও নি তোমরা বলিদানের অর্ঘ্য আমার সম্মানে। কোন নৈবেদ্য উপহারের দাবীতে আমি ভারাক্রান্ত করি নি তোমাদের, বিব্রত করি নি কখনও সুরভিত ধূপের দাবীতে।
{43:24} কোন দিন তুমি কিনে আন নি সুরভিত ধূপ আমার জন্য অথবা তৃপ্ত কর নি আমায় বলির মেদে, বরং ভারগ্রস্ত করেছ আমায় তোমার পাপরাশি দিয়ে, ক্লান্ত আমি তোমার পাপভারে।
{43:25} তবু, আমি, আমিই সেই ঈশ্বর, আমি নিজগুণে মার্জনা করি আপন মহত্বে ক্ষমা করি তোমার পাপ, রাখব না স্মরণে আমি পাপরাশি তোমার।
{43:26} চল আমরা বিচার সভায় যাই, আনো তোমার অভিযোগ! প্রমাণ কর, তুমি নির্দোষ!
{43:27} পাপ করেছিল তোমার আদি পিতা, আমার বিরুদ্ধে করেছিল পাপ তোমার নেতৃবৃন্দ এবং
{43:28} তোমার অধ্যক্ষেরা অশুচি করেছিল আমার মন্দির, তাই আমি ইসরায়েলের উপরে এনেছিলাম ধ্বংস, বিপর্যয়, আমার প্রজাকে করেছিলাম অপমানের পাত্র।
{i44:1} প্রভু পরমেশ্বর অদ্বিতীয় ঈশ্বর
{44:1} প্রভু পরমেশ্বর বলেন, হে আমার সেবক, আমার মনোনীত প্রজাবৃন্দ, যাকোবের বংশধর ইসরায়েল শোন আমার কথা!
{44:2} আমি প্রভু পরমেশ্বর, তোমাদের স্রষ্টা তোমাদের জন্মলগ্ন থেকেই আমি তোমাদের সহায় রয়েছি ভয় পেয়ো না তোমরা। তোমরা আমার সেবক, আমার মনোনীত প্রিয় প্রজা।
{44:3} তৃষ্ণার দেশে আমি জল দান করব প্রবাহিত করব স্রোতধারা বিশুদ্ধ ভূমিতে। তোমাদের সন্তানদের উপরে আমি সেচন করব আমার আত্মা, বষর্ণ করব আমার আশীর্বাদ তোমাদের বংশধরদের উপরে।
{44:4} জলসিঞ্চিত সিক্ত ভূমিতে তৃণের মত, নদীতীরে উইলো বৃক্ষের মত বেড়ে উঠবে তারা, হবে সতেজ, সমৃদ্ধ।
{44:5} জনে জনে তারা বলবে, ‘আমি প্রভু পরমেশ্বরের’, তারা আসবে যোগদান করতে ইসরায়েল প্রজাবৃন্দের দলে প্রতি জনে তারা লিখবে প্রভুর নাম আপন বাহুতে অভিহিত করবে নিজেকে ঈশ্বরের প্রজারূপে।
{44:6} প্রভু পরমেশ্বর, যিনি ইসরায়েলের রক্ষক, রাজাধিরাজ, সেই সর্বাধিপতি প্রভু পরমেশ্বর বলেন, আমিই আদি এবং অন্ত, আমিই অদ্বিতীয়, আমি ছাড়া আর নেই কোন ঈশ্বর।
{44:7} আমি যা করেছি, পেরেছে কি কেউ করতে তেমন কাজ? কে পেরেছে বলতে আগামীদিনের ঘটনার কথা আদি থেকে অন্তিমকাল পর্যন্ত?
{44:8} আমার প্রজাবৃন্দ, ভয় পেয়ো না তোমরা! প্রাচীন যুগ থেকে আজ পর্যন্ত যা কিছু আমি ভবিষ্যদ্বাণী করেছিলাম, সবই জান তোমরা! তোমরাই আমার সাক্ষী। আছে কি আর কোন শক্তি আমার সমকক্ষ? আছে কি কোন পরাক্রমী দেবতা যার কথা আমি শুনি নি কখনও?
{i44:9} অলীক প্রতিমার আরাধনা
{44:9} যারা প্রতিমা গড়ার কারিগর, মূল্যহীন তাদের কাজ। যে দেবতাদের তারা এত উচ্চ আসনে বসায়, সেগুলিও অর্থহীন, অলীক বস্তুমাত্র। যারা এই সমস্ত দেবতার উপাসনা করে, তারা অন্ধ ও অজ্ঞ — তারা মূর্খ প্রতিপন্ন হবে।
{44:10} ধাতু দিয়ে গড়া মূর্তিকে ঈশ্বরজ্ঞানে পূজা করা উচিত নয়।
{44:11} যারা এ কাজ করে তারা উপহাসের পাত্র হবে। মূর্তি গড়ার শিল্পীরা মানুষ ছাড়া আর কিছু নয়। বিচারের কাঠগড়ায় দাঁড়াবে তারা। তারা আতঙ্কে সন্ত্রস্ত হয়ে উঠবে, জর্জরিত হবে অপমানে।
{44:12} কর্মকার একখণ্ড ধাতু দিয়ে আগুনের সাহায্যে কাজ করে। বলবান বাহু দিয়ে হাতুড়ির আঘাতে ঐ ধাতুকে আকার ও রূপ দেয়। কাজ করার সময় সে ক্ষুধিত হয়, তৃষিত হয়, ক্লান্ত হয়ে পড়ে।
{44:13} সূত্রধর কাঠ মেপে নেয়। তার উপরে চকখড়ি দিয়ে মূর্তি আঁকে। তারপর তার আঁকা সেই মূর্তি যন্ত্রপাতি দিয়ে খোদাই করে কেটে বার করে এক রূপবান মানবমূর্তি। তারপর তাকে প্রতিষ্ঠা করে গৃহদেবতারূপে।
{44:14} সে ব্যবহারের জন্য বন থেকে সীডার কাঠ কেটে আনে বা ওক কিম্বা সাইপ্রেস কাঠ বেছে নিয়ে আসে। অথবা একটা লরেল গাছ রোপণ করে তার বেড়ে ওঠার জন্য বর্ষায় অপেক্ষায় থাকে।
{44:15} লোকে গাছের কিছু অংশ জ্বালানীরূপে ব্যবহার করে, আগুন পোহায় ও খাদ্য প্রস্তুত করে, আর কিছু অংশ দিয়ে মূর্তি গড়ে তার পূজা করে।
{44:16} গাছের কিছু অংশ দিয়ে সে আগুন জ্বেলে মাংস ঝলসে খায় এবং তৃপ্ত হয়। আবার সেই আগুনে সে হাত পা গরম করে, আর বলে আঃ! কি আরাম! কী সুন্দর আগুন!
{44:17} বাকী কাঠ দিয়ে সে মূর্তি তৈরী করে তার পূজা করে। সে তার কাছে প্রার্থনা নিবেদন করে বলে, ‘তুমিই আমার ঈশ্বর! আমায় তুমি রক্ষা কর!’
{44:18} এই ধরণের লোকেরা এমনই মূর্খ যে তারা বুঝতে পারে না, তারা কি করছে! সত্যের দিক থেকে মুখ ফিরিয়ে তারা চোখ বন্ধ করে থাকে, বন্ধ করে দেয় মনের দুয়ার।
{44:19} এই মূর্তির কারিগরের কোন যুক্তি বা কোন বোধবুদ্ধি থাকে না যাতে সে বলতে পারে, কিছুটা কাঠ আমি পুড়িয়েছি, কাঠের আগুনে কিছু খাবার তৈরী করেছি এবং মাংস ঝলসে খেয়েছি আর বাকী কাঠ দিয়ে আমি এই মূর্তি গড়েছি। কাজেই, এখানে আমি এক কাষ্ঠখণ্ডকে প্রণাম করছি।
{44:20} এ যেন ভস্ম ভোজনের সমান। তার মোহাচ্ছন্ন ধ্যান-ধারণা তাকে এমন পথভ্রান্ত করেছে যে এই অবিদ্যার বেড়াজাল থেকে তার মুক্তি নেই। সে কিছুতেই মেনে নিতে পারবে না যে, সে যে মূর্তি হাতে ধরে আছে, তা অলীক মাত্র।
{i44:21} প্রভু পরমেশ্বর স্রষ্টা ও ত্রাতা
{44:21} প্রভু পরমেশ্বর বলেন, ইসরায়েল মনে রেখ একথা, মনে রেখ তোমরা আমার সেবক আমার সেবা করার জন্যই আমি সৃষ্টি করেছি তোমাদের, তোমাদের আমি ভুলবো না কখনও।
{44:22} মেঘের মত আমি উড়িয়ে নিয়ে যাব পাপরাশি তোমাদের। কুয়াশার মত বিলীন করে দেব তোমাদের অধর্মরাশি। ফিরে এস আমার কাছে, আমিই সেই অদ্বিতীয় ঈশ্বর, আমিই রক্ষা করি তোমাদের।
{44:23} হে আকাশমণ্ডল, জাগাও আনন্দধ্বনি! জয়ধ্বনি কর হে পৃথিবীর গভীর গহন গোপন কন্দর! আনন্দধ্বনি কর গিরি-পর্বত, আনন্দধ্বনি কর বন-উপবন, অরণ্যানীর প্রতিটি বৃক্ষ। প্রভু পরমেশ্বর প্রকাশ করেছেন তাঁর মহত্ব, মুক্ত করেছেন তাঁর প্রজাবৃন্দকে।
{44:24} প্রভু পরমেশ্বর, তোমার পরিত্রাতা আপন হাতে যিনি গড়েছেন তোমাকে, তিনি বলেন, আমি সেই ঈশ্বর, স্রষ্টা তোমার, স্রষ্টা আমি সমগ্র বিশ্বের আমি করেছি বিস্তার আকাশমণ্ডল, কেউ করে নি সাহায্য আমায় বিশ্বসৃষ্টিকালে।
{44:25} ভবিষ্যদ্বক্তাদের আমি মূর্খ প্রতিপন্ন করি, জ্যোতিষীদের গণনা ব্যর্থ করে দিই আমি, খণ্ডন করি জ্ঞানীর যুক্তি, দেখিয়ে দিই, তাদের জ্ঞান মূর্খতার নামান্তর মাত্র।
{44:26} কিন্তু যখন আমার দাস ভবিষ্যদ্বাণী করে, যখন আমি প্রেরণ করি আমার বার্তাবহকে আমার পরিকল্পনা প্রকাশের উদ্দেশে তখন সফল করি আমার সমস্ত পরিকল্পনা, সফল করি সকল ভবিষ্যদ্বাণী। আমি জেরুশালেমকে বলেছি এ কথা, মানুষ আবার বসতি করবে তোমার কোলে, তারা পুনরায় করবে নির্মাণ যিহুদীয়ার নগর জনপদ।
{44:27} একটি আদেশে আমি বিশুষ্ক করি অগাধ সমুদ্র।
{44:28} সাইরাসকে বলি আমি, তুমিই সেইজন যে শাসন পরিচালনা করবে আমার প্রজাদের, পূর্ণ করবে তুমি আমার ইচ্ছা, আদেশ দেবে তুমি জেরুশালেম পুনর্নির্মাণের, আদেশ দেবে মন্দিরের ভিত্তি প্রতিষ্ঠার।
{i45:1} সাইরাস মনোনীত
{45:1} প্রভু পরমেশ্বর মনোনীত করেছেন সাইরাসকে, রাজা হওয়ার জন্য! জাতিবৃন্দকে জয় করার জন্য নিয়োগ করেছেন তাকে, প্রেরণ করেছেন তাকে রাজন্যবর্গের ক্ষমতা কেড়ে নিতে, স্বয়ং প্রভু পরমেশ্বর খুলে দেবেন শহর-নগরের রুদ্ধ দুয়ার।
{45:2} সাইরাসকে প্রভু পরমেশ্বর বলেছেন, আমি স্বয়ং তৈরী করব তোমার পথ, সমান করে দেব গিরি-পর্বত, ভেঙ্গে দেব আমি ব্রোঞ্জের কপাট, বিচূর্ণ করব লৌহ গরাদ।
{45:3} আমি দান করব তোমাকে অতুল ধনরাশি অন্ধকারের গোপন কন্দর থেকে। তখনই তুমি জানবে, আমিই প্রভু পরমেশ্বর, ইসরায়েলের আরাধ্য ঈশ্বর আমিই ডেকেছি তোমায়, নাম ধরে তোমার।
{45:4} আমি অভিষেক করেছি তোমায়, নিয়োগ করেছি আমার সেবক ইসরায়েলকে সাহায্য করার জন্য, যারা আমার মনোনীত। আমি দিয়েছি তোমাকে মহোত্তম সম্মান যদিও তুমি জান না আমার পরিচয়।
{45:5} আমিই প্রভু পরমেশ্বর, এক এবং অদ্বিতীয়। তোমার প্রয়োজনীয় শক্তি আমি দেব তোমায়, যদিও তুমি জান না আমার পরিচয়।
{45:6} এ কাজ আমি করব সাধন, যেন উদয়াচলের দেশ থেকে অস্তাচলের প্রান্ত পর্যন্ত সকলেই জানতে পারে যে আমিই প্রভু পরমেশ্বর, এক এবং অদ্বিতীয়।
{45:7} আলো আঁধারের স্রষ্টা আমিই মঙ্গল ও অমঙ্গল, শুভ ও অশুভ আমারই রচনা আমি প্রভু পরমেশ্বর সকলই আমার কীর্তি।
{45:8} আকাশ থেকে বর্ষণ করব আমি বিজয় তোমায় বৃষ্টিধারার মত, গ্রহণ করবে অঞ্জলিভরে এ ধরণীতল, মুকুলিত হবে ন্যায় ও মুক্তির অপার আনন্দে। আমিই প্রভু পরমেশ্বর এ সকলই আমার সৃজন।
{i45:9} সৃষ্টি এবং ইতিহাসের বিধাতা
{45:9} মাটির পাত্র পারে কি বিবাদ করতে নির্মাতার সাথে, সে তো মৃত্তিকা মাত্র! পারে কি সে জিজ্ঞাসা করতে নির্মাতাকে তার, এ কি গড়েছ তুমি? পারে কি করতে এই অভিযোগ, নেই কোন কুশলতা তোমার?
{45:10} স্পর্দ্ধা কি আছে কারও পিতামাতাকে এ কথা বলার, কেন তুমি এভাবে গড়েছ আমায়?
{45:11} ইসরায়েলের আরাধ্য পবিত্রতম ঈশ্বর, যিনি ভাবী দিনের রূপকার, বলেন সেই প্রভু পরমেশ্বর, আমার সন্তানদের সম্পর্কে প্রশ্ন করার নেই তোমার কোন অধিকার, অথবা আমার করণীয় কি, সে বিষয়ে বুদ্ধি দেবার নেই তোমার কোন অধিকার।
{45:12} আমিই গড়েছি এই বিশ্বসংসার, সৃষ্টি করেছি মানুষ পৃথিবীর বুকে, আমারই ক্ষমতাবলে বিস্তার করেছি আমি আকাশমণ্ডল, সূর্য, চন্দ্র, নক্ষত্ররাজি আমারই নিয়ন্ত্রণে।
{45:13} আমিই সাইরাসকে প্রেরণা দিয়ে করে তুলেছি কর্মচঞ্চল আমারই উদ্দেশ্য সাধনে, সবাইকে আনবে সে সঠিক পথে, আমি সমতল করে দেব তার চলার পথ। পুনর্নির্মাণ করবে সে আমার নগরী জেরুশালেম। করবে মুক্তিদান আমার প্রজাদের, এর জন্য কেউ তাকে দেয় নি উৎকোচ অথবা দেয় নি তাকে কোন মূল্য, সর্বাধিপতি প্রভু পরমেশ্বর বলেন একথা।
{45:14} প্রভু পরমেশ্বর ইসরায়েলকে বলেছেন, মিশর ও সুদানের ঐশ্বর্যসম্ভার হবে তোমার, শেবা দেশের দীর্ঘকায় মানুষ হবে তোমার ক্রীতদাস অনুসরণ করবে তোমার শৃঙ্খলে আবদ্ধ হয়ে। তোমার কাছে প্রণত হয়ে স্বীকার করবে তারা, ঈশ্বর সঙ্গে আছেন তোমার একমাত্র তিনিই ঈশ্বর।
{45:15} ইসরায়েলের আরাধ্য ঈশ্বর, যিনি রক্ষা করেন তাঁর প্রজাদের তিনি নিজেকে গোপন রাখেন, করেন না আত্মপ্রচার!
{45:16} নির্মাণ তরে যারা অসার প্রতিমা লজ্জিত হবে তারা, জর্জরিত হবে অপমানে।
{45:17} কিন্তু প্রভু পরমেশ্বর রক্ষা করেছেন ইসরায়েলকে, তাঁর বিজয় অনন্তকাল স্থায়ী, কখনও লজ্জিত হবে না তাঁর প্রজাবৃন্দ।
{45:18} প্রভু পরমেশ্বর সৃষ্টি করেছেন আকাশমণ্ডল স্বয়ং তিনিই ঈশ্বর তিনিই পৃথিবীর রূপকার, দিয়েছেন স্থায়ী সুদৃঢ় প্রতিষ্ঠা এই পৃথিবীকে। বিশৃঙ্খলা, শ্রীহীন, নিরর্থক নয় তাঁর এ সৃজন, মানবের বসতির জন্যই রচিত এই মনোরম স্থান। ইনি সেই ঈশ্বর যিনি বলেন, আমি প্রভু পরমেশ্বর, এক এবং অদ্বিতীয়।
{45:19} কোন কথা আমি বলি নি কাউকে গোপনে অন্ধকারে রাখি নি সংগোপনে উদ্দেশ্য আমার। ইসরায়েলকে আমি বলি নি কখনও ‘অনুসন্ধান কর আমায় শ্রীহীন বিশৃঙ্খলার মাঝে। আমি প্রভু পরমেশ্বর, আমি সত্য কথা বলি যা কিছু সর্বাংশে ন্যায্যা তথা সঠিক ও সঙ্গত সবাইকে জানাই সে কথা।
{i45:20} পৃথিবীর অধীশ্বর ও ব্যাবিলনের অসার প্রতিমা
{45:20} প্রভু পরমেশ্বর বলেন, সাম্রাজ্যের পতন কালে জাতিবৃন্দের মধ্য থেকে রক্ষা পেয়েছ যারা, একত্র হও তোমরা সকলে, বিচারের জন্য প্রস্তুত কর নিজেদের।
{45:21} এস, উপস্থিত কর বিচার্য বিষয়, প্রতিবাদীরা পরস্পর করুক আলোচনা, দীর্ঘকাল আগে কে করেছিল ভবিষ্যদ্বাণী আগামী দিনের কথা? সে কি আমি নই? আমিই সেই প্রভু পরমেশ্বর যিনি করেন উদ্ধার তাঁর প্রজাদের!
{45:22} হে সমগ্র পৃথিবীর মানব, ফিরে এস আমার কাছে, লাভ কর পরিত্রাণ আমিই একমাত্র ঈশ্বর এক এবং অদ্বিতীয়।
{45:23} আমার শপথ মিথ্যা হবার নয়, পরিবর্তনীয় নয় আমার মুখ নিঃসৃত অঙ্গীকার প্রতিটি মানব হবে নতজানু সম্মুখে আমার, আমার প্রতি আনুগত্যের শপথ নেবে তারা।
{45:24} বলবে, একমাত্র প্রভু পরমেশ্বরের কাছেই আছে শক্তি ও বিজয়, কিন্তু ভক্তি করে না যারা তাঁকে তারা হবে উপহাসের পাত্র।
{45:25} আমি প্রভু পরমেশ্বর, উদ্ধার করব আমি যাকোবের সমগ্র কুলকে, তারা গাইবে আমার বন্দনা গান।
{i46:1} ব্যাবিলনের দেবকুল
{46:1} ব্যাবিলনের দেবকুলের অন্তিমক্ষণ সমুপস্থিত! একদা পূজিত হত বেল আর নবোদেব আজ তাদের বোঝাই করা হয়েছে গর্দভ পৃষ্ঠে, তাদের ভারে ভারাক্রান্ত অসহায় ক্লান্ত পশুরা।
{46:2} এইসব অসার প্রতিমা নিজেদের পারে না বাঁচাতে, নিয়ে যাওয়া হচ্ছে তাদের বন্দী করে, এখানেই ব্যাবিলনের দেবকুলের চিরসমাপ্তি।
{46:3} হে যাকোবকুল, শোন আমার কথা, আমার প্রজাবৃন্দের মধ্যে অবশিষ্ট রয়েছ যারা শোন সকলে, আমি সযত্নে তোমাদের করেছি পালন তোমাদের জন্মলগ্ন থেকে
{46:4} আমিই তোমাদের ঈশ্বর, সযত্নে পালন করব তোমাদের শুভ্র পক্ক কেশ শোভিত বৃদ্ধ বয়স পর্যন্ত। আমি তোমাদের করেছি সৃজন, পালন করব আমি সাহায্য করব তোমাদের পরিত্রাণ করব আমি।
{46:5} কে আমার সমতুল? বলেন প্রভু পরমেশ্বর, কেউ কি আছে আমার মত?
{46:6} লোকে টাকার থলি খুলে স্বর্ণমুদ্রা ঢালে, ওজন করে রৌপ্য তুলাদণ্ডে। নিয়োগ করে এক স্বর্ণকারকে দেবপ্রতিমা গড়ার কাজে তারপর তারা নতজানু হয়ে আরাধনা করে সেই দেবপ্রতিমার!
{46:7} কাঁধে তুলে তাকে বয়ে নিয়ে যায় তারা, প্রতিষ্ঠা করে একটি স্থানে, সেখানেই সেটি দাঁড়িয়ে থাকে নিশ্চল হয়ে, সেখান থেকে নড়ার ক্ষমতা এই তার। কেউ যদি তার কাছে জানায় বিনতি পারে না সে উত্তর দিতে, পারে না রক্ষা করতে তাকে দুর্দৈব থেকে।
{46:8} মনে কর এ কথা, হে পাপাচারীগণ স্মরণ কর তোমাদের কার্যকলাপ।
{46:9} মনে করে দেখ, কি ঘটেছিল বহুকাল আগে। একমাত্র আমিই ঈশ্বর, স্বীকার কর এ কথা, আর কেউ নেই আমার সমতুল।
{46:10} শুরুতেই আমি সব কিছু ভবিষ্যদ্বাণী করে বলে দিয়েছিলাম, আগেই বলেছিলাম আমি আগামী দিনের ঘটনার কথা। বলেছিলাম, আমার পরিকল্পনা ব্যর্থ হবে না কখনও, আমি মনস্থ করেছি যা কিছু সকলই সাধিত হবে অনিবার্যরূপে।
{46:11} আমি পূর্বদেশ থেকে আহ্বান করছি এক ব্যক্তিকে সে বাজপাখির মত আকস্মিক আঘাত হানবে, সার্থক করে তুলবে আমার পরিকল্পনা। আমার মুখনিঃসৃত বাক্যের অন্যথা হবে না।
{46:12} হে উদ্ধত জেদী প্রজাবৃন্দ, তোমরা যারা ভেবেছ, সুদূর পরাহত সেই বিজয় দিনের আশা, শোন আমার কথা, আমি ত্বরাম্বিত করেছি সেই বিজয় দিনের আশা, শোন আমার কথা,
{46:13} আমি ত্বরাম্বিত করেছি সেই বিজয়দিনের আগমন– — বিলম্ব নেই আর, আসন্ন আমার জয়। আমি উদ্ধার করব জেরুশালেমকে ভূষিত করব ইসরায়েলকে গৌরবের মহামহিমায়।
{i47:1} ব্যাবিলনের বিচার
{47:1} প্রভু পরমেশ্বর বলেন, নেমে এস ব্যাবিলন তোমার সিংহাসন থেকে, ভূতলে গ্রহণ কর ধূলার আসন। একদিন তুমি ছিলে কুমারী কন্যার মত অবিজিত এক নগরী, যাকে কেউ অধিকার করে নি কখনও। কিন্তু আজ তুমি নও কোমল-কমনীয়! তুমি আজ ক্রীতদাসী!
{47:2} এবার হাতে তুলে নাও পেষণ যন্ত্র! পেষণ কর শস্য! খুলে ফেল মাথার ঘোমটা! মহার্ঘ বসন খুলে ফেল! পার হতে হবে নদী-নির্ঝর নগ্নপদে, তুমি তোমার ঘাঘরা তুলে ধর।
{47:3} প্রকাশ পাক তোমার নগ্নতা, মানুষ দেখুক অবমানিত ও লজ্জিত হয়েছ তুমি। গ্রহণ করব আমি এর প্রতিশোধ কেউ পারবে না রোধ করতে আমায়।
{47:4} ইসরায়েলের আরাধ্য পবিত্রতম ঈশ্বর আমাদের মুক্তদাতা, সর্বাধিপতি প্রভু পরমেশ্বর তিনি।
{47:5} প্রভু পরমেশ্বর ব্যাবিলনের বলেন, নীরবে অন্ধকারে বসে থাক, জাতিবৃন্দের রাণী বলে তারা আর ডাকবে না তোমাকে!
{47:6} আমি কুপিত হয়েছিলাম আমার প্রজাদের উপরে তাদের সঙ্গে আমি পরের মত আচরণ করেছিলাম, তোমার হাতে আমি তুলে দিয়েছিলাম তাদের, করুণা কর নি তুমি তাদের উপর, বৃদ্ধাদেরও করেছ পীড়ন অমানুষিক নির্মমতায়।
{47:7} ভেবেছিলে, তুমি চিরদিন থাকবে রাণী হয়ে, ভ্রূক্ষেপ করনি তাই এ সবের দিকে, অথবা, ভাব নি কখনও কি এর পরিণাম।
{47:8} এখন শোন হে প্রমোদ বিলাসিনী! দিন যাপন করছ তুমি নিশ্চিন্ত আরামে, ভেবেছ, তুমি নিরাপদ । তোমার দাবী, তুমি ঈশ্বরের মত মহান — আর কেউ নেই তোমার মত ভেবেছ, বৈধব্য কখনও আসবে না তোমার জীবনে অথবা জানবে না কখনও সন্তান বিয়োগের তীব্র বেদনা।
{47:9} কিন্তু দুই-ই হারাবে তুমি একই দিনে একটি লহমায়, তোমার মন্ত্র-তন্ত্র, যাদুবিদ্যা, ইন্দ্রজাল — ব্যর্থ হবে সবই। স্বামী-সন্তান বিয়োগের দুঃসহ বেদনায় হবে তুমি ভারাক্রান্ত।
{47:10} পাপে লিপ্ত থেকেও নিজেকে নিরাপদ ভেবেছ তুমি, ভেবেছ, কেউ তোমায় পাবে না দেখতে। তোমার বিদ্যা ও জ্ঞান বিপথে চালনা করেছে তোমায় তুমি বলেছ নিজেকে, আমিই ঈশ্বর — আর কেউ নেই আমার মত।
{47:11} বিপর্যয় নেমে আসবে তোমার উপর অকস্মাৎ ঘটবে এই বিপদপাত, তোমার কোন যাদুবিদ্যা পারবে না তা করতে রোধ, যা তুমি ভাব নি স্বপ্নেও!
{47:12} বর্জন কর তোমার যাদুবিদ্য আর ইন্দ্রজাল, যৌবনকাল থেকেই তুমি ব্যবহার করছ এগুলি। দেখি, এ সব তোমার কিছু সাহায্যে আসে কি না! পার কি না ভয় দেখাতে তোমার শত্রুকুলকে!
{47:13} এদের পরামর্শ সত্ত্বেও তুমি শক্তিহীন। এবার এগিয়ে আসুক তোমার জ্যোতিষীবর্গ রক্ষা করুক তোমাকে, আসুক জ্যোতির্বিজ্ঞানীরা, যারা গণনা করে রাশিচক্রের ফলাফল, বলে দেয় আগামী প্রতি মাসের ঘটনার কথা।
{47:14} তারা হবে শুকনো খড়ের মত অগ্নি গ্রাস করবে তাদের। নিজেদের প্রাণও তারা পারবে না বাঁচাতে, দুঃসহ এ অগ্নিজ্বালা কবোষ্ণ আরামদায়ী নয় তাদের পক্ষে।
{47:15} ঐ জ্যোতিষীবৃন্দ শুধু এই টুকুই করবে তোমার জন্য, সারাটি জীবন ধরে যাদের পরামর্শ গ্রহণ করেছ তুমি তারা আপন পথে চলে যাবে পরিত্যাগ করে তোমায় পারবে না কেউ তোমায় বাঁচাতে।
{i48:1} প্রভু পরমেশ্বরের মহত্ব
{48:1} হে ইসরায়েলী প্রজাবৃন্দ, তোমরা, যারা যিহুদার কুলে জাত, শোন সকলে — তোমরা শপথ করে থাক প্রভু পরমেশ্বরের নামে, ইসরায়েলের আরাধ্য ঈশ্বরের উপাসক বলে দাবী কর নিজেদের কিন্তু সত্য নয় সেকথা, কোন অর্থ নেই তার।
{48:2} তোমরা নিজেদের পবিত্র নগরীর নাগরিক বলে পরিচয় দাও, গর্বভরে বলে থাক এ কথা– — ইসরায়েলের সেই আরাধ্য ঈশ্বরের প্রতি অবিচল আস্থা তোমাদের, সর্বাধিপতি প্রভু পরমেশ্বর যিনি।
{48:3} প্রভু পরমেশ্বর ইসরায়েলীদের বলেন, বহুকাল আগেই আমি জানিয়েছিলাম আগামী দিনের ঘটনার কথা, তারপর অকস্মাৎ ঘটালাম আমি সেই সব ঘটনা।
{48:4} আমি জানতাম তুমি অবাধ্য, লৌহের মত কঠিন, অনমনীয় ব্রোঞ্জের মত।
{48:5} তাই বহুকাল আগেই আমি জানিয়েছিলাম তোমার ভবিষ্যতের কথা, ঘোষণা করেছিলাম ভাবী ঘটনার কথা, যাতে তুমি দাবী করে বলতে না পার যে, এ সব ঘটিয়েছে তোমারই খোদিত অসার মূর্তি ও অলীক প্রতিমা।
{48:6} যা কিছু আমি বলেছিলাম, সবই আজ হয়েছে সফল। আমার ভবিষ্যদ্বাণী যে সঠিক — একথা এবার স্বীকার করতেই হবে তোমায়। এবার আমি বলব তোমায় নতুন বিষয়, আগামী দিনের নতুন ঘটনার কথা যা তুমি শোন নি কোনদিন যা আমি পূর্বে কখনও করি নি প্রকাশ।
{48:7} একমাত্র আমিই ঘটাচ্ছি এই সব ঘটনা, যা কখনও ঘটে নি আগে। যদি ঘটত, তাহলে বলতে, এ সবই তোমার জানা।
{48:8} আমি জানতাম, তুমি বিশ্বাসঘাতক, বিশ্বাস করা যায় না তোমাকে তুমি বিদ্রোহী, এই তোমার পরিচয়, এই কারণেই কোন কথা জানানো হয় নি তোমায়, ঘুণাক্ষরেও শোনানো হয় নি কোনদিন কিছু।
{48:9} আমি আপন মহিমার গুণে সংবরণ করব ক্রোধ, আপন গৌরব ও মর্যাদার মুখ চেয়ে সংযত করব নিজেকে, ধ্বংস আমি করব না তোমায়।
{48:10} রৌপ্য যে ভাবে অগ্নিতে শোধন করা হয়, সেইভাবে নয়, দুঃখ-যন্ত্রণার বিরাট অগ্নিকুণ্ডের লেলিহান শিখায় আমি পরখ করেছি তোমাকে, কিন্তু আমি দেখেছি, নিতান্ত অযোগ্য তুমি।
{48:11} যা কিছু আমি করেছি তোমার জন্য, করেছি সবই আমার আপন মহত্ত্বে– — আমি লুটাতে দেব না আমার নামের মর্যাদা, কিম্বা দেব না কাউকে আমার গৌরবের ভাগ এ গৌরব আমার, একান্তভাবে আমারই।
{i48:12} সাইরাস, ঈশ্বরের মনোনীত নেতা
{48:12} প্রভু পরমেশ্বর বলেন, হে আমার আহূত প্রজা ইসরায়েল, শোন আমার কথা! আমিই সেই ঈশ্বর, আমি আদি, আমিই অন্ত, একমাত্র ঈশ্বর!
{48:13} আমারই দুখানি হাত স্থাপন করেছে পৃথিবীর ভিত্তিমূল, করেছে বিস্তার এই আকাশমণ্ডল। আমার আহ্বানে সাড়া দেয় আকাশ ও পৃথিবী, কান বিলম্ব না করে উপস্থিত হয় আমার সম্মুখে।
{48:14} সমবেত হও সকলে, শোন আমার কথা! যাকে আমি করেছি মনোনীত, সে আক্রমণ করবে ব্যাবিলন — আমারই ইচ্ছা সে করবে পালন, একথা কোন দেবতা বলে নি কখনও।
{48:15} আমিই সেই জন, যিনি তাকে করেছেন আহ্বান, আমিই এনেছি তাকে, দিয়েছি সাফল্য।
{48:16} এবার এস আমার কাছে, শোন আমার কথা: প্রথম থেকেই আমি প্রকাশ্যে বলেছি সব কথা, বলি নি গোপনে এবং সফল হয়েছে সবই। সর্বশক্তিমান প্রভু পরমেশ্বর আমাকে তাঁর শক্তি দান করে প্রেরণ করেছেন।
{i48:17} প্রজাদের জন্য প্রভু পরমেশ্বরের পরিকল্পনা
{48:17} ইসরায়েলের আরাধ্য পবিত্রতম ঈশ্বর প্রভু পরমেশ্বর যিনি রক্ষা করে তোমায়, তিনি বলেন, আমি প্রভু পরমেশ্বর, তোমার আরাধ্য ঈশ্বর, তোমারই মঙ্গলের জন্য আমি শিক্ষা দিয়ে থাকি তোমাকে, চালনা করে থাকি তোমার গন্তব্য পথে।
{48:18} আহা, যদি তুমি শুনতে আমার আদেশ! কত আশীর্বাদের ঝরণাধারা পড়ত ঝরে তোমার শিরে সাগর ঢেউ-এর মালার মত বিজয়মালা আসত ঘিরে।
{48:19} সাগরবেলার বালির মত তোমার বংশধরের সংখ্যা হত অগণিত। লুপ্ত হবে না তোমার নাম ধরণীর বুক থেকে নিশ্চিহ্ন হবে না তুমি এ কথা নিশ্চয়ই জেন।
{48:20} চলে যাও তোমরা ব্যাবিলন থেকে তোমরা মুক্ত, স্বাধীন! মহোল্লাসে উচ্চকন্ঠে জানাও এ সংবাদ, কর সর্বত্র ঘোষণা — প্রভু পরমেশ্বর তাঁর দাস ইসরায়েলকে করেছেন উদ্ধার!
{48:21} তিনি যখন তাঁর প্রজাদের রুক্ষ তপ্ত মরুর মধ্য দিয়ে নিয়ে এসেছিলেন, তখন তৃষ্ণায় কষ্ট পায় নি তারা বারিধারা এনেছিলেন তিনি তাদের জন্য শৈলের বুক থেকে। শৈলকে তিনি করলেন দ্বিধাবিভক্ত, প্রবাহিত হল বারিধারা।
{48:22} পাপাচারী কখনও শান্তি পাবে না, বলেন প্রভু পরমেশ্বর।
{i49:1} ইসরায়েল জাতিবৃন্দের কাছে আলোক স্বরূপ
{49:1} শোন আমার কথা হে সুদূরের জাতিবৃন্দ, শোন তোমরা বসতি যাদের বহুদূরে! প্রভু পরমেশ্বর আমার জন্মের পূর্বেই মনোনীত করেছেন আমাকে, করেছেন নিয়োগ আমায় তাঁর দাসের পদে।
{49:2} আমার মুখের কথাকে তিনি করেছেন তীক্ষ্ণধার তরবারির মত, সুরক্ষা করেছেন আমায় আপন হাতের অন্তরালে। তিনি করেছেন আমায় শাণিত বাণস্বরূপ, রেখেছেন প্রস্তুত আপন তূণে।
{49:3} তিনি বলেছেন আমায়, হে ইসরায়েল, তুমি আমার দাস, তোমারই কারণে মানুষ দেবে আমায় গৌরব ও মহিমা।
{49:4} আমি বললাম, পরিশ্রম করেছি আমি কিন্তু সকলই হয়েছে ব্যর্থ! সমস্ত শক্তি আমার নিয়োগ করেছি আমি কিন্তু বৃথা গেছে সব। তবু প্রভু পরমেশ্বরে আমার আস্থা অবিচল আমি পাব তাঁর সুবিচার তিনি দেবেন আমায় আমার শ্রমের পুরস্কার।
{49:5} প্রভু পরমেশ্বর তাঁর দাসরূপে নিয়োগ করার জন্যই সৃজন করেছেন আমায় মাতৃগর্ভে, জন্মের পূর্বেই আমি হয়েছি নিয়োজিত তাঁর প্রজা ইসরায়েলকে ফিরিয়ে আনার কাজে সমবেত করতে তাদের প্রভুর কাছে, তারা ছড়িয়ে আছে নানা দিকে। প্রভু পরমেশ্বর দিয়েছেন আমায় সম্মান ও গৌরব তিনিই আমার শক্তির উৎস।
{49:6} প্রভু পরমেশ্বর বলেছেন আমায়, হে আমার দাস, আমি দেব তোমায় মহত্তর কর্মের মহান দায়িত্বভার। যাকোবের কুলকে পুনরুদ্ধার করে মহান জাতিরূপে প্রতিষ্ঠা করাই একমাত্র কাজ নয় তোমার, এ তো সামান্য কাজ। তুমি হবে আলোকস্বরূপ জাতিবৃন্দের কাছে, সারা জগতের কাছে তুমি পৌঁছে দেবে আমার পরিত্রাণ।
{49:7} জাতিবৃন্দের ঘৃণার পাত্র, শাসকবর্গের ভৃত্য ও মানুষের অবজ্ঞার পাত্র সেই ব্যক্তিকে ইসরায়েলের মুক্তিদাতা পবিত্রতম ঈশ্বর বলেন, নৃপতিবৃন্দ তোমাকে দেখে সসম্ভ্রমে উঠে দাঁড়াবে, রাজপুরুষেরা প্রণিপাত করবে তোমায় সসম্মানে। পবিত্রতম প্রভু পরমেশ্বর মনোনীত করেছেন তাঁর দাসকে তিনি রক্ষা করেন তাঁর প্রতিশ্রুতি।
{i49:8} জেরুশালেমের পুনঃপ্রতিষ্ঠা
{49:8} প্রভু পরমেশ্বর তাঁর প্রজাবৃন্দকে বলেছেন, উদ্ধারের সময় হলেই লাভ করবে তুমি আমার কৃপা, সাহায্যের জন্য তোমার কাতর ক্রন্দনে সাড়া দেব আমি। আমি রক্ষা করব তোমায় সতর্ক প্রহরায় তোমারই মাধ্যমে আমি সম্পাদন করব এক সন্ধিচুক্তি প্রজাবৃন্দের সাথে। তোমার আপন দেশে, যে দেশ আজ বিধ্বস্ত, বসতিহীন জনমানবশূন্য।
{49:9} বন্দীদের আমি বলব, যাও, তোমরা মুক্ত! অন্ধকারে বসতি যাদের, তাদের আমি বলব, তোমরা আলোয় বেরিয়ে এস! তারা হবে পাহাড়ের বুকে চারণভূমির মেষের মত তৃপ্ত,
{49:10} কখনও তারা ক্ষুধিত হবে না, হবে না কখনও তৃষিত। রৌদ্রের খরতাপ আর তপ্ত মরুবালি দগ্ধ করবে না তাদের, কারণ তাদের পরিচালনা করে নিয়ে যাবেন এমন একজন, যিনি ভালবাসেন তাদের, জলের উৎসমুখে তিনি নিয়ে যাবেন তাদের।
{49:11} আমার প্রজাদের জন্য আমি তৈরী করব এক রাজপথ গিরিপর্বত সমতল করে।
{49:12} বহুদূর দেশ থেকে আসবে আমার প্রজাবৃন্দ সেই পথ দিয়ে আসবে উত্তর ও পশ্চিম থেকে, আসবে দক্ষিণের আসোয়ান থেকে।
{49:13} হে আকাশমণ্ডল মুখরিত হও সঙ্গীতে! আনন্দ ধ্বনি কর হে ধরিত্রী! পর্বতমালা উচ্ছ্বসিত হোক গানে গানে! প্রভু পরমেশ্বর দূর করবেন তাঁর প্রজাবৃন্দের দুঃখ দুর্দশা, দান করবেন তাদের সান্ত্বনা, দুঃখভারে জর্জরিত প্রজাদের উপর বর্ষণ করবেন করুণাধারা।
{49:14} কিন্তু জেরুশালেমের মানুষ বলল, প্রভু পরমেশ্বর আমাদের পরিত্যাগ করেছেন তিনি ভুলে গেছেন আমাদের।
{49:15} প্রভু পরমেশ্বর তখন বললেন, কোন নারী কি তার শিশুসন্তানকে ভুলে থাকতে পারে? পারে কি তাকে স্নেহবঞ্চিত করতে যাকে সে করেছে গর্ভে ধারণ? জননী যদি বা ভোলে সন্তানকে তার আমি কখনও ভুলবো না তোমায়।
{49:16} জেরুশালেম, কখনও আমি ভুলবো না তোমায়, আমি লিখেছি তোমার নাম আমার হাতের তালুতে।
{49:17} যারা পুনরায় নির্মাণ করবে তোমায় শীঘ্রই আসছে তারা এবং যারা করেছিল ধ্বংস তোমায় তারা চলে যাবে।
{49:18} চেয়ে দেখ চারিদিকে, কি ঘটনা ঘটছে তোমাকে ঘিরে! তারা একত্রে সমবেত হচ্ছে, ঘরে ফিরে আসছে সন্তানেরা তোমার। আমি যে জাগ্রত ঈশ্বর, এ যেমন ধ্রুব সত্য এ তেমনই সত্য কথা, তুমি গর্বিত হবে তোমার প্রজাগৌরবে, যেমন গর্বিত হয় বধূ তার মহামূল্য অলঙ্কারে।
{49:19} বিধ্বস্ত ও জনমানবশূন্য হয়েছিল তোমার দেশ আজ যারা ফিরে আসছে এখানে বসতি করতে এ দেশের পরিসর হবে বড় ছোট তাদের পক্ষে। আর যারা তোমায় করেছিল পরিত্যাগ ধ্বংসস্তূপের মধ্যে বিদূরিত হবে তারা।
{49:20} তোমার যে প্রজাদের জন্ম হয়েছিল প্রবাসে, তারা একদিন বলবে তোমায়, বড় ক্ষুদ্র এ দেশ — আমাদের আরও স্থান চাই।
{49:21} তখন তুমি বলবে আপন মনে, আমি তো সর্বহারা, হারিয়েছি আমার সন্তানদের, কেউ নেই আর আমার। তবে কে এদের ধারণ করেছে আমার জন্য? আমি ছিলাম নির্বাসিত, বিতাড়িত, পরিত্যক্ত, একাকিনী, কোথা থেকে এই এই সন্তান দল?
{49:22} সর্বাধিপতি প্রভু পরমেশ্বর তাঁর প্রজাদের বলেন, আমি সঙ্কেত পাঠাব জাতিবৃন্দের কাছে, তারা তোমার সন্তানদের ফিরিয়ে আনবে ঘরে।
{49:23} নৃপতিবৃন্দ হবে তোমার পালক পিতা, রাণীরা হবে ধাত্রীস্বরূপা জননী তোমার। নতশিরে তারা সম্মান জানাবে তোমায়, সসম্ভ্রমে আনত হবে তারা সম্মুখে তোমার। তখনই জানবে তুমি, আমিই প্রভু পরমেশ্বর! যারা আমার ভরসায় থাকে, কখনও হতাশ হবে না তারা।
{49:24} শক্তিমানের হাত থেকে লুণ্ঠিত দ্রব্য কেড়ে আনা যায় কি কখনও, বন্দীদের উদ্ধার করা কি যায় স্বৈরাচারীর হাত থেকে?
{49:25} প্রভু পরমেশ্বর যা বলেছেন, ঠিক তাই-ই ঘটতে চলেছে, বন্দীদের মুক্ত করে আনা হবে শক্তিমানের হাত থেকে, স্বৈরাচারীর কবল থেকে কেড়ে আনা হবে তার লুন্ঠিত দ্রব্য সম্ভার। যে তোমার বিরোধীতা করে আমি স্বয়ং রোধ করব তাকে, উদ্ধার করব তোমার সন্তান সন্ততিদের।
{49:26} তোমার উপরে যারা অত্যাচার করে সেই অত্যাচারীর নিজেদের মধ্যেই হানাহানি করে একে অপরকে হত্যা করবে, উন্মত্ত হয়ে উঠবে তারা রক্তের নেশায়। তখন সর্বমানব জানবে, আমিই প্রভু পরমেশ্বর, সেই মুক্তিদাতা, উদ্ধারকর্তা তোমাদের, ইসরায়েলের আরাধ্য মহাশক্তিমান ঈশ্বর।
{50:1} প্রভু পরমেশ্বর বলেন, তোমরা কি মনে কর বিতাড়িত করেছি আমি আমার প্রজাদের সেই ব্যক্তির মত, যে স্ত্রীকে ত্যাগপত্র দেয়? যদি তাই হয়, তবে সেই ত্যাগপত্র কোথায়? ভাব কি তোমরা, বিক্রয় করেছি আমি তোমাদের ক্রীতদাসরূপে সেই ব্যক্তির মত যে দাসরূপে বিক্রয় করে আপন সন্তানদের? তাই যদি হয়, তবে বিক্রয় করেছি তোমাদের কার কাছে? শোন, তোমাদেরই পাপের ফলে বন্দী হয়েছিলে তোমরা দাসত্বের শৃঙ্খলে। নির্বাসিত হয়েছিলে তোমরা নিজেদের অপরাধে!
{50:2} সেদিন কোথায় ছিলে তোমরা যেদিন গিয়েছিলাম আমি উদ্ধার করতে তোমাদের? যখন আমি ডাকলাম তোমাদের কেন সাড়া দিলে না তোমরা আমার ডাকে? আমি কি নিতান্ত অক্ষম তোমাদের মুক্তিদানে? অথবা শক্তি কি নাই আমার তোমাদের করতে উদ্ধার? একটি আদেশে আমি শুকিয়ে ফেলি নি কি সাগরের জল? নদীকে করি নি পরিণত ঊষর মরুতে?
{50:3} জলাভাবে মৎস্যকুল মরে নি কি আকন্ঠ তৃষ্ণায়? করি নি কি আচ্ছন্ন আকাশমণ্ডলকে ঘোর অন্ধকারে, যেন শোকবস্ত্র করেছে ধারণ।
{i50:4} ভক্তদাসের ধৈর্য
{50:4} অবসাদে আচ্ছন্ন মানুষের বেদনার অনুভূতি প্রভু পরমেশ্বর দিয়েছেন আমায়, তাদের উদ্যম ফিরিয়ে আনার জন্য প্রয়োজন যে কথা, দিয়েছেন তিনি আমায় সেই কথা বলার জ্ঞান। তাঁর শিক্ষা গ্রহণের জন্য প্রতি প্রভাতে তিনি আমায় করেন উৎসুক।
{50:5} প্রভু পরমেশ্বর খুলে দিয়েছেন আমার উপলব্ধির দ্বার, বিরোধিতা করি নি আমি মুখ ফিরিয়ে যাই নি চলে।
{50:6} প্রহার করেছে যারা আমায় তাদের কাছে উন্মুক্ত করেছি আমি আপন পৃষ্ঠদেশ, যখন তারা উৎপাটন করেছে আমার শ্মশ্রু, থুতু দিয়েছে মুখে, দারুণ অপমানে যখন জর্জরিত করেছে আমায় আমি দিই নি বাধা তাদের।
{50:7} কোন অপমান আঘাত করতে পারে নি আমায় কারণ প্রভু পরমেশ্বর আমার সহায়। সব অপমান মাথা পেতে নেব আমি, আমি প্রস্তুত, আমি জানি, আমি কখনও হব না লজ্জিত।
{50:8} কারণ ঈশ্বর আমার কাছেই আছেন, আমি যে নির্দোষ, একথা তিনিই করবেন প্রমাণ। আমার বিরুদ্ধে অভিযোগ আনে, এত সাহস কার? তাহলে এগিয়ে এস আমার সামনে, আন অভিযোগ, হোক বিচার!
{50:9} সর্বাধিপতি প্রভু পরমেশ্বর স্বয়ং আমার রক্ষাকর্তা, অতএব কে আমাকে দোষী সাব্যস্ত করবে? আমার সমস্ত অভিযোগকারীর অবস্থা হবে জীর্ণ বসনের মত, কীটের ভক্ষ্য হবে তারা, হবে ধূলিতে বিলীন।
{50:10} তোমরা যারা প্রভু পরমেশ্বরকে সম্ভ্রম কর, ভক্তি কর তাঁকে, পালন কর তাঁর ভক্তদাসের সমস্ত শিক্ষা, তোমাদের চলার পথ হতে পারে আচ্ছন্ন অন্ধকারে তবুও বিশ্বাস কর প্রভু পরমেশ্বরে, আস্থা রাখ তোমার আরাধ্য ঈশ্বরে।
{50:11} যারা অপরের অনিষ্ট কামনায় আগুন জ্বালে তারা দগ্ধ হবে সেই আগুনেই। প্রভু পরমেশ্বর স্বয়ং ঘটাবেন এই ঘটনা, জর্জরিত হবে তারা দুঃসহ দুর্বিপাকে।
{i51:1} জেরুশালেমের প্রতি সান্ত্বনা বাণী
{51:1} প্রভু পরমেশ্বর বলেন, তোমরা যারা পেতে চাও উদ্ধার, যারা এসেছ আমার কাছে সাহায্যের আশায়, শোন আমার কথা। ভেবে দেখ সেই শৈলের কথা, যে শৈল থেকে নির্মিত হয়েছ তোমরা, চেয়ে দেখ সেই পর্বতের দিকে যে পর্বত থেকে আনা হয়েছে তোমাদের।
{51:2} ভাব, তোমাদের পিতা অব্রাহামের কথা, ভাব, জননী সারার কথা — অব্রাহামকে আমি যথন করেছিলাম আহ্বান সে তখন ছিল নিঃসন্তান। আমি আশীর্বাদ করলাম তাকে দান করলাম সন্তান তার বংশধরদের করলাম অগণিত।
{51:3} করুণা করব আমি জেরুশালেমকে, করুণা করব তার ধ্বংসস্তূপের অধিবাসীদের। যদিও জেরুশালেমের ভূমি আজ ঊষর মরু, আমি তাকে পরিণত করব এক উদ্যানে, ঠিক সেই এদনে আমার সাজানো উদ্যানের মত। সেখানে বিরাজ করবে আনন্দ ও উল্লাস, আমারই স্তবগানে মুখরিত হবে উদ্যানের আকাশ-বাতাস ধ্বনিত হবে কৃতজ্ঞতার সুললিত সুরের লহরী।
{51:4} শোন হে আমার প্রজাবৃন্দ, শোন আমার কথা, আমি জাতিবৃন্দকে দান করব আমার শিক্ষা আমার বিধান তাদের দান করবে দীপ্তি।
{51:5} আর দেরী নেই, আমি উদ্ধার করব তাদের, আসন্ন আমার বিজয়ের লগ্ন। আমি স্বয়ং কর্তৃত্ব করব জাতিবৃন্দের উপর, সুদূরের সীমান্ত ভূমি থাকবে আমার প্রতীক্ষায়, উদ্ধার করব আমি তাদের এই আশা বুকে নিয়ে।
{51:6} ঊর্ধ্বে আকাশমণ্ডলের দিকে চোখ তুলে দেখ, চেয়ে দেখ নিম্নে ধরাতলে! আকাশমণ্ডল মিলিয়ে যাবে ধোঁয়ার মত, পুরাতন বস্ত্রের মত জীর্ণ হবে পৃথিবীর অবস্থা, পতঙ্গের মত মরে যাবে প্রাণীকুল কিন্তু আমার পরিত্রাণ চিরকালের অন্তহীন আমার এই পরিত্রাণ চূড়ান্ত আমার এ বিজয়।
{51:7} তোমরা, যারা জান ধর্ম কি, যাদের অন্তরে আমার অনুশাসন সদাজাগ্রত, শোন তোমরা — লোকে যখন তোমাদের উপহাস করে, জর্জরিত করে অপমানে, ভয় পেয়ো না, হতাশ হয়ো না তোমরা,
{51:8} পোকায় কাটা বস্ত্রের মত জীর্ণ হয়ে যাবে তারা, জীর্ণ হয়ে যাবে কীটদষ্ট পশমের মত! কিন্তু যে পরিত্রাণ আমি তোমাদের দেব, তা হবে অক্ষয়, আমার এ বিজয় চিরকালের।
{51:9} জাগ্রত হও হে প্রভু পরমেশ্বর সাহায্য কর আমাদের! প্রয়োগ কর তোমার মহাশক্তি রক্ষা কর আমাদের সেই পুরাকালের মত। সমুদ্র দানব রহব্কে তুমিই করেছিলে খণ্ড-বিখণ্ড।
{51:10} তুমিই শুষ্ক করেছিলে মহাজলধির জলরাশি, তুমি উদ্ধার করেছিলে যাদের, সাগর পার করে তাদের আনবে বলে জাগিয়েছিলে পথ সাগরের বুকে।
{51:11} তুমি উদ্ধার করেছিলে যাদের আসবে ফিরে সিয়োনে তারা অপার আনন্দে মুখরিত হবে তারা উল্লাস আর সুললিত সঙ্গীতে। চিরসুখী হবে তারা, ঘুচে যাবে সব দুঃখ-বেদনা।
{51:12} প্রভু পরমেশ্বর বলেন, আমিই সেইজন যিনি তোমায় করেন শক্তিমান, তবে কেন কর ভয় সেই মর্ত্যমানবকে তৃণের চেয়ে বেশি নয় আয়ু যার?
{51:13} ভুলে গেছ তুমি তোমার স্রষ্টা সেই প্রভু পরমেশ্বরকে, যিনি বিস্তার করেছেন আকাশমণ্ডল, স্থাপন করেছেন ভিত্তিমূল এই পৃথিবীর? ধ্বংস করতে তোমায় উদ্যত যারা সেই উৎপীড়কের পীড়নের আশঙ্কায় কেন এত ভয় দিবারাত্রি হৃদয়ে তোমরা?
{51:14} বন্দী যারা, মুক্তি পাবে তারা অচিরেই লাভ করবে দীর্ঘজীবন, অন্নের অভাব তার হবে না কখনও।
{51:15} আমি প্রভু পরমেশ্বর তোমার আরাধ্য ঈশ্বর, আমিই করি সমুদ্রমন্থন গর্জনধ্বনি তুলি সাগর তরঙ্গে, সর্বাধিপতি প্রভু পরমেশ্বর আমি! ইয়াহ্ওয়ে আমার নাম!
{51:16} আমিই করেছি বিস্তার আকাশমণ্ডল, স্থাপন করেছি পৃথিবীর ভিত্তিমূল। সিয়োনকে আমি বলেছি, তুমি আমার প্রজা! আমি দিয়েছি তোমায় আমার অনুশাসন, সুরক্ষিত তুমি আমার বাহুর বেষ্টনীতে।
{i51:17} জেরুশালেমের যন্ত্রণার অবসান
{51:17} জাগ্রত হও হে জেরুশালেম, জাগ্রত হও! কর উত্থান! প্রভু পরমেশ্বরের ক্রোধের পাত্র থেকে নিঃশেষে করেছ পান, মত্ত তুমি সেই পানীয় প্রভাবে।
{51:18} পথ প্রদর্শক তোমার কেউ নেই, কেউ নেই তোমার স্বজাতির মাঝে, তোমার হাত ধরে তোমায় নিয়ে যাবে এমন কেউ নেই তোমার।
{51:19} তোমার উপরে নেমে এসেছে দ্বিগুণ বিপর্যয় যুদ্ধে বিপর্যস্ত তোমার দেশ, দুর্ভিক্ষে অনাহারে জর্জরিত সন্তানেরা তোমার তোমাকে সান্ত্বনা দেবার কেউ নেই সেখানে।
{51:20} পথের বাঁকে বাঁকে সন্তানেরা তোমার পড়েছে লুটিয়ে মুর্ছিত বিবশ হয়ে যেন শিকারীর জালে আবদ্ধ হরিণ। মর্মে মর্মে অনুভব করছে তারা প্রভু পরমেশ্বরের রোষের তীব্র দহন।
{51:21} যন্ত্রণায় জর্জরিত হে জেরুশালেমবাসী মদিরা পান না করেও মত্ত হয়েছ তোমরা,
{51:22} প্রভু পরমেশ্বর তোমাদের আরাধ্য ঈশ্বর তোমাদের পক্ষ তিনি করেছেন অবলম্বন, বলেছেন তিনি, দারুণ ক্রোধে যে পানপাত্র আমি তুলে দিয়েছিলাম তোমাদের হাতে ফিরিয়ে নিলাম আমি সেই পাত্রখানি, তোমরা আর করবে না পান সেই পাত্রের সুরা যা মত্ত করে তোমাদের।
{51:23} এবার আমি এই পত্রখানি তুলে দেব তাদের হাতে, যারা তোমাদের করেছে উৎপীড়ন, বাধ্য করেছে তারা তোমাদের পিঠ পেতে দিতে পথের উপরে, পেতে দেওয়া সেই পিঠের উপর দিয়ে হেঁটে গেছে তারা নির্মম পদক্ষেপে।
{i52:1} জেরুশালেমের উদ্ধার
{52:1} জাগ, জাগ হে জেরুশালেম জাগ্রত হও বীর বিক্রমে, হে ঈশ্বরের পবিত্র নগরী, সুসজ্জিত হও মনোরম বস্ত্রসম্ভারে! তোমার তোরণ পার হয়ে তোমাদের সুন্নত সংস্কারহীন অনাচারীরা আর কখনও করবে না প্রবেশ।
{52:2} মুক্ত কর নিজেকে, ঝেড়ে ফেল তোমার গায়ের ধূলা হে জেরুশালেম! খুলে ফেল শৃঙ্খল দাসত্বের। হে সিয়োন কন্যা! গাত্রোত্থান কর ধূলিশয্যা থেকে উপবেশন কর তোমার সিংহাসনে!
{52:3} সর্বাধিপতি প্রভু পরমেশ্বর তাঁর প্রজাদের বলেন, যখন তোমরা দাস হয়েছিলে তখন তোমাদের জন্য ক্রয়মূল্য কেউ দেয় নি, সুতরাং এখন বিনা অর্থেই তোমাদের মুক্ত করা হবে।
{52:4} তোমরা স্বেচ্ছায় মিশর দেশে বিদেশীরূপে বসবাস করতে গিয়েছিলে। তারপর আসিরিয়া তোমাদের বলপূর্বক ধরে নিয়ে যায়, এর জন্য তারা কোন অর্থই দেয় নি।
{52:5} এখন এই ব্যাবিলনে আমি কি দেখছি, এখানেও তোমরা তাদের বন্দী, কিন্তু তোমাদের ক্রয়মূল্যস্বরূপ কিছুই তারা দেয় নি। তোমাদের উপর যারা শাসন পরিচালনা করে, গর্বোদ্ধত, দাম্ভিক তারা, সবসময় তারা আমার প্রতি ঘৃণা ও তাচ্ছিল্য প্রদর্শন করে।
{52:6} কিন্তু একদিন তোমরা জানবে যে আমিই ঈশ্বর, আগেই তোমাদের কাছে এইসব কথা বলেছিলাম।
{52:7} গিরিপর্বত পার হয়ে আসছেন এর সংবাদবহ, আনছেন তিনি শুভসংবাদ, শান্তির সংবাদ! কত অপরূপ, নয়নাভিরাম এ দৃশ্য! তিনি বিজয় ঘোষণা করেন, বলেন সিয়োনকে, ‘তোমার আরাধ্য ঈশ্বর রাজাধিরাজ!’
{52:8} উল্লাসে মুখর হয়েছে নগরীর প্রহরীরা আনন্দে গাইছে গান সবার সুরে সুর মিলিয়ে। প্রভু পরমেশ্বরের সিয়োনে প্রত্যাবর্তনের অনুপম দৃশ্য স্বচক্ষে দেখছে তারা!
{52:9} মিলিত কন্ঠের আনন্দধ্বনিতে উচ্চকিত কর দশদিক হে জেরুশালেমের সমস্ত ধ্বংসস্তূপ! প্রভু পরমেশ্বর উদ্ধার করবেন তাঁর নগরীকে, মুছে দেবেন সমস্ত দুঃখ বেদনা তাঁর প্রজাদের।
{52:10} প্রভু পরমেশ্বর ব্যবহার করবেন তাঁর অমিত পরাক্রম, রক্ষা করবেন তাঁর প্রজাদের, দেখবে সমগ্র বিশ্বচরাচর।
{52:11} বার হয়ে এস ব্যাবিলন থেকে তোমরা যারা মন্দিরে ব্যবহারের দ্রব্যসামগ্রী বহন করে থাক! স্ স্পর্শ করো না কোন অশুচি বস্তু। শুচিশুদ্ধ রাখ নিজেদের, ত্যাগ কর তাদের সংস্পর্শ!
{52:12} এবার তোমাদের আর পলাতকের মত ত্বরিত গতিতে করতে হবে না প্রস্থান, প্রভু পরমেশ্বর তোমাদের আরাধ্য ঈশ্বর স্বয়ং তোমাদের পথ দেখিয়ে নিয়ে যাবেন, সুরক্ষা করবেন তোমাদের সব দিক দিয়ে।
{i52:13} দুঃখভোগে মহিমান্বিত ভক্তদাস
{52:13} প্রভু পরমেশ্বর বলেছেন, আমার ভক্তদাস কৃতকার্য হবেন, পুনরায় ভূষিত হবেন উচ্চ সম্মান ও মর্যাদায়।
{52:14} একদিন যাঁকে দেখে বহুজন আতঙ্কে বিহ্বল হয়ে পড়ত, এত বিকৃত হয়েছিল তাঁরা রূপ যে তাঁকে আর মানুষ বলে চেন যেত না।
{52:15} কিন্তু এবার বহুজাতি তাঁকে দেখে স্তম্ভিত হবে, নৃপতিবৃন্দ বিস্ময়ে হবে বাক্যহারা। তারা দেখবে এমন দৃশ্য যার কথা কেউ বলে নি কোনদিন, উপলব্ধি করবে এমন কিছু যা কখনও শোনে নি তারা
{53:1} তখন লোকে বলবে, কে বিশ্বাস করবে এ কথা? কে বুঝবে, এ কাজ প্রভু পরমেশ্বরের?
{53:2} প্রভু পরমেশ্বরের ভক্ত দাস, একটি চারার মত মূল বিস্তার করে বৃদ্ধিলাভ করুক শুষ্ক ঊষর ভূমিতে, এই হল প্রভুর অভিপ্রায়। তাই বুঝি সেই দাসের ছিল না কোন রূপ, ছিল না মহিমার প্রকাশ, সেই মুখছবি মনকে করে না আকর্ষণ।
{53:3} চরম ঘৃণায় আমরা তাঁকে করলাম প্রত্যাখ্যান, সহ্য করলেন তিনি দুঃসহ যন্ত্রণা। কেউ চেয়ে দেখল না তাঁর দিকে, নিতান্ত অবহেলায় আমরা করেছি তাঁকে নিদারুণ অবজ্ঞা।
{53:4} আমাদের পাপের দণ্ড তিনিই বরণ করে নিলেন, ভোগ করলেন আমাদের হয়ে প্রচণ্ড যন্ত্রণা। তবু আমরা মনে করলাম, এ যন্ত্রণা ঈশ্বরের প্রেরিত তাঁর প্রাপ্য দণ্ড।
{53:5} অথচ তাঁর এ আঘাত আমাদেরই পাপের ফল, প্রহারিত তিনি আমাদের অপরাধে। তাঁর এ যন্ত্রণাভোগে আমরা লাভ করলাম আরোগ্য, আমাদের হয়ে তাঁর প্রচণ্ড আঘাত গ্রহণে আমরা হলাম পরিশুদ্ধ, লাভ করলাম পূর্ণতা।
{53:6} আমরা হয়েছিলাম পথভ্রান্ত হারানো মেষের মত, নিজেরাই বেছে নিয়েছিলাম নিজেদের পথ। কিন্তু প্রভু পরমেশ্বর আমদের সমস্ত অপরাধের দায় তুলে দিলেন তাঁর উপরে।
{53:7} জর্জরিত হলেন তিনি নির্মম অত্যাচারে সব সহ্য করলেন নীরবে, নত হয়ে মুখ খুললেন না একটি বারও। বলিদানের মেষশাবকের মত, লোমছেদকের কাছে মেষের মত নীরব হয়ে থাকলেন তিনি।
{53:8} অন্যায়ভাবে ধৃত হলেন তিনি, হলেন দণ্ডিত চরম অবিচারে। তবুও কেউ ভেবে দেখল না যে, জীবিতদের দেশ থেকে তিনি হলেন নির্বাসিত, তাঁরই স্বজাতির মহাপাপে!
{53:9} যদিও কোন উৎপীড়ন, অপরাধ তিনি করেন নি, ছিল না কোন ছল কপটতা তাঁর মুখে, তবুও, তাঁর কবর নিরূপিত হয়েছিল অপরাধীদের সঙ্গে, মৃত্যুতে তিনি ধনবানের সঙ্গী হলেন! অপরের পাপের ক্ষমার জন্য প্রায়শ্চিত্ত বলিরূপে নিজেকে উৎসর্গ করেছেন যিনি।
{53:10} তাঁর এ দুঃখ-যন্ত্রণা, লাঞ্ছনা, নিপীড়ন, দেখলেন প্রভু পরমেশ্বর! তিনি আরোগ্য দান করলেন তাঁর ভক্তদাসকে, দান করলেন তাঁকে দীর্ঘজীবন, এই ভক্তদাসই পূর্ণ করবেন প্রভু পরমেশ্বরের অভিপ্রায়।
{53:11} দুঃখ-যন্ত্রণাময় এই জীবনের পর তিনি আবার লাভ করবেন আনন্দ, দেখবেন, সার্থক হয়েছে তাঁর এ যন্ত্রণাভোগ। আমার একনিষ্ঠ দাস, যাঁর প্রতি আমি পরম প্রীত তিনি বহুমানবের পাপের বোঝা তুলে নেবেন নিজের কাঁধে, তাঁরই মুখ চেয়ে আমি ক্ষমা করব সকলকে।
{53:12} এই জন্য তাঁকে সম্মানের আসনে বসাব আমি, প্রতিষ্ঠিত করব তাঁকে মর্যাদার আসনে মহান ও বিক্রমশালীদের মাঝে। কারণ তিনি নিজে গ্রহণ করলেন বহুজনের পাপের দায়, করলেন তিনি স্বেচ্ছায় জীবনদান তাদের হয়ে। নিজেকে বসালেন তিনি অপরাধীর আসনে, তাদেরই ক্ষমার জন্য নিয়ত বিনতি তাঁর।
{i54:1} ইসরায়েলের জন্য প্রভু পরমেশ্বরের ভালবাসা
{54:1} হে জেরুশালেম, তুমি ছিলে বন্ধ্যা রমণীর মত, কিন্তু উল্লাসে মুখরিত হও এবার, স্বামী সোহাগিনী রমণীর চেয়েও অসংখ্য সন্তানের জননী হবে তুমি!
{54:2} তোমার আবাস তাম্বু কর বিস্তার, দীর্ঘ কর তার রজ্জু, শক্ত কর তার খুঁটি।
{54:3} বাড়াতে হবে তোমার চতুর্দিকের পরিসর, ফিরে পাবে সে দেশ তোমার সন্তানেরা যে দেশ অধিকার করে আছে আজ বিদেশী মানুষেরা, জনশূন্য আজ যে সব নগর-জনপদ, সেগুলিও পূর্ণ হবে জনবসতিতে।
{54:4} ভয় পেয়ো না — আর কখনও হবে না তোমার মর্যাদার হানি, অপমানে নতশির হবে না আর। কারণ তুমি ভুলে যাবে তোমার যৌবনের গ্লানি, স্মরণে থাকবে না তোমার বৈধব্যের কলঙ্ক।
{54:5} কারণ তোমার স্রষ্টা হবেন তোমার পতি সর্বাধিপতি প্রভু পরমেশ্বর তিনি, ‘ইয়াহ্ওয়ে’ তাঁর নাম! ইসরায়েলের আরাধ্য পবিত্রতম ঈশ্বর রক্ষা করবেন তোমায় তিনিই রাজাধিরাজ এই বিশ্ব পৃথিবীর।
{54:6} হে ইসরায়েল তুমি স্বামী পরিত্যক্তা তরুণী বধূর মত বিপর্যস্ত গভীর দুঃখে, কিন্তু প্রভু পরমেশ্বর আবার ডাকছেন তোমায়, বলছেন,
{54:7} ক্ষণিকের জন্য আমি তোমায় করেছিলাম পরিত্যাগ, কিন্তু ফিরিয়ে আনব আবার গভীর ভালবাসায়
{54:8} ক্রোধবশে আমি ফিরিয়েছিলাম মুখ মুহূর্তকালের জন্য এবার আমি দেব তোমায় আমার সীমাহীন অনন্ত করুণা। তোমার পরিত্রাতা প্রভু পরমেশ্বর বলেন এই কথা।
{54:9} নোহের কালে আমি করেছিলাম অঙ্গীকার ভাসাব না এ ধরণী প্লাবনে কখনও আর। আর আমি হব না ক্রুদ্ধ তোমার উপর, করলাম আমি আজ এই অঙ্গীকার, করব না ভৎর্সনা তোমায়, দণ্ডও দেব না আর।
{54:10} চূর্ণ বিচূর্ণ হয়ে যাবে গিরি-পর্বত, কিন্তু তোমার প্রতি আমার ভালবাসা কখনও হবে না শেষ, তোমার কাছে আমার শান্তি শপথ থাকবে অটুট, চিরদিন, চিরকাল। বলেন সেই প্রভু পরমেশ্বর যিনি ভালবাসেন তোমায়।
{i54:11} ভাবী জেরুশালেম
{54:11} হে জেরুশালেম, দুঃখে ক্লিষ্ট অসহায়-নগরী, সহায় কেউ নেই তোমার, আমি পুনর্গঠিত করব তোমার ভিত্তিমূল মহামূল্য প্রস্তরখণ্ডে, মণিমাণিক্যে।
{54:12} পদ্মরাগ মণি দিয়ে গড়ে দেব তোমার মিনার, গড়ে দেব সূর্যকান্তমণি দিয়ে তোমার সকল তোরণদ্বার, মণিমাণিক্যে গাঁথা হবে তোমার বেষ্টনী প্রাচীর।
{54:13} আমি স্বয়ং শিক্ষাদান করব তোমার সন্তানদের দান করব তাদের শান্তি ও সমৃদ্ধি।
{54:14} ন্যায় বিচার ও ধর্মনিষ্ঠা দান করবে প্রতিষ্ঠা তোমায় উৎপীড়ন ও সন্ত্রাস থেকে তুমি থাকবে নিরাপদ।
{54:15} যদি কেউ তোমায় করে আক্রমণ জেন, এতে সম্মতি নেই আমার, যুদ্ধ করবে যে তোমার বিরুদ্ধে পতন তার অনিবার্য।
{54:16} আমি সৃষ্টি করেছি কর্মকারকে, যে প্রজ্বলিত অঙ্গারের সাহায্যে অস্ত্র গড়ে, সেই অস্ত্র দিয়ে যুদ্ধ করে যে সৈনিক, সেও আমারই সৃষ্টি।
{54:17} কিন্তু কোন অস্ত্র সক্ষম হবে না আঘাত করতে তোমায় তোমার বিরুদ্ধে অভিযোগকারীদের উপযুক্ত জবাব দেবে তুমি। আমি আমার দাসদের রক্ষা করব, দান করব বিজয় তাদের। এই তাদের প্রাপ্য উত্তরাধিকার, বলেন, প্রভু পরমেশ্বর।
{i55:1} ঈশ্বরের অপার করুণা
{55:1} প্রভু পরমেশ্বর বলেন, হে তৃষিত মানব, তোমরা এখানে জলের কাছে এস! মিটাও তোমাদের তৃষ্ণা! এস তোমরা যাদের অর্থ নেই, ক্রয় কর খাদ্য, ভোজন কর! এস, বিনামূল্যে ক্রয় কর দুগ্ধ ও মদিরা।
{55:2} যাতে ক্ষুধার নিবৃত্তি নেই, তার জন্য কেন বৃথা অর্থ ব্যয় কর? যাতে কোন তৃপ্তি নেই, তার জন্য কেন এত পরিশ্রম? শোন, আমার কথা শোন, যা বলি তাই কর, পরিতৃপ্ত হবে উপাদেয় খাদ্যে।
{55:3} তোমরা আমার কাছে এস, লাভ করবে সার্থক জীবন! শোন, তোমাদের সঙ্গে আমি স্থাপন করব এক চিরস্থায়ী সন্ধি চুক্তি, দাউদের প্রতি ছিল আমার যে অবিচল প্রেম সেই প্রেম বর্ষিত হবে তোমাদের উপর।
{55:4} সে আমার সাক্ষী! তারই মাধ্যমে করেছি প্রকাশ আমি আমার ক্ষমতা জাতিবৃন্দের কাছে আমি তাকে করেছি জাতিবৃন্দের অধিনায়ক।
{55:5} এবার তোমরা আহ্বান করবে তোমাদের অজানা জাতিবর্গকে, একদিন যারা জানত না তোমাদের পরিচয়, তারা ছুটে আসবে তোমাদের কাছে! আমি, প্রভু পরমেশ্বর তোমাদের আরাধ্য ঈশ্বর, ইসরায়েলের পবিত্রতম ঈশ্বর, আমিই সংঘটিত করব এই সমস্ত ঘটনা, আমিই দান করব তোমাদের গৌরব ও মহিমা।
{55:6} ফিরে এস প্রভু পরমেশ্বরের কাছে নিবেদন কর প্রার্থনা চরণে তাঁর, প্রসন্ন এখন তিনি তোমাদের সবার উপরে।
{55:7} দুষ্টেরা পরিত্যাগ করুক তাদের জীবনযাত্রার পথ, পরিহার করুক দুর্জন মন্দ চিন্তাধারা, অনুতপ্ত হৃদয়ে ফিরে আসুক আমাদের আরাধ্য ঈশ্বর, প্রভু পরমেশ্বরের কাছে, করুণাময় তিনি, তাঁর কাছে আছে অসীম ক্ষমা।
{55:8} প্রভু পরমেশ্বর বলেন, আমার ভাবনার সাথে নেই কোন মিল তোমাদের ভাবনার এক নয় আমার ও তোমাদের পথ।
{55:9} আমার মত ও পথের সাথে তোমাদের মত ও পথের ঠিত ততখানিই ব্যবধান, যে ব্যবধান রয়েছে স্বর্গ ও মর্ত্যের মাঝে।
{55:10} তুষার ও বৃষ্টি যেমন আকাশ থেকে নেমে এসে সিক্ত করে মর্ত্যভূমিকে, উৎপন্ন করে শস্য, সংস্থান হয় খাদ্য ও শস্যবীজের।
{55:11} ঠিক তেমনি অব্যর্থ আমার মুখ নিঃসৃত বাণী বিফল হয় না আমার পরিকল্পনা সম্পাদনে, হয় না নিষ্ফল তার সার্থক রূপায়ণে। তোমরা মহানন্দে যাত্রা করবে এই নির্বাসন থেকে।
{55:12} আমি নিয়ে যাব তোমাদের পরমশান্তিতে, গিরি-পর্বত মুখরিত হবে সঙ্গীতে, বৃক্ষ-বনরাজি আনন্দে হবে মাতোয়ারা।
{55:13} যে ভূমি আজ কাঁটাবনে ছাওয়া, সেই স্থান পরিণত হবে দেবদারু বনে, কাঁটাগুল্মে কন্টকিত স্থান পরিণত হবে সুগন্ধি পাতায় ভরা চিরহরিৎ বৃক্ষের কাননে। এই হবে চিহ্ন আমার অশেষ, অক্ষয়, আমি প্রভু পরমেশ্বর, এ কীর্তি আমারই — এ হবে তারই স্মরণিকা।
{56:1} প্রভু পরমেশ্বর বলেন, ন্যায় ও সত্যনিষ্ঠ হও, আমি শীঘ্রই তোমাদের উদ্ধার করব।
{56:2} ধন্য সেইজন যে আমার অনুশাসন মেনে চলে। যারা নিষ্ঠার সঙ্গে পবিত্রভাবে সাব্বাথ দিন পালন করে, তাদের আমি আশীর্বাদ করব। আমি আশীর্বাদ করব তাদের যারা কোন অন্যায় করে না।
{56:3} যারা এতদিন প্রভু পরমেশ্বরের অনুগত ছিল না, কিন্তু এখন তাঁর আনুগত্য স্বীকার করেছে, তারা যেন না বলে যে, প্রভু পরমেশ্বর আমাদের আপন বলে গ্রহণ করবেন না। কোন নপুংসক যেন একথা না ভাবে, ‘আমি নিষ্ফল বৃক্ষ। আমার কোন মূল্য নেই।’
{56:4} এই রকম মানুষের প্রতি প্রভু পরমেশ্বর বলেছেন, তোমরা যদি পবিত্রভাবে সাব্বাথ দিন পালন, আমার প্রীতিজনক কার্য সম্পাদন এবং বিশ্বস্তভাবে আমার সন্ধিচুক্তির শর্ত পালন কর,
{56:5} তাহলে আমার মন্দিরে তোমাদের নাম চিরস্মরণীয় হয়ে থাকবে! কখনও তোমরা বিস্মৃতির আড়ালে চলে যাবে না। পুত্র কন্যার চেয়েও এর মূল্য অনেক বেশী।
{56:6} প্রভু পরমেশ্বরের সেই বিদেশী ভক্তবৃন্দ, যারা তাঁর প্রজারূপে পরিগণিত হয়েছে, যারা তাঁকে ভালবাসে, তাঁর সেবা করে, যারা পবিত্রভাবে সাব্বাথ দিন পালন করে, বিশ্বস্তভাবে পালন করে তাঁর সন্ধিচুক্তির শর্ত, তাদের উদ্দেশে প্রভু পরমেশ্বর বলেন,
{56:7} আমি তোমাদের আমার পবিত্র পর্বতে নিয়ে আসব, আমার প্রার্থনা গৃহের আনন্দ দান করব তোমাদের এবং আমার বেদীতে যে বলি তোমরা উৎসর্গ করবে, সেই বলি গ্রহণ করব আমি। আমার গৃহ সর্বজাতির প্রার্থনা গৃহ নামে অভিহিত হবে।
{56:8} সর্বাধিপতি প্রভু পরমেশ্বর, যিনি তাঁর প্রজা ইসরায়েলকে নির্বাসন থেকে ফিরিয়ে এনে একত্র করেন, সেই সর্বাধিপতি প্রভু পরমেশ্বর বলেন, যাদের আমি একত্র করেছি, তাদের সঙ্গে আরও অনেককে সম্মিলিত করব।
{i56:9} ইসরায়েলের নেতৃবৃন্দের প্রতি দণ্ডাজ্ঞা
{56:9} প্রভু পরমেশ্বর বলেন, প্রান্তর ও অরণ্যের পশুরা তোমরা এস, আমার মেষপালকে গ্রাস কর।
{56:10} ইসরায়েলের প্রহরীরা অন্ধ! তারা নির্বোধ! তারা সেই বোবা কুকুরের মত, যারা ডাকে না — তারা শুয়ে শুয়ে স্বপ্ন দেখে আর ঘুমাতে খুব ভালবাসে।
{56:11} লোভী কুকুরের মত তারা, কিছুতেই তাদের ক্ষুধার নিবৃত্তি হয় না এদের শাসককুল বোধবুদ্ধিহীন! তারা প্রত্যেকে নিজের খুশী মত কাজ করে, তারা স্বার্থসন্ধানী।
{56:12} এরা বলে, এস, সুরা এনে যত পারি পান করি। কালকের দিনটি আজকের মত ভালই কাটবে, হয়তো বা আরও ভাল কাটবে।
{i57:1} পাপাচারীর দণ্ডদাতা ও শরণাগতের আশ্রয়
{57:1} সৎ ব্যক্তির মৃত্যু হলে, কেউ সে বিষয়ে ভ্রূক্ষেপ করে না, ভক্তজন পৃথিবী থেকে বিদায় নিলে কেউ ভেবেও দেখে না তার কথা। কিন্তু তাদের মৃত্যুর সময় কোন বিপর্যয় তাদের স্পর্শ করতে পারে না।
{57:2} যারা সৎ জীবন যাপন করে তারা মৃত্যুতে পরম শান্তি ও বিশ্রাম লাভ করে।
{57:3} হে পাপাচারীগণ! বিচারের জন্য এখানে এস! তোমরা যাদুকর, লম্পট ও ব্যভিচারীর বংশের চেয়ে কোন অংশে কম নও।
{57:4} কোন মুখে তোমরা অপরকে উপহাস কর? মিথ্যাবাদী তোমরা! কি করে তোমরা অন্যকে বিদ্রূপ কর?
{57:5} তোমরা তোমাদের পবিত্র ওক গাছের তলায় উর্বরতার দেবতার উপাসনা কর কামকেলিতে মত্ত হয়ে। ঝরণার কাছে পর্বতগুহায় তোমরা তোমাদের সন্তানদের বলিদান করে থাক।
{57:6} সেখান থেকে মসৃণ পাথর নিয়ে এসে সেগুলিকে দেবতা বলে পূজা কর তোমরা। তাদের কাছে নিবেদন কর সুরা ও শস্য নৈবেদ্য। তোমরা কি ভাবো যে আমি এসবে তুষ্ট হই?
{57:7} তোমরা উচ্চপর্বত শিখরে গিয়ে বলিদান করে থাক এবং সেখানেও জ্বলে তোমাদের কামনার দাবানল।
{57:8} তোমরা তোমাদের অশ্লীল মূর্তি দরজার কপাটের আড়ালে স্থাপন করেছ। আমাকে পরিত্যাগ করে বিবসনা হয়ে অন্য প্রণয়ীর শয্যাসঙ্গিনী হয়েছ। তাকে এর জন্য তোমাকে মূল্যও দিতে হয়।
{57:9} সুবাসিত অঙ্গসজ্জায় সুরভিত হয়ে তুমি যাও মোলেক দেবতার পূজা দিতে। পূজা করার জন্য দেবতার সন্ধানে তুমি দূর-দূরান্তে প্রেরণ কর বার্তাবহ, এমন কি মৃত্যুলোকেও প্রেরণ কর তাদের।
{57:10} অন্যান্য দেবতাদের সন্ধানে পরিশ্রান্ত হয়েছ তুমি, তবু আশাহত হও নি কখনও। তুমি নতুন শক্তিলাভ করেছ, পেয়েছ নবজীবন, তাই তুমি কখনও শ্রান্ত হও নি।
{57:11} প্রভু পরমেশ্বর বলেন, এইসব দেবতারা কারা যাদের ভয়ে তোমরা এত ভীত সন্ত্রস্ত এবং যার ফলে তোমরা আমার কাছে মিথ্যা কথা বল, তোমরা আমাকে ভুলে গেলে, মুছে ফেললে আমাকে তোমাদের মন থেকে? দীর্ঘদিন আমি নীরব রয়েছি বলেই কি আমাদে শ্রদ্ধা জ্ঞাপন করাও ছেড়ে দিলে?
{57:12} তোমরা ভাবো যে তোমরা যা করেছ, ঠিকই করেছ, কিন্তু আমি তোমাদের মুখোশ খুলে দেব, তোমাদের ঐ দেবতারা পারবে না তোমাদের রক্ষা করতে।
{57:13} সাহায্যের জন্য যখন ডাকবে, তখন তারা কি শুনতে পাবে তোমাদের আর্তস্বর? একটা দমকা হাওয়া তাদের উড়িয়ে নিয়ে যাবে! কিন্তু যারা আমার শরণাগত, তারা দেশে শান্তিতে বসবাস করবে এবং আমার মন্দিরে উপাসনা করবে।
{i57:14} সাহায্যদানে ঈশ্বরের প্রতিশ্রুতি
{57:14} প্রভু পরমেশ্বর বলেন, ফিরে আসুক আমার প্রজারা আমার কাছে। দূর করে দাও তাদের পথের সমস্ত বাধা! নির্মাণ কর পথ, প্রস্তুত রাখ সর্বদা!
{57:15} আমি সুমহান, পবিত্রতম শাশ্বত ঈশ্বর। ঊর্ধ্বলোকে পবিত্রস্থানে আমার নিবাস হলেও আমি দলিত জনের ব্যথিত মনের মানুষের সঙ্গেও বাস করি যেন তাদের নৈরাশ্য দূর করে আস্থা ফিরিয়ে আনতে পারি।
{57:16} আমি আমার প্রজাদের জীবন দান করেছি, আমিই সঞ্চারিত করেছি শ্বাসবায়ু, আর আমি অনুযোগ করব না তাদের বিরুদ্ধে, পোষণ করব না ক্রোধ ।
{57:17} আমি তাদের লোভ ও পাপের জন্য তাদের উপর ক্রুদ্ধ হয়েছিলাম এবং সেইজন্য তাদের পরিত্যাগ করেছিলাম, দিয়েছিলাম দণ্ড। কিন্তু তারা অবাধ্য, দুর্বিনীত, নিজেদের ইচ্ছামতই চলতে লাগল তারা।
{57:18} আমি দেখেছি তাদের আচরণ, তবুও আমি আরোগ্য দান করব তাদের। আমি তাদের পরিচালনা করব, সাহায্য করব, এবং সান্ত্বনা দেব। যারা এদের জন্য শোকসন্তপ্ত, তাদেরও সান্ত্বনা দেব। তাদের বিলাপ পরিণত করব আনন্দগানে।
{57:19} দূরে বা নিকটে যে যেখানেই থাকুক না কেন, সকলকে আমি দান করব শান্তি! সুস্থ করব আমি আমার প্রজাবৃন্দকে।
{57:20} কিন্তু দুষ্টেরা অশান্ত সমুদ্রের মত, যে সমুদ্র তরঙ্গের আলোড়ন কখনও শান্ত হয় না, যা তুলে আনে, শুধু পাঁক ও আর্বজনা।
{57:21} প্রভু পরমেশ্বর বলেন, পাপীরা কখনও শান্তি পাবে না।
{i58:1} প্রকৃত উপবাস
{58:1} প্রভু পরমেশ্বর বলেন, মুক্তকন্ঠে উচ্চস্বরে ঘোষণা কর! আমার ইসরায়েলী প্রজাদের জানাও তাদের পাপের কথা!
{58:2} তারা প্রতিদিন আমার আরাধনা করে, আমার পথ জানতে এবং আমার অনুশাসন মেনে চলতে তারা আগ্রহী — এই তাদের দাবী। তারা বলে যে, তারা চায় আমার ন্যায়সঙ্গত অনুশাসন এবং আমার উপাসনাতেই তারা লাভ করে আনন্দ।
{58:3} প্রজারা জিজ্ঞাসা করে, প্রভু পরমেশ্বর যদি না দেখেন, তাহলে কেন আমরা উপবাস করব? তিনি যদি আমাদের দিকে কোন মনোযোগই না দেন, তাহলে আমাদের অনাহারে থেকে কি লাভ? প্রভু পরমেশ্বর তাদের বলেন, দেখ, মূল কথা হল এই, তোমরা উপবাস কর ঠিকই কিন্তু তারই সাথে নিজেদের স্বার্থসিদ্ধির তাগিদে ছুটে বেড়াও, তোমাদের শ্রমিকদের পীড়ন করে থাক।
{58:4} তোমাদের এই উপবাস তোমাদের উগ্র করে তোলে, তোমরা যুদ্ধ বিবাদে লিপ্ত হয়ে থাক। তোমরা কি মনে কর যে এই ধরণের উপবাস আমাকে তোমাদের প্রার্থনা গ্রাহ্য করতে উদ্বুদ্ধ করবে?
{58:5} উপবাস করে তোমরা নিজেদের কষ্ট দিয়ে থাক। ঘাসের মত তোমরা মাথা নুইয়ে থাক, চট পেতে ভস্ম বিছিয়ে তোমরা তার উপর শুয়ে থাক। এই কি তোমাদের উপবাস? তোমরা কি মনে কর, এতে আমি প্রসন্ন হব?
{58:6} আমি যে ধরণের উপবাসে প্রসন্ন হই, তা হলঃ নিপীড়িতের শৃঙ্খল মোচন এবং অন্যায় অবিচারের অত্যাচার থেকে তাদের মুক্তিদান। মুক্ত করে দাও দলিত ও নিপীড়িতদের।
{58:7} ক্ষুর্ধাতকে তোমাদের অন্নের ভাগ দাও, আশ্রয়হীন দরিদ্রকে দান কর আশ্রয় আপন ঘরে। বস্ত্রহীনকে দান কর বস্ত্র, নিজের আত্মীয়-স্বজনকে সাহায্যদানে বিমুখ হয়ো না।
{58:8} তাহলে আমার প্রসন্নতা তোমাদের উপর প্রভাত সূর্যের মত আলোক বিকিরণ করবে, অবিলম্বে তোমাদের সমস্ত ব্যথার আরোগ্য হবে। তোমাদের রক্ষা করার জন্য আমি সর্বদা তোমাদের সঙ্গে থাকব, আমার উপস্থিতি চতুর্দিক থেকে তোমাদের রক্ষা করবে।
{58:9} যখন তোমরা প্রার্থনা করবে, আমি উত্তর দেব, যখন আমায় ডাকবে, আমি সাড়া দেব তোমাদের ডাকে। তোমরা যদি সর্বপ্রকার অন্যায়-অবিচার, মিথ্যা অভিযোগ ছলনা ও কপটতা ত্যাগ কর,
{58:10} যদি ক্ষুধার্তকে দান কর অন্ন এবং দরিদ্রের অভাব মোচন কর, তাহলে তোমাদের চারিদিকে ঘিরে থাকা অন্ধকার মধ্যাহ্নের সমুজ্জ্বল আলোয় পরিণত হবে।
{58:11} আমি সর্বদা পরিচালনা করব তোমাদের, চরম অভাবের দিনেও আমি তোমাদের সমস্ত প্রয়োজন পূর্ণ করব। আমি তোমাদের সুস্থ ও সবল রাখব। তোমরা হবে সেই উদ্যানের মত যেখানে আছে প্রচুর জল। তোমরা হবে জলের অনন্ত উৎসের মত, যা কখনও শুকায় না।
{58:12} বহু কাল আগে যা ধ্বংসস্তূপে পরিণত হয়েছে, তাকেই পুনর্গঠিত করবে তোমরা, পুরাতন ভিত্তির উপর আবার গড়ে তুলবে নতুন ইমারৎ। তোমরা আখ্যাত হবে নগর প্রাকার ও বিধ্বস্ত অট্টালিকাসমূহের নব নির্মাতারূপে।
{i58:13} সাব্বাথ দিন পালনের আনন্দ
{58:13} প্রভু পরমেশ্বর বলেন, যদি তোমরা সাব্বাথ দিনকে পবিত্রভাবে পালন কর এবং ঐ দিন নিজেদের স্বার্থসিদ্ধির তাগিদে ব্যস্ত না হও, যদি ভ্রমণ, কর্ম ও অযথা বাক্যালাপ না করে আমার এই পবিত্র দিনটিকে উপযুক্ত মর্যাদা দান কর,
{58:14} তাহলে আমার সান্নিধ্যে থাকার প্রকৃত আনন্দ তোমরা লাভ করবে। আমি তোমাদের সারা পৃথিবীতে সম্মানিত করব এবং তোমাদের পূর্বপুরুষ যাকোবকে যে দেশ দান করেছিলাম, সেই দেশের অধিকার তোমরা লাভ করবে, প্রভু পরমেশ্বর এই কথা বলেন।
{i59:1} মানুষের পাপ
{59:1} তোমরা ভেবো না যে প্রভু পরমেশ্বর এমন অক্ষম যে তোমাদের উদ্ধার করতে পারেন না বা এমন বধির যে তোমাদের আবেদন তাঁর কানে যায় না।
{59:2} বস্তুতঃ তোমাদেরই পাপ ঈশ্বর ও তোমাদের মাঝখানে ব্যবধান রচনা করেছে। এই ব্যবধান আড়াল করেছে তাঁর শ্রীমুখ, রুদ্ধ করেছে তাঁর শ্রবণ।
{59:3} তোমাদের হস্ত নিরপরাধের রক্তে কলঙ্কিত, তোমাদের অঙ্গুলি লিপ্ত পাপাচারে। তোমাদের ওষ্ঠাধর মিথ্যা কথা বলে, জিহ্বা উচ্চারণ করে অন্যায় অবিচারের বাণী।
{59:4} তোমরা বিচার সভায় মিথ্যা অভিযোগ নিয়ে মামলা করে থাক। সেখানে থাকে না কোন ন্যায়ের ভিত্তি। অসঙ্গত যুক্তির উপর তারা নির্ভর করে, শুধু মিথ্যা কথাই বলে এবং অন্যায়ভাবে অপরের বিরুদ্ধে ষড়যন্ত্র করে।
{59:5} তোমাদের এই ষড়যন্ত্র বিষধর সাপের ডিমের মত। এ ডিম যে খাবে সে মরবেই। মাকড়সার জাল যেমন বস্ত্র
{59:6} হিসাবে ব্যবহারের অযোগ্য, তোমাদের এই ষড়যন্ত্রও তেমনি অর্থহীন! তোমাদের কর্ম অধর্মের জন্ম দেয়, তোমাদের হাত হিংসাত্মক কাজে কলুষিত।
{59:7} তোমাদের পা ছুটে চলে দুষ্কর্মের পথে। নিরাপরাধ ব্যক্তিকে হত্যা করতে তোমরা বিন্দুমাত্র দ্বিধাবোধ কর না। যেখানেই তোমরা যাও, সেখানেই সর্বনাশ ও ধ্বংস ডেকে আন।
{59:8} তোমাদের সান্নিধ্যে কোন মানুষের জীবন নিরাপদ নয়। তোমাদের সমস্ত কাজ অন্যায়ে ভরা। কুটিল তোমাদের পথ, ও পথে শান্তি ও নিরাপত্তা নেই।
{i59:9} পাপ স্বীকার
{59:9} এই জন্যই লোকে বলে, ন্যায়বিচার থেকে আমরা বঞ্চিত, নিপীড়কের হাত থেকে আমরা উদ্ধার পাই না। আলোর আশায় আমরা চেয়ে থাকি, দেখি শুধু অন্ধকার। আলোয় পথ চলব বলে আশা করে থাকি কিন্তু অন্ধকারেই আমরা পথ চলি।
{59:10} অন্ধের মত আমরা হাতড়ে বেড়াই। রাতের আঁধারে যেমন মানুষ উছোট খায়, দিনের আলোতে তেমনি আমরা উছোট খাই যেন আমরা মৃত্যুলোকের অন্ধকারে পথ চলেছি।
{59:11} আমরা ভীত, বিপর্যস্ত। আমরা ন্যায়বিচারের আশায় থাকি, কিন্তু তার দেখা পাই না। অন্যায় ও উৎপীড়নের কবল থেকে উদ্ধারের আশায় পথ চেয়ে থাকি কিন্তু সে আশা সুদূর পরাহত।
{59:12} হে প্রভু পরমেশ্বর, তোমার বিরুদ্ধে বহুগুণ বৃদ্ধি পেয়েছে আমাদের পাপ। যে পাপ অভিযুক্ত করছে আমাদের। এ ব্যাপারে আমরা সচেতন।
{59:13} তোমার বিরুদ্ধে বিদ্রোহ করেছি আমরা, প্রত্যাখ্যান করেছি তোমাকে, পরিত্যাগ করেছি তোমার পথ। অপরকে আমরা পীড়ন করেছি, মুখ ফিরিয়েছি তোমার দিক থেকে। আমাদের চিন্তা-ভাবনা মিথ্যায় ভরা, ছলনাপূর্ণ আমাদের মুখের কথা।
{59:14} বিতাড়িত হয়েছে ন্যায়বিচার, ধর্ম কাছে আসতে পারে না। বিচারসভায় সত্য ভূলুন্ঠিত, সততার সেখানে কোন স্থান নেই।
{59:15} সত্যের আজ কোন অস্তিত্বই নেই। কোন ব্যক্তি দুষ্কর্ম পরিত্যাগ করলেও, সে আবার দুষ্কর্মের শিকার হয়ে পড়ে। প্রভু পরমেশ্বর এ অবস্থা দেখলেন এবং ন্যায়বিচারের একান্ত অভাব দেখে অপ্রসন্ন হলেন।
{i59:16} প্রজাদের পরিত্রাণের জন্য পরমেশ্বরের প্রস্তুতি
{59:16} বিস্মিত হলেন দেখে যে নিপীড়িতকে সাহায্য করার কেউ নেই। তাই তিনি আপন ক্ষমতা প্রয়োগ করে উদ্ধার করলেন তাদের, জয়লাভ করলেন সবার উপর।
{59:17} তিনি পরিধান করলেন ন্যায়বিচারের বর্ম, মাথায় পরলেন পরিত্রাণের শিরস্ত্রাণ। দুষ্ট দমনে তিনি হয়ে উঠলেন খড়গহস্ত, অন্যায়ের প্রতিকারে দৃঢ় প্রতিজ্ঞ।
{59:18} তিনি তাঁর শত্রুদের কর্ম অনুযায়ী শাস্তি বিধান করবেন, এমন কি দেশের প্রান্ত সীমায় বাস করে যারা, তারাও বাদ পড়বে না।
{59:19} পূর্ব থেকে পশ্চিমের সমস্ত মানুষ তাঁর কাছে ভয়ে-ভক্তিতে মাথা নোয়াবে, কীর্তন করবে তাঁর গৌরব ও মহিমার। তিনি নেমে আসবেন খরস্রোতা নির্ঝরিণীর মত, আসবেন বায়ু তাড়িত স্রোতের মত।
{59:20} প্রভু পরমেশ্বর বলেছেন তাঁর প্রজাদের, মুক্তিদাতারূপে আমি সিয়োনে আসব তোমাদের সকলকে উদ্ধার করতে, তোমরা যারা ফিরে এসেছ পাপের পথ থেকে।
{59:21} আমি তোমাদের সঙ্গে স্থাপন করব এক সন্ধিচুক্তি: আমি তোমাদের দান করেছি আমার মহাশক্তি, দান করেছি আমার অনুশাসন চিরকালের জন্য। এখন থেকে তোমরা আমার বাধ্য হয়ে চলবে, তোমাদের সন্তান-সন্ততি ও বংশধরদের শিক্ষা দান করবে আমার এই অনুশাসন যুগে যুগে, চিরকাল।
{i60:1} জেরুশালেমের ভাবী মহিমা
{60:1} জাগ্রত হও হে জেরুশালেম, আলোয় উদ্ভাসিত হও, তোমার উপরে বিকীর্ণ হয়েছে, প্রভু পরমেশ্বরের প্রতাপ ও মহিমা।
{60:2} পৃথিবী ঢেকে যাবে ঘোর অন্ধকারে, জাতিবৃন্দ আচ্ছন্ন হবে অন্ধ তমসায়, কিন্তু তোমার উপরে প্রভু পরমেশ্বর বিকিরণ করবেন আলো। তাঁর উপস্থিতির আলোয় ভাস্বর হয়ে থাকবে তুমি।
{60:3} তোমার দীপ্তিতে আকৃষ্ট হবে জাতিবৃন্দ, রাজন্যকুল আসবে তোমার কাছে নতুন দিনের নবীন সূর্যোদয়ে।
{60:4} চেয়ে দেখ চতুর্দিকে তোমার, একত্র হয়েছে সকলে তোমার কাছে বহু দূর থেকে আসছে পুত্রেরা তোমার, কোলে করে আনা হচ্ছে তোমার কন্যাদের।
{60:5} এ দৃশ্য দেখে হৃদয় তোমার উচ্ছ্বসিত হবে আনন্দে, শিহরিত হবে তুমি অধীর উত্তেজনায়। জাতিবৃন্দের ঐশ্বর্যরাশি আনা হবে তোমার কাছে, আনা হবে সমুদ্র পথে বিপুল ধনসম্ভার।
{60:6} মিদিয়ন ও ঐফা থেকে আসবে অসংখ্য উটের বিরাট কাফেলা। তারা আসবে শেবা দেশ থেকে বহন করে আনবে স্বর্ণ ও সুগন্ধি নির্যাস, প্রচার করবে তারা প্রভু পরমেশ্বরের গৌরব গাথা!
{60:7} কেদর ও নবায়োতের মেষপাল আনা হবে তোমার কাছে হোমবলিরূপে উৎসর্গীত হবে তারা বেদীর উপরে প্রভু পরমেশ্বরের সন্তোষ কামনায়। প্রভু পরমেশ্বর তাঁর মন্দিরকে আরও বিভূষিত করবেন তাঁর ঐশ্বর্যের মহিমায়।
{60:8} মেঘপুঞ্জের মত পাল তুলে কারা ভেসে আসে, যেন ঘরে ফিরে আসছে কপোতের দল?
{60:9} সাগরের ওপার থেকে ঐ জাহাজগুলি বহন করে আনছে ঈশ্বরের অনুগত ভক্তবৃন্দকে। তারা সঙ্গে নিয়ে আসছে তাদের রৌপ্য ও সুবর্ণ রাশি সেই প্রভু পরমেশ্বরের গৌরব ও মহিমার জন্য, যিনি তোমায় করেছেন গরিমায় বিভূষিত।
{60:10} জেরুশালেমকে বলেছেন প্রভু পরমেশ্বর বিদেশীরা আবার গড়ে দেবে তোমার প্রাচীর তাদের রাজন্যবর্গ পরিচর্যা করবে তোমার। ক্রুদ্ধ হয়ে আমি দণ্ড দিয়েছিলাম তোমায় কিন্তু এবার তুমি লাভ করবে আমার অনুগ্রহ ও করুণা।
{60:11} মুক্ত থাকবে দিবারাত্রি তোমার সমস্ত তোরণদ্বার যেন জাতিবৃন্দের রাজন্যবর্গ তোমার কাছে আনতে পারে তাদের মহার্ঘ ঐশ্বর্যসম্ভার।
{60:12} কিন্তু যে সমস্ত জাতি বিমুখ হবে, করবে না তোমার পরিচর্যা বিনষ্ট হবে তারা, সমূলে ধ্বংস হয়ে যাবে।
{60:13} তোমাকে পুনর্নির্মাণ করতে হে জেরুশালেম, সুশোভিত করতে আমার মন্দির, বিভূষিত করতে আমার নগরী আনা হবে দেবদারু, ওক আর পাইন কাষ্ঠ সর্বোৎকৃষ্ট বৃক্ষের অরণ্য লেবানন থেকে।
{60:14} যারা উৎপীড়ন করেছে তোমায় সন্তানেরা তাদের আসবে তোমার কাছে শ্রদ্ধায় নতশিরে। যারা একদিন ঘৃণায় তাচ্ছিল্য করেছে তোমায় তারা এসে বন্দনা করবে চরণ তোমার। ‘প্রভু পরমেশ্বরের নগরী’ নামে, ‘ইসরায়েলের আরাধ্য পবিত্রতম ঈশ্বরের নগরী সিয়োন’ এই নামে তারা পরিচয় দেবে তোমার।
{60:15} একদিন তুমি ছিলে জনহীন পরিত্যক্ত, ঘৃণিত এক নগরী। কিন্তু এবার আমি সাজাব তোমায় রাজকীয় মর্যাদা দিয়ে সমুন্নত মহিমায়, এ হবে আনন্দ নিকেতন যুগে যুগে, চিরকাল।
{60:16} জননী যেমন স্তন্যদানে সযতনে পালন করে আপন শিশুকে, জাতিবৃন্দ ও রাজন্যবর্গও তেমনই পালন করবে তোমার সমাদরে। তখন জানবে তুমি, আমি, প্রভু পরমেশ্বর তোমার পরিত্রাতা, ইসরায়েলের আরাধ্য মহাশক্তিমান ঈশ্বর তোমার মুক্তিদাতা।
{60:17} ব্রোঞ্জের পরিবর্তে আমি তোমায় এনে দেব স্বর্ণ, এনে দেব রৌপ্য লৌহের পরিবর্তে, কাষ্ঠের পরিবর্তে ব্রোঞ্জ আর প্রস্তরের পরিবর্তে এনে দেব লৌহ। তোমার শাসকেরা আর উৎপীড়ন করবে না তোমায় তাদের আমি করব শান্তিপ্রিয় আমি দান করব তাদের ন্যায়নিষ্ঠা।
{60:18} তোমার দেশে শোনা যাবে না আর হানাহানির কোলাহল, ধ্বংস ও বিনাশের কথা ধ্বনিত হবে না তোমার দেশের সীমার মধ্যে। প্রাচীর হয়ে আমি তোমায় রক্ষা করব, তুমি গাইবে আমার জয়গান।
{60:19} দিবসের সূর্যালোক নয়, রাত্রির চন্দ্রালোকও নয়, আমি, প্রভু পরমেশ্বরই তোমার আলোক, তোমার শাশ্বত জ্যোতি আমার গৌরব ও মহিমার আলোক বিকীর্ণ হবে তোমার উপর।
{60:20} সমাপ্ত হবে তোমার শোকের দিন, আমি, প্রভু পরমেশ্বরই তোমার শাশ্বত জ্যোতি, অস্ত যাবে না তোমার চন্দ্র কোন দিন, কারণ আমিই তোমার চন্দ্রসূর্য!
{60:21} তোমার প্রজাবৃন্দ হবে ধর্মনিষ্ঠ দেশের অধিকার লাভ করবে চিরতরে। আমি তরুর মত রোপণ করেছি, সৃষ্টি করেছি তাদের যেন প্রকাশিত হয় আমার মহিমা সর্বজনের কাছে।
{60:22} তুচ্ছতম যে সে পরিণত হবে এক বিরাট গোষ্ঠীতে ক্ষুদ্রতম হয়ে উঠবে এক মহাশক্তিমান জাতি আমি প্রভু পরমেশ্বর সেই শুভক্ষণে এ কর্ম সম্পাদনে তৎপর হব আমি!
{i61:1} প্রভু পরমেশ্বরের শুভ সমাচার
{61:1} প্রভু পরমেশ্বরের আত্মা অধিষ্ঠিত আমার উপরে, তিনি অভিষিক্ত করেছেন আমায়, প্রেরণ করেছেন, দীনদরিদ্রের কাছে শুভসংবাদ পৌঁছে দিতে, আরোগ্য করে দিতে ভগ্ন হৃদয়ের দুঃখ বেদনা, বন্দীকে শোনাতে মুক্তির বাণী, কারারুদ্ধ মানুষকে শোনাতে কারামুক্তির সুসংবাদ।
{61:2} তিনি প্রেরণ করেছেন আমায় ঘোষণা করতে এই কথা উপস্থিত সেই মহালগ্ন। উদ্ধার করবেন প্রভু পরমেশ্বর তাঁর প্রজাবৃন্দকে, তাদের শত্রুকুলকে করবেন পরাজিত। শোকার্তকে সান্ত্বনা দিতে তিনি প্রেরণ করেছেন আমায়
{61:3} সিয়োনের শোকার্ত মানুষের কাছে, দুঃখ নয়, সাজাতে আনন্দের উপচার কন্ঠে পরাতে মহানন্দের পুষ্পমাল্য, আর্তনাদ নয়, সাজাতে স্তবের অর্ঘ্য তিনি প্রেরণ করেছেন আমায়। তারা হবে স্বয়ং প্রভু পরমেশ্বরের আপন হাতে রোপিত বৃক্ষের মত। তাদের সকল কর্ম হবে ন্যায্য তাদের কর্মে মহিমান্বিত হবেন ঈশ্বর।
{61:4} তারা আবার গড়ে তুলবে সেই নগর-জনপদ বিধ্বস্ত হয়েছিল যা বহু পুরাকালে।
{61:5} বিদেশীরা সেবা করবে তোমাদের যত্ন নেবে তোমাদের পশুপালের, কাজ করবে তোমাদের কৃষিক্ষেত্রে, পরিচর্যা করবে তোমাদের দ্রাক্ষাকুঞ্জের।
{61:6} আর তোমরা পরিচিত হবে প্রভু পরমেশ্বরের পুরোহিত রূপে, আমাদের আরাধ্য ঈশ্বরের সেবক তোমরা — এই হবে তোমাদের পরিচয়। ভোগ করবে তোমার বহুজাতির ঐশ্বর্য এবং সেই ঐশ্বর্য হবে তোমাদের গৌরবের ধন।
{61:7} তোমাদের লজ্জা ও অপমানের হবে অবসান বাস করবে তোমরা আপন দেশে। দ্বিগুণিত হবে তোমাদের ঐশ্বর্য সম্পদ, তোমাদের আনন্দ হবে চিরশাশ্বত।
{61:8} প্রভু পরমেশ্বর বলেন, আমি ভালবাসি ন্যায়বিচার, পীড়ন ও অপহরণ ঘৃণা করি আমি। যথাযথভাবে পুরস্কৃত করব আমি আমার প্রজাবৃন্দকে স্থাপন করব তাদের সঙ্গে চিরস্থায়ী এক সন্ধিচুক্তি।
{61:9} বংশপরম্পরায় তারা হবে খ্যাতিমান জাতিবৃন্দের মাঝে, তাদের দেখলেই লোকে বুঝবে যে, এরা সেই জাতি, যারা আমার আশিসধন্য।
{61:10} জেরুশালেম উল্লসিত মহা আনন্দে, পরিয়েছেন তাকে প্রভু পরমেশ্বর মহার্ঘ বসন, বিবাহ বাসরে বরের মত, বিবাহের সাজে সজ্জিত বধূর মত ভূষিত করেছেন তাকে পরিত্রাণ ও বিজয়ের অমূল্য ভূষণে।
{61:11} ভূমিতে যেমন হয় অঙ্কুরের উদ্গম, উদ্যান যেমন হয় পুষ্প পল্লবে সুশোভিত তেমনি সর্বাধিপতি প্রভু পরমেশ্বর, পল্লবিত করবেন ন্যায়নিষ্ঠা পুষ্পিত করবেন তাঁর গৌরব ও মহিমা সর্বজাতির মাঝে।
{i62:1} সিয়োনের নতুন নামকরণ
{62:1} জেরুশালেমকে প্রেরণা দানে আমি বিরত হব না। ক্ষান্ত হব না তাকে উৎসাহদানে, যতদিন না সে লাভ করে পরিত্রাণ যতদিন না তার ধর্মশীলতা ভাস্বর হয় আপন দীপ্তিতে।
{62:2} জাতিবৃন্দ দেখবে তোমার প্রতাপ ও বিজয়! প্রত্যক্ষ করবে রাজন্যবর্গ তোমার গরিমা তুমি পরিচিত হবে এক নতুন নামে, সে নাম দেবেন স্বয়ং প্রভু পরমেশ্বর।
{62:3} তুমি হবে প্রভু পরমেশ্বরের গৌরবমুকুট, সৌন্দর্যে অতুলনীয় এক রাজকিরীট।
{62:4} তোমাকে আর কখনও ‘পরিত্যক্তা’ বলা হবে না, তোমার দেশ কখনও আর পরিণত হবে না জনহীন ধ্বংসস্তূপে, তোমার নতুন নাম হবে ‘হিফসিবাহ্’ (ঈশ্বর তার প্রতি প্রসন্ন) এবং আখ্যাত হবে তোমার দেশ ‘বিয়ুলা’ (পরিণীতা) নামে। কারণ প্রভু পরমেশ্বর প্রসন্ন তোমার প্রতি, তিনি হবেন তোমার ভূস্বামীস্বরূপ
{62:5} যুবক যেমন কুমারী কন্যাকে গ্রহণ করে বধূরূপে, তেমনই তিনি বিবাহ করবেন তোমায়, গ্রহণ করবেন বধূরূপে তিনি তোমায় গড়ে তুলবেন আবার। পরিণীতা বধূর সাহচর্যে বর যেমন মগ্ন হয় আনন্দে, সেই আনন্দ লাভ করবেন তোমার আরাধ্য ঈশ্বর তোমাকে লাভ করে।
{62:6} তোমার নগর প্রাকারে হে জেরুশালেম, নিযুক্ত করেছি আমি প্রহরীদল। দিবসে কি নিশীথে কখনও নীরব থাকবে না তারা। স্মরণ করিয়ে দেবে তারা প্রভু পরমেশ্বরকে তাঁর প্রতিশ্রুতির কথা, ভুলতে তাঁকে দেবে না কখনও।
{62:7} যতদিন না পুনঃ প্রতিষ্ঠিত হয় জেরুশালেম, যতদিন না পরিগণিত হয় পৃথিবীর মাঝে গর্বের বস্তুরূপে ততদিন তাঁকে ক্ষান্ত হতে দেবে না তারা, দেবে না বিশ্রাম।
{62:8} শপথ করেছেন প্রভু পরমেশ্বর, সমগ্র শক্তি দিয়ে পালন করবেন তিনি এ অঙ্গীকার, অন্যথা হবে না কখনও — আর আমি দেব না তুলে তোমাদের মুখের অন্ন শত্রুদের মুখে, দেব না তুলে বিদেশীর হাতে তোমাদের শ্রমলব্ধ সুরা।
{62:9} পরিশ্রমের ফসল যারা তুলেছ ঘরে তারাই ভোগ করবে সে ফসল প্রভু পরমেশ্বরের প্রতি কৃতজ্ঞ অন্তরে, সংগ্রহ করবে যারা দ্রাক্ষাফল পান করবে তারা সেই দ্রাক্ষারস আমারই মন্দির প্রাঙ্গণে।
{62:10} হে জেরুশালেমবাসী যাও, নগরের বাইরে যাও নির্মাণ কর পথ তাদের জন্য যারা আজ ঘরে ফিরে আসছে। প্রস্তুত কর রাজপথ, সরিয়ে ফেল ছড়িয়ে থাকা প্রস্তরখণ্ড! স্থাপন কর এক পতাকা সমস্ত জাতির সম্মুখে।
{62:11} স্বয়ং প্রভু পরমেশ্বর পৃথিবীর প্রান্ত পর্যন্ত সমস্ত জাতির উদ্দেশে ঘোষণা করে বলছেনঃ সিয়োন কন্যাকে বল, তোমার ত্রাণকর্তা আসছেন! সাথে নিয়ে আসছেন তাদের, যাদের তিনি করেছেন উদ্ধার।
{62:12} ‘ঈশ্বরের পবিত্র প্রজা’ নামে আখ্যাত হবে তারা, আখ্যাত হবে, ‘প্রভু পরমেশ্বরের পরিত্রাণপ্রাপ্ত প্রজা’ রূপে। জেরুশালেমকে বলা হবে, ‘ঈশ্বরের অন্বেষিতা প্রিয়নগরী’, যে নগরীকে তিনি পরিত্যাগ করবেন না কখনও।
{i63:1} বিজয়ী প্রভু পরমেশ্বর
{63:1} বসরা নগরীর ইদোম থেকে কে বার হয়ে আসছেন? রক্ত রঞ্জিত উজ্জ্বল বসনে সজ্জিত হয়ে, ক্ষমতা ও প্রতাপের ভাস্বর মহিমায় দৃঢ়পদে এগিয়ে আসছেন, কে উনি? উনি প্রভু পরমেশ্বর, পরিত্রাণ সাধনে অমিত শক্তি, ঘোষণা করতে আসছেন তাঁর বিজয়বার্তা।
{63:2} দ্রাক্ষাদলন কুণ্ডের সুরা প্রস্তুতকারীর বসনের মত তাঁর বসন কেন এত রক্তিম?
{63:3} প্রভু পরমেশ্বর উত্তর দিলেন, “জাতিবৃন্দকে আমি দলন করেছি দ্রাক্ষার মত। কেউ আমায় সাহায্য করতে আসে নি। বিষম ক্রোধে আমি একাকীই দলন করেছি তাদের, তাদেরই রক্তে রাঙা হয়ে গেছে আমার অঙ্গের বসন।
{63:4} আমার প্রজাদের উদ্ধারের জন্য পূর্ণ হয়েছিল আমার নিরূপিত কাল, তাদের শত্রুকুলেরও দণ্ডলাভের নির্ধারিত সময় হয়েছিল সমাসন্ন।
{63:5} আমি যখন দেখলাম, আমাকে সাহায্য করার জন্য কেউ কোথাও নেই, বিস্মিত হয়েছিলাম আমি। কিন্তু আমার ক্রোধ আমাকে শক্তিমান করেছিল, আমি এককভাবেই জয়লাভ করেছিলাম।
{63:6} প্রচণ্ড ক্রোধে সমগ্র জাতিবৃন্দকে দলন করেছিলাম, ধ্বংস করেছিলাম তাদের এবং তাদের রক্তে লাল হয়ে গিয়েছিল পৃথিবীর মাটি।
{i63:7} প্রভু পরমেশ্বরের মহত্ত্ব
{63:7} আমি কীর্তন করব প্রভু পরমেশ্বরের অবিচল প্রেমের কথা নিবেদন করব কৃতজ্ঞতায় পূর্ণ স্তবের অঞ্জলি।
{63:8} প্রভু পরমেশ্বর বলেছেন, তারা আমার প্রজা, তারা আমায় প্রতারণা করবে না। সেই জন্যই তিনি তাদের উদ্ধার করলেন
{63:9} সকল দুঃখ যন্ত্রণা থেকে। কোন দূত নয়, স্বয়ং প্রভু পরমেশ্বরই উদ্ধার করলেন তাদের। তিনি তাঁর প্রেম ও করুণায় তাদের মুক্ত করলেন। অতীতে তিনি সর্বদা তাদের প্রতি সজাগ দৃষ্টি রাখতেন, যত্ন নিতেন, নিয়ে যেতেন কোলে তুলে,
{63:10} কিন্তু তারা বিদ্রোহ করল তাঁর বিরুদ্ধে, দুঃখে ভরে গেল তাঁর অন্তর। ফলে প্রভু পরমেশ্বর তাদের বিপক্ষে দাঁড়ালেন, সংগ্রামে রত হলেন তাদের বিরুদ্ধে।
{63:11} কিন্তু তারপর তারা স্মরণ করল প্রভু পরমেশ্বরের পরম সেবক মোশির কালের সেই অতীত দিনের কথা, জিজ্ঞাসা করল তারা, কোথায় সেই প্রভু পরমেশ্বর, যিনি নেতৃবৃন্দসহ তাঁর প্রজাবৃন্দকে রক্ষা করেছিলেন সমুদ্রের গ্রাস থেকে? কোথায় সেই প্রভু পরমেশ্বর, যিনি মোশিকে দিয়েছিলেন আপন শক্তি।
{63:12} কোথায় সেই প্রভু পরমেশ্বর, যিনি আপন মহাশক্তিতে মোশির মাধ্যমে সম্পাদন করেছিলেন অনেক মহৎ কর্ম, সমুদ্রের জলরাশিকে করেছিলেন দ্বিধাবিভক্ত, গভীর সমুদ্র গর্ভের মধ্য দিয়ে পরিচালনা করে
{63:13} নিয়ে গিয়েছিলেন তাঁর প্রজাবৃন্দকে তাঁর নামের শাশ্বত মহিমার জন্য? প্রভু পরমেশ্বরের পরিচালনায় তাদের পদক্ষেপ হয়ে উঠেছিল প্রত্যয়দৃপ্ত বন্য অশ্বের মত, কখনও হোঁচট্ খায় নি তারা।
{63:14} গবাদি পশুকে যেমন শ্যামল চারণভূমিতে নিয়ে যাওয়া হয়, সেইভাবে প্রভু পরমেশ্বর তাদের দিয়েছিলেন পর্যাপ্ত সুখ ও স্বাচ্ছন্দ্য। তিনি তাঁর প্রজাবৃন্দকে পরিচালনা করে নিয়ে গিয়েছিলেন যেন প্রতিষ্ঠিত হয় তাঁর নামের গৌরব ও মহিমা।
{i63:15} করুণা ও সাহায্যের আবেদন
{63:15} হে মহিমাময় পবিত্র প্রভু পরমেশ্বর, ঊর্ধ্বলোকে তোমার আবাস থেকে দৃষ্টিপাত কর আমাদের প্রতি। কোথায় আজ আমাদের জন্য তোমার পরম করুণা? কোথায় তোমার সেই মহাশক্তি? কোথায় তোমার প্রেম ও দয়া? উপেক্ষা করো না আমাদের।
{63:16} তুমি আমাদের পিতা। অব্রাহাম আমাদের অগ্রাহ্য করতে পারেন, যাকোব অস্বীকার করতে পারেন আমাদের কিন্তু তুমি, হে প্রভু পরমেশ্বর, তুমিই আমাদের মুক্তিদাতা, এই তোমার পরিচয়।
{63:17} তবে কেন তুমি তোমার পথ থেকে বিপথে যেতে দিলে আমাদের? কেন তুমি আমাদের হৃদয় করে দিলে উদ্ধত কঠিন, আমরা হারালাম তোমার প্রতি ভক্তি সম্ভ্রম? ফিরে এস হে প্রভু পরমেশ্বর তোমার অনুগত ভক্তদের মুখ চেয়ে, ফিরে এস তোমার একান্ত আপন প্রজাদের কথা স্মরণ করে!
{63:18} তোমার পবিত্র জাতি কিছুকালের জন্য তার শত্রুদের দ্বারা হয়েছিল বিতাড়িত। শত্রুরা পদদলিত করেছিল তোমার পবিত্র পাদপীঠ।
{63:19} তুমি আমাদের সঙ্গে এমন ব্যবহার করছ যেন কোনদিন তুমি আমাদের শাসনকর্তা ছিলে না, যেন আমরা কোনদিন তোমার প্রজা ছিলাম না।
{64:1} কেন তুমি আকাশের আবরণ ভেদ করে নেমে আসছ না মর্ত্যভূমিতে? শৈলরাজি কম্পিত হবে ভয়ে তোমার আবির্ভাবে।
{64:2} আগুনের উত্তাপে ফুটন্ত জল যেমন প্রকম্পিত হয়, তেমনি মহাত্রাসে কম্পিত হবে তারা। নেমে এস তুমি, হে প্রভু পরমেশ্বর, তোমার শত্রুকুলের সামনে প্রকাশ কর তোমার দৃপ্ত তেজ। জাতিবৃন্দ আতঙ্কে কম্পিত হোক তোমার সাক্ষাতে!
{64:3} একদিন অকস্মাৎ তোমার রুদ্র আবির্ভাবে মহাপ্রলয়ে কেঁপে উঠেছিল পর্বতমূল, সেদিন আমরা প্রত্যাশা করি নি তোমাকে।
{64:4} পুরাকাল থেকে আজ পর্যন্ত কেউ কখনও তোমার মত এমন এক ঈশ্বরকে দেখে নি বা শোনে নি তাঁর কথা, যিনি তাঁর উপর আস্থাবান ভক্তদের তত্ত্বাবধান করে থাকেন।
{64:5} ন্যায়ের প্রতি যাদের একান্ত নিষ্ঠা, যারা তোমার ইপ্সিত পথের কথা স্মরণে রেখে সেই পথে চলে, তাদের তুমি বরণ করে থাক। তুমি আমাদের উপর ক্রুদ্ধ ছিলে তথাপি আমরা পাপের পথেই চলেছিলাম। তোমার মহাক্রোধ সত্ত্বেও সেই পুরাকাল থেকে আমরা পাপাচারে ক্ষান্ত হই নি।
{64:6} আমরা সকলেই পাপে লিপ্ত ছিলাম। আমাদের সর্বাপেক্ষা পুণ্যকর্মও কলুষমুক্ত ছিল না, ছিল জীর্ণ মলিন বস্ত্রের মত। বাতাস যেমন উড়িয়ে নিয়ে যায় শুকনো পাতা, তেমনি আমাদের পাপ উড়িয়ে নিয়ে যায় আমাদের।
{64:7} কেউ প্রার্থনা করে না তোমার কাছে, তোমার সঙ্গে যুক্ত হয়ে থাকার আগ্রহ কারো নেই। আমাদের পাপের জন্য আমাদের দিক থেকে তুমি মুখ ফিরিয়ে নিয়েছ, রেখে দিয়েছ আমাদের পাপের কবলে।
{64:8} তবু, তুমি আমাদের পিতা হে প্রভু পরমেশ্বর, আমরা মাটি তুমি কুম্ভকার, আমরা তোমারই হাতের সৃষ্টি।
{64:9} তাই, হে প্রভু পরমেশ্বর, আমাদের প্রতি তোমার নিদারুণ রোষ যেন স্থায়ী না হয়, চিরকাল স্মরণে রেখো না আমাদের পাপের কথা। আমরা তোমার প্রজা, করুণা কর আমাদের প্রতি।
{64:10} তোমার সমস্ত পবিত্র নগরী মরুভূমির মত হয়ে গেছে, জেরুশালেম পরিণত আজ পরিত্যক্ত ধ্বংসস্তূপে।
{64:11} যেখানে আমাদের পূর্বপুরুষ তোমার স্তবগান গাইতেন, ধ্বংস হয়ে গেছে আমাদের প্রিয় সেই মনোরম প্রাসাদগুলিও।
{64:12} এত ঘটনা সত্ত্বেও এখনও কি তুমি অটল হয়ে থাকবে? এখনও নীরব হয়ে দূরে সরে থাকবে আমাদের এই অকথ্য যন্ত্রণা দেখেও?
{i65:1} বিদ্রোহীদের উপর ঈশ্বরের দণ্ড
{65:1} প্রভু পরমেশ্বর বললেন, আমি আমার প্রজাদের ডাকে সাড়া দিতে প্রস্তুত ছিলাম, কিন্তু কেউ আমাকে ডাকলো না। চেয়েছিলাম তাদের ধরা দিতে কিন্তু কেউ আমায় চাইলো না, খুঁজলো না আমায়। যে জাতি আমায় কোনদিন ডাকে নি, তাদেরই আমি বার বার বলেছি, ‘দেখ, এই যে আমি’।
{65:2} চরম ঔদ্ধত্যে যারা অন্যায়ের পথে ছুটে চলেছে, আমার সেই স্বেচ্ছাচারী বিদ্রোহী প্রজাদের জন্য সারাদিন আমি দুহাত বাড়িয়ে অপেক্ষা করে আছি।
{65:3} আমাকে তাচ্ছিল্য করে প্রকাশ্যে নিজেদের নির্লজ্জ আচরণে তারা আমাকে অবিরত উত্যক্ত করে চলেছে। তারা উদ্যানে ও প্রতিষ্ঠিত দেবস্থানে বলি উৎসর্গ করে, সেই বেদীতে তারা ধূপ জ্বালে।
{65:4} রাত্রে তারা সমাধিভূমিতে গোপনে প্রেতাত্মাদের আহ্বান করে, দেবস্থানে বলিদান করা নিষিদ্ধ শুকর মাংসের ব্যঞ্জন সেখানে ভোজন করে।
{65:5} সেই সময় তারা অন্যান্য সবাইকে বলে, ‘সরে যাও, সরে যাও, কাছে এস না! আমরা অতি পবিত্র, ছুঁয়ো না আমাদের!’ এই রকম লোকদের আমি সহ্য করতে পারি না, ক্রোধে আগুনের মত জ্বলতে থাকি, এ আগুন কখনও নেভে না।
{65:6} ওদের কার্যকলাপ আমার সামনে লিপিবদ্ধ আছে। আমি আর নীরব থাকব না। ওরা এবং ওদের পিতৃপুরুষেরা যা করেছে তার সমুচিত প্রতিফল আমি
{65:7} অবশ্যই দেব। পর্বতের উপরে দেবস্থানে তারা ধূপ জ্বালিয়ে আমার অবমাননা করত। সুতরাং তাদের এইসমস্ত কর্ম ও আচরণের উপযুক্ত প্রতিফল আমি দেব।
{65:8} প্রভু পরমেশ্বর বলেন, কেউ ভাল দ্রাক্ষাফল নষ্ট করে না, বরং সেগুলি দিয়ে সুরা তৈরী করে। সেই রকম আমিও আমার সমস্ত প্রজাকে ধ্বংস করব না, যারা আমার সেবা করে, রক্ষা করব আমি তাদের।
{65:9} আমি ইসরায়েলীদের মধ্যে যিহুদা গোষ্ঠীর লোকদের আশীর্বাদ করব। তাদের বংশধরেরা আমার পাহাড় ঘেরা দেশের অধিবাসী হবে। আমার মনোনীত লোকেরা, যারা সেবা করবে আমার, তারাই বাস করবে সেখানে।
{65:10} তারা আমার আরাধনা করবে এবং পশ্চিমে শারোণের সমতলভূমি ও পূর্বে আখোর উপত্যকাগুলি হবে তাদের মেষ ও গবাদী পশুপালের চারণভূমি।
{65:11} কিন্তু তোমরা যারা আমায় পরিত্যাগ করেছ, অবজ্ঞা করেছ আমার পবিত্র পর্বতকে এবং ভাগ্যদেবী ও দেবতার আরাধনায় মগ্ন হয়েছ,
{65:12} খড়্গাঘাতে নির্মম মৃত্যুই হবে তোমাদের বিধিলিপি, কারণ আমার ডাকে তোমরা সাড়া দাও নি, কর্ণপাত কর নি আমার কথায়। যা কিছু আমার দৃষ্টিতে মন্দ, যাতে আমি বিরক্ত হই, আমার অবাধ্য হয়ে সেই মন্দ কাজই তোমরা করে চলেছ।
{65:13} সেইজন্য, আমি তোমাদের বলছি, আমার অনুগত ভক্তদের খাদ্য ও পানীয়ের অভাব হবে না কিন্তু তোমরা জর্জরিত হবে তৃষ্ণায় ও ক্ষুধার জ্বালায়। আমার সেবকেরা অবগাহন করবে আনন্দধারায়, তোমরা অধোবদন হবে লজ্জায়।
{65:14} মনের আনন্দে তারা গান গাইবে, আর তোমরা দুঃখের ভারে কান্নায় ভেঙ্গে পড়বে।
{65:15} আমার মনোনীত প্রজারা তোমাদের নামকে অভিশাপরূপে ব্যবহার করবে। আমি, সর্বাধিপতি প্রভু পরমেশ্বর, তোমাদের মৃত্যুর হাতে তুলে দেব। কিন্তু আমার অনুগত সেবকদের আমি দান করব এক নতুন নাম।
{65:16} কেউ যদি প্রকৃতই আশীর্বাদ পেতে চায়, সে আশীর্বাদ চাইবে সত্যময় ঈশ্বরের নামে এবং কেউ যদি শপথ নিতে চায়, সে শপথ নেবে সেই সত্যময় ঈশ্বরের নামে। অতীতের সমস্ত সঙ্কট ও বিপর্যয়ের পরিসমাপ্তি ঘটবে, সকলে ভুলে যাবে সেইসব কথা।
{i65:17} নতুন সৃষ্টি
{65:17} প্রভু পরমেশ্বর বলেন, আমি সৃষ্টি করছি এক নতুন আকাশমণ্ডল ও নতুন পৃথিবী। অতীতের সমস্ত বিষয় ডুবে যাবে বিস্মৃতির অতল গভীরে।
{65:18} আমার এ সৃষ্টিতে উল্লসিত হও তোমরা, চিরায়ত হোক আনন্দ তোমাদের। আমার সৃষ্ট নতুন জেরুশালেম হবে আনন্দভূমি, তার অধিবাসীরা হবে আনন্দের উৎস।
{65:19} জেরুশালেম ও আমার জেরুশালেমবাসী প্রজারা আমার হৃদয় আনন্দে পূর্ণ করবে। সেখানে আর শোনা যাবে না আর্তের ক্রন্দনরোল,
{65:20} শিশুরা আর অকালে পতিত হবে না মৃত্যুর করাল গ্রাসে। মানুষ ভোগ করবে পূর্ণ আয়ু শতায়ু হলেও তারা বিগত যৌবন হবে না। তার আগে যদি কারও মৃত্যু হয়, তবে লোকে মনে করবে সে অভিশপ্ত।
{65:21} মানুষ গৃহ নির্মাণ করবে এবং সেই গৃহে তারা নিজেরাই বাস করবে, অন্যে করবে না। তারা রচনা করবে দ্রাক্ষাকুঞ্জ এবং সেই কুঞ্জের দ্রাক্ষা ফলের
{65:22} সুরা তারা নিজেরাই ভোগ করবে, অন্য কেউ নয়। আমার প্রজারা বৃক্ষের মত লাভ করবে দীর্ঘ জীবন। তারা তাদের শ্রমের ফল পরিপূর্ণভাবে ভোগ করবে।
{65:23} সমস্ত কাজে তারা সাফল্য লাভ করবে, তাদের সন্তানেরা বিপর্যয়ের সম্মুখীন হবে না কোনদিন। তাদের উপরে ও তাদের সন্তান-সন্ততিদের উপরে চিরদিন বর্ষিত হবে আমার আশীর্বাদ।
{65:24} তারা ডাকবার আগেই আমি সাড়া দেব, তাদের প্রার্থনার কথা শেষ হবার আগেই আমি তাদের প্রার্থনা পূর্ণ করব।
{65:25} নেকড়ে বাঘ ও মেষশাবক একসঙ্গে আহার করবে, সিংহ বলদের মত তৃণভোজী হবে। সর্প আর বিপজ্জনক থাকবে না। আমার পবিত্র পর্বত সিয়োনে হিংসা ও বিনাশের অস্তিত্ব থাকবে না।
{i66:1} জাতিবৃন্দের বিচার
{66:1} প্রভু পরমেশ্বর বলেন, স্বর্গ আমার সিংহাসন, মর্ত্য আমার পাদপীঠ। এ ক্ষেত্রে পার কি তোমরা আমার জন্য গৃহ নির্মাণ করতে? এ কি সম্ভব? পার কি আমায় কোনস্থানে সীমাবদ্ধ রাখতে?
{66:2} আমি স্বয়ং সৃষ্টি করেছি এই বিশ্বসংসার! এ সবই আমার। যারা দলিত ও নিপীড়িত, যারা আমার ইচ্ছা পালন করে এবং আমাকে ভক্তি সম্ভ্রম করে, তাদের প্রতি আমার দৃষ্টি সজাগ, আমি তাদের ভালবাসি।
{66:3} মানুষ নিজেদের ইচ্ছামত কাজ করে থাকে। তাদের পক্ষে বৃষ বলি বা নরবলি একই ব্যাপার, মেষবলি বা কুকুরের ঘাড় ভেঙ্গে উৎসর্গ করা একই। তাদের পক্ষে শস্য নৈবেদ্য বা শূকরের রক্ত নিবেদন একই ব্যাপার, আমার উদ্দেশে ধূপ জ্বালানোর ও অলীক দেবতার কাছে প্রার্থনা করার মধ্যে কোন পার্থক্য নেই। আমার দৃষ্টিতে ঘৃণ্য, বিসদৃশ রীতিতে তারা পূজা-অর্চনা করতেই ভালবাসে।
{66:4} তাই যার ভয়ে তারা সবচেয়ে বেশি আতঙ্কিত, আমি ভয়াবহ বিপর্যয় আনব তাদের উপর। কারণ তারা আমার ডাকে সাড়া দেয় নি, কর্ণপাত করে নি আমার কথায়। আমার অবাধ্য হয়ে মন্দ পথই তারা বেছে নিয়েছে।
{66:5} তোমরা যারা প্রভু পরমেশ্বরের ভক্তি সম্ভ্রম কর, শোন তোমরা কি বলেছেন তিনি: আমার প্রতি বিশ্বস্ত থাকায় তোমাদের স্বজাতির কিছু লোক তোমাদের ঘৃণা করে এবং তোমাদের পরিহার করে চলে। তারা তোমাদের উপহাস করে বলে, ‘প্রভু পরমেশ্বর উদ্ধার করুন তোমাদের, দেখি তাঁর কত মহিমা! দেখব তোমরা কত আনন্দে থাক!’ এই লোকেরা জর্জরিত হবে লজ্জায় অপমানে।
{66:6} ঐ শোন! নগরীতে কোলাহলের উচ্চধ্বনি, মন্দিরে শোন ক্রন্দনরোল! প্রভু পরমেশ্বরের কোপ নেমে এসেছে তাঁর শত্রু কুলের উপরে। এ কোলাহল তারই প্রতিধ্বনি।
{66:7} আমার পবিত্র নগরী যেন এক নারী, যে অকস্মাৎ বিনা প্রসব বেদনায় শিশুর জন্ম দেয়।
{66:8} এমন ঘটনার কথা কেউ কি শুনেছে কখনও? এ পর্যন্ত কোন জাতি কি কখনও একদিনে জন্ম গ্রহণ করেছে? কিন্তু একটি জাতিকে জন্মদানের আগে সিয়োনকে বেশী কষ্টভোগ করতে হবে না।
{66:9} একথা ভেবো না যে আমি আমার প্রজাদের প্রসবক্ষণে এনেও ভূমিষ্ঠ হতে দেব না। প্রভু পরমেশ্বর বলেছেনঃ
{66:10} তোমরা যারা ভালবাস জেরুশালেমকে, সকলে উল্লাস কর তার সঙ্গে, আনন্দিত হও তার জন্য! তার জন্য যারা শোকার্ত হয়েছিলে এবার আনন্দ কর তাকে ঘিরে!
{66:11} শিশু যেমন পান করে মাতৃদুগ্ধ তেমনি তোমরা ভোগ করবে তার ঐশ্বর্য।
{66:12} প্রভু পরমেশ্বর বলেন, আমি তোমাকে এনে দেব অগাধ ঐশ্বর্য নদীর জলের মত, এনে দেব জাতিবৃন্দের বিপুল ধনসম্পদ স্রোতধারার মত, যে ধারা শুষ্ক হবে না কখনও। দুগ্ধপোষ্য একটি শিশুর মত পরম স্নেহে জননীর কোলে তুমি লালিত হবে।
{66:13} জেরুশালেমে তুমি সুখে স্বস্তিতে বাস করবে, মাতা যেমন সন্তানের স্বস্তি সম্পাদন করে, আমি স্বয়ং তোমায় তেমনি স্বস্তি দান করব।
{66:14} এই দৃশ্য দেখে তোমাদের হৃদয় আনন্দে উৎফুল্ল হয়ে উঠবে, তোমাদের মনোবল বেড়ে যাবে, সতেজ হয়ে উঠবে তোমরা এবং তখনই তোমরা জানবে যে, আমি, প্রভু পরমেশ্বর, আমার অনুগত ভক্তদের সহায়। কিন্তু আমার শত্রুদের দণ্ডদাতা।
{66:15} যাদের উপর রুষ্ট হয়েছেন প্রভু পরমেশ্বর, তাদের দণ্ড দিতে প্রবল ঝঞ্ঝার তীব্র গতিতে অগ্নিরূপে তিনি আসবেন।
{66:16} সারা পৃথিবীর মানুষের মধ্যে যারা তাঁর কাছে অপরাধী বলে গণ্য হবে, তাদের তিনি দণ্ড দেবেন অগ্নি ও খড়্গাঘাতে। বহুলোক মৃত্যুমুখে পতিত হবে।
{66:17} প্রভু পরমেশ্বর বলেন, যারা অলীক প্রতিমা পূজার জন্য নিজেদের শুদ্ধ করেছে, যারা উদ্যানে প্রতিষ্ঠিত দেবস্থানে শোভাযাত্রা সহকারে গমন করে এবং শূকর, ইঁদুর ও অন্যান্য নিষিদ্ধ মাংস ভোজন করে তাদের বিনাশ আসন্ন।
{66:18} আমি জানি তাদের চিন্তা ও কর্ম। পৃথিবীর সমস্ত জাতির মানুষকে একত্র করতে আমি আসছি। তারা একত্র হলে দেখবে আমার পরাক্রম ও মহিমা।
{66:19} এবং জানবে, একমাত্র আমিই তাদের দণ্ডদানে সক্ষম। কিন্তু তাদের মধ্যে কিছু লোককে আমি নিষ্কৃতি দেব এবং প্রেরণ করব তাদের নানা জাতি ও দূরতম দেশের মানুষের কাছে, যারা কোনদিন শোনে নি আমার যশের কথা, প্রত্যক্ষ করে নি আমার প্রতাপ ও মহিমা। আমি তাদের পাঠাব স্পেন, লিবিয়া ও ইথিওপিয়াতে তাদের নিপুণ ধনুর্ধরদের কাছে পাঠাব তাদের তুবল ও গ্রীস দেশে। এই সমস্ত দেশের জাতিবর্গের কাছে তারা ঘোষণা করবে আমার মহিমার কথা।
{66:20} তারা ঐ সমস্ত জাতিবর্গের মধ্য থেকে তোমার দেশবাসীকে ফিরিয়ে আনবে আমার কাছে উপহারস্বরূপ। অশ্ব, গর্দভ ও উটের পিঠে এবং রথ ও শকটে করে তারা তাদের আনবে আমার পবিত্র পবর্ত জেরুশালেমে ঠিক সেইভাবে, যেভাবে ইসরায়েলীরা শুচিশুদ্ধ আধারে শস্য নৈবেদ্য আনে আমার মন্দিরে।
{66:21} তাদের মধ্যে কিছু লোককে আমি নিযুক্ত করব লেবীয় ও পুরোহিত পদে।
{66:22} নূতন পৃথিবী ও নূতন আকাশমণ্ডল ঠিক যেভাবে আমার পরাক্রমে স্থায়ীত্ব লাভ করবে, সেইভাবেই তোমরা ও তোমাদের সন্তানেরা বংশপরম্পরায় স্থায়ীভাবে প্রতিষ্ঠা লাভ করবে।
{66:23} প্রতি অমাবস্যায় এবং প্রতি সাব্বাথ দিনে সমস্ত মানুষ এই জেরুশালেমে সমবেত হয়ে আমার আরাধনা করবে, এই কথা বলেছেন প্রভু পরমেশ্বর।
{66:24} উৎসব শেষে ফিরে যাবার সময় তারা দেখবে তাদের মৃতদেহ, যারা আমার বিরুদ্ধে বিদ্রোহ করেছিল। তাদের দেহ কুরে কুরে খাচ্ছে যে কীটগুলি, সেগুলি কখনও মরবে না, যে আগুন দগ্ধ করছে তাদের, সে আগুন নিভবে না কখনও। তাদের বীভৎসরূপ দেখে ঘৃণা জাগবে মানুষের মনে।
