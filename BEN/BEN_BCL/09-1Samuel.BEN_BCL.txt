{i1:1} শমুয়েলের প্রথম পুস্তক
{1:1} ইফ্রয়িম প্রদেশের পার্বত্য অঞ্চলে রামাথায়িম-সোফিম একটি গ্রাম। সেখানে এলকানা নামে ইফ্রয়িম বংশের এক ব্যক্তি বাস করতেন। তাঁর পিতার নাম যিহোরাম। যিহোরাম ছিলেন ইলিহুর পুত্র। ইলিহু তোহের পুত্র। তোহ সুফের পুত্র।
{1:2} এলকানার দুই স্ত্রী। একজনের নাম হান্না, অন্যজনের নাম পনিন্না। পনিন্নার ছেলেমেয়ে ছিল, কিন্তু হান্না ছিলেন নিঃসন্তান।
{1:3} এলকানা প্রতি বৎসর সর্বাধিপতি প্রভু পরমেশ্বরের আরাধনা ও তাঁর উদ্দেশে বলি উৎসর্গ করার জন্য শীলোতে যেতেন। সেখানে এলির দুই পুত্র হফনি ও পিনহস প্রভু পরমেশ্বরের পুরোহিত ছিলেন।
{1:4} বলি উৎসর্গের দিন এলকানা তাঁর স্ত্রী পনিন্না ও তাঁর ছেলেমেয়েদের নৈবেদ্যের অংশ দিতেন।
{1:5} কিন্তু তিনি হান্নাকে দিতেন দ্বিগুণ অংশ। কারণ তাঁকেই তিনি ভালবাসতেন কিন্তু প্রভু পরমেশ্বর হান্নাকে নিঃসন্তান করেছিলেন।
{1:6} প্রভু পরমেশ্বর হান্নাকে বন্ধ্যা করেছিলেন বলে তাঁর সপত্নী তাঁকে উত্যক্ত করে তুলতেন।
{1:7} প্রভু পরমেশ্বরের মন্দিরে গেলে হান্নার স্বামী তাঁর সঙ্গে অনুরূপ আচরণ করতেন, আর তাঁর সপত্নীও একইভাবে তাঁকে উত্যক্ত করতেন।
{i1:8} হান্না এবং এলি
{1:8} 
{1:9} একবার শীলোতে তাঁদের খাওয়াদাওয়ার পাট সারা হলে হান্না উঠে মন্দিরে গেলেন পুরোহিত এলি তখন প্রভু পরমেশ্বরের মন্দিরের দ্বারের পাশে একটি আসনে বসেছিলেন।
{1:10} তীব্র মনোবেদনায় ব্যাকুল হয়ে হান্না কাঁদতে কাঁদতে প্রভুর কাছে প্রার্থনা করতে লাগলেন।
{1:11} তিনি মানত করে বললেন, হে সর্বাধিপতি প্রভু পরমেশ্বর, দেখ তোমার এই দাসীর দুর্দশা, ভুলো না আমায়, তোমার এই দাসীকে একটি পুত্র সন্তান দাও। যদি দাও, তবে চিরদিনের জন্য তাকে আমি তোমার উদ্দেশে নিবেদন করে দেব। তার মাথায় কখনও ক্ষুর স্পর্শ করা হবে না।
{1:12} হান্না দীর্ঘ সময় ধরে প্রভু পরমেশ্বরের কাছে প্রার্থনা করছিলেন বলে এলি তাঁর মুখভাব লক্ষ্য করছিলেন।
{1:13} হান্না নীরবে প্রার্থনা করছিলেন, তাঁর ঠোঁট শুধু নড়ছিল, কিন্তু স্বর শোনা যাচ্ছিল না।
{1:14} তাই এলি ভাবলেন তিনি সুরায় মত্ত হয়েছেন। তিনি তাঁকে বললেন, তুমি আর কতক্ষণ নেশার ঘোরে থাকবে? এবার সুরার প্রভাব মুক্ত হও।
{1:15} হান্না বললেন, না গুরুদেব, তা নয়। আমি অতি দুঃখিনী নারী, সুরা কিম্বা উত্তেজক কোন পানীয় আমি গ্রহণ করিনি। আমি প্রভু পরমেশ্বরের কাছে আমার হৃদয়ের দুঃখ উজাড় করে দিচ্ছিলাম।
{1:16} দয়া করে মনে করবেন না যে আপনার এই দাসী নীচ প্রকৃতির স্ত্রীলোক। গভীর দুঃখ ও তীব্র মনোবেদনায় কাতর হয়ে আমি এতক্ষণ ধরে বিনতি করছিলাম।
{1:17} এলি তখন তাঁকে বললেন, তুমি শান্তিতে ফিরে যাও, ইসরায়েলের আরাধ্য ঈশ্বরের কাছে তুমি যা প্রার্থনা করলে, তিনি তা পূর্ণ করুন।
{1:18} হান্না বললেন, আপনার এই দাসীর প্রতি কৃপাদৃষ্টি রাখবেন। হান্না তারপর ফিরে গিয়ে খাদ্য গ্রহণ করলেন। তাঁর মুখের বিষণ্ণতা দূর হল।
{1:19} পরদিন ভোরে তাঁরা প্রভু পরমেশ্বরের উদ্দেশে প্রণতি জানিয়ে রামায়-তাঁদের নিজেদের বাড়িতে ফিরে গেলেন। এলকানা তাঁর স্ত্রী হান্নার সঙ্গে মিলিত হলে প্রভু পরমেশ্বর হান্নাকে অনুগ্রহ দান করলেন।
{i1:20} শমুয়েলের জন্ম
{1:20} হান্না যথাসময়ে একটি পু্ত্রসন্তানেন জননী হলেন এবং তিনি বললেন, ‘প্রভু পরমেশ্বরের কাছে একে আমি চেয়েছি’-এই বলে তার নাম রাখলেন শমুয়েল।
{1:21} পরের বৎসর এলকানা সপরিবারে প্রভু পরমেশ্বরের উদ্দেশে বার্ষিক বলি উৎসর্গ ও মানত পূর্ণ করতে গেলেন।
{1:22} কিন্তু হান্না গেলেন না, তিনি তাঁর স্বামীকে বললেন, শিশুটি স্তন্যত্যাগ করা মাত্রই আমি প্রভু পরমেশ্বরের উদ্দেশে তাকে নিবেদন করে আসব, সে চিরকাল সেখানেই থাকবে।
{1:23} তাঁর স্বামী এলকানা বললেন, তোমার যা ভাল মনে হয় তাই কর। শিশুটি স্তন্যত্যাগ না করা পর্যন্ত অপেক্ষা কর। প্রভু পরমেশ্বর তোমার প্রতিশ্রুতি পূর্ণ করুন। হান্না বাড়িতেই থাকলেন এবং স্তন্যত্যাগ না করা পর্যন্ত শিশুটিকে লালনপালন করতে লাগলেন।
{1:24} শিশুটি স্তন্যত্যাগ না করলে হান্না তিন বৎসর বয়স্ক একটি বৃষ, এক এফা পরিমাণ ময়দা এবং দ্রাক্ষারস পূর্ণ একটি চর্মপাত্রসহ শিশুটিকে নিয়ে শীলোতে প্রভু পরমেশ্বরের মন্দিরে গেলেন।
{1:25} শিশুটির বয়স তখন খুবই কম ছিল। বৃষ বলিদানের পর তাঁরা শিশুটিকে এলির কাছে নিয়ে গেলেন।
{1:26} হান্না বললেন, গুরুদেব বিশ্বাস করুন, আমিই সেই নারী যে আপনার সামনে দাঁড়িয়ে প্রভু পরমেশ্বরের কাছে বিনতি করেছিল।
{1:27} এই শিশুটিকে কামনা করে আমি বিনতি করেছিলাম, প্রভু আমার প্রার্থিত ধন আমাকে দিয়েছেন।
{1:28} তাই আমিও একে প্রভু পরমেশ্বরের উদ্দেশে ফিরিয়ে দিলাম। চিরদিনের জন্য একে প্রত্যর্পণ করা হল। তারপর তাঁরা সেখানে প্রভু পরমেশ্বরের উদ্দেশে প্রণতি জানালেন।
{i2:1} হান্নার স্তব
{2:1} হান্না প্রার্থনা ও স্তুতি নিবেদন করে বললেনঃ প্রভু পরমেশ্বর পূর্ণ করেছেন হৃদয় আমার পরম আনন্দে উন্নত করেছেন তিনি আমার শির শত্রুর সম্মুখে মুখরিত আমার ওষ্ঠাধর তাঁরই কৃপায় এই আনন্দ আমার।
{2:2} প্রভুর মত পবিত্র কেউ নয় তুমি বিনা প্রভু কেউ নেই আর অনুপম আশ্রয়শৈল ঈশ্বর আমাদের তাঁর মত কেউ নেই।
{2:3} দম্ভভরে কেউ কথা বলো না দর্প যেন নির্গত না হয় তোমাদের মুখ থেকে কারণ প্রভু সর্বজ্ঞ ঈশ্বর সকল কাজই তিনি তুলাদণ্ডে পরিমাপ করেন।
{2:4} বিক্রমীদের ধনু ভেঙ্গে চুরমার হয়ে গেল কিন্তু দুর্বল পেল অমিত পরাক্রম।
{2:5} ভোগসপুখে পরিতৃপ্তের দল অন্নের জন্য হল মজুর আর যারা ছিল বুভুক্ষু তারা পেল ক্ষুধার শান্তি বন্ধ্যা হল সপ্তপুত্রের জননী বহুপুত্রবতী হল রিক্তা।
{2:6} প্রভুই সংহারকর্তা, প্রভুই জীবনদাতা পাতালে নামান তিনিই, তিনিই ঊর্ধ্বে উঠান।
{2:7} দারিদ্র্য ও ঐশ্বর্য প্রভুই দেন উন্নতি অবনতি তাঁরই অবদান
{2:8} ধূলিশয্যা থেকে দীনকে আবর্জনাস্তূপ থেকে দরিদ্রকে তিনিই তুলে আনেন, অভিজাতকুলে আসন দেন তাদের, মর্যাদার আসনে অধিকার পায় তারা। পৃথিবীর স্তম্ভরাজির অধিকর্তা প্রভু তাদেরই উপরেই জগত স্থাপন করেছেন তিনি।
{2:9} তিনি পদস্খলন থেকে রক্ষা করেন তাঁর ভক্তদের কিন্তু দুর্জনেরা বিলুপ্ত হবে ঘোর অন্ধকারে, কারণ নিজ বলে সিদ্ধিলাভ হয় না কারও।
{2:10} প্রভুর বিপক্ষে যারা, তারা হবে চূর্ণ, আকাশ থেকে তিনি বজ্রপাত করবেন তাদের উপর, নিখিল বিশ্বের বিচার করবেন প্রভু তিনি তাঁর রাজাকে করবেন বলদৃপ্ত উন্নত করবেন তাঁর অভিষিক্তের শির ।
{2:11} এলকানা রামায় নিজের বাড়িতে ফিরে গেলেন, কিন্তু বালকটি পুরোহিত এলির তত্ত্বাবধানে প্রভু পরমেশ্বরের পরিচর্যা করতে থাকল।
{i2:12} এলির পুত্রদের ধৃষ্টতা ও তার পরিণাম
{2:12} এলির পুত্রেরা নীচ প্রকৃতির লোক ছিল। প্রভু পরমেশ্বরের প্রতি তাদের কোন ভক্তিশ্রদ্ধা ছিল না এবং জনসাধারণের প্রতি পুরোহিতের কর্তব্য ও নৈবেদ্যের ন্যায্য প্রাপ্য সম্পর্কিত বিধিবিধান অগ্রাহ্য করত।
{2:13} কোন ব্যক্তি বলি উৎসর্গ করলে মাংস সিদ্ধ হওয়ার সময় পুরোহিতের ভৃত্য একটা ত্রিশূল হাতে নিয়ে উপস্থিত হত এবং
{2:14} হাঁড়ি, কড়া, ডাবর বা গামলা ইত্যাদির মধ্যে সেই ত্রিশূল দিয়ে খোঁচা মারত এবং ত্রিশূলে গেঁথে যা উঠে আসত সবই পুরোহিত আত্নসাৎ করত।
{2:15} ইসরায়েলের যত লোক শীলোতে আসত তাদের সকলের সঙ্গেই তারা এরকম ব্যবহার করত, এমন কি মেদ অগ্নিসাৎ হওয়ার আগেই পুরোহিতের ভৃত্য এসে বসি উৎসর্গকারীকে বলত, শল্য পাকের জন্য পুরোহিতের প্রাপ্য মাংস দাও, তিনি তোমার কাছ থেকে সিদ্ধ মাংস নেবেন না, কাঁচা মাংসই চান।
{2:16} যদি সেই ব্যক্তি বলত, আগে মেদ অগ্নিসাৎ হোক পরে তোমার ইচ্ছা মত নিও, তাহলে সে বলত, না এক্ষুণি দাও নইলে জোর করে কেড়ে নেব।
{2:17} এইভাবে প্রভু পরমেশ্বরের দৃষ্টিতে ঐ যুবকদের পাপ অত্যন্ত বেড়ে উঠল কারণ তারা প্রভু পরমেশ্বরের নৈবেদ্যও অবজ্ঞা করত।
{i2:18} এলি ও শমুয়েল
{2:18} বালক শমুয়েল ক্ষৌমবস্ত্রের এফোদ পরে প্রভু পরমেশ্বরের পরিচর্যা করতেন।
{2:19} তাঁর মা প্রতি বৎসর তাঁর জন্য ছোট একটি পোষাক তৈরী করতেন এবং তিনি যখন তাঁর স্বামীর সঙ্গে বার্ষিক বলি উৎসর্গ করতে আসতেন তখন তাঁর জন্য সেটি নিয়ে আসতেন।
{2:20} এলি এলকানা ও তাঁর স্ত্রী হান্নাকে আশীর্বাদ করে বলতেন, তোমাদের প্রার্থিত ধন, যাকে প্রভু পরমেশ্বরের কাছ থেকে ভিক্ষা করে নিয়েছ চার পরিবর্তে প্রভু পরমেশ্বর তোমাকে এই স্ত্রীর গর্ভে আরও সন্তান দান করুন।
{2:21} তারপর তাঁরা বাড়ি ফিরে যেতেন। প্রভু পরমেশ্বর হান্নার প্রতি সদয় হলেন এবং হান্না তিনটি পুত্র ও দুটি কন্যার জননী হলেন। এদিকে বালক শমুয়েলও প্রভু পরমেশ্বরের সান্নিধ্যে বড় হতে লাগলেন।
{2:22} এলি যখন খুব বৃদ্ধ হলেন তখন ইসরায়েলের সমস্ত লোকের সঙ্গে তাঁর পুত্রদের দুর্ব্যবহারের কথা এবং সম্মিলন শিবিরদ্বারে পরিচর্যারত রমণীদের সঙ্গে তাদের ব্যভিচারের কথা প্রায়ই তাঁর কর্ণগোচর হত।
{2:23} তিনি তাদের বলতেন, কেন তোমরা এ রকম কাজ করছ? সব লোকের মুখেই আমি তোমাদের এই সব মন্দ কাজের খবর শুনতে পাচ্ছি।
{2:24} না, না, বৎসগণ, প্রভু পরমেশ্বরের প্রজারা যা রটনা করছে, যা আমার কানে এসেছে তা মোটেই ভাল নয়।
{2:25} যদি কোন ব্যক্তি অপর কোন ব্যক্তির বিরুদ্দে পাপ করে তবে ঈশ্বর তার পক্ষে মধ্যস্থতা করেন, কিন্তু যদি কেউ প্রভু পরমেশ্বরের বিরুদ্ধে পাপ করে তবে কে তার পক্ষে বিনতি করতে পারে? কিন্তু এলির পুত্রেরা পিতার কথায় কর্ণপাত করত না, কারণ তাদের বিনাশ করাই ছিল প্রভু পরমেশ্বরের অভিপ্রায়।
{2:26} বালক শমুয়েল ঈশ্বর ও মানুষের প্রীতির পাত্র হয়ে বয়সে ও মহত্ত্বে বেড়ে উঠতে লাগলেন।
{2:27} একদিন এলির পরিবারের একজন ঈশ্বরপরায়ণ ব্যক্তি এলির কাছে এসে বললেন, প্রভু পরমেশ্বর বলেছেনঃ তোমার পিতৃপুরুষেরা যখন মিশরে ফারাও-এর শাসনাধীন ছিল, তখন আমি নিজেকে তোমার পিতৃকুলের কাছে প্রকাশ করেছিলাম এবং আমার যাজক হতে, আমার বেদীতে বলি উৎসর্গ করতে,
{2:28} ধূপ জ্বালাতে এবং এফোদ পরিধান করে আমার পরামর্শ গ্রহণ করতে আমি ইসরায়েলের সমস্ত গোষ্ঠীর মধ্য থেকে তাদেরই বেছে নিয়েছিলাম। আমার উদ্দেশে উৎসর্গিত ইসরায়েলের সমস্ত হোম নৈবেদ্য গ্রহণ করার অধিকার আমি তোমার পিতৃবংশকেই দিয়েছিলাম।
{2:29} তবে আমার নিজ নিকেতনে আমার নির্দেশিত বলি ও নৈবেদ্য কেন অবজ্ঞা করছ? আমার প্রজা ইসরায়েল প্রদত্ত সমস্ত নৈবেদ্যের শ্রেষ্ঠাংশ আত্মসাৎ করতে দিয়ে তুমি কেন আমার চেয়েও তোমার পুত্রদের বেশী গুরুত্ব দিচ্ছ?
{2:30} অতএব ইসরায়েলের আরাধ্য ঈশ্বর প্রভু পরমেশ্বরের ঘোষণা এই: আমি তোমার পরিবার এবং তোমার পিতৃকুলকে প্রতিশ্রুতি দিয়েছিলাম যে তোমরা চিরকাল যাজকরূপে আমার সেবক হয়ে থাকবে। কিন্তু এখন প্রভু পরমেশ্বর বলেন, সেই প্রতিশ্রুতি আমি প্রত্যাহার করলাম। যারা আমাকে মান্য করবে আমিও তাদের গৌরবান্বিত করব, আর যারা আমাকে অবজ্ঞা করবে তারা হবে অবমানিত।
{2:31} শোন, অদূর ভবিষ্যতে আমি তোমার পরিবার ও তোমার বংশের শক্তি এমনভাবে নিঃশেষ করব যে তোমার বংশে পরিণত বয়স পর্যন্ত কেউই বেঁচে থাকবে না।
{2:32} আপন দুর্দশার মধ্যে তুমি ঈর্ষার দৃষ্টিতে ইসরায়েলের সমস্ত শ্রীবৃদ্ধি লক্ষ্য করবে। তোমার বংশে অপরিণত বয়সেই সকলের মৃত্যু হবে।
{2:33} তবে যাজকরূপে আমার সেবার জন্য যদি কাউকে বাঁচিয়ে রাখি তবে সে হবে দৃষ্টিহারা এবং তার জীবন হবে বিষাদময়। তোমার বংশধরেরা সকলেই হবে অক্ষম ও অকালমৃত্যু হবে তাদের।
{2:34} তোমার দুই পুত্র হফনি ও পিনহসের জীবনে যা ঘটবে তা হবে তোমার পক্ষে চিহ্নস্বরূপ, তারা দুইজনেই একই দিনে মৃত্যুমুখে পতিত হবে।
{2:35} আমি নিজের জন্য একজন বিশ্বস্ত যাজক উত্থাপন করব। তার আচরণ হবে আমার মনের মত এবং আমি তার জন্য স্থায়ী বংশ প্রতিষ্ঠা করব। সে আজীবন আমার অভিষিক্তজনের অনুগ্রহভাজন হবে ।
{2:36} তোমার বংশে যারা অবশিষ্ট থাকবে তাদের প্রত্যেকে একটি রৌপ্যমুদ্রা ও একখণ্ড রুটির জন্য তাঁর কাছে এসে প্রণিপাত করে বলবে, এক খণ্ড রুটি যাতে খেতে পাই তার জন্য অনুগ্রহ করে পৌরোহিত্যের যে কোন কাজে আমাকে নিযুক্ত করুন।
{i3:1} শমুয়েলের কাছে ঈশ্বরের আত্নপ্রকাশ
{3:1} বালক শমুয়েল এলির অধীনে প্রভু পরমেশ্বরের পরিচর্যা করতেন। সেই সময় প্রভু পরমেশ্বরের বাণী দুলর্ভ ছিল, দিব্যদর্শনও সচরাচর ঘটত না।
{3:2} সেই সময় দৃষ্টি ক্ষীণ হওয়ায় এলি আর দেখতে পেতেন না। একদিন তিনি নিজের ঘরে শুয়েছিলেন।
{3:3} মন্দিরে দীপ তখনও নিভে যায়নি, প্রভু পরমেশ্বরের মন্দিরে যেখানে ঈশ্বরের চুক্তিসিন্দুকটি ছিল শমুয়েল সেখানে শুয়েছিলেন।
{3:4} এমন সময়ে প্রভু পরমেশ্বর শমুয়েলকে আহ্বান করলেন, তিনি উত্তর দিলেন, এই যে আমি।
{3:5} তিনি দৌড়ে এলির কাছে গিয়ে বললেন, আপনি আমায় ডেকেছেন? এই যে আমি। এলি বললেন, না, আমি ডাকি নি, তুমি ফিরে গিয়ে শোও।
{3:6} তখন তিনি ফিরে গিয়ে শুয়ে পড়লেন। প্রভু আবার আহ্বান করলেন, শমুয়েল! শমুয়েল আবার উঠে এলির কাছে গিয়ে বললেন, আপনি আমায় ডেকেছেন? এই যে আমি। এলি বললেন, না, আমি ডাকি নি বৎস, তুমি ফিরে গিয়ে শোও।
{3:7} শমুয়েল তখনও প্রভু পরমেশ্বরের পরিচয় পান নি এবং প্রভুর বাণীও তাঁর কাছে প্রকাশিত হয় নি।
{3:8} প্রভু তৃতীয়বার শমুয়েলকে আহ্বান করলেন এবং শমুয়েল উঠে এলির কাছে গিয়ে বললেন, আপনি তো আমায় ডেকেছেন, এই তো আমি এলি তখন বুঝথে পারলেন যে প্রভু পরমেশ্বরই বালকটিকে আহ্বান করছেন।
{3:9} তাই তিনি শমুয়েলকে বললেন, ফিরে গিয়ে শোও, যদি তিনি আবার তোমাকে ডাকেন তবে বলবে, বলুন প্রভু, আপনার দাস শুনছে। তখন শমুয়েল নিজের জায়গায় গিয়ে আবার শুয়ে পড়লেন।
{3:10} পরে প্রভু পরমেশ্বর উপস্থিত হয়ে অন্যান্য বারের মত আহ্বান করলেন, শমুয়েল! শমুয়েল! শমুয়েল উত্তর দিলেন, বলুন, আপনার দাস শুনছে।
{3:11} তখন প্রভু শমুয়েলকে বললেন, দেখ, ইসরায়েলকুলে আমি এমন এক কাজ করতে উদ্যত হয়েছি যে, তার কথা যে শুনবে সে শিউরে উঠবে।
{3:12} আমি এলির পরিবারের বিরুদ্ধে যেসব কথা বলেছি, সেই দিন প্রথম থেকে শেষ পর্যন্ত সব পূর্ণ করব।
{3:13} আমি তাকে বলেছি যে, সে জেনে শুনে যে অপরাধ করেছে তার জন্য আমি চিরকাল তার বংশকে দণ্ড দেব, কারণ তার পুত্রেরা ঈশ্বরনিন্দা করছে জেনেও সে তাদের নিবৃত্ত করেনি।
{3:14} অতএব এলির বংশ সম্পর্কে আমি এই শপথ করেছি, বলিদান বা নৈবেদ্যের দ্বারা কখনও এলির বংশের প্রায়শ্চিত্ত হবে না।
{3:15} শমুয়েল সকাল পর্যন্ত শুয়ে থাকলেন তারপর উঠে প্রভু পরমেশ্বরের মন্দিরের দ্বার খুললেন।
{3:16} এই দর্শনের কথা তিনি এলিকে জানাতে শঙ্কিত হলেন। কিন্তু শমুয়েলকে ডেকে বললেন, বৎস শমুয়েল, তিনি উত্তর দিলেন, এই যে আমি।
{3:17} এলি বললেন, তিনি তোমাকে কি বলেছেন? আমার কাছে কিছু গোপন করো না। তিনি তোমাকে যা বলেছেন তার কিছু যদি আমার কাছে গোপন কর তবে ঈশ্বরের অভিশাপ এবং দণ্ড তোমার উপর নেমে আসবে।
{3:18} তখন শমুয়েল তাঁকে সব কথা বললেন, কিছুই গোপন করলেন না। এলি বললেন, তিনি প্রভু পরমেশ্বর, তাঁর বিবেচনায় যা ভাল তিনি তাই করুন।
{3:19} প্রভু পরমেশ্বরের সাহচর্যে শমুয়েল বড় হতে লাগলেন। তিনি তাঁর কোন কথা বিফল হতে দিতেন না।
{3:20} দান থেকে বের-শেবা পর্যন্ত ইসরায়েলের সমস্ত লোক জানত যে শমুয়েল প্রভু পরমেশ্বরের প্রবক্তা নবীরূপে প্রতিষ্ঠিত হয়েছেন।
{3:21} এরপর প্রভু পরমেশ্বর শীলোতে শমুয়েলকে যেখানে দর্শন দিয়ে তাঁর সঙ্গে কথা বলেছিলেন, সেখানেই তিনি বার বার নিজেকে প্রকাশ করতে লাগলেন। পূর্ণ কর্তৃত্ব নিয়ে শমুয়েল সমগ্র ইসরায়েলীর কাছে কথা বলতেন। ইসরায়েলীরা তাঁর কথা শুনত।
{i4:1} ঈশ্বরের চুক্তিসিন্দুক ফিলিস্তিনীদের হস্তগত
{4:1} সেই সময় ফিলিস্তিনীরা ইসরায়েলীদের আক্রমণ করার জন্য আফেকে সৈন্য সমাবেশ করল। ইসরায়েলীরা তাদের প্রতিরোধ করার জন্য এবন-এষরে শিবির সন্নিবেশ করল।
{4:2} ফিলিস্তিনীরা ইসরায়েলের বিরুদ্ধে ব্যূহ রচনা করল এবং যুদ্ধে ঘোরতর হয়ে উঠলে ফিলিস্তিনীদের কাছে ইসরায়েল পরাজিত হল। যুদ্ধক্ষেত্রে প্রায় চার হাজার ইসরায়েলী নিহত হল।
{4:3} সৈন্যেরা শিবিরে ফিরে এলে ইসরায়েলের নেতৃবৃন্দ বললেন, প্রভু পরমেশ্বর কেন আজ ফিলিস্তিনীদের কাছে আমাদের পরাজিত হতে দিলেন? চল, শীলো থেকে প্রভু পরমেশ্বরের চুক্তি সিন্দুকটি আমরা নিয়ে আসি, তাহলে তিনি আমাদের মধ্যে এসে শত্রুদের হাত থেকে আমাদের উদ্ধার করবেন।
{4:4} তারা তখন শীলোতে লোক পাঠিয়ে করূবদ্বয়ের উপরে অধিষ্ঠিত প্রভু পরমেশ্বরের চুক্তি সিন্দুকটি নিয়ে এল। এলির দুই পুত্র হফনি ও পিনহস চুক্তি সিন্দুকটির সঙ্গে সেখানে এল।
{4:5} প্রভু পরমেশ্বরের চুক্তি সিন্দুকটি শিবিরে উপস্থিত হলে সমগ্র ইসরায়েলী জনতার উল্লাসধ্বনিতে চারাচর প্রতিধ্বনিত হয়ে উঠল।
{4:6} ফিলিস্তিনীরা সেই ধ্বনি শুনে বলল, ইসরায়েলীদের শিবিরে এত প্রচণ্ড কোলাহল হচ্ছে কেন? পরে তারা জানতে পারল যে প্রভু পরমেশ্বরের চুক্তি সিন্দুকটি তাদের শিবিরে উপস্থিত হয়েছে।
{4:7} তখন ফিলিস্তিনীরা সন্ত্রস্ত হয়ে বলল, শিবিরে একজন দেবতা এসেছেন। হায়, হায়, আমাদের সর্বনাশ হল,
{4:8} এর আগে কখনও এমন ব্যাপার ঘটে নি। সর্বনাশ! এই মহাপরাক্রমী দেবতাদের হাত থেকে কে আমাদের উদ্ধার করবে? এই দেবতারাই তো প্রান্তরে বহুবিধ মহামারী দিয়ে মিশরীদের সংহার করেছিলেন।
{4:9} হে ফিলিস্তিনীগণ সাহস অবলম্বন কর, পৌরুষের পরিচয় দাও। ঐ ইসরায়েলীরা যেমন তোমাদের দাসত্ব করে, তেমনি তোমরাও যাতে তাদের দাস না হও তার জন্য বীরত্বের পরিচয় দাও, যুদ্ধ কর।
{4:10} তখন ফিলিস্তিনীরা যুদ্ধ শুরু করল এবং ইসরায়েল পরাজিত হয়ে প্রত্যেকে নিজ নিজ শিবিরে পালিয়ে গেল।
{4:11} ঘোরতর হত্যাকাণ্ড সংঘটিত হল এবং ইসরায়েল বাহিনীর ত্রিশ হাজার পদাতিক সৈন্য নিহত হল।
{4:12} অধিকৃত হল ঈশ্বরের চুক্তি সিন্দুক এবং এলির দুই পুত্র হফনি ও পিনহস নিহত হল।
{i4:13} এলির মৃত্যু
{4:13} সেই দিন বিন্যামীন বংশের এক ব্যক্তি যুদ্ধক্ষেত্রে থেকে পালিয়ে ছিন্নবস্ত্রে ধূলিধূসর মস্তকে শীলোতে এসে উপস্থিত হল। সেই ব্যক্তি যখন উপস্থিত হল তখন এলি পথের ধারে একটি আসনে বসে পর্যবেক্ষণ করছিলেন। ঈশ্বরের চুক্তি সিন্দুকটির জন্য তাঁর হৃদয় গভীর উদ্বেগে পূর্ণ ছিল। লোকটি নগরে এসে ঐ সংবাদ জানালে নগরে কান্নার রোল উঠল।
{4:14} এলি সেই ক্রন্দনধ্বনি শুনে জিজ্ঞাসা করলেন, এত কোলাহল হচ্ছে কেন? তখন সেই লোকটি তাড়াতাড়ি এসে এলিকে সব সংবাদ জানাল।
{4:15} তখন এলির বয়স হয়েছিল আটানব্বই বৎসর এবং তাঁর দৃষ্টি শক্তি কমে যাওয়ায় তিনি আর দেখতে পেতেন না।
{4:16} সেই লোকটি এলিকে বলল, আমিই সেই যুদ্ধক্ষেত্র থেকে পলাতক ব্যক্তি, আজই আমি যুদ্ধক্ষেত্র থেকে পালিয়ে এসেছি। এলি তাকে জিজ্ঞাসা করলেন, বৎস, সংবাদ কি?
{4:17} সংবাদদাতা সেই লোকটি উত্তর দিল, ফিলিস্তিনীদের সম্মুখ থেকে ইসরায়েল পলায়িত, জনতার মধ্যে নিদারুণ হত্যাকাণ্ড অনুষ্ঠিত হয়েছে। আপনার দুই পুত্র হফনি ও পিনহস নিহত এবং ঈশ্বরের চুক্তি সিন্দুকটি শত্রু কবলিত।
{4:18} সেই লোকটি ঈশ্বরের চুক্তিসিন্দুকের কথা উল্লেখ করা মাত্র এলি দরজার পাশে আসন থেকে পিছন দিকে পড়ে গেলেন। তিনি খুব বৃদ্ধ হয়েছিলেন এবং তাঁর ওজন বেশি থাকায় ঘাড় ভেঙ্গে গেল, তিনি মারা গেলেন। চল্লিশ বৎসর তিনি ইসরায়েলের বিচার নিষ্পত্তি করেছিলেন।
{4:19} তাঁর পুত্রবধূ পিনহসের স্ত্রী সেই সময় গর্ভবতী এবং আসন্নপ্রসবা ছিল। ঈশ্বরের চুক্তিসিন্দুক অধিকৃত এবং তার শ্বশুর ও স্বামী মৃত, এই সংবাদ শুনে হঠাৎ তার প্রসব বেদনা শুরু হল, সে একটি সন্তানের জন্মদান করে মারা গেল।
{4:20} মৃত্যুকালে যে রমণীরা তার শুশ্রূষা করছিল, তারা বলল, ভয় নেই, তুমি একটি পুত্রসন্তান প্রসব করেছ। কিন্তু সে কোন উত্তর দিল না বা কোন কথায় মন সংযোগ করল না।
{4:21} ঈশ্বরের চুক্তিসিন্দুক অধিকৃত ও তার শ্বশুর ও স্বামী মৃত এই জন্য ‘ইসরায়েলের গৌরব অন্তর্হিত’ এই কথা বলে সে শিশুটির নাম রাখল ‘ইখাবেদ’ (গৌরব বিহীন)।
{4:22} সে বলল, ইসরায়েলের গৌরব অন্তর্হিত কারণ ঈশ্বরের চুক্তি সিন্দুক আজ শত্রু কবলিত।
{i5:1} ফিলিস্তিনীদের দখলে ঈশ্বরের চুক্তি সিন্দুক
{5:1} ফিলিস্তিনীরা ঈশ্বরের চুক্তিসিন্দুকটি অধিকার করে এবন-এষর থেকে আসদোদে নিয়ে এল।
{5:2} পরে তারা ঈশ্বরের চুক্তিসিন্দুকটি দাগোন দেবতার মন্দিরে নিয়ে গিয়ে দাগোনের পাশে স্থাপন করল।
{5:3} পরের দিন ভোরে আসদোদের অধিবাসীরা দেখল, প্রভু পরমেশ্বরের চুক্তিসিন্দুকের সম্মুখে দাগোন উবুড় হয়ে পড়ে রয়েছে। তখন তারা দাগোনকে উঠিয়ে তার নিজের জায়গায় স্থাপন করল।
{5:4} কিন্তু তার পরের দিনও তারা ভোরে উঠে দেখল, প্রভু পরমেশ্বরের চুক্তিসিন্দুকের সম্মুখে দাগোন মাটিতে উবুড় হয়ে পড়ে রয়েছে, দাগোনের মুণ্ড ও দুই হাত ছিন্ন অবস্থায় চৌকাঠের উপর পড়ে আছে, দাগোনের ধড় টুকুই শুধু অবশিষ্ট।
{5:5} এই জন্যই দাগোনের পুরোহিত কিম্বা দাগোন-মন্দির যাত্রীদের কেউ আজও আসদোদের দাগোন-মন্দিরের চৌকাঠ স্পর্শ করে না।
{5:6} প্রভু পরমেশ্বর কঠোর হস্তে আসদোদের অধিবাসীদের দণ্ড দিলেন। তিনি আসদোদ এবং ঐ অঞ্চলের অধিবাসীদের দেহ বিষফোড়ার দ্বারা জর্জরিত করে শাস্তি দিলেন।
{5:7} এই দেখে আসদোদের অধিবাসীরা বলল, ইসরায়েলের আরাধ্য ঈশ্বরের চুক্তিসিন্দুক আমাদের কাছে রাখা চলবে না কারণ আমাদের উপর এবং আমাদের দেবতা দাগোনের উপর তিনি কঠোরহস্ত।
{5:8} অতএব তারা লোক পাঠিয়ে ফিলিস্তিনীদের সমস্ত ভূস্বামীদের সমবেত করে তাদের জিজ্ঞাসা করল, ইসরায়েলের আরাধ্য ঈশ্বরের চুক্তিসিন্দুক সম্পর্কে আমাদের করণীয় কি? তাঁরা বললেন, সিন্দুকটি গাৎ-এ নিয়ে যাওয়া হোক। তখন তারা চুক্তিসিন্দুকটি গাৎ-এ নিয়ে গেল।
{5:9} কিন্তু সেটি সেখানে নিয়ে যাওয়ার পর সেই নগরের উপর ঈশ্বরের কঠোর দণ্ড নেমে এল এবং সেখানে মহাত্রাসের সঞ্চার হল। তিনি নগরের ছোট বড় সকলকেই আঘাত করলেন এবং তারা বিষফোড়ার দ্বারা আক্রান্ত হল।
{5:10} তখন তারা ঈশ্বরের চুক্তিসিন্দুকটি এক্রোণে পাঠিয়ে দিল। কিন্তু সেটি এক্রোণে উপস্থিত হলে এক্রোণের অধিবাসীরা আর্তনাদ করে বলল, ওরা আমাদের এবং আমাদের সব লোকজনকে বধ করার জন্যেই ইসরায়েলের ঈশ্বরের চুক্তিসিন্দুকটি আমাদের কাছে এনেছে।
{5:11} তারা লোক পাঠিয়ে ফিলিস্তিনীদের সমস্ত ভূস্বামীকে একত্র করে বলল, ইসরায়েলের আরাধ্য ঈশ্বরের চুক্তিসিন্দুকটি পাঠিয়ে দিন, এটি স্বস্থানে ফিরে যাক, এটি যেন আর আমাদের ও আমাদের লোকজনদের বধ না করে। কারণ ঈশ্বর কঠোরহস্তে দণ্ড দেওয়ায় সেই নগরের সর্বত্র মহামৃত্যুভয় সঞ্চারিত হয়েছিল।
{5:12} যারা মৃত্যুমুখে পতিত হয়নি তারা বিষফোড়া দ্বারা আক্রান্ত হয়েছিল এবং তাদের আর্তনাদে নগরের আকাশ বাতাস পরিপূর্ণ হয়েছিল।
{i6:1} ঈশ্বরের চুক্তিসিন্দুক পুনরুদ্ধার
{6:1} প্রভু পরমেশ্বরের চুক্তিসিন্দুক সাত মাস ফিলিস্তিনীদের দেশে ছিল।
{6:2} পরে ফিলিস্তিনীরা পুরোহিত ও দৈবজ্ঞদের ডেকে এনে বলল। প্রভু পরমেশ্বরের চুক্তিসিন্দুক সম্পর্কে আমাদের কর্তব্য কি? বল, আমরা কিভাবে এটিকে স্বস্থানে পাঠিয়ে দেব?
{6:3} তারা বলল, তোমরা যদি ইসরায়েলের ঈশ্বরের চুক্তিসিন্দুকটি ফেরৎ পাঠাতে চাও তবে শূন্যহস্তে পাঠিও না, অপরাধ স্খালনের জন্য বিহিত কোন নৈবেদ্য তাঁর কাছে পাঠাও, তাহলে তোমরা সুস্থ হবে এবং জানতে পারবে কেন তোমাদের উপর তাঁর দণ্ড লাঘব হচ্ছে না ।
{6:4} তারা জিজ্ঞাসা করল অপরাধ স্খালনের জন্য নৈবেদ্যস্বরূপ তাঁর কাছে আমরা কি পাঠাব? পুরোহিত ও দৈবজ্ঞেরা বলল, ফিলিস্তিনী ভূস্বামীদের সংখ্যানুপাতে পাঁচটি স্বর্ণস্ফোটক ও পাঁচটি স্বর্ণ মুষিক পাঠাও, কারণ তোমরা এবং তোমাদের ভূস্বামীরা সকলেই একই মারী দ্বারা আক্রান্ত।
{6:5} অতএব তোমরা নিজেদের স্ফোটক ও দেশবিধ্বংসী মুষিকদের প্রতিকৃতি নির্মাণ করে ইসরায়েলের আরাধ্য ঈশ্বরকে উপহার দাও। তাহলে হয়তো তিনি তোমাদের উপর, তোমাদের দেবতাদের ও দেশের উপর তাঁর দণ্ড লাঘব করবেন ।
{6:6} ফারাও এবং মিশরের অধিবাসীরা যেমন নির্বুদ্ধিতাদেখিয়েছিল তোমরা কেন সে রকম নির্বোধ হবে? তিনি তাদের হাস্যস্পদ করার পর তারা কি ইসরায়েলীদের মুক্তি দেয়নি এবং তারা কি চলে যায়নি?
{6:7} অতএব এখন তোমরা একটি নূতন শকট নির্মাণ কর এবং কখনও জোয়াল বহন করেনি এমন দুইটি দুগ্ধবতী গাভী সেই শকটে জুড়ে দাও আর তাদের বাছুরগুলিকে তাদের কাছ থেকে পৃথক করে ঘরে নিয়ে যাও।
{6:8} তারপর প্রভু পরমেশ্বরের চুক্তিসিন্দুকটি সেই শকটের উপর স্থাপন কর এবং প্রায়শ্চিত্তের জন্য নৈবেদ্যস্বরূপ যে স্বর্ণদ্রব্যগুলি তাঁকে দেবে সেগুলি তার পাশে আর একটি কাঠের আধারে রেখে সেটিকে পাঠিয়ে দাও, সেটি চলে যাক।
{6:9} আর লক্ষ্য কর, যদি সেটি নিজ দেশের পথে বেৎ-শেমেশের দিকে যায়, তবে বুঝবে তিনিই আমাদের এই মহা অমঙ্গল ঘটিয়েছিলেন, অন্যথায় জানব যে আমাদের উপর এই আঘাত তাঁর কাছ থেকে আসেনি, দৈবক্রমেই আমাদের এই অমঙ্গল ঘটেছে।
{6:10} ফিলিস্তিনীরা সেইমত কাজ করল। তারা দুটি দুগ্ধবতী গাভী নিয়ে শকটে জুড়ে দিল এবং তাদের বাছুর দুটিকে ঘরে আটকে রাখল।
{6:11} পরে তারা প্রভু পরমেশ্বরের চুক্তিসিন্দুকটি এবং স্বর্ণমুষিক ও স্ফোটকের প্রতিমূর্তিবাহী আধারটি এনে শকটের উপরে স্থাপন করল।
{6:12} তখন গাভী দুটি রাজপথ দিয়ে হাম্বারব করতে করতে সোজা বেৎ-শেমেশের দিকে চলল, দক্ষিণে কি বামে ফিরল না। ফিলিস্তিনী ভূস্বামীরা তাদের পিছন পিছন বেৎ-শেমেশের সীমান্ত পর্যন্ত গেলেন।
{6:13} সেই সময় বেৎ-শেমেশের অধিবাসীরা উপত্যকাভূমিতে গম কাটছিল, তারা চোখ তুলে ঈশ্বরের চুক্তিসিন্দুকটি দেখতে পেয়ে আনন্দিত হল।
{6:14} শকটটি বেৎ-শেমেশের যিহোশূয়ের ক্ষেতে এসে থামল। সেখানে প্রকাণ্ড একটি পাথর ছিল। তারা তখন ঐ শকটের কাঠ চিরে শকটবাহী গাভীদুটিকে হোমবলিস্বরূপ প্রভু পরমেশ্বরের উদ্দেশে উৎসর্গ করল।
{6:15} লেবীয়েরা এসে প্রভু পরমেশ্বরের চুক্তিসিন্দুকটি এবং তার সঙ্গে স্বর্ণদ্রব্যবাহী আধারটি নামিয়ে সেই প্রকাণ্ড পাথরটির উপর রাখল। বেৎ-শেমেশের অধিবাসীরা সেদিন প্রভু পরমেশ্বরের উদ্দেশে হোম ও বলি উৎসর্গ করল।
{6:16} সেই পাঁচজন ফিলিস্তিনী ভূস্বামী সমস্ত কর্মকাণ্ড দেখলেন এবং সেই দিনই তাঁরা এক্রোণে ফিরে গেলেন।
{6:17} ফিলিস্তিনীরা প্রভু পরমেশ্বরের উদ্দেশে প্রায়শ্চিত্তের জন্য উপহারস্বরূপ যেসব স্বর্ণস্ফোটক উৎসর্গ করেছিল সেগুলির বিবরণ: আসদোদের জন্য একটি, গাজার জন্য একটি,
{6:18} আস্কেলনের জন্য একটি, গাৎ-এর জন্য একটি, এক্রোণের জন্য একটি এবং প্রাচীর ঘেরা নগর পল্লীগ্রামসহ সেই পাঁচজন ভূস্বামীর অধীনে ফিলিস্তিনীদের যত জনপদ ছিল তত সংখ্যক স্বর্ণমুষিক। বেৎ-শেমেশের যিহোশূয়ের ক্ষেতের সেই প্রকাণ্ড পাথরটি, যার উপর প্রভু পরমেশ্বরের চুক্তিসিন্দুক রাখা হয়েছিল সেটি আজও এর সাক্ষী।
{6:19} পরে প্রভু পরমেশ্বর বেৎ-শেমেশের অধিবাসীদের মধ্যে কিছু লোককে আঘাত করলেন, কারণ তারা প্রভু পরমেশ্বরের চুক্তি সিন্দুকটির ভিতরে দৃষ্টিপাত করেছিল। তারা সংখ্যায় ছিল সত্তর জন। ফলে সমস্ত লোক শোকে অভিভূত হল কারণ প্রভু পরমেশ্বরের প্রচণ্ড আঘাতে তাদের সংহার করেছিলেন।
{6:20} বেৎ-শেমেশের অধিবাসীরা বলল এই পবিত্র ঈশ্বর প্রভু পরমেশ্বরের সম্মুকে কে দাঁড়াতে পারে? তিনি আমাদের কাছ থেকে কার কাছে যাবেন?
{6:21} তখন তারা কিরিয়াত-জিয়ারিমের অধিবাসীদের কাছে দূত পাঠিয়ে বলল, ফিলিস্তিনীরা প্রভু পরমেশ্বরের চুক্তিসিন্দুক ফিরিয়ে দিয়েছে, তোমরা এসে সেটি তোমাদের নগরে নিয়ে যাও।
{7:1} কিরিয়াত-জিরিয়ামের অধিবাসীরা এসে প্রভু পরমেশ্বরের চুক্তি সিন্দুকটি নিয়ে গিয়ে পাহাড়ের উপর অবিনাদবের বাড়িতে রাখল এবং তাঁর পুত্র ইলিয়েসরকে অভিষিক্ত করে প্রভু পরমেশ্বরের চুক্তিসিন্দুকের রক্ষণাবেক্ষণের জন্য তাকে নিযুক্ত করল।
{i7:2} ইসরায়েলীদের শাসন পরিচালনায় শমুয়েল
{7:2} ঈশ্বরের চুক্তিসিন্দুক কিরিয়াত-জিরিয়ামে স্থাপিত হওয়ার পর দীর্ঘকাল-প্রায় বিশ বৎসর কেটে গেল তবুও ইসরায়েলকুল প্রভু পরমেশ্বরের সঙ্গে তাদের বিচ্ছেদের জন্য বিলাপ করতে থাকল।
{7:3} তখন শমুয়েল সমগ্র ইসরায়েলকুলকে সম্বোধন করে বললেন, তোমরা যদি সত্যই সর্বান্তঃকরণে প্রভু পরমেশ্বরের কাছে ফিরে আসতে চাও তবে তোমাদের মধ্য থেকে বিদেশীদের দেবতা ও অষ্টারোৎ দেবদেবীদের দূর করে দাও এবং প্রভু পরমেশ্বরের প্রতি তোমাদের চিত্ত একাগ্র কর। একমাত্র তাঁরই সেবা কর কর, তাহলে তিনি ফিলিস্তিনীদের হাত থেকে তোমাদের উদ্ধার করবেন।
{7:4} তখন ইসরায়েলী জনগণ বেল এবং অষ্টারোৎ দেবদেবীদের দূর করে একমাত্র প্রভু পরমেশ্বরেরই সেবা করতে লাগল।
{7:5} শমুয়েল বললেন, হে ইসরায়েলীবৃন্দ! তোমরা মিসপাতে সমবেত হও, আমি তোমাদের জন্য প্রভু পরমেশ্বরের কাছে বিনতি জানাব।
{7:6} তখন তারা সকলে মিসপাতে সমবেত হল এবং জল তুলে প্রভু পরমেশ্বরের সম্মুখে মাটিতে ঢেলে দিল। সেই দিন তারা সেখানে উপবাস করে বলল, প্রভু পরমেশ্বরের বিরুদ্ধে আমরা পাপ করেছি। শমুয়েল মিসপাতে ইসরায়েলীদের বিবাদের নিষ্পত্তি করে দিলেন।
{7:7} ফিলিস্তিনীরা যখন শুনল যে ইসরায়েলী জনতা মিসপাতে একত্র হয়েছে তখন ফিলিস্তিনী রাজন্যবর্গ ইসরায়েলীদের বিরুদ্ধে অভিযান করলেন ।
{7:8} সেই সংবাদ শুনে ইসরায়েলী জনতা অত্যন্ত ভীত হয়ে শমুয়েলকে বলল, আমাদের আরাধ্য ঈশ্বর প্রভু পরমেশ্বরের কাছে আমাদের জন্য প্রার্থনারত থাকুন, থামবেন না। ফিলিস্তিনীদের হাত থেকে যেন তিনি আমাদের উদ্ধার করেন।
{7:9} শমুয়েল তখন একটি দুগ্ধপোষ্য মেষশাবক নিয়ে প্রভু পরমেশ্বরের উদ্দেশে পূর্ণাহুতি প্রদান করলেন এবং ইসরায়েলের জন্য তাঁর কাছে কাতর বিনতি জানালেন। প্রভু পরমেশ্বর তাঁর প্রার্থনা গ্রাহ্য করলেন।
{7:10} শমুয়েল যখন হোমবলি উৎসর্গ করছিলেন সেই সময় ফিলিস্তিনীরা আক্রমণ করার জন্য কাছে এসে পড়ল। কিন্তু ভয়ঙ্কর বজ্রগর্জনে প্রভু পরমেশ্বর তাদের আতঙ্কিত করে তুললেন। তারা বিভ্রান্ত হয়ে পড়ল, ইসরায়েলীদের কাছে তাদের পরাজয় ঘটল, তারা ছত্রভঙ্গ হয়ে পালিয়ে গেল।
{7:11} ইসরায়েলী জনতা তখন ফিলিস্তিনীদের পিছু ধাওয়া করে তাদের সংহার করতে করতে বেথকারের সীমানা পর্যন্ত তাড়িয়ে নিয়ে গেল।
{7:12} শমুয়েল তখন একটি পাথর নিয়ে মিসপা ও শেনের মাঝামাঝি জায়গায় স্থাপন করলেন এবং তার নাম রাখলেন এবন-এষর (সাহায্যের পাথর)। তিনি বললেন, এ পর্যন্ত প্রভু পরমেশ্বর আমাদের সাহায্য করেছেন।
{7:13} ফিলিস্তিনীরা সম্পূর্ণভাবে পরাজিত হল। এই বিপর্যয়ের পর ফিলিস্তিনীরা আর ইসরায়েলীদের এলাকায় প্রবেশ করেনি। শমুয়েল যতদিন বেঁচে ছিলেন ততদিন প্রভু পরমেশ্বর তাদের ইসরায়েলীদের ত্রিসীমানায় আসতে দেননি ।
{7:14} এক্রোণ থেকে গাৎ পর্যন্ত ইসরায়েলের যে সব জনপদ ফিলিস্তিনীরা অধিকার করে নিয়েছিল তার সবগুলিই আবার ইসরায়েলের অধিকারে ফিরে এল। ফিলিস্তিনীদের হাত থেকে ইসরায়েলীরা তাদের সমস্ত অঞ্চল উদ্ধার করল এবং ইসরায়েলী ও ইমোরীদের মধ্যে শান্তি স্থাপিত হল।
{7:15} শমুয়েল সারাজীবনে ইসরায়েলীদের সমস্ত সমস্যা ও বিবাদের মীমাংসা করেছিলেন,
{7:16} প্রতি বৎসর তিনি পর্যায়ক্রমে বেথেল, গিলগল এবং
{7:17} মিসপাতে পরিভ্রমণ করে এই সমস্ত স্থানে ইসরায়েলীদের বিচার করতেন। তারপর রামায় ফিরে আসতেন কারণ সেখানেই তাঁর বাড়ি ছিল। সেখানেও তিনি ইসরায়েলীদের বিচার করতেন। সেখানে প্রভু পরমেশ্বরের উদ্দেশে তিনি একটি বেদী নির্মাণ করেছিলেন।
{i8:1} রাজতন্ত্রের প্রতিষ্ঠা
{8:1} বার্ধক্যে উপনীত হয়ে শমুয়েল তাঁর পুত্রদের ইসরায়েলের বিচারকপদে নিয়োগ করলেন।
{8:2} তাঁর জ্যেষ্ঠ পুত্রের নাম যোয়েল এবং দ্বিতীয়ের নাম অবিয়, বেরশেবাতে এরা বিচারপদে নিযুক্ত ছিল।
{8:3} তারা কিন্তু শমুয়েলের পথ অনুসরণ করত না। তারা লাভের প্রত্যাশায় বিপথগামী হয়েছিল। উৎকোচ গ্রহণ করে ন্যায়বিচারের নামে প্রহসন করত, ন্যায়বিচার করত না।
{8:4} একদিন ইসরায়েলের সমস্ত প্রবীণ ব্যক্তি একত্র হয়ে রামায় এসে শমুয়েলকে বললেন,
{8:5} দেখুন আপনি বৃদ্ধ হয়েছেন, আপনার পুত্রেরাও আপনার পথ অনুসরণ করে না। অতএব আপনি অন্যান্য জাতিদের মত শাসনকার্য পরিচালনার জন্য আমাদের উপর একজন রাজা নিযুক্ত করুন।
{8:6} তাদের এই কথায় শমুয়েল অসন্তুষ্ট হলেন। তিনি তখন প্রভু পরমেশ্বরের কাছে প্রার্থনা করলেন।
{8:7} প্রভু পরমেশ্বর শমুয়েলকে বললেন, লোকে তোমাকে যা বলছে, সেই কথাই শোন, কারণ তারা তোমাকে অগ্রাহ্য করে নি, কিন্তু তাদের উপর রাজা হিসাবে আমার কর্তৃত্বই অগ্রাহ্য করেছে।
{8:8} যেদিন মিশর থেকে আমি তাদের উদ্ধার করে এনেছিলাম, সেদিন থেকে আজ পর্যন্ত তারা আমার প্রতি যেরকম আচরণ করেছে, আমাকে পরিত্যাগ করে অন্য দেবতাদের সেবা করেছে, তোমার প্রতিও তারা সেই রকম আচরণই করেছে।
{8:9} অতএব তুমি তাদের কথা শোন, কিন্তু দৃঢভাবে তাদের সতর্ক করে দাও এবং বুঝিয়ে দাও যে, তাদের প্রতি রাজার ব্যবহার কেমন হবে।
{8:10} শমুয়েল তখন যে সব লোক তাঁর কাছে রাজা নিয়োগের দাবী জানিয়েছিল তাদের কাছে প্রভু পরমেশ্বরের সমস্ত কথা বললেন।
{8:11} তিনি বললেন, যে রাজা তোমাদের উপরে রাজত্ব করবে, তোমাদের প্রতি তার আচরণ হবে এই রকম: সে তার রথ 3 অশ্বের পরিচর্যায় তোমাদের পুত্রদের নিযুক্ত করবে।
{8:12} তারা তার রথের আগে আগে দৌড়াবে। নিজের প্রয়োজনে সে তাদের কাউকে হাজার সৈন্যের নায়করূপে কাউকে বা পঞ্চাশজন সৈনের নায়করূপে নিযুক্ত করবে। তার জমি চাষের জন্য, ফসল কাটার জন্য, যুদ্ধের অস্ত্রশস্ত্র ও রথের সরঞ্জাম তৈরীর জন্য তাদের নিযুক্ত করবে।
{8:13} সে তোমাদের কন্যাদের রান্নার কাজে এবং সুরভি ও রুটি তৈরীর কারখানায় নিযুক্ত করবে।
{8:14} তোমাদের সবচেয়ে ভাল ক্ষেত, দ্রাক্ষা ও জলপাইকুঞ্জগুলি দখল করে তার নিজের কর্মচারীদের দান করবে।
{8:15} সে তোমাদের শস্য ও আঙুর ফলের দশভাগের এক ভাগ তোমাদের কাছ থেকে নিয়ে তার নিজস্ব কর্মচারী ও ভৃত্যদের দেবে।
{8:16} তোমাদের দাসদাসী, সেরা যুবকেরা এবং গাধাগুলিকে নিয়ে সে নিজের কাজে লাগাবে।
{8:17} সে তোমাদের পশুপালের দশভাগের এক ভাগ নেবে এবং তোমরা হবে তার দাস।
{8:18} যে রাজাকে তোমরা মনোনীত করবে তারই জন্য সেদিন তোমরা হাহাকার করবে, কিন্তু প্রভু পরমেশ্বর সেদিন তোমাদের ডাকে সাড়া দেবেন না।
{8:19} কিন্তু কোন লোক শমুয়েলের কথা শুনতে রাজী হল না, তারা সকলে বলল, না, আমরা একজন রাজা চাই-ই,
{8:20} কারণ আমরা অন্যান্য জাতিদের মত হতে চাই, আমাদের রাজা আমাদের শাসন করবেন এবং যুদ্ধক্ষেত্রে আমাদের নেতৃত্ব দেবেন।
{8:21} শমুয়েল জনতার কথা শুনলেন এবং সমস্তই প্রভু পরমেশ্বরের কাছে জানালেন।
{8:22} প্রভু পরমেশ্বর শমুয়েলকে বললেন, এদের কথা শোন, এদের জন্য একজন রাজা নিযুক্ত কর। তখন শমুয়েল ইসরায়েলী জনতাকে বললেন, তোমরা এখন নিজ নিজ নগরে ফিরে যাও।
{i9:1} রাজপদে শৌলের অভিষেক
{9:1} কীশ নামে বিন্যামীন বংশের একজন সঙ্গতিপন্ন ও প্রভাবশালী ব্যক্তি ছিলেন। তিনি অবিয়েলের পুত্র, অবিয়েল ছিলেন সরোরের পুত্র,
{9:2} বখোরাতের পৌত্র ও অফিহার প্রপৌত্র। তাঁর এক সুদর্শন তরুণ পুত্র ছিল, তার নাম শৌল। ইসরায়েলীদের মধ্যে তাঁর চেয়ে রূপবান কোন লোক ছিল না, সমস্ত লোকের চেয়ে তি্নি মাথায় লম্বা ছিলেন।
{9:3} একবার শৌলের পিতা কীশের কয়েকটি গাধা হারিয়ে গেল, কীশ তখন তাঁর পুত্র শৌলকে বললেন, একজন দাসকে সঙ্গে নিয়ে গাধাগুলোর খোঁজে যাও।
{9:4} শৌল ও তাঁর সঙ্গী ভৃত্য ইফ্রয়িমের পার্বত্য অঞ্চল এবং শালিশা প্রদেশ তন্ন তন্ন করে খুঁজলেন কিন্তু সেগুলির সন্ধান পেলেন না। তারপর তাঁরা শালীম প্রদেশ পেরিয়ে গেলেন, সেখানেও সেগুলি ছিল না, তারপর গেলেন বিন্যামীন প্রদেশের মধ্য দিয়ে কিন্তু সেখানেও তাদের সন্ধান পেলেন না।
{9:5} তাঁরা যখন সুফ প্রদেশে এলেন তখন শৌল তাঁর দাসকে বললেন, চল আমরা ফিরে যাই। কি জানি আমার বাবা হয়তো গাধাগুলির চিন্তা ছেড়ে দিয়ে আমাদের জন্যই উদ্বিগ্ন হয়ে পড়েছেন।
{9:6} কিন্তু সে তাঁকে বলল, দেখুন, এই নগরে একজন ঈশ্বরপরায়ণ লোক আছেন, সকলে তাঁকে খুব সম্মান করে এবং তিনি যা বলেন সব সত্য হয়। চলুন আমরা সেখানে যাই তিনি হয়তো আমাদের গন্তব্য পথের নির্দেশ দিতে পারবেন।
{9:7} শৌল তাঁর দাসকে বললেন, দেখ, যদি আমরা যাই তবে তাঁর জন্য কি নিয়ে যাব? আমাদের থলির রুটি ফুরিয়ে গেছে। ঈশ্বরভক্ত এই ব্যক্তিকে উপহার দেওয়ার মত কিছুই আমাদের নেই, কিছু আছে কি?
{9:8} সেই দাস উত্তরে শৌলকে বলল, দেখুন, আমার কাছে এক শেকেল এর সিকি পরিমাণ রূপো আছে, আমি সেটি ঈশ্বরভক্ত ব্যক্তিকে দেব, তাহলে তিনি আমাদের পথ বলে দেবেন।
{9:9} (আগেকার দিনে ইসরায়েলীদের মধ্যে যখন কেউ দৈব অনুসন্ধান করতে যেত তখন সে বলত, চল আমরা দিব্যদর্শীর কাছে যাই, কারণ আজকাল যাঁকে নবী বলা হয় আগেকার দিনে তাঁকে বলা হত দিব্যদর্শী)।
{9:10} শৌল তখন তাঁর দাসকে বললেন, ঠিক বলেছ, তাহলে চল যাই। তখন তাঁরা যে নগরে সেই ঈশ্বরভক্ত ব্যক্তি ছিলেন সেখানে গেলেন।
{9:11} পাহাড়ী পথ ধরে তাঁরা যখন সেই নগরের দিকে যাচ্ছিলেন তখন কয়েকজন তরুণীর সঙ্গে তাঁদের দেখা হল, তারা জল তোলার জন্য নগর থেকে বেরিয়ে আসছিল। তাঁরা তাদের জিজ্ঞাসা করলেন, দিব্যদর্শী কি এখানে আছেন?
{9:12} তারা বলল, হ্যাঁ, তিনি আপনাদের আগে আগেই চলেছেন, তাড়াতাড়ি যান, তিনি এইমাত্র নগরে এসেছেন কারণ আজ পাহাড়ের উপরে যজ্ঞবেদীতে সর্বসাধারণের জন্য যজ্ঞ অনুষ্ঠিত হবে।
{9:13} তিনি পাহাড়ের উপরে যজ্ঞস্থানে খেতে যাওয়ার আগে নগরে প্রবেশ করলেই আপনারা তাঁর দেখা পাবেন। তিনি না যাওয়া পর্যন্ত কেউ খাওয়া-দাওয়া করবে না, কারণ তিনি বলির উপর আশীর্বাদ করবেন। তারপর নিমন্ত্রিতেরা খেতে বসবেন, সুতরাং চলে যান তাহলে এখনই তাঁর দেখা পাবেন।
{9:14} নগরের মধ্যে গিয়ে তাঁরা দেখলেন, শমুয়েল পাহাড়ের উপর যজ্ঞস্থানের দিকে যাচ্ছেন, পথেই তাঁর সঙ্গে তাদের সাক্ষাৎ হল।
{9:15} শৌল আসার আগের দিন প্রভু পরমেশ্বর শমুয়েলের কাছে ব্যক্ত করছিলেন:
{9:16} আগামী কাল এমনি সময়ে বিন্যামীন প্রদেশের এক ব্যক্তিকে আমি তোমার কাছে পাঠাব, তুমি তাকে আমার প্রজা ইসরায়েলের নায়ক হওয়ার জন্য অভিষেক করবে। সে ফিলিস্তিনীদের কবল থেকে আমার প্রজাদের উদ্ধার করবে কারণ আমি আমার প্রজাদের দুর্দশা দেখেছি, তাদের আর্তরব আমার কাছে পৌঁছেছে।
{9:17} শমুয়েল যখন শৌলকে দেখলেন তখন প্রভু তাঁকে বললেন, দেখ এই সেই ব্যক্তি, যার কথা আমি তোমাকে বলেছি। এই আমার প্রজাদের উপর কর্তৃত্ব করবে।
{9:18} শৌল নগরদ্বারে শমুয়েলের কাছে এসে বললেন, দয়া করে বলবেন কি দিব্যদর্শীর বাড়িটি কোথায়?
{9:19} শমুয়েল শৌলকে বললেন, আমিই দিব্যদর্শী, আমার আগে পাহাড়ের উপর যজ্ঞস্থানে চলে যাও, তোমরা আজ আমার সঙ্গে আহার করবে, কাল সকালে আমি তোমাদের বিদায় দেব এবং তোমার মনে যা কিছু প্রশ্ন আছে, সব তোমাকে বলে দেব।
{9:20} তিন দিন আগে তোমর যে গাধাগুলি হারিয়ে গিয়েছিল তাদের জন্য চিন্তা করো না, সেগুলি পাওয়া গেছে। সমগ্র ইসরায়েলী আজ একান্তভাবে কাকে চায়? সে তুমি-তুমি ও তোমার পিতৃকুল।
{9:21} শৌল বললেন, আমি কি ইসরায়েলের সমস্ত কুলের মধ্যে সর্বকনিষ্ঠ বিন্যামীনকুলের লোক নই? বিন্যামীনকুলের সমস্ত পরিবারের মধ্যে আমার পরিবার কি দীনতম নয়? তবে কেন আপনি আমাকে এ ধরণের কথা বলছেন?
{9:22} শমুয়েল তখন শৌল ও তাঁর দাসকে ভোজনকক্ষে নিয়ে গেলেন এবং নিমন্ত্রিত ব্যক্তিদের পুরোভাগে তাঁদের বসালেন, এঁরা সংখ্যায় ছিলেন প্রায় ত্রিশ জন।
{9:23} শমুয়েল পাচককে বললেন, বলির মাংসের যে অংশটি আমি তোমার হাতে দিয়ে পৃথক করে রাখতে বলেছিলাম, সেটি নিয়ে এস।
{9:24} তখন পাচক ঊরু এবং তার উপরের অংশটি এনে শৌলের সামনে রাখল। শমুয়েল বললেন, পৃথক করে রাখা অংশটি তোমার সামনে রাখা হয়েছে, খাও, কারণ নির্দিষ্টক্ষণ পর্যন্ত এটি তোমার জন্যই রাখা হয়েছিল যেন নিমন্ত্রিতদের সঙ্গে তুমি এই খাদ্য ভোজন করতে পার।
{9:25} শৌল সেদিন শমুয়েলের সঙ্গে ভোজন করলেন। যজ্ঞস্থান থেকে নগরে ফিরে আসার পর শমুয়েলের গৃহের ছাদের উপরে শৌলের জন্য একটি শয্যা পাতা হল এবং তিনি শয়ন করে নিদ্রা গেলেন।
{9:26} প্রত্যুষে তাঁরা উঠলেন, ভোরের আলো ফুটে উঠতেই শমুয়েল ছাদে গিয়ে শৌলকে ডেকে বললেন, ওঠ, আমি তোমাকে বিদায় দেব। শৌল উঠলে তিনি এবং শমুয়েল দুজনেই পথে বেরিয়ে পড়লেন।
{9:27} নগরের প্রান্ত সীমায় তাঁরা যখন নেমে এলেন তখন শমুয়েল শৌলকে বললেন, তোমার দাসকে আমাদের আগে চলে যেতে বল, সে চলে গেলে পর তুমি কিছুক্ষণের জন্য এখানে দাঁড়াও, আমি একটি বার্তা তোমাকে জানাব।
{10:1} শমুয়েল তখন একটি তেলের শিশি নিয়ে শৌলের মাথার উপর উবুড় করে তেল ঢেলে দিলেন এবং তাঁকে চুম্বন করে বললেন, প্রভু পরমেশ্বর তাঁর প্রজাদের নেতৃত্ব দেবার জন্য তোমাকে অভিষিক্ত করলেন। তুমি প্রভু পরমেশ্বরের প্রজাদের শাসনকার্য পরিচালনা করবে এবং শত্রুর হাত থেকে তাদের রক্ষা করবে। প্রভু যে তাঁর অধিকারভুক্ত প্রজাদের উপর কর্তৃত্ব করার জন্য তোমাকে অভিষিক্ত করেছেন, তোমার কাছে তাঁর সত্যতার প্রমাণ এই:
{10:2} আজ আমার কাছ থেকে চলে যাওয়ার পর বিন্যামীন প্রদেশের সেলসাহতে রাহেলের সমাধির কাছে দুজন লোকের সঙ্গে তোমার দেখা হবে। তারা তোমারে বলবে, আপনি যে গাধাগুলির খোঁজে বেরিয়েছিলেন, সেগুলি পাওয়া গেছে। আপনার বাবা এখন গাধাগুলির চিন্তা ছেড়ে আপনার জন্য উদ্বিগ্ন হয়ে পড়েছেন এবং বলছেন,
{10:3} আমার ছেলের জন্য এখন আমি কি করি? তারপর সেখান থেকে এগিয়ে গিয়ে তাবোরের পবিত্র ওক্বৃক্ষের কাছে এলে সেখানে তিনজন লোকের সঙ্গে তোমার দেখা হবে। তারা ঈশ্বরের উদ্দেশে বলি উৎসর্গ করতে বেথলে যাচ্ছে, তাদের একজন তিনটি ছাগশিশু, আর একজন তিনখানা রুটি এবং অন্যজন এক পাত্র সুরা বযে নিয়ে যাবে।
{10:4} তারা তোমাকে অভিবাদন জানিয়ে দুখানা রুটি তোমাকে দেবে, তুমি তাদের দান গ্রহণ করো।
{10:5} তারপর তুমি গিবিয়াৎ-এলোহিমে যাবে, সেখানে ফিলিস্তিনী সৈন্যদের ছাউনি আছে, সেখানে নগরে প্রবেশ করার মুখে বীণ, খঞ্জনী, বাঁশী ও রুদ্রবীণা সহযোগে ভাবাক্তি করতে করতে পাহাড়ের উপরের পীঠস্থান থেকে একদল নবী নেমে আসবেন, তাঁদের সঙ্গে তোমার সাক্ষাৎ হবে।
{10:6} তখন প্রভু পরমেশ্বরের শক্তি তোমার উপরে হঠাৎ নেমে আসবে এবং তুমি ভাবাবিষ্ট হয়ে তাদের সঙ্গে প্রবক্তাদের মত আচরণ করবে।
{10:7} প্রভু পরমেশ্বর তোমার সহবর্তী সুতরাং এই সমস্ত নিদর্শন দেখার পর পরিস্থিতি অনুযায়ী তুমি কাজ করবে,
{10:8} তুমি আমার আগে গিলগলে চলে যাও, আমি হোম ও স্বস্ত্যয়ন বলি উৎসর্গ করার জন্য তোমার কাছে যাচ্ছি। আমি তোমার কাছে গিয়ে তোমার কর্তব্য সম্পর্কে কিছু না জানান পর্যন্ত তুমি সাত দিন অপেক্ষা করবে।
{10:9} শমুয়েলের কাছ থেকে বিদায় নিয়ে চলে যাওয়ার জন্য ফিরে দাঁড়ানোর সঙ্গে সঙ্গে ঈশ্বর শৌলের অন্তরে পরিবর্তন আনলেন এবং শমুয়েল নিদর্শন সম্বন্ধে যে ভবিষ্যদ্বাণী করেছিলেন সেই দিনই সমস্ত সফল হোল।
{10:10} তাঁরা গিবিয়াৎ-এ এলে একজল নবীর সঙ্গে তাঁদের দেখা হল এবং পরমেশ্বরের শক্তি তাঁর উপর নেমে এল।
{10:11} তিনি তাদের সঙ্গে ভাবোক্তি করতে লাগলেন। যারা তাঁকে আগে থেকে জানত তারা নবীদের সঙ্গে তাঁকে ভাবোক্তি করতে দেখে নিজেদের মধ্যে আলোচনা করতে লাগল, কীশের পুত্রের এ কি হল? ‘শৌলও শেষে নবী হল’?
{10:12} স্থানীয় এক ব্যক্তি বলল, এদের পিতৃপরিচয় কি? সেই থেকে ‘শৌলও শেষে নবী হল’? কথাটি প্রবাদে পরিণত হল।
{10:13} ভাবোক্তি বলা শেষ করে তিনি পাহাড়ের উপরে যজ্ঞস্থানে চলে গেলেন।
{10:14} শৌলের পিতৃব্য তাঁকে ও তাঁর দাসকে জিজ্ঞাসা করলেন, তোমরা কোথায় গিয়েছিলে? তিনি বললেন, গাধাগুলিকে খুঁজতে কিন্তু গাধাগুলি কোথাও নেই দেখে আমরা শমুয়েলের কাছে গিয়েছিলাম।
{10:15} শৌলের পিতৃব্য বললেন, শমুয়েল তোমাদের কি বলেছেন, আমাকে বল।
{10:16} শৌল তাঁকে বললেন, তিনি বললেন, গাধাগুলি পাওয়া গেছে। কিন্তু তাঁর রাজা হওয়া সম্পর্কে যা বলেছিলেন সে বিষয়ে কিছুই তাঁকে জানালেন না।
{10:17} পরে শমুয়েল ইসরায়েলীদের মিসপাতে প্রভু পরমেশ্বরের উদ্দেশে ডেকে আনলেন এবং বললেন।
{10:18} ইসরায়েলের আরাধ্য ঈশ্বর প্রভু পরমেশ্বর এই কথা বলেনঃ আমি ইসরায়েলীদের মিশর থেকে মুক্ত করে এনেছি এবং মিশরীদের হাত থেকে ও তোমাদের উপর নির্যাতনকারী সমস্ত লোকদের কবল থেকে তোমাদের উদ্ধার করেছি।
{10:19} কিন্তু আজ তোমরা তোমাদের আরাধ্য ঈশ্বর যিনি সমস্ত বিপদ ও দুর্দশা থেকে তোমাদের উদ্ধার করেছেন তাঁকে পরিত্যাগ করেছ এবং তোমরা তাঁকে বলেছ, আমাদের জন্য একজন রাজা দিন। অতএব এখন তোমার নিজ নিজ গোষ্ঠী ও বংশ অনুযায়ী প্রভু পরমেশ্বরের সম্মুখে উপস্থিত হও।
{10:20} তখন শমুয়েল ইসরায়েলের সমস্ত গোষ্ঠীকে প্রভু পরমেশ্বরের কাছে নিযে এলে বিন্যামীন গোষ্ঠী নিরূপিত হল।
{10:21} বিন্যামীন গোষ্ঠীর সমস্ত পরিবারকে প্রভু পরমেশ্বরের কাছে আনলে মাট্রির পরিবার নিরূপিত হল। মাট্রির পরিবারের প্রত্যেককে জনে জনে প্রভুর কাছে আনা হলে মাট্রির পরিবারের কীশের পুত্র শৌল নিরূপিত হল। কিন্তু যখন লোকে তাঁর খোঁজে করল তখন তাঁকে পাওয়া গেল না।
{10:22} তখন তারা আবার প্রভু পরমেশ্বরের কাছে জানতে চাইল, সেই ব্যক্তি কি এখানে এসেছে? প্রভু উত্তর দিলেন, দেখ, সে মালপত্রের মধ্যে লুকিয়ে আছে।
{10:23} তখন তারা ছুটে গিয়ে সেখান থেকে তাঁকে নিয়ে এল। তিনি জনতার মধ্যে এসে দাঁড়ালে দেখা গেল যে সমস্ত লোকের চেয়ে তিনি বেশ কিছুটা লম্বা।
{10:24} শমুয়েল সকলকে বললেন, প্রভু পরমেশ্বরের মনোনীত ব্যক্তিকে তোমরা দেখ। সমস্ত জাতির মধ্যে এর মত কেউ নেই। তখন সমস্ত লোক চীৎকার করে বলল, রাজা দীর্ঘজীবি হোন।
{10:25} পরে শমুয়েল জনগণের কাছে রাজার অধিকার ও কর্তব্যের বিষয় ব্যাখ্যা করলেন এবং সেগুলি একটি পুস্তকে লিপিবদ্ধ করে পবিত্র স্থানে রেখে দিলেন। তারপর শমুয়েল সমস্ত লোককে বিদায় দিলে তারা নিজেদের বাড়িতে ফিরে গেল।
{10:26} শৌলও গিবিয়ায় নিজের বাড়িতে ফিরে গেলেন এবং প্রভু পরমেশ্বরের প্রেরণায় কিছু বীর যোদ্ধা তাঁর সঙ্গে গেলেন।
{10:27} কিন্তু কয়েকজন দুষ্ট লোক বলল, এ ব্যক্তি কি করে আমাদের রক্ষা করবে? তাঁরা তাঁকে অবজ্ঞা করল এবং তাঁকে কোন উপহার দিল না।
{i11:1} শৌলের বীরত্ব ইসরায়েলীদের বিজয়োৎসব
{11:1} আম্মানদেশের রাজা নাহস এসে গিলিয়দ প্রদেশের যাবেশ নগর অবরোধ করলেন। যাবেশের অধিবাসীরা নাহসকে বলল, আপনি আমাদের সঙ্গে সন্ধি করুন, আমরা আপনার বশ্যতা স্বীকার করব।
{11:2} কিন্তু নাহস তাদের বললেন, আমি তোমাদের সকলের ডান চোখ উপড়ে ফেলে সমগ্র ইসরায়েল জতিকে অপদস্থ করব, এই শর্তেই আমি তোমাদের সঙ্গে সন্ধি করতে পারি।
{11:3} যাবেশের নেতৃবৃন্দ তাকে বললেন, আমাদের সাতদিন সময় দিন। আমরা ইসরায়েলের সমস্ত অঞ্চলে সংবাদ পাঠাব যদি আমাদের রক্ষা করার কেউ না থাকে তবে আমরা আপনার কাছে আত্মসমর্পণ করব।
{11:4} এই সংবাদ নিয়ে কয়েকজন লোক শৌলের বাসস্থান গিবিয়া নগরে গিয়ে সেখানকার লোকদের সমস্ত ব্যাপার জানাল। সেখানকার অধিবাসীরা এই সংবাদ শুনে হাহাকার করতে লাগল।
{11:5} শৌল সেই সময়ে পশুপাল নিয়ে মাঠ থেকে ফিরছিলেন। তিনি জিজ্ঞাসা করলেন, কি হয়েছে? লোকে এত কান্নাকাটি করছে কেন? তারা তখন তাঁকে যাবেশের অধিবাসীদের বিপত্তির কথা জানাল।
{11:6} শৌল সমস্ত কথা শুনলেন এবং তখন ঈশ্বরের শক্তি তাঁর উপর নেমে এল, তিনি রাগে জ্বলে উঠলেন।
{11:7} তিনি তখন এক জোড়া বলদ নিয়ে খণ্ড খণ্ড করে কেটে সংবাদ বাহকদের মারফৎ সেগুলি ইসরায়েলের সমস্ত অঞ্চলে পাঠিয়ে দিলেন এবং বলে দিলেন, শৌল ও শমুয়েলের পিছনে এসে যারা না দাঁড়াবে তাদের পশুপালের এই দশা হবে। প্রভু পরমেশ্বরের ভয়ে তখন সমস্ত লোক একযোগে বেরিয়ে এল।
{11:8} বেষকে যখন শৌল তাদের পরিদর্শন করলেন তখন দেখা গেল ইসরায়েলের লোক সংখ্যা তিন লক্ষ এবং যিহুদীয়ার লোক সংখ্যা ত্রিশ হাজার।
{11:9} যারা সংবাদ নিয়ে এসেছিল তাদের তিনি বললেন, যাবেশের অধিবাসীদের তোমরা বলবে, কাল দুপুরের মধ্যে তোমাদের উদ্ধার করা হবে। তারা ফিরে গিয়ে যাবেশের অধিবাসীদের সে কথা জানালে তারা সাহস ফিরে পেল।
{11:10} তারা তখন নাহসকে বলল, কাল আমরা আপনাদের কাছে আত্মসমর্পণ করব, তখন যা ভল বুঝবেন, করবেন।
{11:11} পরদিন শৌল তাঁর লোকদের তিন দলে ভাগ করলেন এবং আম্মোনীদের শিবিরে প্রবেশ করে বেলা দুপুর পর্যন্ত তাদের সংহার করলেন। যারা প্রাণে বাঁচল তারা ছত্রভঙ্গ হয়ে যে যেদিকে পারল পালিয়ে গেল।
{i11:12} রাজপদে শৌলের প্রতিষ্ঠা
{11:12} পরে জনতা শমুয়েলকে বলল ‘শৌল আবার কিসের রাজা হবে’ — এ কথা যারা বলেছিল তাদের ধরে আনা হোক, আমরা তাদের হত্যা করব।
{11:13} কিন্তু শৌল বললেন, আজ কারও মৃত্যদণ্ড হবে না, কারণ প্রভু পরমেশ্বর আজ ইসরায়েলীদের জয়যুক্ত করেছেন।
{11:14} শমুয়েল জনতাকে বললেন, চল, আমরা গিলগলে যাই, সেখানে শৌলকে রাজারূপে ঘোষণা করে পুনরায় প্রতিষ্ঠা করি।
{11:15} তখন সকলে গিলগলে গিয়ে প্রভু পরমেশ্বরের সম্মুখে শৌলকে রাজপদে অভিষিক্ত করল এবং প্রভু পরমেশ্বরের উদ্দেশে স্বস্ত্যয়ন বলি উৎসর্গ করল। তারপর শৌল ও সমগ্র ইসরায়েলী জনতা সেখানে আনন্দে বিজয়োৎসব করল।
{i12:1} ইসরায়েলীদের উদ্দেশ্যে শমুয়েলের শেষ ভাষণ
{12:1} শমুয়েল ইসরায়েলীদের সম্বোধন করে বললেন, দেখ, আমাকে যা কিছু অনুরোধ করেছ সবই আমি গ্রাহ্য করেছি। তোমাদের শাসন পরিচালনার জন্য রাজপদে একজন রাজাকে প্রতিষ্ঠা করেছি।
{12:2} এখন সেই রাজাই তোমাদের নেতা। আমার এখন বয়স হয়েছে, চুল পেকেছে। আমার ছেলেরাও তোমাদের সঙ্গেই আছে। আমি ছেলেবেলা থেকে আজ পর্যন্ত তোমাদের নেতৃত্ব দান করেছি। দেখ, আমি তোমাদের সামনেই আছি।
{12:3} আমার বিরুদ্ধে তোমাদের যদি কোন অভিযোগ থাকে তবে প্রভু পরমেশ্বর এবং তাঁর অভিষিক্ত রাজার সাক্ষাতে সে কথা বল। কারও বলদ কিংবা গাধা কি আমি হরণ করেছি? কাউকে কি আমি প্রবঞ্চনা করেছি? কারও উপর কি আমি অত্যাচার করেছি? কারও কাছ থেকে ঘুষ নিয়ে কি আমি অন্যায় বিচার করেছি?
{12:4} বল, আমি তার প্রতিকার করব। তারা বলল, না, আপনি আমাদের উপর কোন অন্যায় করেন নি বা অত্যাচারও করেন নি, কারও কাছ থেকে কিছু নেন নি।
{12:5} তিনি তাদের বললেন, প্রভু পরমেশ্বর এবং তাঁর অভিষিক্ত রাজা আজ সাক্ষী, যে আমার বিরুদ্ধে তোমাদের কোন অভিযোগ নেই। তারা বলল, হ্যাঁ প্রভু পরমেশ্বরই আমাদের সাক্ষী।
{12:6} তখন শমুয়েল জনতাকে বললেন, ইনিই সেই প্রভু পরমেশ্বর যিনি মোশি এবং হারোণকে নিযুক্ত করেছিলেন এবং তোমাদের পিতৃপুরুষদের মিশর থেকে উদ্ধার করে এনেছিলেন।
{12:7} এখন তাহলে স্থির হয়ে শোন, প্রভু পরমেশ্বর তোমাদের এবং তোমাদের পিতৃপুরুষদের উদ্ধারের জন্য যে সব কাজ করেছেন সে সম্পর্কে প্রভুর সাক্ষাতে আমি তোমাদের বিরুদ্ধে অভিযোগ আনব।
{12:8} যাকোব মিশরে যাওয়ার পর তোমাদের পিতৃপুরুষেরা প্রভু পরমেশ্বরের কাছে আর্ত আবেদন জানিয়েছিল। প্রভু তখন মোশি ও হারোণকে পাঠিয়েছিলেন। তাঁরা তাদের মিশর থেকে উদ্ধার করে এ দেশে এনে বসতি করালেন।
{12:9} কিন্তু তারা তাদের আরাধ্য ঈশ্বর প্রভু পরমেশ্বরকে ভুলে গেল। তখন তিনি হাৎসোর দেশের সৈন্যাধক্ষ্য সিসেরা, মোয়াব দেশের রাজা ও ফিলিস্তিনীদের হাতে তাদের সমর্পণ করলেন।
{12:10} তারা তোমাদের পিতৃপুরুষদের বিরুদ্ধে যুদ্ধ করল। তোমাদের পিতৃপুরুষেরা তখন প্রভু পরমেশ্বরের কাছে আকুল বিনতি জানিয়ে বলল, প্রভুকে পরিত্যাগ করে বেল ও অষ্টারোৎ দেবদেবীদের ভজনা করে আমরা পাপ করেছি। কিন্তু এখন শত্রুদের হাত থেকে তুমি আমাদের উদ্ধার কর, আমরা তোমারই আরাধনা করব।
{12:11} প্রভু পরমেশ্বর তখন যিরুব্বাল, বারাক, যিপ্তহ এবং আমাকে পাঠিয়ে শত্রুদের হাত থেকে তোমাদের উদ্ধার করলেন। তারপর তোমরা নিরাপদে বাস করতে পেরেছিলে।
{12:12} যখন আম্মোন দেশের রাজা নাহস তোমাদের আক্রমণের জন্য অভিযান করেছিল, তখন প্রভু পরমেশ্বর তোমাদের রাজা থাকা সত্ত্বেও তোমরা আমাকে বলেছিলে, না, আমাদের নেতৃত্ব দেওয়ার জন্য একজন রাজা চাই।
{12:13} দেখ, এই তোমাদের রাজা যাকে তোমরা চেয়েছ ও মনোনীত করেছ। প্রভু পরমেশ্বর একেই তোমাদের উপর রাজত্ব করার জন্য নিযুক্ত করেছেন।
{12:14} এখন যদি তোমরা প্রভুকে সম্ভ্রম কর, তাঁর আরাধনা কর, তাঁর বাধ্য হও, তাঁর আদেশের বিরুদ্ধাচরণ না কর এবং তোমরা ও তোমাদের রাজা, যিনি তোমাদের নেতৃত্ব দান করবেন-তোমরা সকলে যদি তোমাদের আরাধ্য ঈশ্বর প্রভু পরমেশ্বরের অনুগামী হও, তবে তোমাদের মঙ্গল হবে।
{12:15} কিন্তু তোমরা যদি তাঁর বাধ্য না হও, তাঁর আদেশের বিরুদ্ধাচরণ কর, তাহলে তিনিও তোমাদের এবং তোমাদের রাজার বিরুদ্ধাচরণ করবেন।
{12:16} এখন স্থির হয়ে দাঁড়াও এবং প্রভু পরমেশ্বর তোমাদের চোখের সামনে যে মহাশ্চর্য কাজ করবেন, দেখ।
{12:17} এখন কি গম কাটার মরশুম নয়? কিন্তু আমি আজ প্রভুর কাছে বজ্র ও বৃষ্টির জন্য অনুরোধ করব। তাহলে তোমরা বুঝতে পারবে যে নিজেদের জন্য একজন রাজা দাবী করে তোমরা প্রভু পরমেশ্বরের দৃষ্টিতে কি গুরুতর অন্যায় করেছ।
{12:18} শমুয়েল প্রভুকে অনুরোধ জানালে প্রভু পরমেশ্বর সেইদিন বজ্র ও বৃষ্টিপাত ঘটালেন। ফলে ইসরায়েলীরা প্রভু পরমেশ্বর ও শমুয়েলের প্রতি গভীর সম্ভ্রম পোষণ করতে লাগল।
{12:19} তারা তখন শমুয়েলেকে বলল, আপনার আরাধ্য ঈশ্বর প্রভু পরমেশ্বরের কাছে আপনার এই দাসদের জন্য বিনতি করুন যেন আমরা প্রাণে না মরি। আমাদের জন্য একজন রাজা দাবী করে আমরা আমাদের পাপের বোঝা আরও ভারী করেছি।
{12:20} শমুয়েল তখন জনতাকে বললেন, ভয় করো না, অন্যায় যদিও তোমরা করেছ তবুও প্রভু পরমেশ্বরের ইচ্ছা পালনে বিরত হয়ো না। মনে প্রাণে তাঁরই ভজনা কর।
{12:21} অসার বস্তুর পিছনে যেও না, তারা কোন উপকার করতে পারে না বা উদ্ধারও করতে পারে না, কারণ তারা অলীক।
{12:22} প্রভু পরমেশ্বর আপন মাহাত্ম্যে তাঁর প্রজাদের পরিত্যাগ করবেন না, কারণ প্রভু পরমেশ্বর স্বেচ্ছায় তোমাদের তাঁর প্রজারূপে মনোনীত করেছেন।
{12:23} প্রভু না করুন, আমি যেন কখনও তোমাদের জন্য বিনতি করতে ক্ষান্ত হয়ে প্রভুর কাছে অপরাধী না হই। আমি বরং তোমাদের সৎ ন্যায় পথে চলতে শিক্ষা দেব।
{12:24} তোমরা শুধু প্রভুকে সম্ভ্রম কর এবং বিশ্বত্বভাবে মনে প্রাণে তাঁর আরাধনা কর। দেখ, তোমাদের প্রতি তাঁর আচরণ কেমন মহৎ।
{12:25} কিন্তু যদি তোমরা এর পরেও দুষ্কর্ম করতে থাক তবে তোমরা এবং তোমাদের রাজা সকলেই ধ্বংস হয়ে যাবে।
{i13:1} ফিলিস্তিনীদের বিরুদ্ধে যুদ্ধের প্রস্তুতি
{13:1} শৌল ত্রিশ বৎসর বয়সে রাজা হন। তিনি কুড়ি বৎসর ইসরায়েল জাতির উপর রাজত্ব করেন।
{13:2} শৌল ইসরায়েলীদের মধ্য থেকে তিন হাজার লোককে বেছে নিলেন। এদের মধ্যে দুই হাজার লোককে বেছে নিলেন। এদের মধ্যে দুই হাজার লোক মিকমস এবং বেতেলের পার্বত্য এলাকায় শৌলের সঙ্গে এবং এক হাজার লোক বিন্যামীন প্রদেশের গিবিয়াতে যোনাথনের সঙ্গে থাকল।
{13:3} বাকী লোকদের তিনি বাড়ি পাঠিয়ে দিলেন। যোনাথন গেবায় ফিলিস্তিনী সৈন্যদের আক্রমণ করে তাদের পরাজিত করল আর ফিলিস্তিনীরা সকলে এ সংবাদ জানতে পারল। তখন শৌল ইসরায়েলের সমস্ত অঞ্চলে তূরী বাজিয়ে সমগ্র ইসরায়েল জাতিকে যুদ্ধে যোগদানের জন্য আহ্বান করলেন।
{13:4} ইসরায়েলীরা সকলে জানতে পারল যে শৌল ফিলিস্তিনীদের পরাজিত করেছেন এবং ফিলিস্তিনীরা ইসরায়েল বিদ্বেষী হয়ে উঠেছে। সমগ্র ইসরায়েলী তখন শৌলের ডাকে সাড়া দিয়ে গিলগলে সমবেত হল।
{13:5} ফিলিস্তিনীরাও ইসরায়েলের বিরুদ্ধে যুদ্ধ করার জন্য সমবেত হল। ত্রিশ হাজার রথ, ছয় হাজার অশ্বারোহী এবং সমুদ্রতীরের বালুকণার মত অগণিত পদাতিক সৈন্যসহ তারা এসে বেথ-এবনের বিপরীতে দিকে মিকমসে শিবির স্থাপন করল।
{13:6} শত্রুদের দ্বারা পিষ্ট হয়ে বিপন্ন ইসরায়েলীরা গুহায়, ঝোপ-জঙ্গলে, পাহাড়ে, মাটির নীচের ঘরে এবং গিরিখাতে যে যেখানে পারল গিয়ে আত্মগোপন করল।
{13:7} কিছু লোক জর্ডন নদী পার হয়ে গাদ এবং গিলিয়দ অঞ্চলে চলে গেল। শৌল তখন গিলগলে ছিলেন, তাঁর সঙ্গের লোকজনও ভীত ও সন্ত্রস্ত হয়ে পড়ল।
{13:8} শমুয়েল যে সময় নির্দিষ্ট করে দিয়েছিলেন সেই অনুযায়ী শৌল সাতদিন অপেক্ষা করলেন, কিন্তু শমুয়েল গিলগলে এলেন না।
{13:9} তখন লোকজন তাঁকে ছেড়ে চলে যেতে লাগল। তিনি তখন হোম ও স্বস্ত্যয়ন বলি প্রস্তুত করতে বললেন এবং নিজেই পূর্ণাহুতি প্রদান করলেন।
{13:10} পূর্ণাহুতি সমাপ্ত হওয়ার সঙ্গে সঙ্গে শমুয়েল এসে পৌঁছালেন।
{13:11} শৌল তাঁকে অভিবাদন জানাতে এগিয়ে গেলেন। শমুয়েল তাঁকে বললেন, তুমি এ কি করেছ? শৌল বললেন, আমি দেখলাম, লোকজন আমাকে ছেড়ে চলে যাচ্ছে, নির্দিষ্ট সময়ের মধ্যে আপনিও এলেন না,
{13:12} এদিকে ফিলিস্তিনীরা মিকমসে সমবেত হচ্ছে, আমি ভাবলাম যে ফিলিস্তিনীরা হয়তো আমাকে আক্রমণ করতে এখনই গিলগলে আসবে। কিন্তু আমি তখনও প্রভু পরমেশ্বরের অনুগ্রহ লাভ করতে পারিনি, তাই বাধ্য হয়ে পূর্ণাহুতি প্রদান করেছি।
{13:13} শমুয়েল বললেন, তুমি নির্বোধের মত কাজ করেছ। তোমার আরাধ্য ঈশ্বর প্রভু পরমেশ্বর যে আদেশ দিয়েছিলেন, সেই আদেশ তুমি পালন করনি। যদি করতে তাহলে তিনি ইসরায়েলের উপর তোমার রাজত্ব চিরস্থায়ী করতেন।
{13:14} কিন্তু এবার তোমার কর্তৃত্বের অবসান হবে, প্রভু পরমেশ্বর তাঁর মনের মত একজনকে নির্বাচন করে তাকেই নিজ প্রজাদের নেতারূপে প্রতিষ্ঠিত করবেন।
{13:15} কারণ প্রভু পরমেশ্বরের আদেশ তুমি পালন করনি এরপর শমুয়েল গিলগল ছেড়ে বিন্যামীন প্রদেশের গিবিয়ায় চলে গেলেন। শৌল তাঁর সঙ্গের লোকদের গণনা করলেন, সংখ্যায় তারা মাত্র ছশো হল।
{13:16} শৌল, তাঁর পুত্র যোনাথন এবং তাঁর সঙ্গী লোকজন বিন্যামীনপ্রদেশের গেবাতে রইলেন।
{13:17} ফিলিস্তিনীরা মিকমসে শিবির স্থাপন করল। ফিলিস্তিনীদের শিবির থেকে হানাদার সৈন্যদল তিনদিকে গেল।
{13:18} তাদের একদল অফ্রার পথে শুয়াল প্রদেশে গেল। আর এক দল গেল বেথ-হোরেণের পথে। তৃতীয় দল প্রান্তরের নিকটবর্তী সিবোয়িমস উপত্যকার প্রান্তসীমার অভিমুখে এগিয়ে এল।
{13:19} সেই সময়ে ইসরায়েল দেশে কোন কর্মকার ছিল না। কারণ ফিলিস্তিনীদের নিষেধাজ্ঞায় ইসরায়েলীরা নিজেদের জন্য কোন খড়্গ বা বর্শা তৈরী করতে পারত না।
{13:20} সেইজন্য লাঙ্গলের ফাল, কুড়াল, কোদাল ও কাস্তে শান দেওয়ার জন্য প্রত্যেক ইসরায়েলীকে ফিলিস্তিনীদের কাছে যেতে হত ।
{13:21} সেই সময়ে তাদের লাঙ্গলের ফাল, কুড়াল, ত্রিশূল, বল্লম ইত্যাদির ধার ভোঁতা হয়ে গিয়েছিল।
{13:22} তাই, যুদ্ধের দিন শৌল ও তাঁর পুত্র যোনাথন ছাড়া তাঁদের সঙ্গী লোকজনের কাছে কোন খড়্গ বা বর্শা ছিল না।
{13:23} ফিলিস্তিনী সেনাবাহিনী ইতিমধ্যে মিকমস গিরিপথ ধরে এগিয়ে এল।
{i14:1} ফিলিস্তিনীদের সঙ্গে যুদ্ধ
{14:1} এই সময়ে একদিন শৌলের পুত্র যোনাথন তাঁর অস্ত্রবাহক সৈনিককে বললেন, চল আমরা এই উপত্যকা পেরিয়ে ফিলিস্তিনী সৈন্যদের ঘাঁটিতে যাই। কিন্তু এ ব্যাপার তিনি তাঁর পিতাকে জানালেন না।
{14:2} শৌল তখন গিবিয়ায় প্রান্ত সীমায় মিগ্রোনে ডালিম গাছের নীচে সৈন্য সমাবেশ করে অপেক্ষাকরছিলেন।
{14:3} তাঁর সঙ্গে অনুমান ছশো সৈন্য ছিল। সৈন্যদলের সঙ্গে অহিয় এফোদ বহন করছিলেন। অহিয় ছিলেন অহিটুবের পুত্র। ইখাবোদের ভ্রাতা অহিটুর ছিলেন পিনহসের পুত্র। পিনহস ছিলেন শীলোতে অবস্থিত প্রভু পরমেশ্বরের ভজনালয়ের পুরোহিত এলির পুত্র।
{14:4} যোনাথন শিবির ছেড়ে বেরিয়ে গেছেন সে কথা সৈন্যরা জানত না। যে গিরিপথ দিয়ে তিনি ফিলিস্তিনী সৈন্যদের ঘাঁটিতে যাওয়ার পরিকল্পনা করেছিলেন, তার দুই পাশে ছিল দুইটি সুউচ্চ পাহাড়। একটির নাম বোৎসেস, অন্যটির নাম সেনে।
{14:5} এদের একটির মুখ ছিল উত্তর মিকমসের দিকে, অন্যটির মুখ দক্ষিণে গেবার দিকে।
{14:6} যোনাথন তাঁর অস্ত্রবাহক সৈনিককে বললেন, চল আমরা ঐ বর্বরদের ঘাঁটিতে যাই। হয়তো প্রভু পরমেশ্বর আমাদের সাহায্য করবেন সংখ্যায় আমরা অল্পই হই আর বেশীই হই। প্রভু যে কোন লোকের দ্বারাই উদ্ধার করতে সক্ষম।
{14:7} তাঁকে বাধা দেওয়ার কেউ নেই। তাঁর অস্ত্রবাহক বলল, আপনার বিবেচনায় যা ভাল বোধ হয় করুন। আপনার মতই আমার মত। আমি আপনার সঙ্গেই আছি।
{14:8} যোনাথন বললেন, দেখ, আমরা শত্রুদের দিকে এগিয়ে গিয়ে ওদের সামনে দেখা দেব।
{14:9} যদি ওরা আমাদের বলে দাঁড়াও, আমরা তোমাদের কাছা যাচ্ছি, তাহলে আমরা নিজেদের জায়গায় দাঁড়িয়ে থাকব, ওদের দিকে আর এগিয়ে যাব না।
{14:10} কিন্তু ওরা যদি বলে, আমাদের কাছে উঠে এস, তাহলে আমমরা উপরে উঠে যাব কারণ প্রভু পরমেশ্বর যে ওদের আমাদের হাতে সমর্পণ করবেন এটাই হবে তার নিদর্শন।
{14:11} তখন তাঁরা দুজনেই ফিলিস্তিনী সৈন্যদের সামনে গিয়ে দেখা দিলেন। ফিলিস্তিনীরা তাঁদের দেখতে পেয়ে বলল, হিব্রুরা এতদিন গর্তে লুকিয়েছিল, এখন তারা সেখান থেক বেরিয়ে আসছে।
{14:12} তখন সেই ঘাঁটির সৈন্যরা যোনাথন ও অস্ত্রবাহককে বলল, উপরে উঠে আয় আমাদের কাছে, মজা দেখাব তোদের। যোনাথন তাঁর অস্ত্রবাহককে বললেন, আমার পিছন পিছন এস, প্রভু পরমেশ্বর এদের ইসরায়েলীদের হাতে সমর্পণ করেছেন।
{14:13} যোনাথন তখন পাহাড়ের গা বেয়ে উপরে উঠে গেলেন, তাঁর অস্ত্রবাকও তাঁকে অনুসরণ করল। যোনাথনের আকস্মিক আক্রমণে ফিলিস্তিনীরা ধরাশয়ী হতে লাগল। তিনি তাদের হত্যা করতে লাগলেন, তাঁর অস্ত্রবাহকও তাঁকে অনুসরণ করে তাদের বধ করতে লাগল।
{14:14} যোনাথন ও তাঁর অস্ত্রবাহকের প্রথম আক্রমণেই প্রায় দেড় বিঘা পরিমাণ জায়গার মধ্যে প্রায় কুড়ি জন লোক নিহত হল।
{14:15} এর ফলে যুদ্ধক্ষেত্র, শিবিরের সমগ্র সৈন্যদলের মধ্যে ত্রাসের সঞ্চার হল। এমন কি ঘাঁটির এবং হানাদার সৈন্যেরাও ভয়ে কাঁপতে লাগল। আর সেই সঙ্গে ভূমিকম্প হতে লাগল।সর্বত্র মহাসন্ত্রাস দেখা দিল।
{i14:16} ফিলিস্তিনীদের পরাজয়
{14:16} বিন্যামীন প্রদেশের গিবিয়া থেকে শৌলের সান্ত্রী সৈন্যরা দেখতে পেল যে ফিলিস্তিনী সৈন্যরা ছত্রভঙ্গ হয়ে এদিক ওদিক ছুটোছুটি করছে।
{14:17} শৌল তখন তাঁর সঙ্গের লোকদের বললেন, গুণে দেখ আমাদের মধ্যে থেকে কে বেরিয়ে গেছে। তারা গুণে দেখল যে যোনাথন ও তাঁর অস্ত্রবাহক তাদের মধ্যে নেই।
{14:18} শৌল অহিয়কে বললেন, এফোদ এখানে নিয়ে এস। সেই সময়ে ইসরায়েলীদের মধ্যে অহিয়ই এফোদ বহন করতেন।
{14:19} শৌল যখন পুরোহিতদের সঙ্গে কথা বলছিলেন, তখন ফিলিস্তিনীদের শিবিরে কোলাহল ক্রমেই বেড়ে উঠছিল। শৌল পুরোহিতকে বললেন, এখন থাক, এফোদ সরিয়ে নিয়ে যাও।
{14:20} তারপর শৌল ও তাঁর সঙ্গের লোকজন একত্র হয়ে যুদ্ধ করতে গেলেন। কিন্তু তাঁরা দেখলেন ফিলিস্তিনীরা বিভ্রান্ত হয়ে নিজেদের মধ্যেই যুদ্ধ করছে।
{14:21} ইসরায়েলীদের মধ্যে যারা এরে আগে ফিলিস্তিনীদের শিবিরে এসে যোগ দিযেছিল তারা এখন ঘুরে দাঁড়িয়ে শৌল ও যোনাথনের সঙ্গী ইসরায়েলীদের পক্ষে যোগ দিল।
{14:22} যে সব ইসরায়েলী ইফ্রয়িমের পার্বত্য অঞ্চলে লুকিয়েছিল তারা যখন শুনল যে ফিলিস্তিনীরা পালিয়ে যাচ্ছে তখন তারাও তাদের পিছনে তাড়া করতে লাগল।
{14:23} এইভাবে প্রভু পরমেশ্বর সেদিন ইসরায়েলীদের জয়যুক্ত করলেন এবং বেথ-অবন জনপদের সীমানায় ওপার পর্যন্ত যুদ্ধ ছড়িয়ে পড়ল।
{i14:24} যুদ্ধের পরবর্তী ঘটনা
{14:24} সেই দিন ইসরায়েলীরা অনাহারে অবসন্ন হয়ে পড়েছিল কারণ শৌল তাদের দিয়ে শপথ করিয়েছিলেন যে সন্ধ্যায় আগে যতক্ষণ না আমি শত্রুদের উপর প্রতিশোধ নিই, ততক্ষণ পর্যন্ত কেউ খাদ্য গ্রহণ করবে না। যে করবে সে অভিশপ্ত হবে।
{14:25} তাই সারাদিন কেউ কিছু খায়নি। সেখানে অনেক গাছপালা বনজঙ্গল ছিল। সৈন্যরা সেখানে গিয়ে দেখল চারিদিকে মৌচাক ভর্তি। মৌচাকের কাছে গিয়ে তারা দেখল মধু ঝরে পড়ছে।
{14:26} কিন্তু কেউ সে মধু স্পর্শ করল না কারণ সকলেরই শপথ ভঙ্গের ভয় ছিল।
{14:27} যোনাথন জানতেন না যে তাঁর পিতা লোকজনকে দিয়ে এইরকম শপথ করিয়েছেন। তাই তিনি তাঁর হাতের লাঠি বাড়িয়ে মৌচাকে ডুবিয়ে মধু নিয়ে খেলেন।
{14:28} ফলে তিনি সতেজ হয়ে উঠলেন। তখন জনতার মধ্য থেকে একজন বলল, আপনার পিতা সকলকে শপথ করিয়ে দৃঢ় আদেশ দিয়েছেন, যে আজ খাদ্য গ্রহণ করবে সে অভিশপ্ত হবে। তাই সৈন্যরা খুব অবসন্ন হয়ে পড়েছে।
{14:29} যোনাথন বললেন, আমার পিতা সৈন্যদের কি কষ্টই না দিয়েছেন। দেখ সামান্য এই মধু আস্বাদ করে আমার চোখমুখ কেমন সতেজ হয়ে উঠেছে।
{14:30} শত্রুদের কাছ থেকে যে সব জিনিস লুঠ করে নেওয়া হয়েছে, তা থেকে যদি লোকে আজ খুশীতে খেতে পারত তাহলে তারা আজও কত সতেজ হত। আরও কত ফিলিস্তিনীকে হত্যা করতে পারত।
{i14:31} যোনাথনের বীরত্ব-ফিলিস্তিনীদের পরাজয়
{14:31} সেদিন তারা মিকমস থেকে ফিলিস্তিনীদের বিতাড়িত করে অয়ালোন পর্যন্ত নিয়ে গেল এবং অনেককে হত্যা করল। ফলে তারা অত্যন্ত ক্লান্ত হয়ে পড়ল।
{14:32} শত্রুদের ফেলে যাওয়া জিনিসপত্রের উপর তারা ঝাঁপিয়ে পড়ল এবং তাদের গরু-বাছুর বলদ-ভেড়া দখল করে সেখানেই তাদের হত্যা করে রক্তশুদ্ধই খেতে আরম্ভ করল।
{14:33} তাদের কেউ কেউ শৌলকে বলল, দেখুন, রক্তশুদ্ধ মাংস খেয়ে লোকজন প্রভু পরমেশ্বরের কাছে অপরাধ করেছে। তিনি সকলকে বললেন, তোমরা বিশ্বাসভঙ্গ করেছ। এখন একটা বড় পাথর আমার কাছে নিয়ে এস।
{14:34} তোমরা চারিদিকে সকলকে গিয়ে বল যেন তারা প্রত্যেকে নিজ নিজ গরু ও ভেড়া আমার কাছে নিয়ে আসে এবং এইখানে বধ করে তারপর খায়। রক্তশুদ্ধ মাংস খেয়ে কেউ যেন প্রভু পরমেশ্বরের কাছে পাপ না করে। এই কথা শুনে প্রত্যেকেই তাদের গো-মেষাদি এনে সেই রাত্রে সেখানে বধ করল।
{14:35} শৌল সেখানে প্রভু পরমেশ্বরের উদ্দেশে একটি বেদী নির্মাণ করলেন। এটিই ছিল প্রভু পরমেশ্বরের উদ্দেশে তাঁর নির্মিত প্রথম বেদী।
{14:36} শৌল বললেন, চল, আমরা আজ রাত্রে ফিলিস্তিনীদের পিছনে তাড়া করি এবং সকাল পর্যন্ত তাঁদের জিনিসপত্র লুঠ করি। তাদের একজনকেও প্রাণে বাঁচতে দেব না। তারা বলল, আপনার যা ভাল মনে হয় করুন। তখন তিনি পুরোহিতকে বললেন, এই ব্যাপারে ঈশ্বরের কি ইচ্ছা জানা যাক।
{14:37} শৌল ঈশ্বরের কাছে জানতে চাইলেন, আমি কি ফিলিস্তিনীদের পিছনে তাড়া করব? ইসরায়েলীদের হাতে তারা সমর্পিত হবে কি? কিন্তু ঈশ্বর সেদিন তাঁকে কোন উত্তর দিলেন না।
{14:38} তখন শৌল বললেন, ইসরায়েলের কুলপতিগণ, তোমরা এগিয়ে এস, কিসে আজ এই পাপ হল তা খুঁজে বার কর।
{14:39} ইসরায়েলের প্রভু পরমেশ্বরের দিব্য, যদি আমার পুত্র যোনাথন দোষী হয়তবে সেও অবশ্যই মরবে। জনতার মধ্যে কেউ কোন কথা বলল না।
{14:40} তিনি সমগ্র ইসরায়েলকে বললেন, তোমরা এক দিকে দাঁড়াও, আমি এবং আমার পুত্র যোনাথন আর এক দিকে দাঁড়াই। লোকজন বলল, আপনার ইচ্ছামতই হোক।
{14:41} (শৌল তখন প্রভু পরমেশ্বরের কাছে নিবেদন করলেন, তুমি কেন আজ তোমার দাসকে উত্তর দাওনি? হে প্রভু, ইসরায়েলের আরাধ্য ঈশ্বর, যদি আমি কিংবা আমার পুত্র দোষী হই তবে যেন উরিম হয়। কিন্তু যদি তোমার প্রজা ইসরায়েলের কেউ দোষী হয় তবে যেন তুম্মিম হয়) কিন্তু পাশার দান অনুসারে শৌল ও যোনাথন দোষী সাব্যস্ত হলেন।
{14:42} জনতা নির্দোষ প্রমাণিত হল। শৌল তখন বললেন, এবার পাশার দান ফেলে দেখা হোক, যোনাথন এবং আমার মধ্যে কে দোষী। তাতে দেখা গেল যোনাথন দোষী।
{14:43} শৌল যোনাথনকে জিজ্ঞাসা করলেন, আমাকে বল তুমি কি করেছ, যোনাথন বললেন, লাঠির আগায় একটুখানি মধু নিয়ে খেয়েছিলাম। কাজেই আমাকে মরতে হবে।
{14:44} শৌল বললেন, ঈশ্বরের দিব্য, যোনাথন তোমাকে অবশ্যই মরতে হবে।
{14:45} কিন্তু জনতা বলল, যিনি আজ ইসরায়েলীদের এমন অদ্ভুতভাবে উদ্ধার করেছেন, সেই যোনাথনকে কি মরতে হবে? কিছুতেই না, জাগ্রত প্রভু পরমেশ্বরের দিব্য, তার মাথার একগাছি চুলও মাটিতে পড়বে না, কারণ তিনি আজ ঈশ্বরের সহায়তাই যুদ্ধ করেছেন। এইভাবে জনতা যোনাথনকে রক্ষা করল। তাঁকে আর মরতে হল না।
{14:46} শৌল ফিলিস্তিনীদের পিছনে তাড়া না করে ফিরে গেলেন। ফিলিস্তিনীরাও নিজেদের দেশে চলে গেল।
{14:47} ইসরায়েলের রাজপদে অধিষ্ঠিত হওয়ার পর শৌল চারপাশের শত্রু-মোয়াব, আম্মোনী, ইদোমী, সোবার রাজা এবং ফিলিস্তিনীদের বিরুদ্ধে যুদ্ধ করেছিলেন। তিনি যেদিকেই অভিযান করতেন সেদিকেই জয়লাভ করতেন।
{14:48} বীরত্বের সঙ্গে যুদ্ধ করে তিনি অমালেকীদের পরাস্ত করে লুঠেরাদের হাত থেকে ইসরায়েলীদের উদ্ধার করেছিলেন।
{14:49} শৌলের তিনজন পুত্র যোনাথন, যিসবী ও মকলীসুয় এবং দুই কন্যা। বড়জনের নাম মেরাব এবং ছোটজনের নাম মিখল।
{14:50} শৌলের স্ত্রীর নাম অহিনোয়ম, তিনি ছিলেন অহিমাসের কন্যা। তাঁর সেনাপতির নাম অবনের তিনি শৌলের পিতৃব্য নেরের পুত্র।
{14:51} শৌলের পিতা কীশ এবং অবনেরের পিতা নের ছিলেন অবিয়েলের সন্তান।
{14:52} শৌল সারাজীবন ফিলিস্তিনীদের বিরুদ্ধে কঠোর যুদ্ধ বিগ্রহে লিপ্ত ছিলেন। তিনি কোন বলবান এবং বীরপুরুষের সন্ধান পেলেই তাকে তাঁর দলভুক্ত করে নিতেন।
{i15:1} অমালেকীদের সঙ্গে শৌলের যুদ্ধ ও অবাধ্যতা
{15:1} শমুয়েল শৌলকে বললেন, প্রভু পরমেশ্বর তাঁর প্রজা ইসরায়েলের রাজপদে তোমাকে অভিষিক্ত করার জন্য আমাকেই নিযুক্ত করেছেন। সুতরাং তুমি এখন প্রভু পরমেশ্বরের নির্দেশ পালন কর। সর্বাধিপতি প্রভু পরমেশ্বর বলেনঃ
{15:2} মিশর থেকে বেরিয়ে আসার পথে অমালেকীরা ইসরায়েলীদের বিরুদ্ধে যা করেছিল তা আমি লক্ষ্য করেছি।
{15:3} তুমি এখন অমালেকীদের আক্রমণ কর। তাদের সব কিছু সমূলে ধ্বংস কর। স্ত্রী, পুরুষ, বালক, বালিকা, স্তন্যপায়ী শিশু, গরু, ভেড়া, উট, গাধা নির্বিশেষে সব কিছু সংহার কর। কারও উপর দয়া করো না।
{15:4} শৌল তখন সমস্ত লোককে আহ্বান করে টলায়িম নামক স্থানে তাদের গণনা করলেন। যিহুদা বংশের দশ হাজার লোক ছাড়াও আরও দুই লক্ষ পদাতিক সৈন্য সমবেত হল।
{15:5} শৌল তখন অমালেকী উপজাতীয়দের নগরের কাছে একটি উপত্যকায় গিয়ে আত্মগোপন করলেন।
{15:6} তিনি কেনী উপজাতির লোকদের বললেন, ইসরায়েলীরা যখন মিশর থেকে বেরিয়ে এসেছিল তখন তোমরা তাদের প্রতি সদয় ব্যবহার করেছিলে। সুতরাং তোমরা এখন অমালেকীদের মধ্য থেকে বেরিয়ে অন্যত্র চলে যাও, তা না হলে আমি হয়তো ওদের সঙ্গে তোমাদেরও ধ্বংস করতে পারি। কেনী উপজাতির লোকেরা তখন অমালেকীদের মধ্য থেকে বেরিয়ে অন্যত্র চলে গেল।
{15:7} তারপর শৌল টলায়িম থেকে আরম্ভ করে মিশরের প্রান্তসীমার জনপদ শূর পর্যন্ত যত অমালেকী ছিল তাদের সকলকে আক্রমণ করে হত্যা করলেন।
{15:8} তিনি অমালেকীদের রাজা অগাগকে জীবিত অবস্থায় বন্দী করলেন। কিন্তু সমস্ত প্রজাদের খড়্গাঘাতে নিঃশেষে হত্যা করলেন।
{15:9} শৌল ও তাঁর লোকজন অগাগকে অব্যাহতি দিলেন এবং গরু, বাছুর ও ভেড়ার পালের মধ্যে যেগুলি হৃষ্টপুষ্ট সেগুলি এবং অন্যান্য ভাল জিনিসপত্র নষ্ট করতে চাইলেন না। কিন্তু তুচ্ছ এবং নগণ্য সবকিছুই তাঁরা ধ্বংস করলেন।
{i15:10} শৌলের রাজ্যচ্যুতি
{15:10} শমুয়েল তখন প্রভু পরমেশ্বরের এই প্রত্যাদেশ পেলেনঃ শৌলকে রাজপদে প্রতিষ্ঠিত করে আমি দুঃখিত কারণ সে আমার পথ পরিত্যাগ করেছে, আমার আদেশ সে পালন করে নি।
{15:11} এ কথা শুনে শমুয়েল অত্যন্ত ক্ষুব্ধ হলেন। তিনি সারারাত প্রভু পরমেশ্বরের কাছে কাঁদলেন।
{15:12} ভোরে উঠে শমুয়েল শৌলের সঙ্গে দেখা করতে গেলেন। তিনি সংবাদ পেলেন যে শৌল কারমেল পর্যন্ত এসেছিলেন। সেখানে তিনি নিজের জন্য একটি স্মৃতিস্তম্ভ নির্মাণ করে গিলগলে ফিরে গিয়েছেন।
{15:13} শমুয়েল শৌলের কাছে গেলে শৌল তাঁকে বললেন, প্রভু পরমেশ্বর আপনার মঙ্গল করুন, আমি তাঁর আদেশ পালন করেছি।
{15:14} শমুয়েল জিজ্ঞাসা করলেন, অনেক পশুপালের ডাক শুনতে পাচ্ছি, এর অর্থ কি?
{15:15} শৌল বললেন, অমালেকীদের কাছ থেকে এগুলি আনা হয়েছে পশুপালের মধ্যে যেগুলি উৎকৃষ্ট সেগুলিকে সৈন্যেরা আপনার আরাধ্য ঈশ্বর, প্রভু পরমেশ্বরের উদ্দেশে বলিদানের জন্য জীবিত রেখেছে, বাকী সব কিছুই আমরা নিঃশেষে ধ্বংস করেছি।
{15:16} শমুয়েল শৌলকে বললেন, চুপ কর গত রাত্রে প্রভু পরমেশ্বর আমাকে যে কথা বলেছেন, আমার কাছে সেই কথা শোন।
{15:17} শৌল বললেন, বলুন। শমুয়েল তাঁকে বললেন, যদিও একদিন তুমি নিজেকে অত্যন্ত নগণ্য বলে মনে করতে, তবু তুমিই ইসরায়েল জাতির নেতা, প্রভু পরমেশ্বর তোমাকেই ইসরায়েলের রাজপদে অভিষিক্ত করেছেন।
{15:18} প্রভু পরমেশ্বর তোমাকে একটি কাজের ভার দিয়ে পাঠিয়েছিলেন। তিনি বলেছিলেন, যাও বিদ্রোহী অমালেকীদের নিঃশেষে ধ্বংস কর ।
{15:19} তবে কেন তুমি প্রভু পরমেশ্বরের আদেশ অমান্য করলে? কেন তুমি লুঠের দিকে নজর দিয়ে প্রভু পরমেশ্বরের কাছে যা মন্দ তাই করলে?
{15:20} শৌল উত্তর দিলেন, আমি প্রভু পরমেশ্বরের আদেশ পালন করেছি, তিনি যে কাজের ভার দিয়ে আমাকে পাঠিয়েছিলেন আমি তা সম্পন্ন করেছি। অমালেকীদের রাজা অগাগকে বন্দী করে এনেছি,
{15:21} আর অমালেকীদের নিঃশেষে হত্যা করেছি। কিন্তু জনতা ধ্বংসের জন্য নির্দিষ্ট বস্তুর মধ্যে থেকে সেরা গরু ও ভেড়াগুলিকে এনেছে, গিলগলে আপনার আরাধ্য ঈশ্বর প্রভু পরমেশ্বরের উদ্দেশে সেগুলিকে বলিদান করার জন্য।
{15:22} শমুয়েল বললেন, পূর্ণাহুতি কিংবা বলিদানের চেয়ে আদেশ পালনেই কি প্রভুর প্রীতি অধিক নয়? দেখ, বলিদানের চেয়ে বাধ্যতা, মেদ-নৈবেদ্যের চেয়ে আজ্ঞাবহতাই শ্রেয় ।
{15:23} কারণ বিদ্রোহাচরণ মন্ত্রতন্ত্রের মতই পাপাচার, ঔদ্ধত্য প্রতিমাপূজার তুল্য। প্রভু পরমেশ্বরের আদেশ তুমি অমান্য করলে তাই তিনিও তোমায় পরিত্যাগ করে রাজ্যচ্যুত করলেন।
{15:24} শৌল বললেন, আমি সত্যিই পাপ করেছি। আমি প্রভু পরমেশ্বরের আদেশ লঙ্ঘন করেছি, আপনার কথায়ও কর্ণপাত করি নি। জনতার ভয়ে আমি তাদের কথামতই কাজ করেছি।
{15:25} দয়া করে আমার পাপ মার্জনা করুন। আমার সঙ্গে ফিরে চলুন, আমি যাতে প্রভু পরমেশ্বরের অর্চনা করতে পারি তার ব্যবস্থা করুন।
{15:26} শমুয়েল বললেন, না, আমি তোমার সঙ্গে ফিরে যাব না। কারণ তুমি প্রভুর আদেশ অমান্য করেছ, আর প্রভু পরমেশ্বরও তোমায় অগ্রাহ্য করে ইসরায়েলের রাজপদ থেকে বিচ্যুত করেছেন।
{15:27} এই কথা বলে শমুয়েল চলে যাওয়ার জন্য ঘুরে দাঁড়ালেন। শৌল তখন শমুয়েলের জোব্বার প্রান্তভাগ টেনে ধরলেন ফলে শমুয়েলের জোব্বা ছিঁড়ে গেল।
{15:28} তখন শমুয়েল তাঁকে বললেন, প্রভু পরমেশ্বরও এইভাবে তোমার কাছ থেকে ইসরায়েলের রাজ্য ছিনিয়ে নিলেন এবং তোমার চেয়ে যোগ্য তোমার এক প্রতিবেশীকে তা দান করলেন।
{15:29} ইসরায়েল গৌরব প্রভু পরমেশ্বর কখনও মিথ্যা বলেন না বা সিদ্ধান্তের পরিবর্তন করেন না। তিনি তাঁর সিদ্ধান্তে অটল কারণ তিনি মানুষ নন।
{15:30} শৌল বললেন, আমি পাপ করেছি তবু অনুগ্রহ করে আমার রাজ্যের নেতৃবৃন্দ ও ইসরায়েলীদের সামনে আমার সম্মান রক্ষা করুন। প্রভু পরমেশ্বরের অর্চনা যাতে আমি করতে পারি তার জন্য দয়া করে আমার সঙ্গে ফিরে চলুন।
{15:31} এ কথার পর শমুয়েল শৌলের সঙ্গে ফিরে এলেন এবং শৌল প্রভু পরমেশ্বরের অর্চনা করলেন।
{15:32} পরে শমুয়েল বললেন, অমালেকীদের রাজা অগাগকে আমার কাছে নিয়ে এস। এবার নিশ্চয়ই কেটে গেছে মৃত্যুভয়, একথা ভাবতে ভাবতে অগাগ নিশ্চিন্ত মনে তাঁর কাছে এলেন।
{15:33} কিন্তু শমুয়েল বললেন, তোমার খড়্গে বহু নারী হয়েছে সন্তানহীনা, তাই নারীকুলে তোমার জননীও আজ সন্তানহীনা হবে, এই বলে শমুয়েল গিলগলে প্রভু পরমেশ্বরের বেদীর সামনে অগাগকে খণ্ডবিখণ্ড করলেন।
{15:34} তারপর শমুয়েল রামায় চলে গেলেন। শৌলও গিবিয়ায় নিজের বাড়ীতে ফিরে গেলেন।
{15:35} শমুয়েল তাঁর মৃত্যু পর্যন্ত শৌলের সঙ্গে আর সাক্ষাৎ করলেন না, কিন্তু শৌলের জন্য তাঁর গভীর দুঃখ ছিল। শৌলকে ইসরায়েলের রাজা করেছিলেন বলে প্রভু পরমেশ্বরও দুঃখিত ছিলেন।
{i16:1} দাউদের অভিষেক
{16:1} প্রভু পরমেশ্বর শমুয়েলকে বললেন, তুমি আর কতদিন শৌলের জন্য দুঃখ করবে? ইসরায়েলের উপর তার রাজ কর্তৃত্ব আমি বাতিল করে দিয়েছি। তুমি এখন তোমার তেলের শিঙাটিতে তেল ভরে নাও, আমি তোমাকে বেথলেহেমনিবাসী যিশয়ের কাছে পাঠাব, সেখানে যাও, কারণ আমি তার পুত্রদের মধ্যে একজনকে রাজা করব বলে মনস্থ করেছি।
{16:2} শমুয়েল বললেন, কিন্তু আমি যাব কি করে? শৌল যদি এ কথা শোনে তাহলে আমাকে হত্যা করবে। প্রভু পরমেশ্বর বললেন, তুমি একটি গোবৎস সঙ্গে নাও এবং বল যে প্রভু পরমেশ্বরের উদ্দেশে বলিদান করার জন্যই তুমি যাচ্ছ।
{16:3} বলিদানের সময় যিশয়কে নিমন্ত্রণ কর। তারপর তোমাকে কি করতে হবে আমি তোমাকে জানাব। তোমার কাছে আমি যার নাম উল্লেখ করব তাকে তুমি আমার উদ্দেশে অভিষেক করবে।
{16:4} প্রভু পরমেশ্বরের আদেশ মতই শমুয়েল কাজ করলেন। তিনি বেথলেহেমে গেলেন। সেই নগরের নেতৃবৃন্দ ভয়ে কাঁপতে কাঁপতে তাঁর সঙ্গে সাক্ষাৎ করতে গেলেন। তাঁরা তাঁকে জিজ্ঞাসা করলেন, আপনি শান্ত মেজাজে এসেছেন তো?
{16:5} শমুয়েল বললেন, হ্যাঁ, তোমাদের শান্তি হোক, আমি প্রভু পরমেশ্বরের উদ্দেশে এখানে বলি উৎসর্গ করতে এসেছি। তোমরা নিজেদের শুচি করে আমার সঙ্গে বলি উৎসর্গ করতে এস। পরে তিনি যিশয় এবং তাঁর পুত্রদের শুচীকরণ সম্পন্ন করে বলি উৎসর্গ অনুষ্ঠানে তাদের আমন্ত্রণ জানালেন।
{16:6} তারা এলে শমুয়েল ইলিয়াবকে দেকে ভাবলেন, তাঁর সামনের এই ব্যক্তিই নিশ্চয় প্রভু পরমেশ্বরের অভিষিক্ত।
{16:7} কিন্তু প্রভু পরমেশ্বর শৌলকে বললেন, তুমি এর রূপ বা দৈহিক উচ্চতার দিকে তাকিও না। এ ব্যক্তি আমার মনোনীত নয়। মানুষ যে ভাবে বিচার করে, প্রভু পরমেশ্বর সেভাবে করেন না। মানুষের দৃষ্টি বাহ্য রূপের দিকে, কিন্তু প্রভু পরমেশ্বর দেখেন অন্তর।
{16:8} তারপর যিশয় অবিনাদবকে ডেকে শমুয়েলের সম্মুখে তাকে উপস্থিত করলেন।
{16:9} তিনি বললেন, প্রভু পরমেশ্বর একেও মনোনীত করেন নি। তখন যিশয় শাম্পাকে উপস্থিত করলেন, কিন্তু তিনি বললেন, প্রভু একেও মনোনীত করেননি।
{16:10} এইভাবে যিশয় তাঁর পুত্রদের মধ্যে সাত জনকে শমুয়েলের সম্মুখে উপস্থিত করলেন।। কিন্তু শমুয়েল বললেন প্রভু পরমেশ্বর এদের কাউকেই মনোনীত করেন নি।
{16:11} তিনি যিশয়কে বললেন, এরাই কি তোমার সব সন্তান? যিশয় বললেন, ছোটটি শুধু বাকী আছে, কিন্তু সে এখন মেষ চরাচ্ছে। শমুয়েল যিশয়কে বললেন, লোক পাঠিয়ে তাকে আনাও। সে এখানে না আসা পর্যন্ত আমরা খেতে বসব না।
{16:12} যিশয় তখন লোক পাঠিয়ে ছেলেটিকে আনালেন। ছেলেটি সুদর্শন, রক্তিম তার গায়ের রং, চোখ দুটি উজ্জ্বল ও বুদ্ধিদীপ্ত। প্রভু পরমেশ্বর শমুয়েলকে বললেন, ওঠ, এই সেই ব্যক্তি, একে অভিষেক কর।
{16:13} শমুয়েল তার ভাইদের সামনে তেলের শিঙাটি নিয়ে তাকে অভিষেক করলেন। সেই দিন থেকে প্রভু পরমেশ্বরের আত্মা দাউদকে মহতী প্রেরণায় অনুপ্রাণিত করতে লাগলেন। এরপর শমুয়েল রামায় চলে গেলেন।
{i16:14} শৌলের রাজসভায় দাউদ
{16:14} প্রভু পরমেশ্বর শৌলের কাছ থেকে নিজ শক্তি হরণ করলেন, তার পরিবর্তে তাকে দিলেন তীব্র মানসিক অশান্তি ও অস্থিরতা ।
{16:15} শৌলের অমাত্যবর্গ তাঁকে বললেন, মহারাজ, ঈশ্বর আপনার উপর রুষ্ট, তাঁরই ইচ্ছায় আপনি চরম অশান্তিতে অস্থির হয়ে উঠেছেন।
{16:16} এখন আপনি যদি অনুমতি দেন তাহলে আমরা একজন নিপুণ বীণাবাদকের খোঁজ করতে পারি। আপনি যখন মানসিক যন্ত্রণায় অস্থির হয়ে উঠবেন তখন সে বীণা বাজাবে, তাহলে আপনি স্বস্তি পাবেন।
{16:17} শৌল তাঁর অমাত্যদের বললেন, বেশ, তোমরা তাহলে একজন নিপুণ যন্ত্রবাদককে খুঁজে নিয়ে এস।
{16:18} কর্মচারীদের মধ্যে একজন বলল, আমি বেথলেহেম নিবাসী যিশয়ের এক পুত্রকে জানি, সে খুব ভাল বীণা বাজায়, তাছাড়া সে বীর যোদ্ধা, সুদর্শন, বুদ্ধিদীপ্ত তার কথাবার্তা।
{16:19} প্রভু পরমেশ্বর তার সহায়। শৌল তখন যিশয়ের কাছে দূত পাঠিয়ে বললেন, তোমার পুত্র দাউদ, যে মেষপালের দেখাশোনা করছে তাকে আমার কাছে পাঠিয়ে দাও।
{16:20} তখন যিশয় একটা গাধার পিঠে রুটি ও সুরার পাত্র বোঝাই করে সঙ্গে একটি ছাগশিশু দিয়ে তাঁর পুত্র দাউদকে শৌলের কাছে পাঠিয়ে দিলেন।
{16:21} দাউদ শৌলের কাছে এসে তাঁর সেবায় নিযুক্ত হলেন। ক্রমে তিনি শৌলের প্রিয়পাত্র হয়ে উঠলেন এবং তাঁর অস্ত্রবাহকের পদে নিযুক্ত হলেন।
{16:22} পরে শৌল যিশয়কে বলে পাঠালেন, আমার অনুরোধ, দাউদ আমার কাজে নিযুক্ত থাকুক কারণ তার প্রতি আমি প্রসন্ন।
{16:23} যখনই শৌল সেই অশান্তিতে অস্থির হয়ে উঠতেন, তখন দাউদ বীণা বাজাতেন, তাতে শৌল শান্তি পেতেন এবং সুস্থ হয়ে উঠতেন।
{i17:1} দাউদ ও গলিয়াৎ
{17:1} ফিলিস্তিনীরা যুদ্ধের জন্য সৈন্য সমাবেশ করল। তারা যিহুদীয়ার অন্তর্গত শোখোতে একত্র হয়ে শোখো এবং আসেকার মধ্যবর্তী স্থান এফেস-দম্মীমে শিবির স্থাপন করল।
{17:2} এদিকে শৌল ইসরায়েল সেনাবাহিনীসহ এলা উপত্যকায় শিবির স্থাপন করে ফিলিস্তিনীদের বিরুদ্ধে ব্যূহ রচনা করলেন।
{17:3} একদিকে ফিলিস্তিনীরা একটি পাহাড়ে, অন্যদিকে ইসরায়েলীরা অন্য একটি পাহাড়ে ঘাঁটি স্থাপন করল। তাদের মাঝখানে ছিল একটি উপত্যকা।
{17:4} ফিলিস্তিনীদের শিবিরে একজন বীর যোদ্ধা ছিল। তার নাম গলিয়াৎ। সে ছিল গাতের অধিবাসী।
{17:5} লম্বায় সে সাড়ে ছয় হাত। তার মাথায় ছিল পিতলের শিরস্ত্রাণ। আঁশযুক্ত বর্মে সে সজ্জিত ছিল। ধাতু নির্মিত এই বর্মের ওজন ছিল পাঁচ হাজার শেকেল পিতলের সমান।
{17:6} তার পা দুটিও পিতলের বর্মে ঢাকা ছিল, আর তার কাঁধে ছিল পিতলের বর্শা।
{17:7} বর্শার দণ্ডটি ছিল তাঁতযন্ত্রের নরাজের মত এবং এর ফলকের ওজন ছিল ছশো শেকেল লোহার সমান। একজন ঢালী ঢাল নিয়ে তার আগে আগে যেত।
{17:8} গলিয়াৎ শিবিরের বাইরে এসে ইসরায়েলী সৈন্যবাহিনীকে উদ্দেশ্য করে বলত, তোমরা সৈন্য সাজিয়ে যুদ্ধ করতে এসেছ কেন? আমি একজন ফিলিস্তিনী আর তোমরা শৌলের দাস। তোমরা বরং নিজেদের মধ্যে থেকে একজনকে বেছে নাও, সে আমার কাছে চলে আসুক।
{17:9} সে যদি আমার সঙ্গে যুদ্ধে জয়ী হয়ে আমাকে হত্যা করতে পারে, তাহলে আমরা তোমাদের দাস হব। আর আমি যদি তাকে পরাস্ত করে হত্যা করতে পারি তবে তোমরা আমাদের দাস হয়ে আমাদের সেবা করবে।
{17:10} সেই ফিলিস্তিনী লোকটি আরও বলত, আমি আজ ইসরায়েলী সৈন্যদের আহ্বান করছি তোমরা পাঠাও কাউকে, সে এসে লড়াই আমার সঙ্গে।
{17:11} তার এই সব কথা শুনে শৌল এবং ইসরায়েলীরা সকলে অত্যন্ত ভীত ও হতাশ হয়ে পড়ল।
{17:12} দাউদের পিতা যিশয় ছিলে যিহুদীয়া প্রদেশের বেথলেহেমের অধিবাসী। তিনি ইফ্রয়িম বংশের লোক। তাঁর ছিল আট পুত্র। শৌলের আমলে তিনি বৃদ্ধ হয়ে পড়েছিলেন। তাঁর সমকালীন লোকজনের মধ্যে তিনিই ছিলেন বয়সে সবচেয়ে প্রবীণ।
{17:13} যিশয়ের পুত্রদের মধ্যে বড় তিনজন শৌলের সঙ্গে যুদ্ধে গিয়েছিল। এই তিনজনের মধ্যে বড়টির নাম ইলিয়াব, দ্বিতীয়ের নাম অবিনাদব এবং তৃতীয়ের নাম শাম্মা।
{17:14} দাউদ ছিলেন সকলের ছোট।
{17:15} বড় তিনজন শৌলের সঙ্গে ছিল, কিন্তু দাউদ বেথলেহেমে তাঁর পিতার মেষপাল চরাতেন আর শৌলের শিবিরে যাতায়াত করতেন।
{17:16} এই সময়ে চল্লিশ দিন ধরে সেই ফিলিস্তিনী লোকটি সকাল ও সন্ধ্যায় এইভাবে আস্ফালন করত।
{17:17} একদিন যিশয় দাউদকে বললেন, তোমার ভাইদের জন্য এই এক এফা পরিমাণ ভাজা শস্য এবং দশটি রুটি নিয়ে তাড়াতাড়ি সৈন্য শিবিরে যাও।
{17:18} আর এই দশ তাল পনীর তাদের একহাজারী সেনানায়কের জন্য নিয়ে যাও। তোমার ভাইয়েরা কেমন আছে দেখে এস আর তাদের কাছ থেকে কোন একটি নিদর্শন নিয়ে এস।
{17:19} শৌল এবং ইসরায়েলীদের সঙ্গে দাউদের ভাইয়েরা তখন এলা উপত্যকায় ফিলিস্তিনীদের সঙ্গে যুদ্ধ করছিল।
{17:20} ভোরে উঠে দাউদ মেষগুলিকে একজন রক্ষকের জিম্মায় রেখে যিশয়ের আদেশ মত সব জিনিস নিয়ে চলে গেলেন।
{17:21} তিনি যখন সৈন্য শিবিরের কাছে এসে পৌঁছালেন তখন সৈন্যরা রণহুঙ্কার ছেড়ে যুদ্ধক্ষেত্রে বেরিয়ে যাচ্ছিল। ইসরায়েলী ও ফিলিস্তিনী বাহিনী মুখোমুখি ব্যূহ রচনা করল।
{17:22} দাউদ তখন পাহারাদারদের কাছে তাঁর জিনিসপত্র রেখে সৈন্যশ্রেণীর মধ্যে দৌড়ে গিয়ে তাঁর ভাইদের কুশল সংবাদ জানতে চাইলেন।
{17:23} তিনি যখন তাদের সঙ্গে কথা বলছিলেন, তখন গাৎনিবাসী সেই ফিলিস্তিনী যোদ্ধা গলিয়াৎ সৈন্যশ্রেণীর মধ্য থেকে বেরিয়ে এসে আগের মত আস্ফালন করতে লাগল। দাউদ তার সমস্ত কথাই শুনলেন।
{17:24} ইসরায়েলীরা সকলে এই লোকটাকে দেখে অত্যন্ত ভীত হয়ে তার সামনে থেকে পালিয়ে গেল।
{17:25} তাদের মধ্যে একজন বলল, এই যে লোকটি বেরিয়ে এল, একে দেখেছ তো? এ ইসরায়েলীদের অপদস্থ করতে এসেছে। একে যে বধ করতে পারবে মহারাজ তাকে প্রচুর ধনসম্পদ দেবেন আর সেই সঙ্গে তাকে নিজ কন্যাও দান করবেন। তার পিতৃকুলকেও সমস্ত কর থেকে তিনি মুক্ত করে দেবেন।
{17:26} পাশে যে সব লোক দাঁড়িয়েছিল দাউদ তাদের জিজ্ঞাসা করলেন, এই ফিলিস্তিনীটাকে হত্যা করে যে ইসরায়েলকুলের কলঙ্ক দূর করবে, তাকে কি পুরস্কার দেওয়া হবে? এই বর্বর ফিলিস্তিনীটা কে যে জাগ্রত ঈশ্বরের সেনাবাহিনীকে ধিক্কার দেয়?
{17:27} সেই লোকগুলি ঐ সমস্ত পুরস্কারের কথা উল্লেখ করে তাঁকে বলল, যে ঐ লোকটাকে হত্যা করতে পারবে তাকে ঐ সব পুরস্কার দেওয়া হবে।
{17:28} ঐ লোকগুলির সঙ্গে দাউদের যেসব কথাবার্তা হচ্ছিল সবই তার বড় ভাই ইলিয়াব শুনলেন। তিনি দাউদের উপর রেগে গিয়ে বললেন, তুই কেন এখানে এসেছিস? মাঠের মধ্যে ভেড়াগুলিকে কার কাছে রেখে এলি?
{17:29} আমি তোর দেমাক আর কুমতলবের কথা সব জানি। তুই লড়াই দেখতে এসেছিস। দাউদ বললেন, আমি কি দোষ করলাম? একটা কথা শুধু জিজ্ঞাসা করেছি বৈ তো নয়?
{17:30} তিনি তখন অন্যজনের দিকে ফিরে তাকে সেই একই কথা জিজ্ঞাসা করলেন। সবাই তাঁকে আগের মতই উত্তর দিল।
{17:31} দাউদ যে সব কথা বলেছিলেন তা চারিদিকে রাষ্ট্র হয়ে গেল, শৌলের কানে গিয়ে সে সব কথা পৌঁছাল। তিনি তখন দাউদকে তাঁর কাছে ডেকে আনালেন।
{17:32} দাউদ শৌলকে বললেন, মহারাজ, এই লোকটার ব্যাপারে কারও ভয় পাবার কিছু নেই। আপনার এই দাসই ঐ ফিলিস্তিনীটার সঙ্গে লড়াই করবে।
{17:33} কিন্তু শৌল বললেন, ঐ ফিলিস্তিনী লোকটার সঙ্গে তুমি কি করে লড়াই করবে? তুমি তো বালকমাত্র আর এই লোকটা অল্প বয়স থেকেই যোদ্ধা।
{17:34} দাউদ বললেন, আপনার এই দাস তার পিতার মেষপাল চরায়। একবার একটা সিংহ আর একবার একটা ভালুক এসে পালের মধ্যে থেকে ভেড়া ধরে নিয়ে যায়।
{17:35} আমি তখন তার পিছু পিছু ধাওয়া করে তাকে ঘায়েল করে তার মুখ থেকে ভেড়াটিকে উদ্ধার করে এনেছিলাম। সে উঠে রুখে দাঁড়ালে আমি তার টুঁটি ধরে আঘাত করে তাকে মেরে ফেললাম।
{17:36} আপনার এই দাস সিংহ ও ভালুক দুই-ই মেরেছে। এই বর্বর ফিলিস্তিনীটা ঐ দুইয়ের কোন একটার মতই হবে, কারণ এ জাগ্রত ঈশ্বরের সেনাবাহিনীকে উপহাস করছে।
{17:37} দাউদ আরও বললেন, যে প্রভু পরমেশ্বর আমাকে সিংহ ও ভালুকের থাবা থেকে উদ্ধার করেছেন, তিনিই এই ফিলিস্তিনীটার হাত থেকে আমাকে রক্ষা করবেন। তখন শৌল দাউদকে বললেন, আচ্ছা যাও, প্রভু পরমেশ্বর তোমার সঙ্গে থাকুন।
{17:38} শৌল নিজের সাজ দাউদকে পরিয়ে দিলেন। তার মাথায় দিলেন পিতলের শিরস্ত্রাণ আর গায়ে পরিয়ে দিলেন বর্ম।
{17:39} দাউদ ঐ সব সাজসজ্জা পরে কোমরে তরবারি বেঁধে চলা ফেরার চেষ্টা করলেন কিন্তু পারলেন না। কারণ এই সব সাজসজ্জায় তিনি অভ্যস্ত ছিলেন না। দাউদ শৌলকে বললেন, এই বেশে আমি যেতে পারব না, এতে আমি অভ্যস্ত নই। এই বলে তিনি সাজসজ্জা সব খুলে ফেললেন।
{17:40} শুধু লাঠিখানা হাতে নিলেন আর পাহাড়ী সোঁতা থেকে পাঁচটি চিকণ নুড়ি পাথর বেছে নিয়ে নিজের ঝুলিতে রাখলেন। আর ফিঙ্গাটি হাতে নিয়ে তিনি ঐ ফিলিস্তিনী লোকটির দিকে এগিয়ে গেলেন।
{17:41} গলিয়াৎও দাউদের দিকে এগিয়ে আসতে লাগল। তার আগে আগে আসছিল তার ঢালী।
{17:42} গলিয়াৎ দাউদকে দেখে তুচ্ছজ্ঞান করল। কারণ দাউদ বয়সে ছিলেন কিশোর। তাঁর গায়ের রং রক্তিম, দেখতে তিনি খুব সুন্দর।
{17:43} ফিলিস্তিনী যোদ্ধা গলিয়াৎ দাউদকে বলল, আমি কি কুকুর যে তুই লাঠি নিয়ে আমার কাছে আসছিস? সে তখন নিজের ইষ্টদেবতাদের নাম করে দাউদকে অভিশাপ দিয়ে বলল, এগিয়ে আয়,
{17:44} আমি তোর মাংস আকাশের পাখি আর মাঠের পশুদের খাওয়াব।
{17:45} দাউদ তাকে বললেন, তুমি তরবারি, বর্শা ও বল্লম নিয়ে আমার কাছে এসেছ, কিন্তু তুমি যাঁকে উপহাস করেছ, সেই সর্বাধিপতি প্রভু পরমেশ্বর ইসরায়েলী সেনানীর আরাধ্য ঈশ্বরের নাম নিয়েই আমি তোমার সম্মুখে এসেছি।
{17:46} প্রভু আজ আমার হাতে তোমার পরাজয় ঘটাবেন। আমি তোমাকে পরাস্ত করে তোমার শিরচ্ছেদ করব আর ফিলিস্তিনী সৈন্যদের শব আকাশের পাখি ও মাঠের পশুদের খাওয়াব। তা দেখে পৃথিবীর সকলে জানবে যে ইসরায়েলীদেরও একজন আরাধ্য ঈশ্বর আছেন।
{17:47} আর এও জানবে সকলে যে, আমাদের আরাধ্য ঈশ্বর প্রভু পরমেশ্বর তরবারি ও বর্শা ছাড়াই উদ্ধার করতে পারেন। স্বয়ং প্রভু পরমেশ্বরই এ যুদ্ধের নেতা, তিনিই আমাদের হাতে তোমাদের পরাজয় ঘটাবেন।
{17:48} গলিয়াৎ তখন দাউদের দিকে ক্রমশঃ এগিয়ে আসতে লাগল, দাউদও তার কাছে এগিয়ে যাওয়ার জন্য সৈন্য শ্রেণীর দিকে দৌড়ে গেলেন
{17:49} এবং ঝুলি থেকে একটা পাথর বার করে ফিঙ্গাতে পুরে পাক দিয়ে গলিয়াতের কপালে ছুঁড়ে মারলেন। পাথরটি তার কপালে ঢুকে গেল, সঙ্গে সঙ্গে সে মুখ থুবড়ে মাটিতে পড়ে গেল।
{17:50} এইভাবে দাউদ ফিঙ্গা ও পাথর দিয়ে গলিয়াৎকে পরাস্ত করলেন।
{17:51} দাউদের হাতে তরবারি ছিল না তাই তিনি দৌড়ে ঐ লোকটার পাশে গিয়ে তারই তরবারি খাপ থেকে খুলে নিয়ে তার মাথা কেটে ফেললেন। ফিলিস্তিনীরা তাদের বীর যোদ্ধাকে নিহত হতে দেখে পালাতে শুরু করল।
{17:52} তাই দেখে ইসরায়েল ও যিহুদীগোষ্ঠীর সমস্ত লোক জয়ধ্বনি করে উঠল এবং গয় ও এক্রোণের প্রবেশমুখ পর্যন্ত তাদের তাড়া করে নিয়ে গেল। আর শরায়িম থেকে গাত ও এক্রোণ পর্যন্ত পথের দুধারে আহত ফিলিস্তিনীরা পড়ে রইল।
{17:53} ইসরায়েলীরা তখন আর ফিলিস্তিনীদের পিছনে তাড়া না করে ফিরে এসে তাদের শিবির লুঠ করল।
{17:54} দাউদ গলিয়াতের কাটা মুণ্ডটি জেরুশালেমে নিয়ে এলেন কিন্তু তার সাজসজ্জাগুলি নিজের শিবিরে রেখে এলেন।
{17:55} গলিয়াতের বিরুদ্ধে দাউদকে যুদ্ধে যেতে দেখে শৌল তাঁর সেনাপতি অবনেরকে জিজ্ঞাসা করেছিলেন, অবনের এ কার পুত্র? অবনের বলেছিলেন, মহারাজ সত্যি বলছি, আমি ঠিক জানি না।
{17:56} রাজা বলেছিলেন, তাহলে খোঁজ নাও ছেলেটি কার।
{17:57} তাই দাউদ যখন গলিয়াৎকে বধ করে ফিরে আসছিলেন তখন অবনের তাঁকে শৌলের কাছে নিয়ে গেলেন। তাঁর হাতে তখন ঐ ফিলিস্তিনী লোকটার কাটা মুণ্ড ছিল।
{17:58} শৌল তাঁকে জিজ্ঞাসা করলেন, তুমি কার পুত্র? দাউদ উত্তর দিলেন, আমি আপনার দাস বেথলেহেমনিবাসী যিশয়ের পুত্র।
{i18:1} দাউদের উন্নতি ও সৈন্যাধ্যক্ষ পদে নিয়োগ
{18:1} শৌলের সঙ্গে দাউদের কথাবার্তা শেষ হলে যোনাথন ও দাউদ পরস্পরের প্রতি গভীরভাবে আকৃষ্ট হলেন এবং যোনাথন দাউদকে নিবিড়ভাবে ভালবাসতে লাগলেন।
{18:2} শৌলও সেদিন থেকে তাঁকে নিজের কাছে রাখলেন, তাঁর পিতার কাছে তাঁকে আর ফিরে যেতে দিলেন না।
{18:3} যোনাথন ও দাউদ নিজেদের মধ্যে সম্পর্কের এক শর্ত স্থির করলেন কারণ, যোনাথন তাঁকে প্রাণের চেয়ে বেশী ভালবেসেছিলেন।
{18:4} তিনি নিজের গায়ের পোশাক খুলে দাউদকে দিলেন, নিজের সাজ, এমনকি তরবারি, ধনুক ও কটিবন্ধও তাঁকে দান করলেন।
{18:5} শৌল দাউদকে যেখানে যে কাজের জন্য পাঠাতেন, দাউদ সেখানেই যেতেন এবং সকল কাজেই তিনি বুদ্ধির পরিচয় দিয়ে সাফল্য লাভ করতেন। সেই জন্য শৌল তাঁকে সেনানায়কের পদে নিযুক্ত করলেন। শৌলের পারিষদবর্গ এবং অন্যান্য সকলেই তাঁর এই নিয়োগ সঙ্গত মনে করলেন।
{18:6} দাউদ যখন সেই ফিলিস্তিনী বীরকে বধ করে সকলের সঙ্গে ফিরে আসছিলেন তখন ইসরায়েলের সমস্ত নগর থেকে খঞ্জনী ও ত্রিতন্ত্রী বীণা নিয়ে নাচগান করতে করতে মেয়েরা বেরিয়ে এসে রাজা শৌলকে অভ্যর্থনা জানাতে লাগল।
{18:7} তারা আনন্দে মেতে পরস্পরকে উদ্দেশ করে এই গান গাইতে লাগল: হাজার হাজার মেরেছেন শৌল দাউদ মেরেছেন অযুত অযুত।
{18:8} এই গান শুনে শৌল অসন্তুষ্ট হলেন। তাঁর খুব রাগ হল। তিনি বললেন, এরা দাউদ সম্পর্কে অযুতের উল্লেখ করছে অথচ আমার সম্পর্কে মাত্র হাজারের কথা বলছে। যদি এই-ই হয় তবে শুধু রাজত্ব ছাড়া দাউদের আর পেতে বাকী কি রইল?
{18:9} সেইদিন থেকে শৌল দাউদকে সন্দেহ ও ঈর্ষার দৃষ্টিতে দেখতে শুরু করলেন।
{i18:10} দাউদের প্রতি শৌলের বিদ্বেষ
{18:10} পরদিন ঈশ্বর আবার শৌলকে ঘোরতর অস্থিরতা ও অশান্তির মধ্যে ফেললেন। তিনি নিজের কক্ষে প্রলাপ বকতে লাগলেন। দাউদ প্রতিদিনের মত সেদিনও তাঁর সামনে বীণা বাজাচ্ছিলেন।
{18:11} শৌলের হাতে একটা বর্শা ছিল। দাউদকে দেয়ালে গেঁথে ফেলার উদ্দেশ্যে তিনি সেই বর্শা ছুঁড়ে মারলেন। কিন্তু দাউদ দুবারই তার সামনে থেকে সরে গেলেন।
{18:12} শৌল দাউদকে ভয়ের চোখে দেখতে লাগলেন, কারণ প্রভু পরমেশ্বর শৌলকে পরিত্যাগ করে দাউদের সহায় হয়েছিলেন।
{18:13} শৌল দাউদকে সহ্স্র সৈন্যের নায়ক পদে নিযুক্ত করে তাঁকে নিজের কাছ থেকে সরিয়ে দিলেন। দাউদ তাঁর অধীনস্থ সৈন্যদের যুদ্ধে নেতৃত্ব করতে লাগলেন।
{18:14} সব কাজেই তিনি সাফল্য লাভ করতেন কারণ প্রভু পরমেশ্বর তাঁর সঙ্গে ছিলেন।
{18:15} সকল কাজেই তাঁর বিরাট সাফল্য দেখে শৌল তাঁর সম্পর্কে খুব সন্ত্রস্ত হয়ে পড়লেন ।
{18:16} কিন্তু ইসরায়েল ও যিহুদাকুলের সকলেই তাঁকে ভালবাসত কারণ তাঁর নেতৃত্ব সকলেরই আস্থা ছিল।
{18:17} শৌল তখন দাউদকে বললেন, দেখ মেরব আমার বড় মেয়ে, আমি তার সঙ্গে তোমার বিবাহ দিতে চাই। কিন্তু তার একটা শর্ত আছে-তোমাকে আমার অনুগত, নির্ভীক যোদ্ধারূপে প্রভু পরমেশ্বরের পক্ষে যুদ্ধ করতে হবে। শৌল মনে মনে বললেন, আমি ওর বিরুদ্ধে কিছু করব না, ফিলিস্তিনীদের হাতেই ওর নিপাত হোক।
{18:18} দাউদ বললেন, আমি কে? ইসরায়েলের মধ্যে আমার পিতৃবংশই বা এমন কি যাতে আমি রাজার জামাত হতে পারি?
{18:19} কিন্তু শৌলের কন্যা মেরবের সঙ্গে দাউদের বিবাহের লগ্ন উপস্থিত হলে দেখা গেল মেরবের বিবাহ দেওয়া হল মাহালাত নিবাসী অদ্রিয়েলের সঙ্গে।
{18:20} শৌলের আর এক কন্যা মিখল কিন্তুই দাউদকে ভালবাসতেন। লোকমুখে এ কথা জানতে পেরে শৌল খুশীই হলেন।
{18:21} তিনি মনে মনে বললেন, এই মেয়েটির সঙ্গেই আমি ওর বিবাহ দেব। ফিলিস্তিনীদের হাতে নিপাত হওয়ার জন্য মিখলই হবে ওর ফাঁদস্বরূপ। সেইজন্য শৌল দ্বিতীয়বার দাউদকে বললেন, তুমি আমার জামাতা হও।
{18:22} শৌল তাঁর কর্মচারীদের আদেশ দিলেন, তোমরা গোপনে দাউদের সঙ্গে আলাপ করে এই কথা বল, দেখ মহারাজ, তোমার উপর সন্তুষ্ট, তাঁর কর্মচারীরাও সকলে তোমাকে ভালবাসে, অতএব তুমি এখন রাজার জামাত হও।
{18:23} শৌলের পারিষদবর্গ এ সমস্ত কথা দাউদকে বলল। দাউদ বললেন, রাজার জামাতা হওয়া কি সামান্য ব্যাপার।
{18:24} দেখছোই তো আমি নগণ্য দরিদ্র লোক। শৌলের পারিষদবর্গ শৌলকে দাউদের এই সব কথা বলল।
{18:25} শৌল তাদের বললেন, তোমরা দাউদকে বল যে মহারাজ কোন পণ চান না, শুধু মহারাজের শত্রুদের উপর প্রতিশোধস্বরূপ একশো জন ফিলিস্তিনীর লিঙ্গাগ্রত্বক দিলেই হবে। শৌলের উদ্দেশ্য ছিল এইভাবেই ফিলিস্তিনীদের হাতে দাউদের মৃত্যু ঘটাবে।
{18:26} শৌলের পারিষদবর্গ দাউদকে একথা জানালে দাউদ সানন্দে রাজার জামাতা হতে রাজী হলেন।
{18:27} নির্দিষ্ট সময় উত্তীর্ণ হওয়ার আগেই দাউদ নিজের লোকজন নিয়ে দুশো ফিলিস্তিনীকে বধ করলেন এবং রাজার জামাতা হওয়ার শর্ত অনুযায়ী তাদের সব কজনের লিঙ্গাগ্রত্বক এনে রাজাকে দিলেন। শৌল তখন তাঁর সঙ্গে নিজ কন্যা মিখলের বিবাহ দিলেন।
{18:28} শৌল বুঝতে পারলেন যে প্রভু পরমেশ্বর দাউদের সহায় আর তাঁর কন্যা মিখলও দাউদকে ভালবাসে।
{18:29} ফলে তিনি দাউদকে আরও ভয় করতে লাগলেন। কিন্তু তা সত্ত্বেও তিনি ক্রমাগত দাউদের শত্রুতাও করতে লাগলেন।
{18:30} এরপরে ফিলিস্তিনী সৈন্যাধ্যক্ষেরা তাদের বিরুদ্ধে যুদ্ধ করতে এল, কিন্তু যতবারই তারা এল, ততবারই শৌলের অন্যান্য কর্মচারীদের চেয়ে দাউদই তাদের বিরুদ্ধে বেশী সাফল্য লাভ করলেন, ফলে তাঁর খ্যাতি চারিদিকে ছড়িয়ে পড়ল।
{i19:1} দাউদের প্রাণনাশের চক্রান্ত
{19:1} শৌল তাঁর পুত্র যোনাথন এবং তাঁর পারিষদবর্গকে বলে দিলেন যেন তারা দাউদকে হত্যা করে।
{19:2} কিন্তু যোনাথন দাউদকে খব ভালবাসতেন তাই তিনি দাউদকে বললেন, আমার পিতা শৌল তোমাকে হত্যা করার চেষ্টা করছেন। তুমি কাল সকালবেলা সাবধানে একটা গোপন স্থানে লুকিয়ে থেক।
{19:3} তুমি যেখানে থাকবে আমি বাবাকে নিয়ে তার কাছাকাছি জায়গায় গিয়ে দাঁড়াব এবং তোমার সম্পর্কে তাঁর সঙ্গে কথাবার্তা বলব। যদি কিছু জানতে পারি তাহলে এসে তোমাকে বলে দেব।
{19:4} পরে যোনাথন তাঁর পিতা শৌলের কাছে দাউদের সুখ্যাতি করে বললেন, মহারাজ, আপনার দাস দাউদের অনিষ্ট করে পাপ করবেন না, সে আপনার কোন অনিষ্ট করেনি বরং তার কাজকর্মের ফলে আপনার অনেক উপকার হয়েছে।
{19:5} সে নিজের জীবন বিপন্ন করে সেই ফিলিস্তিনীটাকে বধ করেছে আর তারই ফলে প্রভু পরমেশ্বর ইসরায়েলীদের কেমন বিপুলভাবে জয়যুক্ত করেছেন। তা দেখে আপনিও আনন্দিত হয়েছিলেন। তবে এখন কেন অকারণে দাউদকে হত্যা করে নির্দোষের রক্তপাতজনিত মহাপাপ করবেন?
{19:6} শৌল তখন যোনাথনের কথায় কর্ণপাত করলেন। তিনি শপথ করে বললেন, জাগ্রত প্রভু পরমেশ্বরে দিব্য, তাকে হত্যা করা হবে না।
{19:7} যোনাথন দাউদকে ডেকে এই সমস্ত কথা তাঁকে জানালেন। তিনি দাউদকে শৌলের কাছে নিয়ে এলেন এবং দাউদ আগের মতই তাঁর কাছে রইলেন।
{i19:8} শৌলের দরবার থেকে দাউদের পলায়ন
{19:8} কিছুদিন পরে ফিলিস্তিনীদের সঙ্গে আবার যুদ্ধ বাধল। দাউদ এই যুদ্ধে তাদের এমন প্রচণ্ডভাবে আঘাত করলেন যে তারা পরাজিত হয়ে পালিয়ে গেল।
{19:9} প্রভু পরমেশ্বর আবার শৌলকে মানসিক অশান্তিতে বিপর্যস্ত করে তুললেন। শৌল নিজের ঘরেই বসেছিলেন, তাঁর হাতে ছিল একটা বর্শা। দাউদ তাঁর সামনে বসে বীণা বাজাচ্ছিলেন।
{19:10} এমন সময়ে শৌল বর্শা দিয়ে দাউদকে দেয়ালের সঙ্গে গেঁথে ফেলার চেষ্টা করলেন কিন্তুই দাউদ চকিতে তাঁর সামনে থেকে সরে যাওয়ায় বর্শাটি দেয়ালে গেঁথে গেল। দাউদ সেই রাত্রে পালিয়ে গিয়ে রক্ষা পেলন।
{19:11} দাউদের উরর নজর রাখার জন্য এবং সকালবেলায় তাঁকে হত্যা করার জন্য শৌল বাড়িতে অনুচর পাঠালেন। কিন্তু দাউদের স্ত্রী মিখল তাঁকে বললেন, আজ রাত্রেই যদি তুমি প্রাণ নিয়ে না পালাও তবে কাল তোমাকে ওরা হত্যা করবে।
{19:12} মিখল জানালা দিয়ে দাউদকে নামিয়ে দিলেন আর তিনি পালিয়ে গিয়ে আত্মরক্ষা করলেন।
{19:13} মিখল তখন একটি পারিবারিক বিগ্রহ নিয়ে বিছানায় শুইয়ে দিলেন এবং একটি ছাগলের লোমের কম্বল সেটির মাথায় জড়িয়ে কাপড় দিয়ে সেটাকে ঢেকে রাখলেন।
{19:14} শৌলের অনুচররা দাউদকে ধরতে এলে মিখল তাদের বললেন, উনি অসুস্থ।
{19:15} তখন শৌল তাঁর অনুচরদের দাউদকে দেখতে পাঠালেন এবং বলে দিলেন দাউদকে খাটে করে আমার কাছে নিয়ে এস, আমি তাকে বধ করব।
{19:16} অনুচররা ঘরের ভিতর গিয়ে দেখল খাটের উপর সেই বিগ্রহটি ছাগলের লোমের কম্বলে ঢাকা রয়েছে।
{19:17} শৌল তখন মিখলকে বললেন, তুমি আমার সঙ্গে এরকম প্রতারণা কেন করলে? তুমি আমার শত্রুকে ছেড়ে দেওয়ায় সে পালিয়ে গিয়েছে। মিখল উত্তর দিলেন, তিনি বলেছিলেন, আমাকে যেতে দাও নইলে আমি তোমাকে হত্যা করব।
{19:18} দাউদ ইতিমধ্যে পালিয়ে গিয়ে প্রাণ বাঁচালেন। তিনি রামায় শমুয়েলের কাছে গিয়ে তাঁর প্রতি শৌলের সমস্ত আচরণের কথা জানালেন। তারপর তিনি ও শমুয়েল নায়োথ গ্রামে গিয়ে বাস করতে লাগলেন।
{19:19} শৌল সংবাদ পেলেন যে দাউদ রামায় নায়োথে আছেন।
{19:20} তখন তিনি দাউদকে ধরবার জন্য অনুচরদের পাঠালেন। পথে একদল পবিত্র আত্মায় আবিষ্ট নবীর সঙ্গে সেই অনুচরদের সাক্ষাৎ হল। ঈশ্বরের শক্তির প্রবল আবেগে তাঁরা ভাবোচ্ছাস প্রকাশ করছিলেন। এঁদের নেতারূপে তারা শমুয়েলকে দাঁড়িয়ে থাকতে দেখল। তখন ঈশ্বরের শক্তি শৌলের অনুচরদের উপরেও অধিষ্ঠিত হলেন, ফলে তারাও ভাবের আবেগে উচ্ছাস প্রকাশ করতে লাগল।
{19:21} শৌলের কাছে এই সংবাদ পৌঁছালে তিনি অন্য অনুচরদের পাঠালেন, কিন্তু তারাও ভাবাবিষ্ট হল। শৌল তৃতীয়বার আর একদল অনুচর পাঠিয়ে দিলেন,
{19:22} কিন্তু তারাও ভাবাবিষ্ট হয়ে একই আচরণ করতে লাগল। তখন শৌল নিজেই রামায় গেলেন আর সেখু নামক স্থানে যে মস্ত বড় কুয়োটি রয়েছে তার কাছে গিয়ে তিনি জিজ্ঞাসা করলেন, শমুয়েল আর দাউদ কোথায়? একজন বলল, মহারাজ, তাঁরা রামায় নায়োথে আছেন। শৌল তখন নায়োথের দিকে রওনা হলেন।
{19:23} ঈশ্বরের শক্তি তাঁর উপরেও অধিষ্ঠিত হল। তিনি রামায় নায়োথে না পৌঁছানো পর্যন্ত পথে যেতে যেতে প্রবল উত্তেজনায় নবীদের মত আচরণ করতে লাগলেন।
{19:24} তিনি পোশাক খুলে ফেলে শমুয়েলের সম্মুখেও ভাবাবেশে একই আচরণ করতে লাগলেন এবং সারাদিন ও সারারাত বিবস্ত্র হয়ে পড়ে রইলেন। আর এই জন্যই এই প্রবাদ রটে গেল, শৌলও কি শেষে নবী হয়ে গেলেন?
{i20:1} দাউদ ও যোনাথনের বন্ধুত্ব
{20:1} দাউদ নায়োথ থেকে যোনাথনের কাছে পালিয়ে এসে বললেন, আমি কি করেছি? কি আমার অপরাধ? আমি তোমার পিতার কি অনিষ্ট করেছি যে তিনি আমার প্রাণনাশের চেষ্টা করছেন?
{20:2} যোনাথন তাঁকে বললেন, কখনও না, কোনক্রমে তোমার জীবনহানি হবে না। দেখ, আমার বাবা আমার সঙ্গে পরামর্শ না করে ছোট বড় কোন কাজই করেন না, তবে বাবা আমার কাছে এ কথা কেন গোপন করবেন?
{20:3} তোমার আশঙ্কা সত্য নয়। কিন্তু দাউদ শপথ করে আবার বললেন, তোমার বাবা ভাল করেই জানেন যে তুমি আমার উপর সদয়, তাই তিনি হয়তো ভাবছেন, যোনাথনকে এ বিষয়ে না জানানোই ভাল, সে হয়তো দুঃখ পাবে। কিন্তু জাগ্রত প্রভু পরমেশ্বরের দিব্য এবং তোমার দিব্য, মৃত্যুর ও আমার মাঝখানে মাত্র একটি পদক্ষেপের ব্যবধান।
{20:4} তখন যোনাথন দাউদকে বললেন, তুমি যা করতে বলবে আমি তোমার জন্য তাই করব।
{20:5} দাউদ বললেন, দেখ, আগামী কাল অমাবস্যা। আমাকে মহারাজের সঙ্গে ভোজে যোগদান করতেই হবে। কিন্তু তুমি আমাকে যেতে দাও, আমি তৃতীয় দিনের সন্ধ্যা পর্যন্ত প্রান্তরে লুকিয়ে থাকব।
{20:6} আমাকে দেখতে না পেয়ে যদি তোমার বাবা আমার খোঁজ করেন তবে বলবে যে দাউদের বাড়িতে তাদের গোষ্ঠীর বার্ষিক যজ্ঞ অনুষ্ঠিত হচ্ছে, তাই সে তাড়াতাড়ি বেথলেহেমে বাড়ীতে যাওয়ার জন্য একান্তভাবে অনুমতি চাইল।
{20:7} তিনি যদি বলেন ভাল, তবে বুঝবে তোমার এ দাসের কুশল, কিন্তু যদি তিনি রুষ্ট হন তাহলে জানবে যে তিনি আমার অনিষ্ট করাই স্থির করেছেন।
{20:8} তুমি এখন তোমার এই দাসের প্রতি দয়া কর কারণ তুমি তোমার এই দাসের সঙ্গে এক পবিত্র সম্বন্ধ স্থাপন করেছ। যদি আমার কোন অপরাধ থাকে, তুমি নিজেই আমাকে হত্যা কর, তোমার বাবার কাছে আমাকে ধরিয়ে দিও না।
{20:9} যোনাথন বললেন, এমন কখনও না হোক, বরং আমি যদি কোন ক্রমে জানতে পারি যে আমার বাবা যদি তোমার অনিষ্ট করাই স্থির করেছেন তাহলে আমি সে কথা নিশ্চয়ই তোমাকে বলে দেব।।
{20:10} দাউদ বললেন, তোমার বাবা যদি তোমার সঙ্গে রাগতভাবে কথা বলেন তাহলে কে তা আমাকে জানাবে?
{20:11} যোনাথন বললেন, চল আমরা বেরিয়ে প্রান্তরে যাই। তাঁরা দুজনে প্রান্তরে বেরিয়ে গেলেন।
{20:12} যোনাথন দাউদকে বললেন, ইসরায়েলের আরাধ্য ঈশ্বর প্রভু পরমেশ্বর সাক্ষী, আগমীকাল কিম্বা পরশু এই সময়ে আমি বাবার সঙ্গে কথা বলে দেখব, যদি বুঝি তোমার পক্ষে অবস্থা ভাল তাহলে নিশ্চয়ই লোক পাঠিয়ে তোমাকে সে কথা জানাব।
{20:13} কিন্তু যদি বুঝি যে তোমার অনিষ্ট করাই বাবার ইচ্ছা তাহলে নিশ্চয়ই আমি তোমাকে তা বলব এবং নিরাপদে তোমাকে পাঠিয়ে দেওয়ার ব্যবস্থা করব। যদি না করি তবে প্রভু পরমেশ্বর যেন যোনাথনকে সর্বপ্রকার দণ্ডে দণ্ডিত করেন।
{20:14} প্রভু পরমেশ্বর যেমন আমার বাবার সঙ্গে আছেন তেমনি তোমরাও সঙ্গে থাকুন। তিনি যেমন তোমার প্রতি দয়া করেছেন তেমনি যতদিন আমি জীবিত থাকব ততদিন তুমিও আমার প্রতি দয়া করবে।
{20:15} আমাকে প্রাণে মারবে না। আমার বংশকেও কোন দিন তোমার দয়া থেকে বঞ্চিত করো না। প্রভু পরমেশ্বর যেদিন দাউদের শত্রুকুলের প্রত্যেককে ধরাপৃষ্ঠ থেকে উচ্ছিন্ন করবেন সেদিনও যেন যোনাথনের নাম দাউদের কুল থেকে লুপ্ত না হয়।
{20:16} প্রভুই দাউদের শত্রুকুলের উপর প্রতিশোধ গ্রহণ করুন।
{20:17} যোনাথন তখন তাঁর প্রতি দাউদের ভালবাসার দিব্য দিয়ে দাউদকে শপথ করালেন, কারণ দাউদ তাঁকে প্রাণের চেয়েও ভালবাসতেন।
{20:18} যোনাথন দাউদকে বললেন, আগামীকাল অমাবস্যা, ভোজসভায় তোমার আসন শূন্য থাকলে তোমার খোঁজ করা হবে।
{20:19} পরশু দিন আরও বেশী করে খোঁজ করা হবে। তখন তুমি আগে একদিন এই ব্যাপারে যেখানে লুকিয়েছিলে সেখানে যাবে এবং কাছাকাছি কোন পাথরের ঢিবির আড়ালে লুকিয়ে থাকবে।
{20:20} আমি তার পাশে লক্ষ্যভেদ করার ছলে তিনটি তীর ছুঁড়ব।
{20:21} আর আমার বালক ভৃত্যটিকে বলব, যাও, তীরগুলো কুড়িয়ে নিয়ে এস।যদি আমি তাকে বলি, তীরগুলো তোমার এপাশে আছে, তুলে নাও, তাহলে তুমি চলে আসবে, জাগ্রত প্রভু পরমেশ্বরের দিব্য তুমি নিরাপদ, ভয়ের কোন কারণ নেই।
{20:22} কিন্তু আমি যদি ছেলেটিকে বলি, দেখ, তীরগুলো তোমার ওপাশে রয়েছে, তাহলে চলে যেও, জেনো প্রভুই তোমায় বিদায় দিচ্ছেন।
{20:23} আর যে বিষয়ে তোমার সঙ্গে আমার কথা হল, জেন সে বিষয়ে তোমার এবং আমার মধ্যে প্রভু পরমেশ্বর চিরকাল মধ্যস্থ থাকবেন।
{20:24} এই কথামত দাউদ প্রান্তরে গিয়ে লুকিয়ে রইলেন। অমাবস্যার দিন রাজা ভোজে যোগদান করলেন।
{20:25} অন্যান্য দিনের মত তিনি দেওয়ালের কাছে নিজের আসনে বসলেন। যোনাথন তাঁর বিপরীত দিকে বসলেন। অবনের বসলেন শৌলের পাশে। দাউদের আসন শূন্য রইল।
{20:26} শৌল সেদিন কিছুই বললেন না, তিনি ভাবলেন, হয়তো দাউদের কিছু হয়েছে, তার নিশ্চয় অশৌচচলছে।
{20:27} কিন্তু দ্বিতীয় দিন, অমাবস্যার পরের দিনও দাউদের আসন শূন্য থাকায় তিনি যোনাথনকে জিজ্ঞাসা করলেন, যিশয়ের পুত্র কাল ও আজ কেন ভোজ সভায় আসেনি?
{20:28} যোনাথন বললেন, দাউদ বেথলেহেমে যাওয়ার অনুমতি চেয়ে আমার কাছে একান্তভাবে অনুরোধ করেছিল।
{20:29} সে আমাকে বলেছিল, দয়া করে আমাকে যেতে দাও। নগরে আমাদের গোষ্ঠীর জন্য একটি যজ্ঞের অনুষ্ঠান হবে, আমার দাদা সেখানে যেতে আমাকে আদেশ দিয়েছেন। তুমি যদি আমায় সত্যিই ভালবাস তাহলে অনুমতি দাও, আমি গিয়ে একবার আমার আত্মীয়স্বজনের সঙ্গে দেখা করে আসি।এই জন্যই সে মহারাজের ভোজসভায় আসতে পারেনি।
{20:30} এ কথা শুনে শৌল যোনাথনের উপর রাগে জ্বলে উঠে বললেন, ওরে ভ্রষ্টা স্বেচ্ছাচারিণীর সন্তান, আমি বুঝেছি তুই নিজের আর তোর মায়ের নামে কলঙ্ক লেপন করার জন্যই যিশয়ের ছেলের সঙ্গে বন্ধুত্ব করেছিস।
{20:31} কিন্তু যিশয়ের ছেলে যতদিন এই পৃথিবীতে থাকবে ততদিন তোর ও তোর রাজত্বের কোন স্থিরতা নেই, তা জানিস? এক্ষুণি লোক পাঠিয়ে তাকে আমার কাছে ধরে আন, তাকে মরতেই হবে।
{20:32} যোনাথন উত্তর দিলেন, কেন তাকে মরতে হবে? সে কি করেছে?
{20:33} শৌল তাঁকে আঘাত করার জন্য বর্শা ছুড়ে মারলেন। যোনাথন বুঝতে পারলেন যে তাঁর পিতা দাউদকে হত্যা করার জন্য দৃঢ়সঙ্কল্প করেছেন।
{20:34} যোনাথন তখন অত্যন্ত ক্রুদ্ধ হয়ে ভোজসভা ত্যাগ করে বেরিয়ে গেলেন। মাসের দ্বিতীয় দিন তিনি কোন খাদ্য গ্রহণ করলেন না। কারণ দাউদের জন্য তাঁর মন উদ্বিগ্ন ছিল এবং তাঁর পিতাও তাঁকে অপমান করেছিলেন।
{20:35} পরদিন সকালে যোনাথন প্রান্তরে দাউদের সঙ্গে যে স্থান নির্দিষ্ট করেছিলেন সেখানে গেলেন।
{20:36} তাঁর সঙ্গে একটি ছোট ছেলে ছিল। তিনি ছেলেটিকে বললেন, আমি যে তীরগুলো ছুড়ব, তুই দৌড়ে গিয়ে সেগুলো কুড়িয়ে আনবি। ছেলেটি দৌড়াতে শুরু করলে তিনি তাকে ছাড়িয়ে সামনের দিকে তীর ছুঁড়লেন।
{20:37} ছেলেটি তাঁর নিক্ষিপ্ত তীরের কাছে উপস্থিত হলে তিনি তাকে ডেকে বললেন, তীরগুলো তোর সামনের দিকে ওপাশে নেই কি?
{20:38} তিনি তাকে ডেকে বললেন, শিগগির চলে আয়, দেরী করিস না।
{20:39} ছেলেটি তীরগুলো কুড়িয়ে তার প্রভু যোনাথনের কাছে নিয়ে এল, এ সবের কিছুই সে বুঝতে পারল না, কেবল যোনাথন ও দাউদই ব্যাপারটা জানতেন।
{20:40} যোনাথন তাঁর অস্ত্রশস্ত্র ছেলেটিকে দিয়ে বললেন, এগুলো নিয়ে নগরে চলে যা।
{20:41} ছেলেটি চলে যাওয়ামাত্র দাউদ পাথরের ঢিবির আড়াল থেকে উঠে দাঁড়ালেন এবং মাটিতে উপুড় হয়ে পড়ে তিনবার প্রণিপাত করলেন।
{20:42} তাঁরা দুইজনে পরস্পরকে চুম্বন করলেন এবং কাঁদতে লাগলেন। দাউদ কান্নায় খুব ভেঙ্গে পড়েছিলেন। তারপর যোনাথন দাউদকে বললেন, ঈশ্বর তোমার সহবর্তী, ভালোয় ভালোয় যাও। আমরা দুজনে তো প্রভু পরমেশ্বরের নামে দিব্য করেছি, প্রভু চিরকাল আমার ও তোমার, আমার বংশের ও তোমার বংশের মধ্যে মধ্যস্থ থাকবেন। তখন দাউদ বিদায় নিলেন, যোনাথনও নগরে ফিরে এলেন।
{i21:1} আশ্রয়ের সন্ধানে দাউদ
{21:1} দাউদ নোবে পুরোহিত অহিমেলকের কাছে গেলেন। অহিমেলক ভয়ে কাঁপতে কাঁপতে তাঁর কাছে এসে বললেন, আপনি একা এসেছেন কেন? আপনার সঙ্গে কেউ নেই কেন?
{21:2} দাউদ পুরোহিত অহিমেলককে বললেন, মহারাজ আমাকে একটি কাজের ভার দিয়ে বলেছেন, আমি তোমাকে যে কাজের জন্য পাঠাচ্ছি ও তোমাকে যে আদেশ দিয়েছি তার কথা যেন কেউ জানতে না পারে। আমি আমার সঙ্গীদের একটা নির্দিষ্ট জায়গায় উপস্থিত হতে নির্দেশ দিয়েছি।
{21:3} এখন বলুন, আপনার কাছে কি আছে, খান পাঁচেক রুটি কিম্বা যা আছে তাই দিন আমাকে।
{21:4} পুরোহিত দাউদকে বললেন, আমার কাছে সাধারণ কোন রুটি নেই, শুধু নৈবেদ্যের রুটি আছে, আপনার লোকজন যদি স্ত্রীসংসর্গ রহিত অবস্থায় থাকে তবেই-দাউদ বললেন,
{21:5} আমরা সত্যিই শুচি অবস্থায় আছি। আমি যখন কোন অভিযানে বার হই, তখন যেমন এখনও তেমনিই আছি। সাধারণ যাত্রাপথেও আমার লোকজনের সাজসরঞ্জাম শুচি থাকে, আজ তাদের সাজসরঞ্জাম বরং আরও বেশী শুচি।
{21:6} তখন পুরোহিত তাঁকে সেই নৈবেদ্যের রুটি দিলেন, কারণ তাঁর কাছে প্রভু পরমেশ্বরের উপস্থিতির প্রতীক যে রুটি বেদীর উপরে থাকে তা ছাড়া অন্য কোন রুটি ছিল না। বেদী থেকে এই রুটি সেদিন সরিয়ে নিয়ে তার বদলে টাটকা গরম রুটি সেখানে রাখা হয়েছিল।
{21:7} সেদিন শৌলের ভৃত্যদের মধ্যে একজন সেখানে বেদীর সামনে ধরণা দিয়ে পড়েছিল। তার নামে দোয়েগ, সে ইদোম দেশের অধিবাসী। সে ছিল শৌলের প্রধান পশুপালক।
{21:8} দাউদ অহিমেলককে বললেন, আপনার কাছে কোন বর্শা বা তরবারি আছে কি?
{21:9} রাজকার্যের তাড়ায় আমি নিজের তরবারি বা অস্ত্র সঙ্গে আনতে পারিনি। পুরোহিত বললেন, ফিলিস্তিনী গলিয়াৎ, যাকে আপনি এলা উপত্যকায় বধ করেছিলেন তারই তরবারি খানা ঐ দেখুন, এফোদের পিছনে কাপড়ে জড়ানো রয়েছে। যদি ওটা নিতে চান তো নিতে পারেন, ওটা ছাড়া আর কোন তরবারি এখানে নেই। দাউদ বললেন, ওটার মতন আর কোনটাই নয়, ওটাই আমাকে দিন।
{21:10} দাউদ সেদিনই শৌলের ভয়ে গাতের রাজা আখীশের কাছে পালিয়ে গেলেন।
{21:11} আখীশের পারিষদবর্গ তাঁকে বলল, ইনিই কি দেশের রাজা দাউদ নন? এঁর সম্পর্কেই কি লোকে নেচে নেচে গান গেয়ে বলেনি, হাজার হাজার মেরেছেন শৌল, দাউদ মেরেছেন অযুত অযুত।
{21:12} দাউদ এসব কথা শুনে খুব ভয় পেলেন এবং গাতের রাজা আখীশের সম্বন্ধে সতর্ক হলেন।
{21:13} তিনি তাদের সামনে তাঁর চালচলন বদলে ফেললেন এবং দরজার কপাট আঁচড়ে দাড়ি লালাসিক্ত করে তাদের কাছে পাগলের ভাণ করতে লাগলেন।
{21:14} আখীশ তাঁর পারিষদদের বললেন, তোমরা দেখছ এ লোকটা পাগল, তবু কেন একে আমার কাছে নিয়ে এলে?
{21:15} আমার রাজ্যে কি পাগলের অভাব আছে যে তোমরা আমাকে জ্বালাতন করার জন্য এ লোকটাকে ধরে নিয়ে এলে? এ লোকটা আমার প্রাসাদেও ঢুকবে নাকি?
{i22:1} পর্বতগুহায় দাউদের আশ্রয় গ্রহণ
{22:1} দাউদ সেখান থেকে পালিয়ে অদুল্লামের পর্বতগুহায় এসে আশ্রয় নিলেন। তাঁর ভাইয়েরা এবং পরিবারের সকলে সে কথা জানতে পেরে তাঁর কাছে এলেন।
{22:2} উৎপীড়িত, ঋণভারে জর্জরিত, বিক্ষুব্ধ সমস্ত লোক তাঁর কাছে এসে জড়ো হতে লাগল আর তিনি হলেন তাদের নায়ক। এইভাবে প্রায় চারশো লোক তাঁর সাথী হল।
{22:3} দাউদ সেখান থেকে মোয়াব দেশের মিসপাতে গিয়ে মোয়াব দেশের রাজার কাছে নিবেদন করলেন, মহারাজ, ঈশ্বর আমার জন্য কি করবেন তা যতদিন আমি জানতে না পারি ততদিনের জন্য অনুগ্রহ করে আমার মাতাপিতাকে আপনার কাছে আশ্রয় দিন।
{22:4} দাউদ তাদের মোয়াব রাজের কাছে এনে রাখলেন। দাউদ যতদিন ঐ দুর্গম নিরাপদ স্থানে ছিলেন, ততদিন তাঁরা রাজার আশ্রয়ে থাকলেন।
{22:5} পরে গাদ নামে একজন নবী দাউদকে বললেন, তুমি আর এই দুর্গম স্থানে থেক না, এ স্থান ত্যাগ করে যিহুদীয়া দেশে চলে যাও। দাউদ তখন সেই স্থান ত্যাগ করে হেরথ বনাঞ্চলে চলে গেলেন।
{i22:6} শৌলের নির্দেশে পুরোহিত বধ
{22:6} শৌল শুনতে পেলেন যে দাউদ ও তাঁর লোকজনের সন্ধান পাওয়া গিয়েছে। শৌল তখন গিবিয়ায় এক টিলার উপরে দেবস্থানে একটি ঝাউগাছের তলায় বসেছিলেন।তাঁর হাতে বর্শা ছিল এবং তাঁর অনুচরেরা তাঁকে ঘিরে দাঁড়িয়েছিল।
{22:7} তিনি তাদের সম্বোধন করে বললেন, হে বিন্যামীনকুলের লোক, তোমরা সকলে শোন, যিশয়ের পুত্র কি তোমাদের প্রত্যেককে জমিজমা ও আঙ্গুরক্ষেত দেবে? সে কি তোমাদের সকলকেই সহস্র সৈন্যের বা শত সৈন্যের নায়ক করে দেবে?
{22:8} এই জন্যই কি তোমরা সকলে আমার বিরুদ্ধে চক্রান্ত করেছ? যিশয়ের পুত্রের সঙ্গে আমার পুত্র মৈত্রী সম্বন্ধ স্থাপন করেছে, সে কথা আমাকে কেউ জানায়নি, আমার পুত্র যে আজ আমার বিরুদ্ধে চক্রান্ত করার জন্য আমারই কর্মচারীকে উস্কানি দিচ্ছে, তাতে আমার জন্য কারও কোন দুঃখ নেই বা কেউ সে কথা আমাকে জানায় না।
{22:9} ইদোমের অধিবাসী দোয়েগ সেই সময়ে শৌলের পারিষদের কাছে দাঁড়িয়েছিল। সে বলল, আমি যিশয়ের পুত্রকে অহিটুবের পুত্র অহিমেলকের কাছে নোবের দিকে যেতে দেখেছি।
{22:10} সে দাউদের জন্য প্রভু পরমেশ্বরের নির্দেশ জানতে চেয়েছিল, তাকে খাদ্য দিয়েছিল, ফিলিস্তিনী গলিয়াতের তরবারিটাও সে তাকে দিয়েছে।
{22:11} তখন রাজা লোক পাঠিয়ে অহিটুবের পুত্র অহিমেলক এবং তাঁর পিতৃকুলের সমস্ত লোক যারা নোবে পুরোহিতের কাজ করত তাদের সকলকে ডেকে আনালেন।
{22:12} তারা সকলে রাজার কাছে এলেন। শৌল তখন বললেন, হে অহিটুবের পুত্র, শোন। তিনি উত্তর দিলেন, আদেশ করুন মহারাজ। শৌল তাঁকে বললেন, তুমি ও যিশয়ের পুত্র
{22:13} আমার বিরুদ্ধে কেন ষড়যন্ত্র করেছ? তুমি তাকে রুটি ও তরবারি দিয়েছ, তার জন্য ঈশ্বরের নির্দেশ জানতে চেয়েছ, ফলে সে আজ আমার বিরুদ্ধে গিয়ে চক্রান্ত করছে।
{22:14} অহিমেলক রাজাকে উত্তর দিলেন, মহারাজ, আপনার সমস্ত কর্মচারীর মধ্যে দাউদের মত বিশ্বস্ত কে? তিনি তো মহারাজের জামাতা, আপনার পার্শ্বচর সৈন্যদলের নায়ক এবং আপনার পরিবারের একজন সম্ভ্রান্ত ব্যক্তি।
{22:15} আমি কি এই প্রথমবার তার জন্য ঈশ্বরের নির্দেশ জানতে চেয়েছি? কখনই নয়। মহারাজ, আপনার এই দাস ও তার সমস্ত পিতৃকুলকে এর জন্য দোষী করবেন না, কারণ আপনার এই দাস এ ব্যাপারের কিছুই জানে না।
{22:16} কিন্তু রাজা বললেন, শোন অহিমেলক, তোমার ও তোমার বংশের সমস্ত লোকের মৃত্যু সুনিশ্চিত।
{22:17} রাজা তাঁর কাছে দাঁড়িয়ে থাকা দেহরক্ষীদের বললেন, প্রভু পরমেশ্বরের এই পুরোহিতদের বধ কর। এরা দাউদের সাহায্যকারী, তার পালিয়ে যাওয়ার কথা জেনেও এরা সে কথা আমাকে জানায়নি। কিন্তু রাজার কর্মচারীদের কেউ প্রভু পরমেশ্বরের পুরোহিতদের উপর হস্তক্ষেপ করতে রাজী হল না।
{22:18} তখন রাজা দোয়েগকে বললেন, তুমি এই পুরোহিতদের আক্রমণ কর। ইদোমী দোয়েগ তখন ঘুরে দাঁড়িয়ে পুরোহিতদের উপর ঝাঁপিয়ে পড়ল এবং তাদের পঁচাশি জনকে সেদিন হত্যা করল।
{22:19} তাদের সকলের পরণে ক্ষৌমবস্ত্রের এফোদ ছিল। সেই পুরোহিতদের বাসস্থান নোব নগর আক্রমণ করে সে সেখানকার স্ত্রী, পুরুষ, বালক বালিকা, দুগ্ধপোষ্য শিশু, গরু, গাধা, ভেড়া নির্বিশেষে সকলকেই বধ করল।
{22:20} কিন্তু অহিটুবের পুত্র অহিমেলকের পুত্রদের মধ্যে একজন কোনক্রমে রক্ষা পেয়ে দাউদের কাছে পালিয়ে গেল।
{22:21} তার নাম অবিয়াথর। তিনি দাউদকে সংবাদ দিলেন যে শৌল প্রভু পরমেশ্বরের পুরোহিতদের বধ করেছেন।
{22:22} দাউদ অবিয়াথরকে বললেন, ইদোমী দোয়েগকে সেখানে দেখে আমি সেইদিনই বুঝেছিলাম যে সে নিশ্চয়ই শৌলকে সংবাদ দেবে। আমিই তোমার পিতৃকুলের সকলের প্রাণনাশের কারণ।
{22:23} যাই হোক, তোমার কোন ভয় নেই, তুমি আমার কাছে থাক। যে আমার প্রাণনাশের চেষ্টা করছে, সে তোমারও প্রাণনাশের চেষ্টা করছে। কিন্তু আমার কাছে তুমি নিরাপদে থাকবে।
{i23:1} ফিলিস্তিনীদের হাত থেকে কেয়িলা নগরী উদ্ধার
{23:1} দাউদ লোকমুখে সংবাদ পেলেন যে ফিলিস্তিনীরা কেয়িলা আক্রমণ করে ক্ষেত-খামার সব লুঠ করছে।
{23:2} তখন তিনি প্রভু পরমেশ্বরের কাছে জানতে চাইলেন, আমি কি গিয়ে ঐ ফিলিস্তিনীদের আক্রমণ করব? প্রভু পরমেশ্বর দাউদকে বললেন, যাও ফিলিস্তিনীদের আক্রমণ করে কেয়িলা নগরী রক্ষা কর।
{23:3} কিন্তু দাউদের অনুচররা তাঁকে বলল, দেখুন, আমরা এই যিহুদীয়া দেশেই থাকতে ভয় পাচ্ছি, কেলিয়াতে ফিলিস্তিনী সৈন্যদের বিরুদ্ধে যাওয়া আরও বিপজ্জনক নয় কি?
{23:4} দাউদ আবার প্রভুর কাছে এ বিষয়ে জানতে চাইলেন। প্রভু পরমেশ্বর বললেন, হ্যাঁ, তুমি কেলিয়াতে যাও কারণ, আমি ফিলিস্তিনীদের তোমার হাতে সমর্পণ করব।
{23:5} তখন দাউদ ও তাঁর লোকজন কেলিয়াতে গেলেন এবং ফিলিস্তিনীদের আক্রমণ করে তাদের পশুপাল সব ছিনিয়ে আনলেন এবং প্রচণ্ডভাবে তাদের সংহার করলেন। এইভাবে দাউদ কেয়িলার অধিবাসীদের রক্ষা করলেন।
{23:6} অহিমেলকের পুত্র অবিয়াথর কেয়িলায় দাউদের কাছে পালিয়ে আসার সময় একটি এফোদ সঙ্গে নিয়ে এসেছিলেন।
{23:7} শৌল সংবাদ পেলেন যে দাউদ কেয়িলায় এসেছেন। তিনি বললেন, ঈশ্বর এবার তাকে আমার হাতে সমর্পণ করেছেন কারণ দ্বার ও অর্গলযুক্ত নগরে প্রবেশ করে সে আটক হয়ে পড়েছে।
{23:8} শৌল কেয়িলাতে গিয়ে যুদ্ধ করে দাউদ ও তাঁর লোকজনকে অবরোধ করবার জন্য সমস্ত লোককে ডেকে পাঠালেন।
{23:9} দাউদ জানতে পারলেন যে শৌল তাঁর অনিষ্ট করার ষড়যন্ত্র করছেন। তিনি পুরোহিত অবিয়াথরকে বললেন, এখানে এফোদ নিয়ে এস।
{23:10} তারপর তিনি বললেন, হে প্রভু পরমেশ্বর, ইসরায়েলের আরাধ্য ঈশ্বর, তোমার এই দাস জানতে পেরেছে শৌল আমারই জন্য কেয়িলাতে এসে এই নগর ধ্বংস করার চেষ্টা করছেন।
{23:11} কেয়িলার অধিবাসীরা কি আমাকে তাঁর কাছে ধরিয়ে দেবে? তোমার এই দাস শৌলের আসার সম্বন্ধে যে খবর পেয়েছে তা কি সত্যই ঘটবে? হে প্রভু পরমেশ্বর, ইসরায়েলের আরাধ্য ঈশ্বর, অনুগ্রহ করে তোমার দাসকে তা বল।
{23:12} প্রভু বললেন, সে আসবে। দাউদ জানতে চাইলেন, কেয়িলার অধিবাসীরা কি আমাকে ও আমার লোকজনকে শৌলের হাতে ধরিয়ে দেবে? প্রভু পরমেশ্বর বললেন। হ্যাঁ, ধরিয়ে দেবে।
{23:13} তখন দাউদ ও তাঁর সঙ্গের প্রায় ছশো লোক কেয়িলা থেকে বেরিয়ে যে যেদিকে পারলেন পালিয়ে গেলেন, আর শৌলের কাছে যখন সংবাদ গেল যে দাউদ কেয়িলা ছেড়ে পালিয়ে গেছেন। তখন শৌল যাত্রা স্থগিত রাখলেন।
{23:14} দাউদ প্রান্তরে বিভিন্ন নির্জন স্থানে বাস করতে লাগলেন, সীফ প্রান্তরের পাহাড়ী অঞ্চলেই ছিল তাঁর বাস। শৌল প্রতিদিন তাঁর খোঁজ করতেন কিন্তু ঈশ্বর তাঁর হাতে দাউদকে সমর্পণ করলেন না।
{23:15} শৌল তাঁর প্রাণনাশের চেষ্টায় বেরিয়েছেন শুনে দাউদ ভীত হলেন।
{23:16} দাউদ তখন সীফ প্রান্তরে হোরেশের জঙ্গলে ছিলেন। শৌলের পুত্র যোনাথন জঙ্গলে দাউদের কাছে গেলেন এবং ঈশ্বরের নামে তাঁকে উৎসাহিত করলেন।
{23:17} তিনি তাঁকে বললেন, ভয় করো না, আমার পিতা শৌল তোমার কোন ক্ষতি করতে পারবে না। তুমি ইসরায়েলের রাজা হবে এবং তোমার পরেই আমার স্থান। আমার পিতা শৌলও সে কথা জানেন।
{23:18} তাঁরা দুইজনে প্রভু পরমেশ্বরের সাক্ষাতে এক চুক্তিতে আবদ্ধ হলেন। দাউদ জঙ্গলেই থাকলেন আর যোনাথন বাড়ি ফিরে গেলেন।
{23:19} সীফের অধিবাসীরা গিবিয়ায় শৌলের কাছে গিয়ে জানাল, দাউদ আমাদের কাছাকাছি জঙ্গলে দুর্গম স্থানে লুকিয়ে আছে। এ জায়গাটি যিহুদীয়ার প্রান্তরের দক্ষিণ হাখিলা পাহাড়ে।
{23:20} মহারাজ, আমরা জানি আপনি তাকে বন্দী করতে কত আগ্রহী। কাজেই আপনি শীঘ্র আমাদের অঞ্চলে চলে আসুন, মহারাজের হাতে তাঁকে সমর্পণ করাই আমাদের কর্তব্য।
{23:21} শৌল বললেন, প্রভু পরমেশ্বর তোমাদের আশীর্বাদ করুন, কারণ আমার জন্য তোমাদের মমতা আছে।
{23:22} তোমরা যাও, আর‍ও সঠিক সন্ধান নাও, খোঁজ করে দেখ তার আস্তানা কোথায় আর সেখানে কে তাকে দখেছে।
{23:23} লোকে আমাকে বলেছে সে অত্যন্ত চতুর। তাই সে যে সব জায়গায় লুকিয়ে থাকে সেগুলি লক্ষ্য করবে এবং এখন সে কোথায় লুকিয়ে আছে তার সঠিক সংবাদ নিয়ে আমার কাছে আসবে। তখন আমি তোমাদের সঙ্গে যাব এবং সে যদি সেখানে থাকে তবে যিহুদার সমস্ত গোষ্ঠীর মধ্য থেকে তাকে আমি খুঁজে বার করবই।
{23:24} তখন তারা বিলম্ব না করে শৌলের আগেই সীফে ফিরে গেল। দাউদ এবং তাঁর লোকজন তখন সেই মরুভূমির দক্ষিণে আরাবায় নির্জন মায়োন প্রান্তরে ছিলেন।
{23:25} শৌল তাঁর লোকজন নিয়ে দাউদের সন্ধানে বার হয়েছেন-দাউদ লোকমুখে এই সংবাদ পেলেন। তখন তিনি মায়োন প্রান্তরে একটি পাহাড়ে গিয়ে রইলেন। শৌল তা জানতে পেরে মায়োন প্রান্তরে দাউদের পিছনে তাড়া করে গেলেন।
{23:26} শৌল পাহাড়ের এক পাশে এবং দাউদ ও তাঁর লোকজন পাহাড়ের আর এক পাশে গিয়ে উপস্থিত হলেন। দাউদ শৌলের ভয়ে অন্যত্র যাওয়ার জন্য ব্যস্ত হয়ে উঠলেন। কারণ তাঁকে ও তাঁর লোকজনকে ধরবার জন্য শৌল তাঁর অনুচরদের নিয়ে তাঁকে ঘিরে ফেলেছিলেন।
{23:27} এমন সময় একজন চর এসে শৌলকে বলল, আপনি শিগগির চলে আসুন, ফিলিস্তিনীরা দেশ আক্রমণ করেছে।
{23:28} তখন শৌল আর দাউদের পিছনে তাড়া না করে ফিরে গেলেন এবং ফিলিস্তিনীদের বিরুদ্ধে যুদ্ধ যাত্রা করলেন। আর এই জন্য সেই জায়গারটির নাম হোল রক্ষাশৈল।
{23:29} দাউদ সেখানে থেকে চলে গেলেন এবং এনগেদির নানা দুর্গম স্থানে বাস করতে লাগলেন।
{i24:1} দাউদের মহানুভবতা
{24:1} ফিলিস্তিনীদের তাড়িয়ে দিয়ে শৌল ফিরে এলে পর লোকে তাঁকে সংবাদ দিল যে দাউদ এনগেদির প্রান্তরে লুকিয়ে আছে।
{24:2} শৌল তখন সারা ইসরায়েলের মধ্যে থেকে তিনি হাজার লোক বেছে নিয়ে দাউদ ও তাঁর অনুচরদের সন্ধানে বুনো ছাগলের পাহাড়ের সম্মুখে গেলেন।
{24:3} পথে যেতে যেতে তিনি একটি ভেড়ার বাথানে উপস্থিত হলেন। সেখানে একটি গুহা ছিল। মলত্যাগ করার জন্য শৌল গুহামুখে ঢুকলেন। এদিকে দাউদ তাঁর অনুচরদের সঙ্গে সেই গুহারই ভিতরের দিকে বসেছিলেন।
{24:4} দাউদের অনুচররা তাঁকে বলল, দেখুন, আজ সেই দিন এসেছে যে দিনের কথা উল্লেখ করে প্রভু পরমেশ্বর আপনাকে বলেছেন, আমিই তোমার শত্রুকে তোমার হাতে সমর্পণ করব, আর তুমি তার সম্পর্কে যা ভাল বুঝবে তাই করবে। এ কথা শুনে দাউদ উঠে এসে সন্তর্পণে শৌলের পোশাকের নীচের দিকের একটু অংশ কেটে নিলেন।
{24:5} কিন্তু পরে এই কাজের জন্য দাউদের মনে অনুশোচনা হতে লাগল।
{24:6} তিনি তাঁর অনুচরদের বললেন, প্রভু পরমেশ্বর না করুন, আমি যেন তাঁর অভিষিক্ত ব্যক্তি আমার প্রভুর কোন ক্ষতি না করি। তাঁর বিরুদ্ধাচরণ থেকে প্রভু পরমেশ্বর আমাকে নিবৃত্ত করুন।
{24:7} কারণ তিনি প্রভু পরমেশ্বরের অভিষিক্ত। এই কথা বলে দাউদ তাঁর অনুচরদের নিরস্ত করলেন, শৌলকে আক্রমণ করতে দিলেন না। শৌল গুহা থেকে বেরিয়ে নিজের পথে চলে গেলেন।
{24:8} পরে দাউদও উঠে গুহা থেকে বেরিয়ে এলেন এবং পিছন দিক থেকে শৌলকে ডেকে বললেন, হে রাজন, আমার প্রভু!-ডাক শুনে শৌল পিছন ফিরে তাকালেন।
{24:9} দাউদ তাঁকে সাষ্টাঙ্গে প্রণাম করলেন। তারপর তাঁকে বললেন মহারাজ, যারা বলে, দাউদ আপনার অনিষ্ট করতে চায় তাদের কথা আপনি কেন শোনেন?
{24:10} আপনি আজ নিজের চোখেই দেখেছেন যে এই গুহার মধ্যে প্রভু আপনাকে আমার হাতে সমর্পণ করেছিলেন। কেউ কেউ আপনাকে হত্যা করার পরামর্শও আমাকে দিয়েছিল, কিন্তু আপনার উপর আমার মায়া হল, আমি বললাম, আমার প্রভুর বিরুদ্ধে আমি হাত তুলব না কারণ তিনি প্রভু পরমেশ্বরের অভিষিক্ত।
{24:11} পিতা এই দেখুন আমার হাতে আপনার পোশাকের অংশ। আপনার পোশাকের অংশ আমি কেটে নিয়েছি, কিন্তু আপনাকে হত্যা করিনি। এ থেকেই আপনি বুঝতে পারবেন যে আমার মনে বিশ্বাসঘাতকতা করার ইচ্ছা বা অনিষ্ট চিন্তা নেই। আপনার বিরুদ্ধে আমি কোন অধর্মাচরণ করিনি, যদিও আপনি আমাকে হত্যা করার জন্য শিকারীর মত ঘুরে বেড়াচ্ছেন।
{24:12} প্রভু পরমেশ্বরই আমার ও আপনার বিচার করবেন, আমার প্রতি আপনার আচরণের প্রতিফল দেবেন, কিন্তু আমি কখনও আপনার বিরুদ্ধাচরণ করব না।
{24:13} প্রাচীন প্রবাদে বলে মন্দ লোক থেকেই মন্দতার উৎপত্তি, আমার হাত কিন্তু আপনার বিরুদ্ধে কখনও উঠবে না।
{24:14} ইসরায়েলরাজ কার বিরুদ্ধে অভিযান করছেন? কার পিছনে তাড়া করছেন? একটা মরা কুকুরের পিছনে? একটা মাছির পিছনে? প্রভুই বিচারক, তিনিই আমার ও আপনার বিচার করুন।
{24:15} বিচারে তিনি আমার পক্ষই সমর্থন করবেন এবং আপনার হাত থেকে আমাকে উদ্ধার করবেন।
{24:16} দাউদের কথা শেষ হলে শৌল বললেন, বৎশ দাউদ, এ কি তোমার কন্ঠস্বর?
{24:17} এই বলে তিনি উচ্চরবে কাঁদতে লাগলেন। পরে তিনি আবার দাউদকে বললেন, তুমি আমার চেয়ে ধার্মিক। তুমি আমার ভাল করেছ, কিন্তু আমি তোমার অনিষ্ট করেছি।
{24:18} আমার প্রতি তোমার সদাচরণের প্রমাণ আজ তুমি দিয়েছ। প্রভু আমাকে তোমার হাতে সমর্পণ করা সত্ত্বেও তুমি আমাকে হত্যা করনি।
{24:19} কোন মানুষ তার শত্রুকে হাতের মুঠোয় পেয়েও কি তাকে নির্বিবাদে ছেড়ে দেয়? আজ তুমি আমার প্রতি যে ব্যবহার করলে তার প্রতিদানে প্রভু পরমেশ্বর তোমার মঙ্গল করবেন।
{24:20} এখন শোন, আমি জানি তুমি নিশ্চয়ই রাজা হবে। ইসরায়েল রাজা তোমার হাতেই স্থিতি লাভ করবে।
{24:21} তুমি প্রভু পরমেশ্বরের নামে আমার কাছে শপথ কর যে আমি গত হলে তুমি আমার বংশ লোপ করবে না, আমার পিতৃকুল থেকে আমার নাম উচ্ছেদ করবে না।
{24:22} দাউদ শৌলের কাছে সেই প্রতিজ্ঞাই করলেন। এরপর শৌল বাড়ি ফিরে গেলেন, আর দাউদ ও তাঁর সঙ্গীরা তাঁদের গোপন আস্তানায় চলে গেলেন।
{i25:1} নাবল ও অবিগলের কাহিনী
{25:1} এই সময়ে শমুয়েল মারা গেলেন ইসরায়েলের সমস্ত লোক সমবেত হয়ে তাঁর জন্য শোক প্রকাশ করল, আর রামায় তাঁর নিজের বাড়ীতে তাঁকে সমাধিস্থ করল। এরপর দাউদ পারাণ প্রান্তরে চলে গেলেন।
{25:2} মায়োন প্রদেশে নাবল নামে কালেব বংশের এক ব্যক্তি বাস করত। তার স্ত্রীর নাম অবিগল। কারমেল অঞ্চলে ঐ ব্যক্তির অনেক বিষয়সম্পত্তি ছিল। সে ছিল খুব ধনী। তার তিন হাজার
{25:3} মেষ ও এক হাজার ছাগল ছিল। অবিগল ছিলেন বুদ্ধিমতী ও সুন্দরী, কিন্তু তাঁর স্বামী ছিল অভদ্র ও ইতর প্রকৃতির লোক। নাবল তখন কারমেল অঞ্চলে তার মেষপালের লোম ছাঁটাই করছিল।
{25:4} দাউদ প্রান্তরে থাকা কালে সংবাদ পেলেন যে নাবল তার মেষপালের লোম ছাঁটাই করছে।
{25:5} দাউদ তখন দশজন যুবককে তার কাছে পাঠিয়ে দিলেন। তিনি তাদের বললেন, তোমরা কারমেল পাহাড়ে নাবলের কাছে গিয়ে আমার নাম তাকে সম্ভাষণ করে বল,
{25:6} আপনার ও আপনার পরিবারের সকলের এবং আপনার সমস্ত বিষয়সম্পত্তির শ্রীবৃদ্ধি হোক।
{25:7} সম্প্রতি আমি শুনেছি যে লোমছেদকেরা আপনার কাছে কাজ করছে। আপনার মেষপালকেরা আমাদের সঙ্গে ছিল, আমরা তাদের কোন ক্ষতি করিনি। তারা যতদিন কারমেল অঞ্চলে ছিল ততদিন তাদের কোন ক্ষয়ক্ষতি হয়নি। আপনার দাসদের জিজ্ঞাসা করলে তারাও একথা বলবে।
{25:8} এখন তাহলে আমার এই যুবকদের প্রতি আপনি কৃপাদৃষ্টি করুন। আমরা শুভদিনেই আপনার কাছে এসেছি, অনুগ্রহ করে আপনার সন্তান দাউদ ও এই সেবকদের জন্য মুক্তহস্তে কিছু দান করুন।
{25:9} দাউদের সঙ্গী যুবকেরা গিয়ে তাঁর নাম করে নাবলকে ঐসব কথা বলল এবং তার উত্তরের অপেক্ষায় রইল।
{25:10} নাবল দাউদের সঙ্গী যুবকদের বলল, কে এই দাউদ? যিশয়ের পুত্রই বা কে? আজকাল অনেক দাসই তাদের প্রভুদের ছেড়ে পালিয়ে যাচ্ছে।
{25:11} আমি কি আমার রুটি, জল এবং আমার মেষপালের লোমছেদকদের জন্য যে সব পশু মেরেছি তাদের মাংস অজানা লোকদের দিয়ে দেব?
{25:12} দাউদের অনুচররা সেখান থেকে ফিরে দাউদকে সব কথা জানাল।
{25:13} দাউদ তখন তাঁর অনুচরদের বললেন, তোমরা প্রত্যেকে তরবারি নিয়ে তৈরী হও। তখন প্রত্যেকে যে যার তরবারি নিয়ে তৈরী হল, দাউদ নিজেও তৈরী হলেন। তাঁর সঙ্গে প্রায় চারশো লোক অভিযানে বেরিয়ে গেল। শ’দুয়েক লোক মালপত্র পাহারা দেওয়ার জন্য সেখানেই থাকল।
{25:14} দাসদের মধ্যে একজন নাবলের স্ত্রী অবিগলকে বলল, দেখুন, প্রান্তর থেকে দাউদ আমাদের কর্তাকে সম্ভাষণ জানিয়ে দূত পাঠিয়েছিলেন, কিন্তু কর্তা তাদের গালিগালাজ করে বিদায় দিয়েছেন।
{25:15} ঐ লোকগুলি আমাদের সঙ্গে খুব ভাল ব্যবহার করেছে। আমরা প্রান্তরে যতদিন ওদের সঙ্গে ছিলাম ততদিন আমাদের কোন ক্ষতি হয়নি, কোন কিছু হারায় নি।
{25:16} আমরা যতদিন ওদের সঙ্গে থেকে মেষ চরিয়েছি, ততদিন ওরা দিনরাত্রি আমাদের চারদিকে দেওয়ালের মত ছিল।
{25:17} এখন আপনার কর্তব্য কি তা বিবেচনা করে দেখুন। কারণ এখন ওরা কর্তা ও তাঁর পরিবারের সকলেরই অনিষ্ট করার সঙ্কল্প করেছে। কিন্তু কর্তা এমন উগ্রস্বভাব যে তাঁকে কোন কথাই বলা যায় না।
{25:18} অবিগল তাড়াতাড়ি দুশো চাপাটি, দুই মশকভর্তি সুরা, রান্না করা পাঁচটি ভেড়ার মাংস, পাঁচ বস্তা ভাজা শস্য, একশো গোছা শুকনো আঙুর, ডুমুর দিয়ে তৈরী দুশো পিঠে নিয়ে গাধার পিঠে বোঝাই করে দাসদের বললেন, তোমরা এগিয়ে যাও, আমি তোমাদের পিছনে যাচ্ছি।
{25:19} তিনি তাঁর স্বামী নাবলকে এ বিষয়ে কিছুই জানালেন না।
{25:20} অবিগল গাধায় চড়ে যখন পাহাড়ের আড়ালে এসে পৌঁছালেন, তখন দাউদও তাঁর লোকজন সঙ্গে নিয়ে সেখানে উপস্থিত হলেন।
{25:21} অবিগলের সঙ্গে তাঁদের সাক্ষাৎ হল। দাউদ বলেছিলেন, প্রান্তরে বৃথাই আমি এতদিন ওদের রক্ষা করেছি, যার জন্য নাবলের সম্পত্তির কোন ক্ষতি হয়নি। কিন্তু সে এই উপকারের প্রতিদানে খারাপ ব্যবহার করেছে।
{25:22} ঈশ্বরের দিব্য, যদি কাল সকাল পর্যন্ত আমি তার পরিবারের একটি পুরুষকেও জীবিত রাখি তাহলে যেন ঈশ্বরের সমস্ত দণ্ড দাউদের উপর বর্তায়।
{25:23} দাউদকে দেখতে পেয়ে অবিগল তাড়াতাড়ি গাধা থেকে নেমে মাটিতে উপুড় হয়ে তাঁকে প্রণাম করলেন।
{25:24} তাঁর পায়ে পড়ে বললেন, প্রভু, সব অপরাধ আমারই। দয়া করে আপনার এই দাসীর নিবেদন শুনুন।
{25:25} এই বেয়াদব নাবলের কথা ধরবেন না। যেমন তার নাম সে নিজেও তেমনি। তার নাম নাবল-অর্থাৎ নির্বোধ, আসলেও সে একটি নির্বোধ। প্রভু যাদের পাঠিয়েছিলেন তাদের সঙ্গে এই দাসীর সাক্ষাৎ হয়নি।
{25:26} জাগ্রত প্রভু পরমেশ্বরের দিব্য, আপনার দিব্য, প্রভু আপনাকে রক্তপাতের অপরাধে লিপ্ত হতে এবং নিজের হাতে প্রতিশোধ নিতে নিষেধ করেছেন। প্রভুর শত্রুকুল, যারা প্রভুর অনিষ্ট কামনা করে তাদের দশা নাবলের মতই হোক।
{25:27} এখন তাহলে আপনার দাসী আপনার জন্য এই যে উপহার সামগ্রী এনেছে তা আপনার অনুচরদের মধ্যে বিতরণ করার অনুমতি দিন।
{25:28} অনুগ্রহ করে আপনার দাসীর অপরাধ মার্জনা করুন। প্রভু পরমেশ্বর নিশ্চয়ই আপনার বংশ সুপ্রতিষ্ঠিত করবেন, কারণ প্রভুর স্বপক্ষে আপনি যুদ্ধ করছেন।
{25:29} সারা জীবন আপনি নিষ্কলঙ্ক থাকবেন। লোকে আপনার শত্রুতা করে প্রাণনাশের চেষ্টা করলেও কিছু করতে পারবে না, কারণ আপনার জীবন প্রভু পরমেশ্বরের কাছে নিরাপদে গচ্ছিত আছে। কিন্তু ফিঙ্গায় করে যেভাবে পাথর নিক্ষেপ করা হয়, ঠিক সেই ভাবে প্রভু পরমেশ্বর আপনার শত্রুদের ঈবনও নিক্ষেপ করবেন।
{25:30} প্রভু আপনার মঙ্গলের জন্য যে সব প্রতিশ্রুতি দিয়েছেন তা পূর্ণ হলে এবং তিনি আপনাকে ইসরায়েলের রাজপদে প্রতিষ্ঠিত করলে আপনার কোন দুঃখের কারণ আর থাকবে না।
{25:31} তখন অকারণ রক্তপাত ও নিজের হাতে প্রতিশোধ নেওয়ার জন্য কোন বিবেকদংশনও আপনাকে অনুভব করতে হবে না। প্রভু পরমেশ্বর আপনার মঙ্গল করবেন, সেদিন আপনার এই দাসীকে স্মরণ করবেন।
{25:32} দাউদ অবিগলকে বললেন, ধন্য প্রভু পরমেশ্বর, ইসরায়েলের আরাধ্য ঈশ্বর, যিনি আজ তোমার সঙ্গে আমার সাক্ষাৎ ঘটালেন। ধন্য তুমি, ধন্য তোমার সুবিবেচনা।
{25:33} তুমিই আজ রক্তপাত ও নিজের হাতে প্রতিশোধ নেওয়া থেকে আমাকে নিরস্ত করলে।
{25:34} তোমার অনিষ্ট করা থেকে যিনি আমাকে বিরত করেছেন, সেই জাগ্রত প্রভু পরমেশ্বরের দিব্য, তুমি যদি আজ অবিলম্বে এসে আমার সঙ্গে সাক্ষাৎ না করতে, তাহলে নাবলের পরিবারের একটি পুরুষও সকাল পর্যন্ত জীবিত থাকত না।
{25:35} দাউদ তাঁর জন্য আনা উপহার সামগ্রী অবিগলের কাছ থেকে গ্রহণ করলেন এবং তাঁকে বললেন, তুমি কুশলে বাড়ি ফিরে যাও। তোমার কথাই আমি মেনে নিলাম, তোমার আবেদন গ্রাহ্য করলাম।
{25:36} অবিগল নাবলের কাছে ফিরে এলেন। তখন তাঁদের বাড়িতে রাজসমারোহে পানভোজন চলছিল। নাবল অতিরিক্ত সুরা পান করে মত্ত হয়েছিলেন। সকাল না হওয়া পর্যন্ত অবিগল তাঁকে কিছুই বললেন না।
{25:37} সকালে নাবলের নেশা কেটে গেলে তাঁর স্ত্রী তাঁকে সব কথা বললেন। ব্যাপার শুনে নাবল হৃদরোগে আক্রান্ত হলেন, পক্ষাঘাতে তাঁর সর্বাঙ্গ অবশ হয়ে গেল।
{25:38} দশদিন পরে প্রভু পরমেশ্বর নাবলকে দণ্ড দিলেন, তিনি মারা গেলেন।
{25:39} মৃত্যু সংবাদ পেয়ে দাউদ বললেন, ধন্য প্রভু পরমেশ্বর নাবলের হাতে আমার অপমানের প্রতিশোধ তিনিই গ্রহণ করলেন। তিনি তাঁর এই দাসকে মন্দ কাজ করা থেকে নিবৃত্ত করলেন। নাবলের অপকর্মের প্রতিফল প্রভু তারই উপরে বর্তালেন। এর পরে দাউদ অবিগলের কাছে বিবাহের প্রস্তাব জানিয়ে লোক পাঠালেন।
{25:40} দাউদের লোকজন কারমেলে অবিগলের কাছে গিয়ে বলল, দাউদ আপনাকে বিবাহ করতে চান। আপনাকে নিয়ে যাওয়ার জন্য তিনি আমাদের পাঠিয়েছেন।
{25:41} অবিগল মাটিতে উবুড় হয়ে দাউদের উদ্দেশ্যে প্রণাম করে বললেন, প্রভু, আপনার এই দাসী আপনার সেবার জন্য প্রস্তুত। আপনি আদেশ করলে আপনার দাসদেরও আমি পা ধোয়াতে পারি।
{25:42} অবিগল তখন তাড়াতাড়ি গাধায় চড়ে পাঁচজন সহচরী সঙ্গে নিয়ে দাউদের অনুচরদের সঙ্গে চলে গেলেন। সেখানে গিয়ে তিনি দাউদের স্ত্রীরূপে অধিষ্ঠিত হলেন।
{25:43} দাউদ জেজরিলের অহিনোয়ামকেও বিবাহ করলেন। তাঁরা দুজনেই তাঁর স্ত্রী হলেন।
{25:44} এদিকে শৌল তাঁর কন্যা দাউদের স্ত্রী মিখলকে পল্টির সঙ্গে বিবাহ দিলেন। সে ছিল গল্লিম নিবাসী লায়িশের পুত্র।
{26:1} সীফের অধিবাসীরা গিবিয়ায় শৌলের কাছে গিয়ে বলল,
{26:2} মরুভূমির প্রান্তে হাখিলা পাহাড়ে দাউদ লুকিয়ে আছে। শৌল তখন তিন হাজার বাছাই করা ইসরায়েলীকে সঙ্গে নিয়ে দাউদের খোঁজে সীফ প্রান্তরে চলে গেলেন।
{26:3} শৌল মরুভূমির প্রান্তে পথের ধারে হাখিলা পাহাড়ে শিবির স্থাপন করলেন। দাউদ প্রান্তরে ছিলেন। তিনি বুঝলেন শৌল তাঁকে ধরবার জন্যই প্রান্তরে আসছেন।
{26:4} দাউদ চর পাঠিয়ে জানতে পারলেন যে শৌল সত্যি সত্যিই এসেছেন।
{26:5} তিনি তখন শৌলের শিবিরের কাছে গেলেন এবং শৌল তাঁর সেনাপতি নেরের পুত্র অবনের যেখানে শুয়েছিলেন সেই স্থানটি দেখলেন। শৌল ও তাঁর শিবিরের মধ্যে শুয়েছিলেন। তাঁর শিবিরের চারিদিকে ঘিরে ছিল সৈন্যদের ছাউনি।
{26:6} দাউদ হিত্তীয় উপজাতির লোক অহিমেলক এবং সরুয়ার পুত্র যোয়াবের ভাই অবিশয়কে বললেন, ঐ শিবিরে শৌলের কাছে আমার সঙ্গে কে যেতে চাও? অবিশয় বললেন, আমি আপনার সঙ্গে যাব।
{26:7} রাত্রে দাউদ ও অবিশয় সৈন্য শিবিরের কাছে গেলেন। শৌল তখন শিবিরের মধ্যে ঘুমিয়েছিলেন। তাঁর বর্শাটি শিয়রের কাছে মাটিতে গাঁথা ছিল এবং অবনের ও তাঁর সৈনেরা তাঁর চারপাশে শুয়েছিল।
{26:8} অবিশয় দাউদকে বললেন, ঈশ্বর আজ আপনার শত্রুকে আপনার হাতে সমর্পণ করেছেন। অনুমতি দিন, ওঁকে আমি বর্শার এক আঘাতে মাটির সঙ্গে গেঁথে ফেলি।
{26:9} একবার ছাড়া দুবার আমি ওঁকে আঘাত করব না। কিন্তু দাউদ তাঁকে বললেন, না, ওঁকে হত্যা করো না। কারণ প্রভু পরমেশ্বরের অভিষিক্ত ব্যক্তির অঙ্গে হস্তক্ষেপ করে কেউ দণ্ড এড়াতে পারে না।
{26:10} তিনি আরও বললেন, জাগ্রত প্রভু পরমেশ্বরের দিব্য, প্রভুই ওঁকে দণ্ড দেবেন, কিম্বা ওঁর দিন ঘনিয়ে এলে উনি মরবেন অথবা, যুদ্ধে গিয়ে নিহত হবেন।
{26:11} প্রভু না করুন, আমি যেন তাঁর অভিষিক্ত ব্যক্তির অঙ্গে হস্তক্ষেপ করি, কিন্তু ওঁর শিয়রের কাছ থেকে বর্শা এবং জলের পাত্রটি তুলে নিয়ে এস। তারপর আমরা চলে যাব।
{26:12} দাউদ এইভাবে শৌলের শিয়র থেকে বর্শা এবং জলের পাত্রটি নিয়ে চলে গেলেন। কেউ তা দেখতে পেল না বা জানতেও পারল না। কারো ঘুম ভাঙ্গল না, সকলেই ঘুমিয়ে ছিল, কারণ প্রভু পরমেশ্বর তাদের সকলকে গভীর নিদ্রায় অচেতন করে রেখেছিলেন।
{26:13} দাউদ অপর পারে নিরাপদ দূরত্বে গিয়ে দূরে একটি পাহাড়ের চূড়ায় দাঁড়ালেন।
{26:14} তারপর তিনি সৈন্যদের এবং নেবের পুত্র অবনেরকে ডেকে বললেন, ভাই অবনের, শুনতে পাচ্ছ? অবনের বললেন, কে হে তুমি মহারাজের সামনে এমন চেঁচামেচি করছ?
{26:15} দাউদ অবনেরকে বললেন, তুমি তো একজন বীরপুরুষ, ইসরায়েলীদের মধ্যে তোমার মত আর কে আছে? তা সত্ত্বেও কেন তুমি তোমার প্রভু মহারাজকে সাবধানে রাখতে পারলে না? দেখ, একজন লোক তোমার প্রভু মহারাজকে হত্যা করতে গিয়েছিল।
{26:16} তুমি ভাল কাজ করনি। জাগ্রত প্রভু পরমেশ্বরের দিব্য, তোমরা মৃত্যুদণ্ডের যোগ্য, কারণ তোমাদের রাজা, প্রভু পরমেশ্বরের অভিষিক্ত ব্যক্তি, তাঁকে তোমরা সাবধানে রাখনি। এখন খুঁজে দেখ মহারাজের শিয়রের কাছে যে বর্শা ও জলের পাত্র ছিল, সেগুলি কোথায়?
{26:17} শৌল দাউদের কন্ঠস্বর চিনতে পেরে বললেন, বৎস দাউদ! এ কি তোমার কন্ঠস্বর? দাউদ বললেন, হ্যাঁ মহারাজ, এ আমারই কন্ঠস্বর।
{26:18} দাউদ আরও বললেন, মহারাজ, আপনার এই দাসকে আপনি কেন তাড়া করে বেড়াচ্ছেন?
{26:19} আমি কি করেছি? কি আমার অপরাধ? অনুগ্রহ করে আপনার এই দাসের কথা শুনুন মহারাজ। যদি প্রভু পরমেশ্বর আপনাকে আমার বিরুদ্ধে প্ররোচিত করে থাকেন তবে নৈবেদ্যে তাঁর তৃপ্তি হোক কিন্তু যদি এ প্ররোচনা মানুষের হয়, তবে তারা প্রভু পরমেশ্বরের সাক্ষাতে অভিশপ্ত হোক কারণ তারা আমার উত্তরাধিকার স্বরূপ প্রভু পরমেশ্বরের আপন দেশ থেকে আমাকে বিতাড়িত করেছে অন্য দেশে। সেখানে আমি আমার প্রভু পরমেশ্বরের সেবা করতে পারব না।
{26:20} কিন্তু আমার বিনতি, প্রভু পরমেশ্বরের পীঠস্থান থেকে দূরবর্তী কোন দেশে যেন আমার রক্তপাত না হয়। তিতির পাথি ধরার জন্য লোকে যেমন পাহাড়ে ছুটে বেড়ায় তেমনি একটি কীটের সন্ধানে ইসরায়েলরাজের এই অভিযান কি শোভা পায়?
{26:21} তখন শৌল বললেন, আমি পাপ করেছি। বৎস দাউদ, তুমি ফিরে এস। আমি আর তোমার অনিষ্টকরব না। তোমার দৃষ্টিতে আজ আমার জীবন মহামূল্যবান ছিল। আমি নির্বোধের মত কাজ করে বড়ই ভুল করেছি।
{26:22} দাউদ উত্তর দিলেন, মহারাজ, এই দেখুন সেই বর্শা। আপনার লোকজনের মধ্যে থেকে কেউ পার হয়ে এসে এটা নিয়ে যাক।
{26:23} প্রভু পরমেশ্বর প্রত্যেককে তার ধার্মিকতা ও বিশ্বস্ততা অনুযায়ী পুরস্কার দেবেন। প্রভু আজ আপনাকে আমার হাতে সমর্পণ করেছিলেন, কিন্তু আমি তাঁর অভিষিক্ত ব্যক্তির অঙ্গে হস্তক্ষেপ করতে চাইনি।
{26:24} আজ আমার দৃষ্টিতে আপনার জীবন যেমন বহু মূল্যবান বিবেচিত হল তেমনি প্রভু পরমেশ্বরের দৃষ্টিতে আমার জীবনও বহু মূল্যবান বলে বিবেচিত হোক। সমস্ত সঙ্কট থেকে তিনি আমায় উদ্ধার করুন।
{26:25} শৌল দাউদকে বললেন, বৎস দাউদ, ধন্য তুমি, তুমি হবে কীর্তিমান, সকল কাজেই সাফল্য লাভ করবে তুমি। এরপর দাউদ তাঁর পথে চলে গেলেন। শৌলও নিজ প্রাসাদে ফিরে গেলেন।
{i27:1} ফিলিস্তিনীদের দেশে দাউদের পলায়ন
{27:1} দাউদ মনে মনে ভাবলেনঃ এখন যে কোন দিন শৌলের হাতে আমার জীবন নাশ হতে পারে। ফিলিস্তিনীদের দেশে পালিয়ে না গেলে আমার মঙ্গল নেই। সেখানে গেলে শৌল হতাশ হয়ে সারা ইসরায়েল দেশে আমাকে আর খুঁজে বেড়াবেন না। আমি তাঁর হাত থেকে নিস্তার পাব।
{27:2} তাই দাউদ নিজের ছশো অনুচর সঙ্গে নিয়ে গাতের রাজা আখিশের কাছে গেলেন। আখিশ ছিলেন মায়োকের পুত্র।
{27:3} দাউদ ও তাঁর লোকজন তাদের পরিবারসহ গাতে আখিশের কাছে বাস করতে লাগলেন। দাউদের সঙ্গে তাঁর দুই স্ত্রী-জেজরিল নিবাসী অহিনোয়ম এবং কারমেল নিবাসী নাবলের বিধবা অবিগল সেখানে ছিলেন।
{27:4} দাউদ গাতে পালিয়ে গেছেন-এই সংবাদ শৌলের কাছে পৌঁছালে তিনি তাঁর খোঁজ করা ছেড়ে দিলেন।
{27:5} দাউদ একদিন আখিশকে বললেন, মহারাজ যদি আমার উপর প্রসন্ন হয়ে থাকেন, তবে আপনার দেশে কোন নগরে আমাকে স্থান দিন, আমি সেখানেই বাস করব। রাজধানীতে আপনার সঙ্গে কেন আপনার এই দাস বাস করবে?
{27:6} আখিশ সেইদিনই সিকলগ নগরটি তাঁকে দান করলেন। এইজন্য আজও সিকলগ নগর যিহুদাবংশের রাজাদের অধিকারে আছে।
{27:7} ফিলিস্তিনীদের দেশে দাউদ এক বৎসর চার মাস কাল বাস করেছিলেন।
{27:8} দাউদ ও তাঁর অনুচরেরা এই সময়ে গসুর, গিরসি ও তাঁর অমালেকী উপজাতিদের উপর হামলা করতেন। শূর থেকে মিশর পর্যন্ত বিস্তৃত ভূখণ্ডে অতি প্রাচীনকাল থেকে এই উপজাতিদের বাস ছিল।
{27:9} দাউদ এই দেশের অধিবাসীদের উপর হামলা করতেন এবং স্ত্রীপুরুষ নির্বিশেষে কাউকেই জীবিত রাখতেন না। গরু, ভেড়া, গাধা, উট এবং সাজপোশাক সব লুঠ করে আখিশের কাছে ফিরে আসতেন।
{27:10} আখিশ যখন জিজ্ঞাসা করতেন, আজ কাদের উপর তোমরা হামলা করলে? দাউদ বলতেন, যিহুদীয়া অঞ্চলে অথবা যিরহমেলিদের অঞ্চলে অথবা কেনী উপজাতিদের অঞ্চলে।
{27:11} দাউদ গাতে সংবাদ নিয়ে আসার জন্য কোন পুরুষ বা স্ত্রীলোককে জীবিত রাখতেন না। তিনি বলতেন, হয়তো এদের কেউ আমাদের কথা ফাঁস করে দিয়ে বলবে যে দাউদ এই রকম কাজ করছে। ফিলিস্তিনীদের দেশে দাউদ যতদিন ছিলেন ততদিন তাঁর এই রীতিই ছিল।
{27:12} আখিশ দাউদকে বিশ্বাস করতেন। তিনি ভেবেছিলেন যে দাউদ তার স্বজাতি ইসরায়েলীদের কাছে নিজেকে ঘৃণাস্পদ করে তুলেছে। সে চিরকাল তাঁরই দাস হয়ে থাকবে।
{i28:1} শৌলের হতাশা
{28:1} সেই সময়ে ফিলিস্তিনীরা ইসরায়েলের বিরুদ্ধে যুদ্ধের জন্য সৈন্য সমাবেশ করল। আখিশ দাউদকে বললেন, মনে রেখ, তোমাকেও তোমার লোকজনকে আমার সৈন্যদলভুক্ত হয়ে অবশ্যই আমার সঙ্গে যেতে হবে।
{28:2} দাউদ তাঁকে বললেন, ঠিক আছে, আপনি তাহলে স্বচক্ষেই আপনার দাসের কর্মক্ষমতা দেখতে পাবেন। আখিশ বললেন, আমিও তাহলে তোমাকে সারাজীবন আমার দেহরক্ষীর পদে বহাল করব।
{28:3} শমুয়েল তখন গত হয়েছেন। সমগ্র ইসরায়েল জাতি তাঁর জন্য শোক প্রকাশ করে তাঁকে তাঁর নিজের নগর রামায় সমাধিস্থ করেছিল। শৌল সেই সময়ে ভূতের ওঝা ও তন্ত্রসাধকদের দেশ থেকে বিতাড়িত করেছিলেন।
{28:4} ফিলিস্তিনীরা একত্র হয়ে শুনেমে এসে শিবির স্থাপন করল। শৌলও সমস্ত ইসরায়েলীদের একত্র করে শিবির স্থাপন করলেন গিলবোয়াতে।
{28:5} শৌল ফিলিস্তিনী সেনাবাহিনী দেখে ভীত হলেন।
{28:6} তাঁর হৃদয় অত্যন্ত উদ্বিগ্ন হয়ে উঠল। শৌল তখন প্রভু পরমেশ্বরের কাছে এ বিষয়ে জানতে চাইলেন, কিন্তু প্রভু পরমেশ্বর স্বপ্ন, ঊরিম বা নবী কারও মাধ্যমেই তাঁকে কোন উত্তর দিলেন না।
{28:7} শৌল তখন তাঁর পারিষদদের বললেন, তোমরা একদল স্ত্রীলোক ওঝার খোঁজ কর, আমি তার কাছে গিয়ে এ বিষয়ে জানব। পারিষদরা তাঁকে জানাল, এন্দোরে একটি স্ত্রীলোক আছে সে ভূতের ওঝা।
{28:8} শৌল তখন অন্য পোশাক পরে ছদ্মবেশে দুজন লোক সঙ্গে নিয়ে রাত্রে সেই স্ত্রীলোকটির কাছে গেলেন। তিনি তাকে বললেন, আমি যার কথা বলব মন্ত্র পড়ে প্রেতাত্মার সাহায্যে তাকে আনাও।
{28:9} সেই স্ত্রীলোকটি তাঁকে বলল, আপনি নিশ্চয়ই জানেন শৌল সমস্ত ভূতের ওঝা ও তন্ত্র সাধকদের দেশ থেকে উচ্ছেদ করেচেন। তাহলে কেন আপনি আমাকে ফাঁদ ফেলে আমার জীবননাশের চেষ্টা করছেন?।
{28:10} শৌল প্রভু পরমেশ্বরের নামে দিব্য করে তাকে বললেন, জাগ্রত প্রভু পরমেশ্বরের দিব্য, এর জন্য তোমার কোন শাস্তি হবে না।
{28:11} স্ত্রীলোকটি বলল, বলুন কাকে আনাতে হবে? শৌল বললেন, শমুয়েলকে আনাও।
{28:12} স্ত্রীলোকটি শমুয়েলকে দেখে চেঁচিয়ে উঠে শৌলকে বলল, কেন আমার সঙ্গে চালাকি করলেন? আপনি তো শৌল।
{28:13} শৌল তখন তাঁকে বললেন, তোমার কোন ভয় নেই। তুমি কি দেখেছ বল। স্ত্রীলোকটি তাঁকে বলল, আমি দেখতে পাচ্ছি একজন দেবতা মাটি ফুঁড়ে বেরিয়ে আসছেন। শৌল তাকে জিজ্ঞাসা করলেন, তিনি দেখতে কেমন?
{28:14} সে বলল, আলখাল্লা পরা একজন বৃদ্ধ আসছেন। শৌল বুঝলেন, তিনি শমুয়েল। তিনি মাটিতে উপুড় হয়ে পড়ে তাঁকে প্রণাম করলেন।
{28:15} শমুয়েল শৌলকে বললেন, কেন তুমি আমাকে উঠিয়ে কষ্ট দিলে? শৌল বললেন, আমি মহাবিপদে পড়েছি। ফিলিস্তিনীরা আমার বিরুদ্ধে যুদ্ধ করতে এসেছে, ঈশ্বরও আমাকে ত্যাগ করেছেন। তিনি আর আমায় উত্তর দিচ্ছেন না, নবীদের মাধ্যমেও নয়, স্বপ্নের দ্বারাও নয়। সেই জন্যই আমার কি কর্তব্য তা জানার জন্যই আপনাকে ডাকিয়ে এনেছি।
{28:16} শমুয়েল বললেন প্রভু পরমেশ্বর যখন তোমায় ত্যাগ করে তোমার দিক থেকে মুখ ফিরিয়ে নিয়েছেন তখন আমাকে আর জিজ্ঞাসা করছ কেন?
{28:17} প্রভু আমার মুখ দিয়ে যেমন বলিয়েছিলেন তিনি তোমার প্রতি তেমনিই করেছেন। প্রভু তোমার হাত থেকে রাজত্ব কেড়ে নিয়ে তোমার প্রতিবেসী দাউদকে দান করেছেন।
{28:18} তুমি তাঁর আদেশ পালন করনি, অমালেকীদের বিরুদ্ধে তাঁর প্রচণ্ড ক্রোধ চরিতার্থ হতে দাওনি।
{28:19} তাই আজ প্রভু পরমেশ্বর তোমার এই দুর্দশা করেছেন। তা ছাড়া প্রভু তোমার সঙ্গে ইসরায়েল জাতিকেও ফিলিস্তিনীদের হাতে পরাজিত করবেন। আগামী কাল তোমার পুত্রদের সঙ্গে তুমিও আমার কাছে আসবে। প্রভু পরমেশ্বর ইসরায়েল সৈন্যবাহিনীকে ফিলিস্তিনীদের হাতে পরাজিত করবেন।
{28:20} শমুয়েলের কথা শুনে শৌল অত্যন্ত ভীত হয়ে সটান মাটিতে পড়ে গেলেন। সারা দিনরাত কিছু না খাওয়ার দরুণ তাঁর শরীরে কোন শক্তি ছিল না।
{28:21} সেই স্ত্রীলোকটি শৌলের কাছে এসে দেখল যে তিনি ভয়ে অত্যন্ত মুষড়ে পড়েছেন। তাই দেখে সে শৌলকে বলল, দেখুন, আপনার এই দাসী আপনার আদেশ পালন করেছে, জীবন বিপন্ন করেও আমি আপনার কথা রেখেছি।
{28:22} দয়া করে এখন আপনার দাসীর কথা আপনি শুনুন। আপনাকে কিছু খাবার এনে দিচ্ছি, আপনি গ্রহণ করুন, তাহলে চলার শক্তি পাবেন।
{28:23} কিন্তু তিনি তাকে প্রত্যাখ্যান করে বললেন, না, আমি কিছু খাব না। কিন্তু তাঁর অনুচররাও সেই স্ত্রীলোকটির সঙ্গে রাজাকে পীড়াপীড়ি করতে লাগল। তখন তিনি তাদের কথায় ভূমিশয্যা ত্যাগ করে উঠে বসলেন।
{28:24} সেই স্ত্রীলোকটির একটি মোটাসোটা বাছুর ছিল।
{28:25} সে তাড়াতাড়ি সেটাকে বধ করল এবং ময়দা মেখে খামিরবিহীন রুটি তৈরী করে শৌল ও তাঁর অনুচরদের খেতে দিল। খাওয়াদাওয়ার পর তাঁরা রাত্রি থাকতেই সেখান থেকে চলে গেলেন।
{i29:1} ইসরায়েলের বিরুদ্ধে ফিলিস্তিনীদের যুদ্ধযাত্রা
{29:1} ফিলিস্তিনীরা আফেকে তাদের সমস্ত সৈন্য একত্র করল। ইসরায়েলীরাও জেডরিলের ঝর্ণার কাছে শিবির স্থাপন করল।
{29:2} ফিলিস্তিনীদের নেতৃবৃন্দ কেউ একশো, কেউ বা এক হাজার সেনা সঙ্গে নিয়ে এগিয়ে যেতে লাগলেন। দাউদ ও তাঁর লোকজন আখিশের সঙ্গে সকলের পিছনে যেতে লাগলেন।
{29:3} ফিলিস্তিনী সেনানায়করা বলল, এই ইসরায়েলীরা এখানে কি করছে? আখিশ তাদের বললেন, এ ব্যক্তি ইসরায়েলরাজ শৌলের কর্মচারী দাউদ। এ অনেক দিন আমার কাছে আছে। যেদিন এ আমার কাছে পালিয়ে এসেছে সেদিন থেকে আজ পর্যন্ত আমি এর কোন ত্রুটি দেখতে পাইনি।
{29:4} কিন্তু ফিলিস্তিনী সেনানায়করা আখিশের উপর ক্রুদ্ধ হলেন। তাঁরা তাঁকে বললেন; আপনি এ ব্যক্তিকে ফেরৎ পাঠিয়ে দিন। আপনি একে যে কাজে নিযুক্ত করেছেন সে কাজেই সে ফিরে যাক। এ আমাদের সঙ্গে যুদ্ধে যেতে পারবে না, এ হয়তো যুদ্ধক্ষেত্রে গিয়ে আমাদের বিপক্ষে যোগ দেবে। আমাদের সৈন্যদের বধ করেই সে হয়তো তার প্রভুকে প্রসন্ন করে তার পক্ষে যাবে।
{29:5} এ কি সেই দাউদ নয় যাকে উদ্দেশ্য করে লোকে নেচে নেচে গান করেছিল: হাজার হাজার মেরেছেন শৌল, দাউদ মেরেছেন অযুত অযুত।
{29:6} আখিশ তখন দাউদকে ডেকে বললেন, জাগ্রত প্রভু পরমেশ্বরের দিব্য, তুমি সৎ লোক। আমার বিবেচনায় এ অভিযানে তুমি আমার সঙ্গে গেলে ভালই হত, কারণ তুমি যেদিন আমার কাছে এসেছ, সেদিন থেকে আজ পর্যন্ত আমি তোমার কোন দোষ দেখতে পাইনি। কিন্তু নেতারা তোমাকে ভাল চোখে দেখছেন না।
{29:7} তাই তোমার ফিরে যাওয়াই ভাল। ফিলিস্তিনী নেতাদের না চটিয়ে তুমি শান্তভাবে ফিরে যাও।
{29:8} দাউদ আখিশকে বললেন, কিন্তু আমি কি করেছি? যেদিন থেকে আমি আপনার কাজে নিযুক্ত হয়েছি, সেদিন থেকে আজ পর্যন্ত আপনার এই দাসের কি দোষ দেখতে পেয়েছেন যার জন্য আজ আমি আমার প্রভু মহারাজের শত্রুদের বিরুদ্ধে যুদ্ধে যেতে পারব না? আখিশ দাউদকে বললেন,
{29:9} আমি জানি, আমার দৃষ্টিতে তুমি একজন দেবদূতের মতই নির্মল। কিন্তু তা সত্ত্বেও ফিলিস্তিনী সেনানায়কেরা বলেছেন তুমি তাদের সঙ্গে যুদ্ধে যেতে পারবে না।
{29:10} তাই তুমি ও তোমার প্রভু শৌলের যে সব অনুচর তোমার সঙ্গে এসেছে তাদের নিয়ে তুমি খুব ভোরে উঠে চলে যাও। ভোরের আলো ফুটে ওঠার সঙ্গে সঙ্গে তোমরা বিদায় নিও।
{29:11} দাউদ তাঁর লোকজন নিয়ে খুব ভোরেই ফিলিস্তিনীদের দেশে ফিরে যাওয়ার জন্য যাত্রা করলেন। ফিলিস্তিনীরা কিন্তু জেজরিলের দিকে এগিয়ে গেল।
{i30:1} অমালেকীদের আক্রমণ ও দাউদের প্রতিশোধ
{30:1} তৃতীয় দিনে দাউদ ও তাঁর অনুচরেরা সিকলগে ফিরে এলেন। ইতিমধ্যে অমালেকী উপজাতীয়েরা নেগেব অঞ্চল ও সিকলগ নগর আক্রমণ করেছিল। তারা সিকলগ নগর দখল করে পুড়িয়ে দিয়েছিল এবং
{30:2} সেখানকার সমস্ত স্ত্রীলোক এবং ছোট বড় সবাইকে বন্দী করে নিয়ে গিয়েছিল। কাউকে তারা হত্যা করল না, সকলকেই সঙ্গে করে নিয়ে গেল।
{30:3} দাউদ ও তাঁর লোকজন ফিরে এসে দেখলেন যে নগরটি আগুনে পুড়িয়ে দেওয়া হয়েছে এবং তাঁদের স্ত্রী, পুত্রকন্যাদের বন্দী করে নিয়ে যাওয়া হয়েছে।
{30:4} এই দেখে দাউদ ও তাঁর সঙ্গীরা হাহাকার করতে লাগলেন। শেষে তাঁদের আর কাঁদবারও শক্তি রইল না।
{30:5} দাউদের দুই স্ত্রী জেজেরিলের অহিনোয়ম এবং কারমেল নিবাসী নাবলের বিধবা স্ত্রী অবিগলও বন্দী হয়েছিলেন।
{30:6} প্রত্যেকে নিজ নিজ পুত্রকন্যাদের জন্য অত্যন্ত শোকার্ত হয়ে পড়েছিল। তারা দাউদকে পাথর মেরে হত্যা করার কথা আলোচনা করতে লাগল।দাউদ খুব উদ্বিগ্ন হয়ে পড়লেন কিন্তু তিনি তাঁর আরাধ্য ঈশ্বর প্রভু পরমেশ্বরের উপর নির্ভর করে শক্তি সঞ্চয় করলেন।
{30:7} দাউদ তখন অহিমেলকের পুত্র পুরোহিত অবিয়াথরকে বললেন, আমার কাছে এফোদ নিয়ে এস।
{30:8} অবিয়াথর দাউদের কাছে এফোদ নিয়ে এলেন। দাউদ প্রভু পরমেশ্বরের কাছে জানতে চাইলেন, আমি ঐ দস্যুদলের পিছনে তাড়া করে গেলে ওদের ধরতে পারব কি? প্রভু উত্তর দিলেন, ওদের পিছনে তাড়া করে যাও, ওদের নিশ্চয়ই ধরতে পারবে ও সবাইকে উদ্ধার করতে পারবে।
{30:9} দাউদ ও তাঁর ছশো অনুচর রওনা হয়ে বেশোর নামে এক পাহাড়ী নদীর কাছে উপস্থিত হলেন। পরিত্যক্ত কিছু লোকজন সেখানে ছিল।
{30:10} দাউদ চারশো লোক নিয়ে এগিয়ে গেলেন। বাকী দুশো লোক ক্লান্ত হয়ে পড়ায় নদী পার হতে না পেরে বেশোর নদী তীরেই রয়ে গেল।
{30:11} দাউদের অনুচররা প্রান্তরে একজন মিশরী লোককে দেখতে পেয়ে দাউদের কাছে তাকে ধরে নিয়ে এল।
{30:12} তারা তাকে রুটি, ডুমুরের তৈরী এক খণ্ড পিঠে দুই গোছা শুকনো আঙুর খেতে দিল এবং জল পান করতে দিল। এই সব খাওয়ার পর সে সুস্থির হল।
{30:13} তিন দিন তিন রাত সে লোকটি কিছুই খায়নি। পরে দাউদ তাকে জিজ্ঞাসা করলেন, তুমি কোন পক্ষের লোক? কোথা থেকে এসেছ? সে উত্তর দিল, আমি একজন মিশরী যুবক, এক অমালেকীর ক্রীতদাস। আমি অসুস্থ হয়ে পড়ায় আজ তিনদিন হল আমার প্রভু আমাকে ফেলে চলে গেছেন।
{30:14} আমরা যিহুদাগোষ্ঠীর দখলভুক্ত করেথীয় এলাকা এবং কালেব গোষ্ঠীর দখলভুক্ত এলাকা আক্রমণ করেছিলাম আর সিকলগ নগর আগুন লাগিয়ে পুড়িয়ে দিয়েছিলাম।
{30:15} দাউদ তাকে বললেন, তুমি কি সেই দলের কাছে আমাদের নিয়ে যেতে পার? সে বলল, আপনি ঈশ্বরের নামে দিব্য করে বলুন যে আপনি আমাকে হত্যা করবেন না বা আমার প্রভুর হাতে আমাকে তুলে দেবেন না তাহলে আমি তাদের কাছে আপনাদের নিয়ে যেতে পারি।
{30:16} সে যখন তাঁকে ঐ দলের আস্তানায় নিয়ে এল তখন তারা প্রান্তরে চারিদিকে ছড়িয়ে পড়ে খাওয়াদাওয়া ও নাচগানে মত্ত ছিল। তারা যিহুদীয়া ও ফিলিস্তিনীদের দেশ থেকে প্রচুর জিনিসপত্র লুঠ করে এনেছিল।
{30:17} দাউদ সেদিন গোধূলিবেলা থেকে পরের দিন সন্ধ্যা পর্যন্ত তাদের আক্রমণ করে হত্যাকাণ্ড চালালেন। চারশো যুবক ছাড়া তাদের কেউই রক্ষা পেল না। ঐ যুবকেরা উটে চড়ে পালিয়ে গিয়েছিল।
{30:18} অমালেকীরা যা কিছু লুঠ করে নিয়ে গিয়েছিল দাউদ সবই উদ্ধার করলেন।
{30:19} তাঁর দুই স্ত্রীকেও তিনি মুক্ত করলেন। তাদের পুত্রকন্যা, ছোটবড় সব লোক এবং যাবতীয় জিনিসপত্র যা অমালেকীরা নিয়ে গিয়েছিল তার কিছুই খোওয়া যায়নি।
{30:20} দাউদ সব কিছুই ফিরিয়ে আনলেন। এ ছাড়া দাউদ তাদের গোমেষাদির পালও দখল করে নিলেন। তাঁর লোকজন সেগুলিকে অন্যান্য পশুপালের সামনে রেখে তাড়িয়ে নিয়ে যেতে লাগল। তারা বলল, এ সব দাউদের লুঠের মাল।
{30:21} যে দুশো লোক ক্লান্ত হয়ে দাউদের সঙ্গে যেতে পারেনি, যাদের তাঁরা বেশোর নদীতীরে রেখে গিয়েছিলেন তাদের কাছে দাউদ এসৈএ পৌঁছালেন। তারা তখন দাউদ ও তাঁর সঙ্গীদের সঙ্গে দেখা করতে এগিয়ে গেল।
{30:22} দাউদ তাদের সম্ভাষণ জানালেন। দাউদের সঙ্গে যারা গিয়েছিল তাদের মধ্যে কিছু দুষ্ট ও নীচ প্রকৃতির লোক ছিল। তারা বলল, ওরা তো আমাদের সঙ্গে যায়নি। আমাদের লুঠের বখরা ওদের দেব না। ওরা শুধু ওদের বউ ছেলেমেয়ে নিয়ে চলে যাক।
{30:23} কিন্তু দাউদ বললেন, ভাই সব, প্রভু পরমেশ্বর আমাদের যা দিয়েছেন, তা নিয়ে এ রকম করা ঠিক নয়। তিনি আমাদের রক্ষা করেছেন এবং যে দস্যুদল আমাদের উপর চড়াও হয়েছিল, তাদের তিনি আমাদের হাতে সমর্পণ করেছেন।
{30:24} তোমাদের এ কথা কেউ মানবে না। যারা যুদ্ধে যায় তারা যেমন ভাগ পাবে, জিনিসপত্রের পাহারায় যারা থাকে তারাও তেমনি ভাগ পাবে।
{30:25} সকলেরই ভাগ সমান। সেদিন থেকেই দাউদ ইসরায়েলীদের মধ্যে এই রীতি ও কানুন প্রবর্তন করলেন। আজ, পর্যন্ত তা চলে আসছে।
{30:26} দাউদ সিকলগে ফিরে এসে যিহুদা গোষ্ঠীর বন্ধুস্থানীয় প্রবীণদের কাছে লুঠ করা জিনিসপত্রের কিছু কিছু অংশ ভেট পাঠিয়ে বললেন, প্রভু পরমেশ্বরের শত্রুকুলের কাছ থেকে লুঠ করে আনা জিনিসপত্রের মধ্য থেকে কিছু উপহার তোমাদের জন্য পাঠালাম।
{30:27} বেথেল, দক্ষিণ অঞ্চলের রামোৎ, যত্তীয়, আরোয়েব, শিফমোৎ,
{30:28} ইষ্টিমোয়, রাখাল, যিরহমেলী ও কেনী উপজাতিদের নগর-হর্মা,
{30:29} বোর-আশান, আথাক ও হিব্রোণ ইত্যাদি স্থানে যেখানে
{30:30} দাউদ ও তাঁর সঙ্গীরা যাতায়াত করতেন, সেই
{30:31} সব জায়গার অধিবাসীদের কাছে তিনি উক্ত উপহার পাঠিয়ে দিলেন।
{i31:1} শৌল ও যোনাথনের মৃত্যু ( ১ বংশা 10:1-12 )
{31:1} ফিলিস্তিনীরা ইসরায়েলীদের আক্রমণ করলে ইসরায়েলীরা গিলবোয়া পাহাড়ে পালিয়ে গেল। সেখানে তাদের হত্যা করা হল।
{31:2} ফিলিস্তিনীরা শৌল ও তাঁর পুত্রদের তাড়া করে ধরে ফেলল এবং শৌলের তিন পুত্র যোনাথন, অবিনাদব এবং মল্কিশুয়াকে হ্যতা করল।
{31:3} শৌলের সঙ্গে তাদের ঘোরতর যুদ্ধ হোল। তীরন্দাজ, সৈন্যেরা তাঁকে ঘিরে ধরল। তাদের হাতে শৌল সাংঘাতিক ভাবে আহত হলেন।
{31:4} শৌল তখন তাঁর আস্ত্রবাহককে বললেন, তরবারি উন্মুক্ত করে আমাকে বিদ্ধ কর নইলে ঐ বে- সুন্নতের দল এসে আমাকে বিদ্ধ করে লাঞ্ছিত করবে। কিন্তু তাঁর অস্ত্রবাহক এ কথায় রাজী হল না, সে খুব ভয় পেয়েছিল। শৌল তখন নিজেই নিজের তরবারি খুলে তার উপর পড়লেন।
{31:5} শৌলকে মরতে দেখে তাঁর অস্ত্রবাহকও নিজের তরবারির উপর পড়ে তাঁর সঙ্গেই প্রাণত্যাগ করল।
{31:6} এইভাবে সেদিন শৌল, তাঁর তিনপুত্র, তাঁর অস্ত্রবাহক এবং তাঁর সমস্ত সৈন্য এক সঙ্গেই মৃত্যুবরণ করলেন।
{31:7} উপত্যকায় অপর পারে এবং জর্ডন নদীর ওপারে যে সব ইসরায়েলী ছিল তারা যখন দেখল যে ইসরায়েলী সৈন্যবাহিনী পালিয়ে গিয়েছে এবং শৌল ও তাঁর পুত্রেরা মারা পড়েছেন তখন তারা নগর ছেড়ে পালিয়ে গেল। ফিলিস্তিনীরা তখন সেই সব নগর দখল করে বাস করতে লাগল।
{31:8} পরের দিন ফিলিস্তিনীরা নিহত লোকদের অস্ত্রশস্ত্র ও সাজসজ্জা খুলে নিতে এসে গিলবোয়া পাহাড়ে শৌল ও তাঁর তিন পুত্রের মৃতদেহ দেখতে পেল।
{31:9} তারা শৌলের মাথা কেটে ফেলল ও তাঁর অস্ত্রশস্ত্র আর সাজসজ্জা খুলে নিল। এই শুভ সংবাদ সমস্ত দেশময় এবং জনসাধারণের কাছে জানাবার জন্য তারা ফিলিস্তিনীদের দেশের সর্বত্র লোক পাঠিয়ে দিল।
{31:10} তারা শৌলের সাজসজ্জা অষ্টারোৎ দেবীর মন্দিরে রেখে দিল ও তাঁর মৃতদেহ বেথ-শান নগরের প্রাচীরে ঝুলিয়ে দিল।
{31:11} যাবেশ গিলিয়দের অধিবাসীরা শৌলের প্রতি ফিলিস্তিনীদের আচরণের কথা শুনতে পেল।
{31:12} তখন সেখানকার একদল দুঃসাহসী লোক রাতের বেলায় এসে বেথ-শান নগরের প্রাচীর থেকে শৌল ও তাঁর পুত্রদের মৃতদেহগুলি নামিয়ে নিল এবং যাবেশে নিয়ে গিয়ে সেগুলি দাহ করল।
{31:13} তারপর তাদের অস্থি সংগ্রহ করে সেখানকার এক ঝাউগাছের তলায় সমাধিস্থ করল। পরে তারা সাতদিন উপবাস করল।
