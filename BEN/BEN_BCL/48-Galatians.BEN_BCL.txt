{i1:1} মুখবন্ধ
{1:1} গালাতীয়ার সমস্ত মণ্ডলীর কাছে আমি প্রেরিত শিষ্য পৌল এবং আমার সঙ্গীরা এই পত্র লিখছি। কোন মানুষের সুপারিশে বা কোন মানুষের দ্বারা
{1:2} প্রেরিতশিষ্য পদে আমি নিযুক্ত হইনি। স্বয়ং যীশু খ্রীষ্ট এবং যিনি তাঁকে মৃতদের মধ্য থেকে পুনরুত্থিত করেছেন, সেই পিতা ঈশ্বরই আমাকে নিযুক্ত করেছেন।
{1:3} সেই পিতা ঈশ্বর এবং প্রভু যীশু খ্রীষ্ট তোমাদের অনুগ্রহ ও শান্তি দান করুন।
{1:4} আমাদের ঈশ্বর ও পিতার ইচ্ছানুসারে প্রভু যীশু খ্রীষ্ট বর্তমান মন্দ যুগ থেকে আমাদের উদ্ধারের উদ্দেশে আমাদের পাপের জন্য আত্মাহুতি দিলেন।
{1:5} সর্বযুগে সকল মহিমা তাঁরই। আমেন।
{i1:6} সতর্কবাণী
{1:6} আমি একথা জেনে স্তম্ভিত হলাম, যিনি খ্রীষ্টের অনুগ্রহের মাধ্যমে পরিত্রাণ লাভের জন্য তোমাদের আহ্বান করেছিলেন, তাঁকে তোমরা এত শীঘ্র ত্যাগ করে অন্য “সুসমাচারের’ দিকে মন দিয়েছ –
{1:7} অবশ্য অন্য “সুসমাচার’ নয় — শুধু কিছু লোক খ্রীষ্টের সুসমাচারকে বিকৃত করে তোমাদের বিব্রত করছ।
{1:8} কিন্তু তোমাদের কাছে আমি যে সুসমাচার প্রচার করেছিলাম, তাছাড়া অন্য সুসমাচার যদি কেউ প্রচার করে, আমরাই করি কিম্বা স্বর্গ থেকে আগত কোন দূতই করুক, তার উপর নেমে আসুক অভিশাপ।
{1:9} আমরা আগেও বলেছি, আর এখন আমি আবার বলছি, যে সুসমাচার তোমরা পেয়েছ তার চেয়ে পৃথক কোন সুসমাচার যদি কেউ প্রচার করে, তবে নিপাত যাক সে।
{1:10} আমি কার সমর্থন চাইছি, মানুষের না ঈশ্বরের? আমি কি মানুষের তোষামোদ করছি? আমি যদি মানুষকে তুষ্ট করতে চাইতাম তাহলে খ্রীষ্টের দাস হতাম না।
{i1:11} সুসমাচার কিভাবে এল?
{1:11} বন্ধুগণ, আমি তোমাদের জানাচ্ছি, আমি যে সুসমাচার প্রচার করেছি তা মানুষের উদ্ভাবিত নয়।
{1:12} কোন মানুষের কাছ থেকে আমি তা পাইনি, কোন মানুষ আমাকে তা শেখায়নি। খ্রীষ্ট স্বয়ং দর্শন দিয়ে সেই সুসমাচার আমার কাছে ব্যক্ত করেছেন।
{1:13} ইহুদী নীতি অনুযায়ী আমি কেমন জীবন যাপন করতাম তা তোমরা শুনেছ, আমি ঈশ্বরের মণ্ডলীকে কি নিদারুণভাবে নির্যাতন করতাম ও কিভাবে তার উচ্ছেদের চেষ্টা করতাম।
{1:14} ইহুদী রীতিপালনে আমার সমবয়সীদের চেয়ে অনেক বেশী এগিয়ে গিয়েছিলাম। পূর্বপুরুষদের ঐতিহ্য অনুসরণে আমি ছিলাম অতিমাত্রায় আগ্রহী।
{1:15} কিন্তু ঈশ্বর আমাকে জন্মের আগে থেকেই মনোনীত করেছিলেন এবং তাঁরই অনুগ্রহে আমাকে আহ্বান করেছিলেন।
{1:16} তিনি স্থির করলেন তাঁর পুত্রকে আমার মধ্য দিয়ে প্রকাশ করবেন আমি যেন অইহুদীদের কাছে তাঁর কথা ঘোষণা করি। তখন আমি কোন রক্তমাংসের মানুষের সঙ্গে পরামর্শ করলাম না বা
{1:17} জেরুশালেমে আমার পূর্ববর্তী প্রেরিত শিষ্যদের কাছেও গেলাম না। অবিলম্বে আমি চলে গেলাম আরব দেশে, তারপর ফিরে এলাম দামাস্কাসে।
{1:18} তিন বছর পরে পিতরের সঙ্গে আলোচনা করার জন্য আমি জেরুশালেমে গেলাম, পনেরো দিন তাঁর ওখানে রইলাম,
{1:19} কিন্তু প্রভুর ভ্রাতা যাকোব ছাড়া প্রেরিতপুরুষদের আর কারও দেখা পেলাম না।
{1:20} তোমাদের কাছে যা আমি লিখছি, ঈশ্বর সাক্ষী, তার রপ্রতিটি কথাই সত্য।
{1:21} আমি তারপর গেলাম সিরিয়া ও সাইলেসিয়া অঞ্চলে।
{1:22} কিন্তু তখনও পর্যন্ত যিহুদীয়া প্রদেশের খ্রীষ্ট মণ্ডলীগুলি আমাকে দেখেনি।
{1:23} তারা শুধু শুনেছিল, যে লোকটি আগে আমাদের নির্যাতন করত, আমাদের ধর্মবিশ্বাসকে উৎখাত করার চেষ্টা করত, সে আজ সেই ধর্মবিশ্বাস প্রচার করছে।
{1:24} আমার জন্যে তারা ঈশ্বরের প্রশস্তি করত।
{i2:1} জেরুশালেম মণ্ডলীর অনুমোদন
{2:1} চোদ্দ বছর পরে বার্নাবাসের সঙ্গে আবার জেরুশালেমে গেলাম, তীতকেও সঙ্গে নিলাম।
{2:2} ঈশ্বরের প্রত্যাদেশ পেয়েই সেখানে গিয়েছিলাম। অইহুদীদের মধ্যে যে সুসমাচার আমি প্রচার করে থাকি তা সেখানে পেশ করলাম। আমার এতদিনের পরিশ্রম যে ব্যর্থ হয়নি তা প্রমাণ করার জন্য মণ্ডলীর নেতৃবৃন্দের কাছে নিভৃতে তার বিবরণ দিলাম।
{2:3} কিন্তু আমার সঙ্গী তীতকে গ্রীক হওয়া সত্ত্বেও সুন্নত সংস্কার গ্রহণে বাধ্য করা হয়নি।
{2:4} কিছু ভণ্ড ভক্ত আমাদের দলে ঢুকে পড়েছিল। আমরা যীশু খ্রীষ্টের দেওয়া যে স্বাধীনতা ভোগ করি তার উপর তারা গোপনে দৃষ্টি রাখছিল। তারা চেয়েছিল আমাদের দাসত্বের শৃঙ্খল পরাতে। তাদেরই জন্যে এ বিষয়টি উত্থাপিত হল।
{2:5} কিন্তু তাদের কাছে আমরা মুহূর্তের জন্যও নতিস্বীকার করিনি। আমরা চেয়েছিলাম সুসমাচারের সত্য তোমাদের কাছে সংরক্ষিত থাকুক।
{2:6} যাঁরা নেতা বলে স্বীকৃত ছিলেন — তাঁরা কি ছিলেন তাতে আমার কিছুই আসে যায় না, কারণ ঈশ্বর কারও মুখ দেখে বিচার করেন না — বস্তুতঃ সেই নেতারা আমার বক্তব্যের সঙ্গে নতুন কিছু যোগ করেননি।
{2:7} বরং তাঁরা দেখলেন যে আমার উপর অর্পিত হয়েছে অইহুদীদের মধ্যে সুসমাচার প্রচারের ভার, যেমন পিতরের উপর অর্পিত ছিল ইহুদীদের মধ্যে সুসমাচার প্রচারের দায়িত্ব।
{2:8} কারণ যে ঈশ্বরের প্রেরণায় পিতর হয়েছেন ইহুদীদের জন্য ভারপ্রাপ্ত প্রেরিতশিষ্য, সেই প্রেরণাতেই আমিও অইহুদীদের জন্য প্রেরিতশিষ্য হবার দায়িত্ব পেয়েছি।
{2:9} ঈশ্বরই যে আমাকে বরদান করেছেন, একথা উপলব্ধি করে যাকোব, যোহন ও পিতর, যাঁরা মণ্ডলীর স্তম্ভরূপে স্বীকৃত — তাঁরা আমাকে ও বার্নাবাসকে করমর্দন করে সহকর্মী বলে গ্রহণ করলেন। স্থির হল, আমরা যাব অইহুদীদের মধ্যে, আর তাঁরা যাবেন ইহুদীদের কাছে।
{2:10} তাঁরা শুধু চাইলেন, আমরা যেন আমাদের দুঃস্থ-বন্ধুদের কথা স্মরণে রাখি। এই কাজে আমি বরাবরই উদ্যোগী ছিলাম।
{i2:11} পিতরের কাছে পৌলের অনুযোগ
{2:11} পিতর যখন সিরিয়া দেশের এণ্টিয়কে এলেন, তখন তাঁর মুখের উপরে আমি প্রতিবাদ জানিয়েছি, কারণ স্পষ্টতঃ তিনি অন্যায় করেছিলেন।
{2:12} যাকোবের কাছ থেকে কিছু লোক আসার আগে পর্যন্ত পিতর অইহুদীদের সঙ্গে আহার করতেন। কিন্তু তারা আসার পর, সুন্নতপন্থীদের ভয়ে তিনি পিছিয়ে গেলেন। তাদের সঙ্গে খাওয়া-দাওয়া বন্ধ করলেন।
{2:13} তাঁর মত অন্যান্য ইহুদীরাও কপট আচরণ শুরু করল, এমনকি বার্নাবাসও এদের কপটতার দ্বারা প্রভাবিত হলেন।
{2:14} কিন্তু আমি যখন দেখলাম যে সুসমাচারের সত্যের সঙ্গে তাঁদের আচরণ সামঞ্জস্যপূর্ণ নয়, তখন সকলের সামনে আমি পিতরকে অনুযোগ করে বললাম, আপনি ইহুদী হয়েও ইহুদী রীতিনীতি না মেনে অইহুদীদের মত জীবন যাপন করেন। তবে কেন আপনি তাদের ইহুদী রীতি পালনে বাধ্য করছেন?
{i2:15} ইহুদী-অইহুদী নির্বিশেষে সকলেরই বিশ্বাসে পরিত্রাণ
{2:15} আমরা জন্মসূত্রে ইহুদী, পাপাচারী ম্লেচ্ছ নই একথা সত্য।
{2:16} তবুও আমরা জানি, মানুষ বিধানসম্মত কার্যের ফলে নয়, কেবল যীশু খ্রীষ্টেতে বিশ্বাস দ্বারা ধার্মিক প্রতিপন্ন হয়। আমরাও যীশু খ্রীষ্টে বিশ্বাস করেছি যেন বিধানসম্মত কার্যের ফলে নয়, কিন্তু খ্রীষ্টের প্রতি বিশ্বাসের গুণে ধার্মিক প্রতিপন্ন হই। কারণ বিধানসম্মত কর্মের ফলে কোন মানুষই ধার্মিক গণ্য হয় না।
{2:17} এখন খ্রীষ্টের মাধ্যমে ধার্মিক হতে গিয়ে আমরা যদি পাপী প্রতিপন্ন হই, তাহলে কি ধরে নিতে হবে যে খ্রীষ্ট পাপের সহায়ক? অসম্ভব!
{2:18} যা ভেঙ্গে ফেলেছি, তা যদি আবার গড়ে তুলি তাহলে নিজেকে অপরাধী প্রতিপন্ন করি।
{2:19} বিধানের বিধিতেই আমার মৃত্যু হল এবং এই বিধিই আমাকে তার বন্ধন থেকে মুক্তি দিল যেন ঈশ্বরের জন্য জীবনধারণ করি। আমি খ্রীষ্টের সঙ্গে ক্রুশার্পিত হয়েছি।
{2:20} এই যে আমি বেঁচে আছি, সে তো আমি নই, খ্রীষ্টই আমার মধ্যে বেঁচে আছেন। এখন দেহে আমার যে প্রাণ রয়েছে তা ঈশ্বরের পুত্রের উপর নির্ভর করেই বেঁচে আছে, যিনি আমাকে ভালবেসে আমার জন্য আত্মদান করেছেন।
{2:21} ঈশ্বরের অনুগ্রহকে আমি ব্যর্থ হতে দিইনি। বিধান পালন করে যদি ধার্মিক হওয়া যেত তাহলে খ্রীষ্টের মৃত্যুর প্রয়োজন ছিল না।
{i3:1} বিধান না বিশ্বাস?
{3:1} মূর্খ গালাতীয়ের দল। কে তোমাদের এমন বিভ্রান্ত করল? তোমাদের চোখের সামনে ক্রুশবিদ্ধ যীশু খ্রীষ্টের রূপ সুস্পষ্টভাবে অঙ্কিত হয়নি কি?
{3:2} শুধু একটি বিষয় আমি তোমাদের কাছে জানতে চাই: তোমরা কি বিধান পালন করে পবিত্র আত্মাকে পেয়েছিলে, না সুসমাচারে বিশ্বাস করে পেয়েছিলে?
{3:3} তোমরা এত নির্বোধ কেন? আত্মা দিয়ে শুরু করলে, এখন তোমরা শেষ করতে চাও জৈবিকভাবে?
{3:4} এত দুঃখকষ্ট কি বৃথাই ভোগ করলে? হয়তো বৃথাই!
{3:5} যাঁর ঐশ্বর্য থেকে তোমরা আত্মা পেয়েছ এবং যাঁর পরাক্রমে অলৌকিক কার্য সাধিত হয়েছে, তা কি বিধান পালন, না সুসমাচার শুনে বিশ্বাস করার ফলশ্রুতি?
{3:6} অব্রাহাম ঈশ্বরের কথা বিশ্বাস করেছিলেন, সেই বিশ্বাসই তাঁর ধার্মিকতা বলে গণ্য হল।
{3:7} কাজেই জেনে রাখ, বিশ্বাস যাদের অবলম্বন তারাই অব্রাহামের সন্তান।
{3:8} যারা ইহুদী নয় ঈশ্বর তাদের সেই বিশ্বাসের ভিত্তিতেই বিজাতিদের ধার্মিক গণ্য করবেন, এরই পূর্বাভাস ঈশ্বর শাস্ত্রে দিয়েছেন। তিনি অব্রাহামের কাছে এই সুসমাচার ঘোষণা করেছিলেনঃ তোমার মধ্যে সর্বজাতি আশীর্বাদ লাভ করবে।
{3:9} অব্রাহামের মত বিশ্বাসই যাদের অবলম্বন তারা তাঁরই মত আশীর্বাদ লাভ করে।
{3:10} যারা বিধান নির্দেশিত কর্ম দ্বারা ঈশ্বরকে তুষ্ট করতে চায় তাদের উপর নেমে আসবে অভিশাপ। শাস্ত্রে আছে “বিধানগ্রন্থে লিখিত সমস্ত নির্দেশ যে পালন করে না, সে হবে অভিশপ্ত।”
{3:11} একথা নিশ্চিত যে, বিধিব্যবস্থা পালন করে কেউ ঈশ্বরের কাছে ধার্মিক প্রতিপন্ন হতে পারে না, যেহেতু শাস্ত্রে আরও লেখা আছে, “বিশ্বাসের দ্বারা যে ধার্মিক প্রতিপন্ন হয় সেই বাঁচবে”।
{3:12} কিন্তু বিধানের সঙ্গে বিশ্বাসের কোন সম্পর্ক নেই কারণ যে সমস্ত বিধিব্যবস্থা পালন করে সে তার দ্বারাই জীবন পাবে।
{3:13} শাস্ত্রে আছে, কাষ্ঠদণ্ডে যাকে ঝোলানো হবে সে অভিশপ্ত। আমাদের প্রাপ্য অভিশাপ নিজে গ্রহণ করে খ্রীষ্ট বিধানের অভিশাপ থেকে আমাদের মুক্ত করেছেন।
{3:14} অব্রাহাম যে আশীর্বাদ লাভ করেছিলেন তা খ্রীষ্ট যীশুর মাধ্যমে সর্বজাতি লাভ করে এবং আমরাও বিশ্বাস দ্বারা প্রতিশ্রুত পবিত্র আত্মা লাভ করি।
{i3:15} বিশ্বাস ও প্রতিশ্রুতি
{3:15} বন্ধুগণ, আমাদের প্রাত্যহিক জীবন থেকে একটি উদাহরণ আমি তোমাদের দেব। দুজন মানুষের মধ্যে কোনো চুক্তিপত্র চূড়ান্ত হবার পর কেউ সেটা বাতিল করে না বা তাতে কিছু যোগও করে না।
{3:16} এইসব প্রতিশ্রুতি দেওয়া হয়েছিল অব্রাহাম ও তাঁর বংশধরের কাছে। ‘বংশধরদের কাছে’ বলা হয়নি, বলা হয়েছিল একবচনে ‘তোমার বংশধরের কাছে’। সেই বংশধর হলেন খ্রীষ্ট।
{3:17} আমি বলতে চাই, ঈশ্বর অব্রাহামের সঙ্গে একটা চুক্তি চূড়ান্তভাবে স্থির করেছিলেন। তার চারশো ত্রিশ বছর পরে এল বিধান। এই বিধান আগের সেই চুক্তি বাতিল করতে পারে না বা প্রতিশ্রুতি নাকচ করতে পারে না।
{3:18} ঈশ্বরের আশীর্বাদ যদি বিধান পালন করে পেতে হয়, তাহলে তা আর প্রতিশ্রুতির উপর নির্ভর করে না। কিন্তু প্রতিশ্রুতির সঙ্গে অব্রাহাম ঈশ্বরের আশীর্বাদ লাভ করেছিলেন।
{3:19} তাহলে বিধানের আর প্রয়োজন কি ছিল? মানুষ অপরাধ করে বলেই বিধান দেওয়া হয়েছিল। কিন্তু যে বংশধরকে উদ্দশ্যে করে প্রতিশ্রুতি দেওয়া হয়েছিল তাঁর আগমন না হওয়া পর্যন্ত তা বলবৎ ছিল। স্বর্গদূতদের দ্বারা একজন মধ্যস্থের হাতে তা দেওয়া হয়েছিল।
{3:20} ঈশ্বর এক। যেখানে একজন থাকেন সেখানে কোন মধ্যস্থের প্রয়োজন হয় না।
{i3:21} বিধানের উদ্দেশ্য
{3:21} বিধান কি তবে ঈশ্বরের প্রতিশ্রুতির বিরোধী? কখনও নয়। কিন্তু এমন বিধান যদি দেওয়া হত যার জীবনদানের ক্ষমতা আছে, তাহলে মানুষ সেই বিধানের দ্বারাই ধার্মিকতা লাভ করত।
{3:22} কিন্তু শাস্ত্রের বিচারে সবকিছুই পাপের দ্বারা কবলিত। তাই যারা বিশ্বাসী তারা যীশু খ্রীষ্টের প্রতি বিশ্বাসের ভিত্তিতে সেই প্রতিশ্রুতির ফল লাভ করে।
{3:23} বিশ্বাসের যুগ শুরু হবার আগে আমরা বিধানের অধীনে ছিলাম। বিশ্বাসের পথ উন্মুক্ত হবার প্রতীক্ষায় আমরা অবরুদ্ধ ছিলাম।
{3:24} বিধানে আমাদের পথ দেখিয়ে খ্রীষ্টের কাছে নিয়ে এসেছে যেন আমরা বিশ্বাসের বলে ধার্মিক গণ্য হই।
{3:25} কিন্তু এবার যখন বিশ্বাসের শুরু হয়েছে তখন আমরা পথপ্রদর্শকের অধীন নই।
{3:26} খ্রীষ্ট যীশুকে বিশ্বাস করেই তোমরা সকলে ঈশ্বরের সন্তান হয়েছ।
{3:27} তোমরা যতজন খ্রীষ্টের নামে দীক্ষিত হয়েছ, সকলেই নববস্ত্রের ন্যায় খ্রীষ্টকে পরিধান করেছ।
{3:28} ইহুদী কি অইহুদী, পরাধীন কি স্বাধীন, পুরুষ কি নারী কারও মধ্যে কোন ভেদ নেই। খ্রীষ্ট যীশুর আশ্রয়ে তোমরা সকলে এক।
{3:29} তোমরা যদি খ্রীষ্টের হও, তাহলে তোমরা অব্রাহামের বংশধর এবং প্রতিশ্রুতি অনুসারে ঈশ্বরের দান তোমাদেরই জন্য।
{4:1} আমার বক্তব্য এই, উত্তরাধিকারী যতদিন নাবালক থাকে, সমস্ত সম্পত্তির মালিক হলেও ক্রীতদাসের সঙ্গে তার কোন পার্থক্য থাকে না।
{4:2} পিতার দ্বারা নির্দিষ্ট কাল পর্যন্ত সে অভিভাবক ও অছির অধীন।
{4:3} আমাদের ক্ষেত্রেও সে কথা প্রযোজ্য। আমরা যখন নাবালক ছিলাম, বিশ্বের আদিম শক্তিগুলির ক্রীতদাস ছিলাম আমরাও।
{4:4} কিন্তু ঈশ্বর আপন পুত্রকে পাঠালেন, যিনি জন্ম নিলেন এবং জীবন যাপন করলেন বিধানের অধীন
{4:5} যেন তিনি সেই বিধানের অধীন লোকদের উদ্ধার করতে পারেন এবং আমরা ঈশ্বরের সন্তান হতে পারি।
{4:6} তোমরা তাঁর সন্তান বলে ঈশ্বর আপন পুত্রের আত্মাকে আমাদের অন্তরে প্রেরণ করেছেন, তাঁরই জন্য আমরা ঈশ্বরকে ‘আব্বা, পিতা’ বলে ডাকি।
{4:7} তাই তুমি আর ক্রীতদাস নও, তুমি তাঁর সন্তান, সেইজন্যই ঈশ্বর তোমাকে উত্তরাধিকারী মনোনীত করেছেন।
{i4:8} পৌলের দুশ্চিন্তা
{4:8} একদা তোমরা, ঈশ্বরকে জানতে না বলে যারা প্রকৃতপক্ষে দেবতা নয়, তাদের সেবা করতে।
{4:9} এখন তোমরা ঈশ্বরকে জেনেছ বরং বলা যায় ঈশ্বর তোমাদের গ্রহণ করেছেন। তাহলে কেমন করে সেই দুর্বল, নগণ্য আদিম শক্তিগুলির দিকে আকৃষ্ট হচ্ছ এবং আবার তাদের সেবা করতে চাইছ?
{4:10} তোমরা দিনক্ষণ, তিথি-নক্ষত্র মেনে চলেছ!
{4:11} আমার ভয় হচ্ছে, হয়তো তোমদের জন্য আমি বৃথাই পরিশ্রম করেছি।
{4:12} বন্ধুগণ, তোমাদের কাছে আমার অনুরোধ, তোমরা আমার মত হও কারণ আমি যে তোমাদেরই একজন হয়েছি। আমার কোন ক্ষতি তোমরা করনি।
{4:13} তোমরা জান, আমি প্রথমবার অসুস্থ হয়ে পড়ায় তোমাদের কাছে এসেছিলাম, তখন সুসমাচার প্রচারের সুযোগ পেয়েছিলাম।
{4:14} সেই শারীরিক অবস্থায় তোমরা আমাকে অবজ্ঞা কিম্বা ঘৃণা করনি, বরং আমাকে গ্রহণ করেছিলে ঈশ্বরের দূতের মত স্বয়ং যীশু খ্রীষ্টের মত।
{4:15} তোমাদের সেদিনের সেই আনন্দ আজ কোথায় গেল? তোমাদের সম্বন্ধে আমি বলতে পারি, সম্ভব হলে তখন তোমরা নিজেদের চোখ উপড়ে নিয়ে আমাকে দান করতে।
{4:16} তাহলে তোমাদের কাছে সত্য কথা বলাতেই কি আজ আমি তোমাদের শত্রু হলাম?
{4:17} তারা তোমাদের মন জয় করতে চায় কিন্তু তাদের উদ্দেশ্য সৎ নয়। তারা আসলে আমার কাছ থেকে তোমাদের বিচ্ছিন্ন করে রাখতে চায় যাতে তোমরা তাদের অনুগত হয়ে ওঠ।
{4:18} তোমাদের জন্য কারো সহানুভূতি যদি সবসময় সদুদ্দেশ্যে হয় তবে তা ভাল, কিন্তু তা যেন শুধু আমি যখন উপস্থিত থাকি, তখনকার জন্য না হয়।
{4:19} আমার বৎসগণ, খ্রীষ্ট যতদিন না তোমাদের মধ্যে মূর্ত হয়ে ওঠেন, ততদিন আমি তোমাদের নিয়ে প্রসববেদনাতুরা জননীর মতই কষ্ট পাচ্ছি।
{4:20} ইচ্ছে হয়, এই মুহূর্তে তোমাদের কাছে গিয়ে ভিন্ন সুরে কথা বলি, কারণ তোমাদের নিয়ে আমি কি করব কিছুই ভেবে পাচ্ছি না।
{i4:21} হাগার ও সারার রূপক
{4:21} বল তো, তোমরা যারা বিধান মেনে চলতে চাও, তোমরা কি বিধানের কথা শোননি?
{4:22} লেখা আছে, অব্রাহামের দুই পুত্র ছিল। একজনের মা ক্রীতদাসী, অন্য জনের মা স্বাধীন।
{4:23} যে দাসীর পুত্র, সে জৈব কামনাজাত, আর যে স্বাধীন নারীর পুত্র তার জন্ম হয়েছে প্রতিশ্রুতি অনুসারে।
{4:24} এর একটা রূপক অর্থ আছেঃ এই নারীরা হল দুটি চু্ক্তির প্রতীক। একটি সিনাই পর্বতে হাগারের সঙ্গে সম্পাদিত। দাসত্বে আবদ্ধ করাই ছিল সেই চুক্তির উদ্দেশ্য।
{4:25} সেই হাগার হল আরব দেশের সিনাই পর্বাত, বর্তমান জেরুশালেমের প্রতীক।
{4:26} কিন্তু স্বর্গীয় জেরুশালেম স্বাধীন, সে-ই আমাদের জননী।
{4:27} শাস্ত্রে আছেঃ আনন্দ কর, হে সন্তানহীনা বন্ধ্যা নারী, উল্লাসে করর জয়ধ্বনি, যদিও তুমি সন্তান করনি ধারণ! কারণ স্বামী সোহাগিনীর চেয়ে পরিত্যক্তা হবে সেই স্ত্রী যে অধিক সন্তানের জননী।
{4:28} বন্ধুগণ, তোমরা ইসহাকের মতই প্রতিশ্রুতির সন্তান।
{4:29} সেদিন যেমন জৈবিক নিয়মে জাত সন্তান আধ্যাত্মিক সন্তানকে নিগ্রহ করত, আজও তাই করে।
{4:30} কিন্তু শাস্ত্র কী বলে? ‘দূর করে দাও ক্রীতদাসী আর তারা পুত্রকে। কারণ দাসীর পুত্র পাবে না স্বাধীনার পুত্রের সঙ্গে উত্তরাধিকার।’
{4:31} কাজেই বন্ধুগণ, আমরা স্বাধীনারই সন্তান, ক্রীতদাসীর নয়।
{i5:1} প্রকৃত স্বাধীনতা
{5:1} স্বাধীন থাকার জন্যই খ্রীষ্ট আমাদের মুক্ত করেছেন, কাজেই অটল থাক, আবার দাসত্বের জোয়ালে আবদ্ধ হয়ো না।
{5:2} দেখ, আমি পৌল তোমাদের বলছি, তোমরা যদি সুন্নত সংস্কার মেনে নাও তাহলে খ্রীষ্ট তোমাদের কোন কাজে আসবেন না।
{5:3} প্রত্যেক সুন্নতপ্রাপ্ত লোককে আমি আবার বিশেষভাবে বলছি যে সমগ্র বিধিব্যবস্থা সে পালন করতে বাধ্য।
{5:4} তোমরা যারা বিধান দ্বারা ধার্মিক গণ্য হতে চাও, তারা খ্রীষ্ট থেকে বিচ্ছিন্ন হয়েছ, অনুগ্রহ থেকে বিচ্যুত হয়েছ।
{5:5} কারণ আমরা পবিত্র আত্মার শক্তিতে বিশ্বাসের দ্বারা ধার্মিক গণ্য হবার আশায় অপেক্ষা করছি।
{5:6} খ্রীষ্ট যীশুর সঙ্গে সংযুক্ত হলে সু্ন্নত বা বেসুন্নত কোনটারই কোন মূল্য নেই। মূল্য আছে শুধু বিশ্বাসের, প্রেমের মধ্যে দিয়ে যার প্রকাশ।
{5:7} তোমরা তো বেশ ভালভাবেই চলছিলে। সত্য পথে চলতে কে তোমাদের বাধা দিল?
{5:8} যিনি তোমাদের আহ্বান করেছেন, এই প্ররোচনা তো তাঁর কাছ থেকে আসেনি।
{5:9} একটুখানি খামির সমস্ত ময়দার তালকে গাঁজিয়ে তোলে।
{5:10} প্রভুর নামে তোমাদের উপর আমার এই আস্থা আছে, তোমরা ভিন্ন মত পোষণ করবে না, কিন্তু যে তোমাদের বিভ্রান্ত করে, সে যে-ই হোক, উচিত দণ্ড পাবে।
{5:11} কিন্তু বন্ধুগণ, আমি যদি সুন্নত সংস্কারকে সমর্থন করি, তাহলে এখনও নিগৃহীত হচ্ছি কেন? তাহলে তো ক্রুশের কথা প্রচারের বাধা দূর হয়ে যেত।
{5:12} সুন্নত নিয়ে যারা অশান্তি সৃষ্টি করে তারা বরং নিজেদের নপুংসক করে ফেলুক।
{5:13} বন্ধুগণ, তোমরা স্বাধীন হওয়ার জন্যই আহূত হয়েছ, কিন্তু সাবধান, সেই স্বাধীনতাকে জৈব প্রকৃতি চরিতার্থ করার সুযোগ হিসাবে ব্যবহার করো না, বরং প্রেমে পরস্পরের সেবা কর।
{5:14} কারণ সমগ্র বিধিব্যবস্থা এই একটি কথাতে বিধৃত হয়েছে: ‘তোমার প্রতিবেশীকে নিজের মত ভালবাসবে।’
{5:15} কিন্তু তোমরা যদি নিজেদের মধ্যে সংঘর্ষে লিপ্ত হও তবে সকলেই ধ্বংস হবে।
{i5:16} পবিত্র আত্মা ও মানব প্রকৃতি
{5:16} তাই আমি বলি, পবিত্র আত্মার বাধ্য হয়ে চল তাহলে আর মানব প্রকৃতির চাহিদা মিটাতে হবে না।
{5:17} কারণ দেহের কামনা আত্মার অভিলাষের বিরোধী। আত্মা আর জৈব প্রকৃতি পরস্পরবিরোধী বলে এদের আকর্ষণ বিপরীতমুখী। ফলে তোমরা যা করতে চাও তা করতে পার না।
{5:18} কিন্তু তোমরা যদি আত্মার নির্দেশে চল তাহলে বিধিব্যবস্থা তোমাদের উপর প্রযোজ্য নয়।
{5:19} মানুষের স্বভাব সবাই জানে। ব্যভিচার, অশুচিতা, উচ্ছৃঙ্খলতা,
{5:20} পৌত্তলিকতা, বশীকরণ, শত্রুতা, দ্বন্দ্ব, ঈর্ষা, ক্রোধ, স্বার্থপরতা, মতভেদ, দলাদলি,
{5:21} হিংসা, মত্ততা এবং এ ধরণের অন্যান্য পাপ, যেগুলি তোমাদের আগেও বলেছি, এখনও বলছি, এসব যারা করে তারা ঐশরাজ্যের কোন অধিকার পাবে না।
{5:22} কিন্তু পবিত্র আত্মা যে ফসল উৎপন্ন করেন তা হল — আনন্দ, শান্তি, সহিষ্ণুতা, সহৃদয়তা, হিতৈষণা, বিশ্বস্ততা,
{5:23} অমায়িকতা ও আত্মসংযম। এসবের বিরুদ্ধে কোন বিধিনিষেধ নেই।
{5:24} যারা খ্রীষ্ট যীশুর আপনজন, তারা সমস্ত কামনা বাসনাসহ নিজের মানবসত্তাকে ক্রুশবিদ্ধ করেছে।
{5:25} যদি আমরা আত্মার শক্তিতে জীবনধারণ করি, তাহলে এস, আত্মার বাধ্য হয়ে চলি।
{5:26} আমরা যেন অহঙ্কার না করি, পরস্পরকে উত্তেজিত না করি, ঈর্ষা না করি।
{i6:1} বিবিধ উপদেশ
{6:1} বন্ধুগণ, কারো অপরাধ যদি ধরা পড়ে, তোমরা যারা আধ্যাত্মিকভাবাপন্ন, তাকে সহৃদয়ভাবে সংশোধন কর। প্রত্যেকে নিজের দিকে দৃষ্টি রাখ, তোমরাও প্রলুব্ধ হতে পার।
{6:2} তোমরা একে-অন্যের গুরুভার বহনে সাহায্য কর, এভাবেই পূরণ কর খ্রীষ্টের বিধান।
{6:3} কারণ যোগ্যতা না থাকা সত্ত্বেও কেউ যদি নিজের সম্বন্ধে উচ্চ ধারণা পোষণ করে, তাহলে সে নিজেকে প্রতারণা করে।
{6:4} প্রত্যেকে নিজের কর্ম যাচাই করে দেখুক, তাহলে অন্যের প্রশংসার অপেক্ষা না করে সে নিজের মনে সন্তোষ লাভ করতে পারে।
{6:5} কারণ প্রত্যেককেই বইতে হবে আপন বোঝা।
{6:6} ধর্মশিক্ষার্থী তার শিক্ষককে নিজের বিষয় আশয় থেকে কিছু অংশ দান করুক।
{6:7} ভুল করো না, ঈশ্বরকে প্রতারণা করা যায় না। মানুষ যেমন বীজ বোনে, তেমনি ফসল তোলে।
{6:8} যে দেহরূপ ক্ষেত্রে কামনার বীজ বোনে, সে তা থেকে বিনাশের ফসল তুলবে। কিন্তু যে অধ্যাত্ম ক্ষেত্রে আত্মিক বীজ বোনে, সে পবিত্র আত্মা প্রদত্ত শাশ্বত জীবনের ফসল তুলবে।
{6:9} ভাল কাজে আমাদের যেন ক্লান্তি না আসে, কারণ নিরূৎসাহ হয়ে না পড়লে আমরা যথাসমে ফসল তুলব।
{6:10} সুযোগ যতক্ষণ আছে, এস, সকলেরই মঙ্গল সাধন করি, বিশেষ করে তাদের, যারা একই বিশ্বাসের সূত্রে আমাদের আপনজন।
{i6:11} উপসংহার
{6:11} দেখ, আমি নিজের হাতে কত বড় অক্ষরে তোমাদের কাছে লিখছি।
{6:12} যারাই তোমাদের সু্ন্নত করাতে চায় তারা বাহ্যিকভাবে লোকের স্বীকৃতি চায়। খ্রীষ্টের ক্রুশের জন্য যেন তাদের উপর নিগ্রহ না ঘটে।
{6:13} তাদের সুন্নত হয়েছে বটে কিন্তু তারা বিধান মেনে চলে না। কিন্তু তারা চায় যেন তোমাদের সু্ন্নত হয় যাতে তারা তোমাদের বাহ্যিক সংস্কার পালন সম্পর্কে গর্ব করতে পারে।
{6:14} আমি যেন আমাদের প্রভু যীশু খ্রীষ্টেরর ক্রুশ ছাড়া আর কোন কিছু নিয়ে গর্ব না করি, কারণ খ্রীষ্টের ক্রুশের দ্বারাই আমি সংসারের কাছে মৃত, এবং সংসার আমার কাছে মৃত।
{6:15} কারণ এখন সু্ন্নত বা বেসুন্নতে কিছু এসে যায় না, নতুন মানুষ হয়ে ওঠাই সার কথা।
{6:16} এই বিধি যারা মেনে চলে, তাদের উপরে এবং ঈশ্বরের মনোনীত সকলের উপরে বিরাজ করুক শান্তি ও করুণা।
{6:17} পরিশেষে বলি, কেউ যেন আমাকে উত্যক্ত না করে, কারণ আমি যে যীশুর ক্রীতদাস, আমার দেহের ক্ষতচিহ্নগুলিই তার প্রমাণ।
{6:18} বন্ধুগণ, আমাদের প্রভু যীশু খ্রীষ্টের অনুগ্রহ তোমাদের অন্তরে নিত্য বিরাজ করুক। আমেন।
