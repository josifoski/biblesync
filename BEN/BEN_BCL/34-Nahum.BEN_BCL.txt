{i1:1} নবী নহুমের পুস্তক
{1:1} নীনবী নগর সম্পর্কে ভাবোক্তি। এলকোশ নিবাসী নহুমের দিব্যদর্শনের বিবরণ।
{i1:2} ঈশ্বরের অসন্তোষ
{1:2} প্রভু পরমেশ্বর অদ্বিতীয়, কোন প্রতিদ্বন্দ্বীকে তিনি সহ্য করেন না। যারা তাঁর বিরোধিতা করে, তিনি তাদের শাস্তি দেন, শত্রুদের উপর প্রতিশোধ নেন।
{1:3} পরমেশ্বর সহজে ক্রুদ্ধ হন না, মহাশক্তিশালী তিনি, অপরাধী তাঁর কাছে রেহাই পায় না। তাঁর পদক্ষেপে ওঠে ঘূর্ণিঝড়, আকাশ ভরে যায় ধূলিমেঘে।
{1:4} তাঁর তিরস্কারে শুকিয়ে যায় সাগরের জলরাশি, নদনদী হয় জলহীন, বাশানের তৃণভূমি শুকিয়ে যায়, রুক্ষ হয়ে যায় কার্মেলের পাহাড় চিরসবুজ লেবানন ম্লান হয়ে যায়।
{1:5} তাঁর সম্মুখে পর্বতেরা হয় কম্পিত, বিগলিত হয় গিরিরাজি, তিনিই আনেন পৃথিবীতে মহাপ্রলয়।
{1:6} কার সাধ্য তাঁর ক্রোধের মুখে দাঁড়ায়? কে পারে তাঁর রোষের তেজ সহ্য করতে? আগুনের মত নেমে আসে তাঁর ক্রোধ সেই তেজে শিলারাশি হয় চূর্ণ-বিচূর্ণ।
{1:7} প্রভু মঙ্গলময় সঙ্কটের দিনে তিনি সুদৃঢ় আশ্রয় যারা তাঁর শরণাগত, তিনি তাদের গ্রহণ করেন।
{1:8} কিন্তু তিনি তাঁর বিপক্ষদের উত্তাল বন্যাপ্রবাহে ধ্বংস করবেন, শত্রুদের নিক্ষেপ করবেন মৃত্যুর অন্ধকারে।
{1:9} প্রভুর বিরুদ্ধে কি চক্রান্ত করছ তোমরা? তিনি সমূলে ধ্বংস করবেন শত্রুদের, দ্বিতীয় আঘাতের আর প্রয়োজন হবে না।
{1:10} কাঁটা ঝোপের জঞ্জালের মত, শুকনো খড়ের মত তারা পুড়ে ছাই হয়ে যাবে।
{1:11} তোমাদের মাঝে একজনের উদ্ভব হয়েছে সে প্রভুর বিরুদ্ধে চক্রান্ত করছে এবং দুষ্কর্মের মন্ত্রণা দিচ্ছে।
{1:12} কিন্তু প্রভু ইসরায়েলকে বলছেনঃ আসিরীয়েরা শক্তিশালী ও সংখ্যায় বিপুল হলেও উচ্ছিন্ন হবে, একেবারে নিশ্চিহ্ন হয়ে যাবে।হে ইসরায়েল, আমি তোমাদের অনেক যন্ত্রণা দিয়েছি, আর যন্ত্রণা দেব না।
{1:13} তোমাদের মুক্ত করব, শৃঙ্খল মোচন করব তোমাদের।
{1:14} প্রভু আসিরীয়দের বলেনঃ তোমাদের বংশধারা আর বজায় থাকবে না, তোমাদের দেবালয় থেকে খোদাই করা ও ঢালাই করা প্রতিমাগুলি আমি উচ্ছেদ করব, তোমরা পাষণ্ড, আমি তোমাদের সমাধি রচনা করব।
{1:15} ঐ দেখ, শান্তির দূত আসছেন, গিরিপর্বত পার হয়ে আসছেন শান্তির বাণী ঘোষণা করতে। হে যিহুদীয়া, তুমি তোমার পর্বসকল পালন কর, পূর্ণ কর তোমার মানত, কারণ দুর্জনেরা আর কখনও তোমার বিরুদ্ধে অভিযান করবে না, তারা সমূলে উচ্ছিন্ন হয়েছে।
{i2:1} নীনবীর পতন
{2:1} হে নীনবী, সর্বনাশ উপস্থিত। আক্রমণকারী এসে পড়েছে, তোমার ধ্বংস অনিবার্য। দুর্গ রক্ষা কর, পথে পাহারা বসাও, কোমর বেঁধে তৈরী হও, সর্বশক্তি নিয়োগে তৎপর হও।
{2:2} (শত্রুদের হাতে বিধ্বস্ত ইসরায়েলের হৃতগৌরব পরমেশ্বর উদ্ধার করতে চলেছেন।)
{2:3} শত্রুপক্ষের সেনাবাহিনীর হাতে রক্তবর্ণ ঢাল, রক্তিম পোষাকে তারা সজ্জিত, তাদের সারিবদ্ধ রথ যেন অগ্নিশিখা, আক্রমণে উদ্যত অশ্বারোহীবাহিনী উত্তেজনায় অস্থির।
{2:4} তাদের রথগুলি নগরে ঢুকে পড়েছে, তীব্রগতিতে পথেঘাটে ছোটাছুটি করছে, যেন জ্বলন্ত মশাল বিদ্যুৎগতিতে ছুটছে। দুর্গ আক্রমণে তারা উদ্যত।
{2:5} নীনবীর বাছাই করা সৈন্যদের কাছে হুকুম এল, ঊর্ধ্বশ্বাসে ছুটল তারা নগরপ্রাকারের দিকে, ব্যূহ রচিত হল প্রতিরোধের জন্য।
{2:6} অকস্মাৎ ভেঙ্গে পড়ল নদীদ্বার রাজপ্রাসাদ পূর্ণ হল আতঙ্কিত কোলাহলে।
{2:7} নীনবীর রাণী বন্দিনী হলেন। তাঁকে নিয়ে গেল নির্বাসনে। শোকাহত দাসীরা কপোতের মত গুমরাচ্ছে, বক্ষে করাঘাত করে বিলাপ করছে।
{2:8} নীনবী যেন একটি জলাধার সেখান থেকে জলস্রোতের মত লোক পালাচ্ছে। সেখানে ধ্বনি উঠছে: স্থির হও, স্থির হও। কিন্তু কে কার কথা শোনে!
{2:9} লুঠে নাও সোনারূপো এখানে রয়েছে অফুরন্ত মূল্যবান সামগ্রী, রয়েছে অঢেল ধনরাশি।
{2:10} নীনবী লুণ্ঠিত! বিধ্বস্ত! পরিত্যক্ত! ভগ্নহৃদয়, জানু শিথিল, হতাশায় বিহ্বল! সবার মুখে কালো ছায়া।
{2:11} কোথায় গেল সেই নগরী যা ছিল সিংহের গুহাতুল্য, যেখানে লালিত হত সিংহ শাবকেরা শাবকদের নিয়ে সিংহ-সিংহীরা যেখানে নির্ভয়ে বাস করত?
{2:12} সিংহ ও সিংহী তার শাবকদের জন্য প্রচুর পরিমাণে শিকার করে আনত? শিকারের প্রাচুর্যে পূর্ণ হয়ে থাকত তার গুহা, নিহত পশুর ছিন্নভিন্ন দেহ ছড়িয়ে থাকত সেখানে।
{2:13} সর্বাধিপতি প্রভু বলেনঃ দেখ, আমি তোমাদের প্রতি বিরূপ, তোমাদের সিংহবাহিনী আমি ভস্মীভূত করব, তোমাদের তরুণ কেশরীরা তরবারি দ্বারা নিহত হবে। তোমাদের লুঠ করে আনা সমস্ত সম্পদ আমি কেড়ে নেব। তোমাদের রাজদূতদের কণ্ঠস্বর আর কখনো শোনা যাবে না।
{i3:1} নীনবীর পরিণতি
{3:1} ধিক্ এই রক্তপিপাসু নগরী! অলীকতা ও দৌরাত্ম্যে পরিপূর্ণ, উপদ্রবের শেষ নেই এখানে।
{3:2} কশাঘাতের শব্দ, রথচক্রের ঘর্ঘর, অশ্বখুরের ধ্বনি, ধাবমান রথ,
{3:3} অশ্বারোহীর রণহুঙ্কার, তরবারির ঝলসানি বর্শার শাণিত ঝলক, সারি সারি নিহত মানুষ, মৃতদেহের স্তূপ, সংখ্যাতীত শব, লোকেরা উছোট খেয়ে পড়ছে মৃতদেহের উপর!
{3:4} এ সবই সেই সুন্দরী মায়াবিনী বারাঙ্গনার উদ্দাম বৃত্তির পরিণাম, যে তার কুহকিনী বৃত্তি দিয়ে প্রতারিত করেছে বহু জাতি ও জনসাধারণকে।
{3:5} সর্বাধিপতি প্রভু পরমেশ্বর বলেনঃ দেখ, আমি তোমার প্রতি বিরূপ, আমি তোমার আবরণ খসিয়ে দেব, সর্বজাতির সামনে প্রকাশ করে দেব তোমার নগ্নতা।
{3:6} চরম তাচ্ছিল্যে তোমায় জর্জরিত করব, কলঙ্ক লেপন করব তোমার মুখে, সবার সামনে তুমি হবে মূর্তিমতী বিভীষিকা।
{3:7} তোমায় দেখে লোকে ছিটকে যাবে, বলবে, নীনবী শেষ হয়ে গেছে ওর জন্য আর করার কিছু নেই, কে ওকে সান্ত্বনা দিতে যাবে?
{3:8} হে নীনবী! মিশরের রাজধানী থিবিসের চেয়েও কি তুমি শ্রেষ্ঠ? তাকেও রক্ষা করার জন্য ছিল একটি নদী, নীলনদী প্রাচীর হয়ে তাকে ঘিরে রেখেছিল।
{3:9} সুদান ও মিশর ছিল তার সাসনাধীন। সীমাহীন তার ক্ষমতা, লিবিয়া ছিল তার মিত্রশক্তি
{3:10} কিন্তু তবু তার পতন হল। থিবিসবাসীকে তারা নিয়ে গেল নির্বাসনে। পথের মোড়ে মোড়ে তাদের শিশু সন্তানদের আছড়ে মেরে ফেলবে তারা। তাদের নেতৃস্থানীয় সম্ভ্রান্ত লোকদের শৃঙ্খলিত করে নিয়ে গেল, তারা তাদের ভাগ-বাঁটোয়ারা করে নিল নিজেদের মধ্যে।
{3:11} নীনবী! বিহ্ববলতা তোমায় গ্রাস করবে, বিমূঢ় হয়ে পড়বে তুমি, শত্রুর কবল থেকে রক্ষা পেতে তুমিও খুঁজবে আশ্রয়।
{3:12} তোমার দুর্গগুলি যেন পাকা ফলে ভরা গাছ, সৈনিকেরা যেন পাকা ফলনাড়া দিলেই ঝরে পড়বে ক্ষুধার্তের হাতে।
{3:13} বীর্যহীন তোমার সৈন্যবাহিনী দেশ তোমার অরক্ষিত, শত্রুর প্রবেশ দ্বার উন্মুক্ত।
{3:14} অবরোধকালীন পরিস্থিতির জন্য জল সঞ্চয় করে রাখ, দৃঢ় কর দুর্গগুলিকে, ইঁটের ভাটিতে গিয়ে কাদামাটি দিয়ে ইঁটের পাঁজা তৈরী কর। পঙ্গপালের মত নিজেদের বংশবৃদ্ধি কর।
{3:15} তবে তুমি যা-ই কর না কেন, তরবারির মুখে তুমি শেষ হয়ে যাবে, অগ্নি তোমাকে গ্রাস করবে নিঃশেষে পঙ্গপাল যেমন শেষ করে দেয় সবুজের সব চিহ্ন।
{3:16} তারার মত অগণিত যে বণিক দল জাঁকিয়ে বসেছে তোমার দেশে, সমস্ত শোষণ করে পঙ্গপালের মত এই দুর্দিনে দেখ তারা উড়ে যাচ্ছে।
{3:17} তোমাদের প্রহরীরা অপদার্থ ফড়িং এর মত আর সরকারী কর্মচারীর দল সব সুবিধাবাদী। পঙ্গপালের মত শীতের দিনে প্রাচীরের গায়ে আশ্রয় নেয়, রোদ উঠলে কে কোথায় চলে যায়।
{3:18} হে আসিরীয়পতি! তোমার রাজ্যপালেরা মারা গেছে, তোমার আমলারা চিরনিদ্রায় আচ্ছন্ন, তোমার প্রজারা পাহাড়ে পর্বতে ছড়িয়ে পড়েছে, তাদের ফিরিয়ে আনার কেউ নেই।
{3:19} তোমার এ আঘাত সারবার নয় এই ক্ষতে তোমার মৃত্যু অবশ্যম্ভাবী। তোমার এই পতনের কথা যারা শুনবে, তারা হাততালি দেবে, কারণ এমন কেউ নেই যে তোমার অশেষ অত্যাচারে উৎপীড়িত হয়নি!
