{i1:1} ইলীমেলক ও তাঁর পরিবারের মোয়াব যাত্রা
{1:1} ইসরায়েল দেশে রাজতন্ত্র প্রতিষ্ঠার আগে
{1:2} এক সময় সেই দেশে ভীষণ দুর্ভিক্ষ হয়। ইফ্রাথা বংশীয় ইলীমেলক নামে এক ব্যক্তি যিহুদীয়া দেশের বেথলেহেমে বাস করতেন। তিনি তখন তাঁর স্ত্রী নয়মী আর তাঁদের দুই ছেলে মহলোন আর কিলীয়োনকে নিয়ে কিছুদিনের জন্য মোয়াব দেশে বাস করতে গেলেন।
{1:3} সেখানে থাকাকালে ইলীমেলক মারা গেলেন, নয়মী তখন দুই ছেলেকে নিয়ে সেখানেই রয়ে গেলেন।
{1:4} তাঁর ছেলে দুটি অর্পা এবং রূথ নামে দুই মোয়াবী কন্যাকে বিবাহ করলেন।
{1:5} প্রায় দশ বৎসর পরে মহলোন এবং কিলীয়োনও মারা গেল। নয়মী স্বামীপুত্র হারিয়ে একা হয়ে গেলেন।
{i1:6} নয়মী এবং রূথের বেথলেহেমে প্রত্যাবর্তন
{1:6} কিছুকাল পরে নয়মী শুনলেন যে প্রভু পরমেশ্বরের আশীর্বাদে দেশে খাদ্য শস্যের প্রচুর ফলন হয়েছে।
{1:7} তাই তিনি তাঁর পুত্রবধূকে নিয়ে মোয়াব ত্যাগ করে স্বদেশে ফেরার জন্য প্রস্তুত হলেন। তাঁরা রওনা হলেন যিহুদীয়া অভিমুখে।
{1:8} কিন্তু পথে তিনি তাঁর পুত্রবধূদের বললেন, তোমরা বরং বাড়ীতে তোমাদের মায়ের কাছে ফিরে যাও। তোমরা যেমন আমার সঙ্গে এবং পরিবারের যারা গত হয়েছেন তাঁদের সঙ্গে মধুর ব্যবহার করেছ তেমনি প্রভু পরমেশ্বর তোমাদের প্রতি সদয় হোন।
{1:9} তাঁর ইচ্ছায় তোমরা আবার বিয়ে করে নতুনভাবে সংসার পাত। নয়মী তাদের বিদায় চুম্বন দিলেন। পুত্রবধূরা কাঁদতে কাঁদতে
{1:10} তাঁকে বলল, না, আমরা আপনার সঙ্গে আপনার দেশেই যাব।
{1:11} নয়মী তাদের বললেন, না মা, তোমরা ফিরে যাও। কেন তোমরা আমার সঙ্গে আসতে চাইছ? আমার পক্ষে কি আর পুত্রলাভ করা সম্ভব যাদের তোমরা বিয়ে করতে পারবে?
{1:12} তোমরা ঘরে ফিরে যাও কারণ আমার অনেক বয়েস হয়ে গেছে, আমার পক্ষে বিয়ে করা আর সম্ভব নয়। এমন কি সে রকম কোন সম্ভাবনাও যদি থাকত,
{1:13} তাহলে আমার পুত্রেরা বড় না হওয়া পর্যন্ত তোমরা কি অপেক্ষা করে থাকতে? এমন যদি ঘটত তাহলে তোমরা কি অন্য কাউকে বিয়ে না করে থাকতে? না মা, এ হয় না। প্রভু পরমেশ্বর আমার দিক থেকে মুখ ফিরিয়েছেন। তোমাদের জন্য আমার বড় দুঃখ হয়।
{1:14} আবার তারা কাঁদতে আরম্ভ করল। তারপর অর্পা তার শাশুড়িকে চুম্বন করে বিদায় নিল। কিন্তু রূথ নয়মীকে ছেড়ে যেতে চাইল না।
{1:15} তখন নয়মী তাঁকে বললেন, রূথ তোমার জা অর্পা তার নিজের আত্মীয়দের কাছে, আর তার আরাধ্য দেবতার আশ্রয়ে ফিরে গেছে। তুমিও তাই কর, তোমরা নিজের ঘরে ফিরে যাও।
{1:16} কিন্তু রূথ বলল, এমন কথা বলবেন, না। আমি কিছুতেই আপনাকে ছেড়ে যাব না। আমি আপনার সঙ্গেই থাকব, আপনি যেখানে যাবেন আমিও সেখানে যাব, যেখানে আপনি থাকবেন আমিও সেখানে থাকব। আপনার আত্মীয় স্বজনই আমার আত্মীয়স্বজন, আপনার ঈশ্বরই আমার ঈশ্বর।
{1:17} যেখানে আপনি মারা যাবেন আমিও সেখানে মরতে চাই, আর সেখানেই যেন আমার সমাধি হয়। মৃত্যু ছাড়া আর কিছুই আমাকে আপনার কাছ থেকে বিচ্ছিন্ন করতে পারবে না। যদি অন্য কিছু করি তাহলে ঈশ্বর যেন আমাকে কঠিন শাস্তি দেন।
{1:18} নয়মী যখন দেখলেন যে রূথ তাঁর সঙ্গে যেতে দৃঢ় প্রতিজ্ঞ, তিনি আর কিছু বললেন না।
{1:19} তাঁরা বেথলেহেমের পথে চলতে লাগলেন। সেখানে পৌঁছালে পর তাঁদের দেখে সারা শহর বিস্ময়ে অভিভূত হয়ে গেল। মহিলারা বললেন, ইনিই কি সেই নয়মী?
{1:20} নয়মী বললেন, আমাকে আর নয়মী বলো না, আমাকে মারা বলে ডাক কারণ সর্বশক্তিমান ঈশ্বর আমার জীবন তিক্ত করেছেন।
{1:21} যখন আমি এদেশ ছেড়ে যাই তখন আমার প্রাচুর্য ছিল কিন্তু প্রভু পরমেশ্বর আমাকে নিঃস্ব করে ফিরিয়ে এনেছেন। কেন আমাকে নয়মী বলছ যখন সর্বশক্তিমান প্রভু পরমেশ্বর আমাকে নিপীড়িত করেছেন আর আমাকে বিপর্যয়ের মধ্যে ফেলেছেন?
{1:22} এইভাবে নয়মী তাঁর মোয়াবী পুত্রবধূ রূথকে সঙ্গে নিয়ে মোয়াব থেকে ফিরে এলেন। তাঁরা যখন বেথলেহেমে পৌঁছালেন তখন সেখানে চলছিল যব কাটার মরশুম।
{i2:1} বোয়সের শস্যক্ষেত্রে রূথ
{2:1} বেথলেহেমে বোয়স নামে একজন ধনী আর প্রভাবশালী ব্যক্তি ছিলেন। তিনি ছিলেন নয়মীর আত্মীয়। নয়মীর স্বামী ইলীমেলকের দিক থেকে ছিল এই আত্মীয়তা।
{2:2} একদিন রূথ নয়মীকে বললেন, মা, ক্ষেত মজুরদের রেখে দেওয়া যবের শীষ মাঠ থেকে কুড়িয়ে আনতে আমাকে অনুমতি দিন। মাঠে নিশ্চয়ই এমন কাউকে পাব যে আমাকে তার পরে পরে শীষ কুড়াতে দেবে। নয়মী বললেন, বেশ যাও।
{2:3} তখন রূথ যবের ক্ষেতে চলে গেল আর যারা কাজ করছিল তাদের পরে পরে তাদের রেখে যাওয়া যবের শীষ কুড়াতে লাগল। ঘটনাচক্রে সে বোয়সের ক্ষেতেই শস্য কুড়াচ্ছিল।
{2:4} এমন সময় বোয়স স্বয়ং বেথলেহেম থেকে সেখানে এসে পৌঁছালেন আর তাঁর ক্ষেত মজুরদের সম্ভাষণ করে বললেন, প্রভু পরমেশ্বর তোমাদের সহবর্তী হোন। তারা প্রত্যুত্তরে বলল, প্রভু পরমেশ্বর আপনাকে আশীর্বাদ করুন।
{2:5} বোয়স তাঁর শ্রমিকদের তত্ত্বাবধায়ককে জিজ্ঞাসা করলেন, কে ঐ তরুণী?
{2:6} সে বলল, এ সেই বিদেশিনী যে মোয়াব থেকে নয়মীর সঙ্গে এসেছে।
{2:7} সে আমার কাছে ক্ষেত মজুরদের সঙ্গে যবের শীষ সংগ্রহ করার অনুমতি চেয়েছিল। খুব সকাল থেকেই সে সমানে কাজ করছে। বলতে গেলে একেবারেই বিশ্রাম নেয় নি।
{2:8} তখন বোয়স রূথকে বললেন, তোমায় একটা কথা বলি শোন। এই ক্ষেত ছাড়া অন্য কোথাও শীষ কুড়াতে যেও না। এখানে মেয়েদের সঙ্গে কাজ কর,
{2:9} তাদের কাছাকাছি থাক। আমি আমার লোকদের আদেশ দিয়েছি যেন তারা তোমাকে বিরক্ত না করে। তারা যে জলের পাত্রগুলি ভরে রেখেছে, পিপাসা পেলে তার থেকেই জল পান করো।
{2:10} রূথ বোয়সকে প্রণাম করে বলল, আমার জন্য এত চিন্তা করবেন না। আমার মত এক বিদেশিনী নারীর প্রতি এত দয়া করছেন কেন?
{2:11} বোয়স বললেন, তুমি তোমার স্বামীর মৃত্যুর পর তোমার শাশুড়ির জন্য যা করেছ, আমি সব শুনেছি। আমি জানি তুনি কিভাবে তোমার মা-বাবা আর তোমার স্বদেশ ছেড়ে যাদের তুমি আগে জানতে না সেই জাতির মধ্যে বসবাস করতে এসেছ।
{2:12} তুমি যা করেছ তার জন্য ঈশ্বর তোমায় পুরস্কৃত করুন। ইসরায়েলের আরাধ্য প্রভু পরমেশ্বর, যাঁর কাছে তুমি আশ্রয় নিতে এসেছ, তিনি তোমাকে আশীর্বাদে পূর্ণ করুন।
{2:13} তখন রূথ বলল, মহাশয়, আমার প্রতি আপনার অশেষ দয়া। যদিও আমি আপনার দাসদের কারুর সমান নই তবুও আপনি আমার প্রতি কোমল ব্যবহার করেছেন। এতে আমি আশ্বস্ত হয়েছি।
{2:14} খাবার সময় হলে বোয়স রূথকে বললেন, এস, একটু রুটি নাও, চাটনি দিয়ে খাও। বোয়স তাকে কিছু রুটি দিলেন। রূথ মজুরদের সঙ্গে বসে পরম তৃপ্তিতে রুটি খেল আর তার থেকে কিছু খাবার বাঁচিয়ে রাখল।
{2:15} তারপর আবার সে শীষ কুড়াতে চলে গেল। সে চলে গেলে বোয়স তাঁর ভৃত্যদের আদেশ দিয়ে বললেন, যেখানে শস্য আঁটি বেঁধে রাখা আছে সেখানেও
{2:16} ওকে শীষ কুড়াতে দিও, বারণ করো না বা কিছু বলো না। তাছাড়া আঁটি থেকে তার জন্য কিছু শীষ বার করে রেখ, সে কুড়িয়ে নেবে।
{2:17} রূথ সন্ধ্যা পর্যন্ত যবের শীষ কুড়াতে লাগল। শস্য ঝাড়াই করার পর সে দেখল যে প্রায় এক এফা যব সংগ্রহ হয়েছে।
{2:18} শস্য নিয়ে রূথ শহরে ফিরে গিয়ে তার শাশুড়ীকে দেখাল যে সে কতটা শস্য সংগ্রহ করেছে। নিজের ভোগ থেকে যে খাবার সে বাঁচিয়ে রেখেছিল সেটি তার শাশুড়িকে খেতে দিল।
{2:19} নয়মী তাকে জিজ্ঞেস করলেন, তুমি কোথা থেকে এত সব সংগ্রহ করলে? কার ক্ষেতে তুমি কাজ করছিলে? যে ব্যক্তি তোমার প্রতি অনুগ্রহ দেখিয়েছেন, তোমার জন্য ব্যবস্থা করেছেন ঈশ্বর যেন তাঁকে আশীর্বাদ করেন। তখন রূথ নয়মীকে বলল, সে বোয়স নামে একজনের ক্ষেতে কাজ করেছে।
{2:20} নয়মী উচ্চ কন্ঠে বললেন, ঈশ্বর বোয়সকে আশীর্বাদ করুন। ঈশ্বর সদাজাগ্রত। তিনি জীবিত মৃত সকলের প্রতি তাঁর প্রতিশ্রুতি রক্ষা করেন। বোয়স আমাদের নিকটতম আত্মীয়দের মধ্যে একজন। আমাদের দেখাশোনা করার দায়িত্ব তাঁরও রয়েছে।
{2:21} তারপর রূথ বলল, সব চেয়ে ভাল কথা এই যে, তিনি বলেছেন, যতদিন পর্যন্ত তাঁর শ্রমিকদের শস্য কাটা শেষ না হয় ততদিন তাদের সঙ্গে আমিও শস্যের শীষ সংগ্রহ করতে পারব।
{2:22} নয়মী রূথকে বললেন, হ্যাঁ মা, সেই ভাল। বোয়সের ক্ষেতে যে মেয়েরা কাজ করে তোমার পক্ষে তাদের সঙ্গে কাজ করাই ভাল হবে। তুমি যদি অন্য কারুর ক্ষেতে শস্য কুড়াতে যাও তাহলে সেখানে হয়ত তোমাকে বিব্রত হতে হবে।
{2:23} তাই যতদিন যব আর গম কাটার কাজ চলল ততদিন রূথ তাদের সঙ্গেই শস্য সংগ্রহ করল এবং শাশুড়ীর সঙ্গেই বসবাস করতে লাগল।
{i3:1} বোয়সের কাছে রূথ
{3:1} কিছুদিন পরে নয়মী রূথকে বললেন, তোমার জন্য আমি একজন পাত্রের সন্ধান করব, তাহলে তোমার নিজের সংসার হবে।
{3:2} মনে রেখ, যে বোয়সের ক্ষেতে মেয়েদের সঙ্গে তুমি কাজ করছ সেই বোয়স আমাদের আত্মীয়। এখন শোন, আজ সন্ধ্যায় সে যব ঝাড়াই করবে।
{3:3} তুমি স্নান কর, সুগন্ধি মেখে তোমার সবচেয়ে ভাল পোশাকটি পর। প্রসাধন সেরে যেখানে সে ঝাড়াইয়ের কাজ করছে সেখানে যাও, কিন্তু যতক্ষণ তার খাওয়াদাওয়া শেষ না হয় ততক্ষণ তাকে জানতে দিও না যে তুমি সেখানে আছ।
{3:4} ভাল করে লক্ষ্য করো যে সে কোথায় শোয়। তারপর সে ঘুমিয়ে পড়লে তার পায়ের দিকের চাদর তুলে পায়ের কাছে শুয়ে পড়বে। তখন কি করতে হবে সে-ই তোমাকে বলে দেবে।
{3:5} রূথ বলল, বেশ, আমি তাই করব।
{3:6} তখন রূথ সেই শস্য ঝাড়াই করার জায়গায় গেল এবং তার শাশুড়ীর কথা মত কাজ করল।
{3:7} খাওয়াদাওয়া সেরে বোয়স প্রফুল্ল মনে যবের স্তূপের উপরে শুয়ে পড়লেন। রূথ তখন সন্তর্পণে গিয়ে বোয়সের পায়ের চাদর তুলে পায়ের কাছে শুয়ে পড়ল।
{3:8} মাঝ রাতে হঠাৎ বোয়সের ঘুম ভেঙে গেল। পাশ ফিরে দেখলেন একজন স্ত্রীলোক তাঁর পায়ের কাছে শুয়ে আছে। তিনি আশ্চর্য হয়ে
{3:9} জিজ্ঞাসা করলেন, কে তুমি! রূথ বললেন, আমি আপনার দাসী রূথ। আপনি আমাদের নিকট আত্মীয়, তাই আপনারই দায়িত্ব আমাদের দেখাশোনা করা। আপনি অনুগ্রহ করে আমাকে বিবাহ করুন।
{3:10} তিনি বললেন, ঈশ্বর তোমারে আশীর্বাদ করুন। তুমি তোমার শাশুড়ির জন্য যা করেছ তার চেয়ে তুমি এখন যা করছ, তাতে তুমি পরিবারের প্রতি আরও বেশী আনুগত্য দেখিয়েছ। তুমি আরও তরুণ একজনকে বেছে নিতে পারতে সে ধনী হোক বা দরিদ্র হোক, কিন্তু তুমি তা করো নি।
{3:11} তুমি চিন্তা করো না। শহরের প্রত্যেকেই জানে তুমি সচ্চরিত্রা, তাই তুমি যা চাইবে আমি তোমার জন্য তাই করব।
{3:12} এ কথা ঠিক যে আমি তোমাদের একজন নিকট আত্নীয় আর তোমার প্রতি আমার দায়িত্ব আছে কিন্তু আর একজন আছেন যিনি আমার চেয়ে তোমাদের আরও নিকট আত্মীয়।
{3:13} বাকী রাতটুকু এখানেই থাক। সকালে আমরা খোঁজ করে দেখব যে তিনি তোমার দায়িত্ব নেবেন কি না। যদি তাই হয় তবে খুবই ভাল কথা। আর যদি না হয় তাহলে জাগ্রত ঈশ্বরের নামে প্রতিজ্ঞা করে বলছি, আমিই দায়িত্ব নেব। এখন শুয়ে পড় আর সকাল পর্যন্ত এখানেই থাক।
{3:14} তখন সে তাঁর পায়ের কাছে আবার শুয়ে পড়ল। ভোরের আলো ফোটার আগেই সে উঠে পড়ল যেন কেউ তাকে দেখতে না পায় এবং বোয়সও তাই চেয়েছিলেন।
{3:15} বোয়স তাকে বললেন, তোমার ওড়নাটা খুলে এখানে পেতে দাও। সে তাই করল আর তিনি প্রায় দুই এফা যব তার উপর ঢেলে দিলেন। তিনি তাকে সেটি কাঁধে তুলে নিতে সাহায্য করলেন। তারপর সে সেটি নিয়ে শহরে ফিরে গেল।
{3:16} সে ঘরে গিয়ে পৌঁছালে তার শাশুড়ি তাকে জিজ্ঞেস করলেন, হ্যাঁ মা, তোমার সব ঠিক ছিল তো? বোয়সের সম্পর্কে সব কথাই রূথ তাঁকে জানাল।
{3:17} সে বলল, তিনি আমাকে বললেন, আমি যেন খালি হাতে আপনার কাছে ফিরে না আসি। তাই তিনি এই সমস্ত যব আমাকে দিয়েছেন।
{3:18} নয়মী তাকে বললেন, রূথ, অপেক্ষা কর, দেখ এরপর কি হয়। বোয়স নিশ্চয় আজ এ ব্যাপারে কিছু একটা উপায় করবেন।
{i4:1} বোয়স ও রূথের বিবাহ
{4:1} বোয়স নগরের তোরণ দ্বারের কাছে গিয়ে বসলেন। তারপর ইলীমেলকের যে নিকটতম আত্মীয়ের কথা বোয়স বলেছিলেন তিনিও এসে পড়লেন। বোয়স তাঁকে ডেকে বললেন, বন্ধু এখানে এসে বসুন। তিনি গিয়ে বসলেন।
{4:2} তারপর বোয়স নগরের দশজন নেতৃস্থানীয় ব্যক্তিকে ডেকে এনে বসালেন।
{4:3} তারপর তিনি তাঁর আত্মীয়কে বললেন, নয়মী মোয়াব থেকে ফিরে এসেছেন। তিনি আমাদের আত্মীয় ইলীমেলকের জমি বিক্রী করতে চান।
{4:4} আমি মনে করি এ বিষয় আপনার জানা দরকার। যদি আপনি ওটা কিনতে চান তাহলে এখানে যাঁরা বসে আছেন তাঁদের সামনে আপনি কিনে নিন। আর যদি কিনতে না চান তাহলে বলুন, কারণ ঐ জমি কেনার অধিকার প্রথমে আপনার তারপর আমার। লোকটি বললেন, আমি ঐ জমি কিনব।
{4:5} বোয়স বললেন, বেশ, ভাল কথা, কিন্তু যেদিন আপনি নয়মীর কাছ থেকে জমি কিনবেন, সেদিন জমির সঙ্গে ঐ মোয়াবী বিধবা রূথের দায়িত্বও আপনাকে নিতে হবে যাতে তার মৃত স্বামীর জমি তার পরিবারের অধিকারেই থাকে।
{4:6} লোকটি বললেন, এ ক্ষেত্রে আমি ঐ জমি কিনবার অধিকার ত্যাগ করছি কারণ তাহলে ঐ জমির উপর আমার বংশের অধিকার থাকবে না। তুমিই বরং কিনে নাও, আমি কিনব না।
{4:7} (সেই সময়ে ইসরায়েল দেশে কেনাবেচা বা হস্তান্তর করার জন্য প্রথা ছিল যে, বিক্রেতা তাঁর পাদুকা খুলে ক্রেতাকে দেবেন। এই ভাবে ইসরায়েলীরা ব্যাপারটির সমাধান করত।)
{4:8} তাই লোকটি বোয়সকে বললেন, তুমি ওটি কেনো এবং তিনি তাঁর পাদুকা খুলে বোয়সকে দিলেন।
{4:9} তখন বোয়স সেখানে যে নেতৃস্থানীয় এবং অন্যান্য লোকেরা ছিলেন তাদের বললেন, আমি যে নয়মীর কাছ থেকে ইলীমেলক ও তার দুই ছেলে কিলীয়োন ও মহলোনের যা কিছু সম্পত্তি ছিল তা কিনে নিয়েছি, আপনারা সকলে তার সাক্ষী।
{4:10} উপরন্তু মহলোনের বিধবা স্ত্রী রূথ আমার স্ত্রী হবে। এই ব্যবস্থার সম্পত্তি মৃত ব্যক্তির পরিবারেই থাকবে যাতে তার নাম এবং তাঁর পরিবার তাঁর শহর থেকে মুছে না যায়। আজ আপনারা এর সাক্ষী।
{4:11} নেতৃস্থানীয়েরা এবং অন্যেরা বললেন, হ্যাঁ, আমরা সাক্ষী রইলাম। প্রভু পরমেশ্বর আপনার স্ত্রীকে রাহেল ও লেয়ার তুল্য করুন, তাঁরাই যাকোবের কুলের নির্মাতা। ইফ্রাথায় আপনার ঐশ্বর্য বৃদ্ধি পাক আর বেথলেহেমে আপনার সুখ্যাতির বিস্তার হোক।
{4:12} প্রভু পরমেশ্বর এই তরুণী নারীর মাধ্যমে যে সব সন্তান দেবেন তারা যেন যিহুদা এবং তামরের পুত্র পেরসের বংশের সন্তানদের মত হয়।
{i4:13} বোয়স এবং তাঁর উত্তর পুরুষেরা
{4:13} তখন বোয়স রূথকে তাঁর স্ত্রীরূপে ঘরে নিয়ে গেলেন। প্রভু পরমেশ্বরের আশীর্বাদে সে একটি পুত্র সন্তানের জননী হল।
{4:14} স্ত্রীলোকেরা নয়মীকে বলল, প্রভু পরমেশ্বরের প্রশংসা হোক। তিনি তোমার তত্ত্বাবধানের জন্য একটি পৌত্র দিয়েছেন। সে ইসরায়েল জাতির মধ্যে খ্যাতি লাভ করুক।
{4:15} তোমার পুত্রবধূ তোমাকে ভালবাসে আর সাতটি ছেলে যা করতে পারত সে তোমার জন্য তার চেয়েও বেশী করেছে। সে এখন তোমাকে একটি পৌত্র দিয়েছে যে তোমার জীবন নতুন করে তুলবে আর তোমার বৃদ্ধ বয়সে তোমাকে নিরাপত্তা দেবে।
{4:16} নয়মী শিশুটিকে কোলে তুলে নিলেন। তার দেখাশোনা করতে লাগলেন ও সেবাযত্নের ভার নিলেন।
{4:17} প্রতিবেশী স্ত্রীলোকেরা ছেলেটির নাম রাখলেন ওবেদ। তাঁরা সকলকে বলতে লাগলেন, নয়মীর এক পৌত্র জন্মেছে। ওবেদ যিশয়ের পিতা ছিলেন আর যিশয় ছিলেন দাউদের পিতা।
{4:18} পেরস থেকে দাউদ
{4:19} পর্যন্ত বংশধারা এইরূপ-পেরস,
{4:20} হিষ্রোণ, রাম, অম্মীনাদব,
{4:21} নহশোন, সল্মোন, বোয়স,
{4:22} ওবেদ, যিশয়, দাউদ।
