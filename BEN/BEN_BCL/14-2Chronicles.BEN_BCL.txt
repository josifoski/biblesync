{i1:1} প্রজ্ঞালাভের জন্য রাজা শলোমনের প্রার্থনা ( ১ রাজা 3:1-15 )
{1:1} রাজা দাউদের পুত্র শলোমন ইসরায়েলের রাজ্যভার গ্রহণ করে কঠোর হাতে তার শাসন শৃঙ্খলার ব্যবস্থা করলেন এবং প্রভু পরমেশ্বর, তাঁর আরাধ্য ঈশ্বর তাঁকে আশীর্বাদে পূর্ণ করলেন ও দান করলেন তাঁকে অমিত বিক্রম।
{1:2} শলোমন তাঁর সহস্র সেনানীকে, সমস্ত অধ্যক্ষ ও শত সেনানীর সমস্ত অধ্যক্ষকে, সমস্ত সরকারী কর্মচারীদের, সমস্ত গোষ্ঠীপতিদের এবং বাকী সমস্ত ইসরায়েলীকে
{1:3} গিবিয়োনের পীঠস্থানে যাবার আদেশ দিলেন। মরু প্রান্তরে থাকাকালে প্রভু পরমেশ্বরের সেবক মোশি ঈশ্বরের যে সম্মিলন শিবির নির্মাণ করেছিলেন, সেই শিবির গিবিয়োনে প্রতিষ্ঠিতছিল।
{1:4} (অবশ্য) চুক্তিসিন্দুকটি ছিল জেরুশালেমে। রাজা দাউদ কিরিয়াথ জিয়ারিম থেকে সিন্দুকটি এনে সেখানেই রেখেছিলেন।
{1:5} হুরের পৌত্র এবং উরির পুত্র বৎসলেল যে ব্রোঞ্জের বেদীটি নির্মাণ করেছিলেন, সেটি গিবিয়োনে প্রভু পরমেশ্বরের সম্মিলন শিবিরের সামনে রাখা ছিল। রাজা শলোমন তাঁর সমস্ত প্রজাবৃন্দকে নিয়ে সেখানে উপাসনার জন্য উপস্থিত হলেন।
{1:6} সম্মিলন শিবিরের সামনে, ব্রোঞ্জের বেদীর উপরে এক সহস্র পশুবলি দিয়ে রাজা শলোমন প্রভু পরমেশ্বরের উদ্দেশে হোম উৎসর্গ করে তাঁর উপাসনা করলেন।
{1:7} সেই রাত্রে ঈশ্বর শলোমনকে দর্শন দিয়ে বললেন, তুমি আমার কাছে কি বর চাও?
{1:8} শলোমন বললেন, তুমি আমার পিতা দাউদের প্রতি চিরদিন তোমার সুমহান ভালবাসা দেখিয়েছ এবং আজ তাঁর উত্তরাধিকারীরূপে আমাকে রাজা করেছ।
{1:9} হে প্রভু পরমেশ্বর, আমার পিতার কাছে তুমি যে প্রতিশ্রুতি দিয়েছিলে, আজ পূর্ণ কর সেই প্রতিশ্রুতি। আজ তুমি আমাকে এমন এক জাতির রাজা করেছ, যে জাতি অসংখ্য, গণনা করা যায় না তাদের সংখ্যা।
{1:10} কাজেই এই জাতির শাসনকার্য পরিচালনা করার জন্য দান কর আমাকে উপযুক্ত জ্ঞান ও প্রজ্ঞা। অন্যথায় কি করে আমি তোমার এই মহান প্রজামণ্ডলীর শাসনকার্য পরিচালনা করব?
{1:11} ঈশ্বর শলোমনকে বললেন, ধন-ঐশ্বর্য, গৌরব-খ্যাতি কিম্বা শত্রুর মৃত্যু, এমন কি নিজের জন্য দীর্ঘজীবন প্রার্থনার পরিবর্তে তুমি আমার প্রজামণ্ডলীর শাসন পরিচালনার জন্য প্রজ্ঞা ও জ্ঞান ভিক্ষা করেছ, যে প্রজামণ্ডলীর রাজা করেছি তোমাকে। তুমি তোমার উপযুক্ত প্রার্থনাই করেছ।
{1:12} তাই আমি তোমাকে দান করব জ্ঞান ও প্রজ্ঞা এবং সেই সঙ্গে আমি তোমাকে দেব বিপুল ঐশ্বর্য-সম্পদ, দেব যশ ও খ্যাতি, যা তোমার আগে কখনও কারও ছিল না, পরেও কখনও কারও হবে না।
{i1:13} রাজা শলোমনের ক্ষমতা ও ঐশ্বর্য ( ১ রাজা 10:26-29 )
{1:13} শলোমন গিবিয়োনের পীঠস্থান (যেখানে প্রভু পরমেশ্বরের সম্মিলন শিবির ছিল) থেকে জেরুশালেমে ফিরে গেলেন। সেখান থেকে তিনি ইসরায়েলীদের শাসনকার্য় পরিচালনা করতে লাগলেন।
{1:14} চোদ্দ হাজার রথারোহী ও বারো হাজার অশ্বারোহী সৈন্য দিয়ে শলোমন একটি সৈন্যবাহিনী তৈরী করলেন। এর মধ্যে কিছু সৈন্য তিনি জেরুশালেমে রাখলেন এবং বাকী সৈন্যদের নানা শহরের ঘাঁটিতে মোতায়েন করে দিলেন।
{1:15} তাঁর রাজত্বকালের জেরুশালেমে রূপোর দাম ছিল সাধারণ ইঁট পাথরের মত, আর সীডার কাঠ এত বেশী ছিল যে জংলী ডুমুর কাঠের মত সেই কাঠ ছিল সস্তা।
{1:16} রাজার বাণিজ্য বিভাগের কর্মচারীরা মুসরি ও সাইলিসিয়া থেকে রপ্তানি করা অশ্ব ও মিশর থেকে রপ্তানী করা রথ কেনাবেচার ব্যবসা নিয়ন্ত্রণ করত।
{1:17} তারা হিত্তিয় ও সিরিয়ার রাজাদের কাছে এক একটি রথ বিক্রী করত 600 রৌপ্যমুদ্রায় এবং প্রতিটি অশ্বের দাম নিত 150 রৌপ্যমুদ্রা।
{i2:1} মন্দির নির্মাণ প্রস্তুতি ( ১ রাজা 5:1-18 )
{2:1} রাজা শলোমন প্রভু পরমেশ্বরের উপাসনার জন্য একটি মন্দির ও নিজের জন্য একটি প্রাসাদ নির্মাণ করার সিদ্ধান্ত নিলেন।
{2:2} তিনি সত্তর হাজার লোককে সাজসরঞ্জাম বহন করে আনার কাজে এবং আশী হাজার লোককে পার্বত্য অঞ্চলে পাথর কাটার কাজে নিযুক্ত করলেন। এদের কাজকর্ম দেখাশুনার কাজে নিযুক্ত করলেন তিন হাজার ছয় শত লোককে।
{2:3} টায়ারের রাজা হীরামের কাছে শলোমন সংবাদ পাঠালেনঃ আমার পিতা রাজা দাউদ যখন তাঁর প্রাসাদ নির্মাণ করেছিলেন তখন আপনি তাঁকে প্রয়োজনীয় সীডার কাঠ বিক্রী করেছিলেন। এখন তাঁর সঙ্গে আপনি যেমন ব্যবসা বাণিজ্য করতেন, আমার সঙ্গেও সেই বাণিজ্য সম্পর্ক স্থাপন করুন।
{2:4} আমি আমার আরাধ্য প্রভু পরমেশ্বরের আরাধনার জন্য একটি মন্দির নির্মাণের সঙ্কল্প করেছি। এ হবে এমন একটি স্থান যেখানে আমি ও আমার প্রজাবৃন্দ সুগন্ধি ধূপ জ্বেলে প্রভু পরমেশ্বরের উপাসানা করব। সেখানে নিত্য নিবেদিত হবে ঈশ্বরের উপস্থিতির প্রতীক রুটি, প্রতি প্রভাতে ও সন্ধ্যায়, সাব্বাথ দিনে, অমাবস্যার উৎসবে এবং অন্যান্য সমস্ত পর্বদিনে আমাদের আরাধ্য ঈশ্বর প্রভু পরমেশ্বরের সম্মানে উৎসর্গিত হবে হোম নৈবেদ্য। ইসরায়েলীদের প্রতি ‘ঈশ্বরের এই আদেশ চিরদিন অবশ্য পালনীয়।
{2:5} আমি চাই তাঁর জন্য বিরাট এক অপরূপ মন্দির নির্মাণ করতে কারণ অন্যান্য সমস্ত দেতাদের চেয়ে আমাদের আরাধ্য ঈশ্বর সুমহান।
{2:6} তবে, প্রকৃত পক্ষে ঈশ্বরের জন্য মন্দির গড়ার ক্ষমতা কারও নেই। কারণ অসীম আকাশের অন্তহীন ব্যাপ্তিও ধারণ করতে পারে না তাঁকে। এক্ষেত্রে ঈশ্বরের উদ্দেশে ধূপ জ্বালানোর জন্য একটি স্থান নির্মাণ করা আমার পক্ষে কি করে সম্ভব?
{2:7} কাজেই স্বর্ণ, রৌপ্য, ব্রোঞ্জ ও লৌহের কারুকার্য এবং নীল, বেগুনী ও লাল কাপড়ের উপর সূচি শিল্প নিপুণ এক শিল্পীকে আমার কাছে পাঠিয়ে দিন। সে আমার পিতার মনোনীত যিহুদীয়া ও জেরুশালেমের শিল্পীদের সঙ্গে কাজ করবে।
{2:8} আমি জানি আপনার কাঠুরিয়ারা কাঠ কাটার কাজে অত্যন্ত দক্ষ।তাই আমার জন্য লেবানন থেকে সীডার, দেবদারু ও জুনিপার কাঠ পাঠিয়ে দিন। আমি আপনার লোকদের কাজে সাহায্যের জন্য
{2:9} আমার লোকদের পাঠাতে প্রস্তুত। কারণ আমি যে মন্দির গড়তে চাই, তা হবে মহা আড়ম্বরে পূর্ণ সুবিশাল এক মন্দির।
{2:10} আপনার শ্রমিক কর্মীদের খাদ্যের জন্য আমি বিশ সহস্র কোর গম, বিশ সহস্র কোর যব, বিশ সহস্র বাথ সুরা এবং বিশ সহস্র বাথ জলপাই তেল পাঠাব।
{2:11} রাজা হীরাম এর উত্তরে শলোমনকে একটি চিঠি পাঠালেন। তিনি লিখলেন, প্রভু পরমেশ্বর তাঁর প্রজাদের ভালবাসেন বলেই আপনাকে তাদের রাজা করেছেন।
{2:12} আকাশ ও পৃথিবীর স্রষ্টা প্রভু পরমেশ্বর ইসরায়েলের আরাধ্য ঈশ্বরের মহিমা হোক! তিনি রাজা দাউদকে দান করেছেন এক পরমজ্ঞানী পুত্র, বিচক্ষণতায় ও নৈপুণ্যে অতুলনীয়। তিনি আজ প্রভু পরমেশ্বরের জন্য একটি মন্দির ও নিজের জন্য একটি প্রাসাদ নির্মাণের পরিকল্পনা করেছেন।
{2:13} আমি আপনার কাছে একজন জ্ঞানী ও সুদক্ষ শিল্পী হুরমকে পাঠাচ্ছি।
{2:14} তাঁর জননী দান বংশের কন্যা এবং তাঁর পিতা ছিলেন টায়ারের অধিবাসী। তিনি জানেন কি ভাবে সোনা, রূপো, ব্রোঞ্জ, লোহা, পাথর ও কাঠ দিয়ে জিনিষ তৈরী করতে হয়। নীল, বেগুনী ও লাল কাপড়ের ওপরে সূচিশিল্পের কাজেও তিনি দক্ষ। সর্বপ্রকার খোদাইয়ের কাজ এবং যে কোন রকমের নকশা দেখালে অতি সহজে তিনি কাজ বুঝে করে দিতে পারেন। কাজেই তাঁকে আপনার ও আপনার পিতা রাজা দাউদের আমলের শিল্পীদের সঙ্গে কাজে নিয়োগ করুন।
{2:15} এবার আপনি আপনার কথা মত গম, যব, সুরা ও জলপাই তেল আমাদের কাছে পাঠিয়ে দিন।
{2:16} আপনার প্রয়োজন মত লেবানন পর্বতমালার সমস্ত সীডার বৃক্ষ আমরা কেটে ফেলব এবং সেগুলিকে বেঁধে সমুদ্রে ভাসিয়ে জোপ্পা পর্যন্ত পৌঁছে দেব। সেখান থেকে কাঠগুলি তুলে আপনি জেরুশালেমের নিয়ে য়েতে পারবেন।
{i2:17} মন্দিরের নির্মাণ কার্য আরম্ভ ( ১ রাজা 6:1-38 )
{2:17} রাজা শলোমন ইসরায়েল দেশে বিদেশীদের সংখ্যা গণনা করলেন। তাঁর পিতা দাউদও একবার এইভাবে গণনার কাজ করেছিলেন। গণনায় দেখা গেল দেশে বসবাসকারী বিদেশীর সংখ্যা 153,600 জন।
{2:18} তাদের মধ্যে 70,000 জনকে তিনি মন্দির নির্মাণের সাজ-সরঞ্জাম বহনের জন্য শ্রমিকের কাজে, 80,000 জনকে পার্বত্য অঞ্চলে পাথর কাটার জন্য শ্রমিকের কাজে এবং 3600 জনকে কাজের তদারকির দায়িত্বে নিযুক্ত করলেন যাতে সমস্ত কাজ সুসম্পন্ন হয়।
{3:1} শলোমনের পিতা রাজা দাউদ আগেই মন্দিরে জন্য স্থান নির্বাচন করে রেখেছিলেন।স্থানটি ছিল মোরিয় পর্বতের উপরে অবস্থিত জেরুশালম। এখানেই প্রভু পরমেশ্বর দাউদের সামনে আবির্ভূত হয়েছিলেন এবং এখানেই যিবুষী অরৌণার খামার ছিল। শলোমন তাঁর রাতজ্বকালের
{3:2} চতুর্থ বৎসরের দ্বিতীয় মাসের দ্বিতীয় দিনে মন্দির নির্মাণের কাজ শুরু করলেন। প্রাচীন কালের পরিমাপ অনুসারে
{3:3} মন্দিরটি ছিল দৈর্ঘে ষাট হাত, প্রস্থে কুড়ি হাত।
{3:4} মন্দিরের সামনের বারান্দার দৈর্ঘ ছিল কুড়ি হাত অর্থাৎ সমগ্র মন্দিরের প্রস্থের সমান এবং উচ্চতায় একশো কুড়ি হাত । মন্দিরের কক্ষের দেওয়াল তিনি খাঁটি সোনার পাত দিয়ে মুড়ে দিলেন।
{3:5} মন্দিরের মূল কক্ষের দেওয়াল সীডার কাঠ দিয়ে ঢেকে সেটি খাঁটি সোনার পাত দিয়ে মুড়ে দিলেন। তার উপরে খোদাই করে খেজুর গাছ ও শিকলের নকশা দিয়ে কারুকার্য করা হল।
{3:6} রাজা মন্দিরটিকে মূল্যবান রত্ন ও পর্বয়িম দেশ থেকে আমদানী করা খাঁটি সোনা দিয়ে অলঙ্কৃত করলেন।
{3:7} মন্দিরের দেওয়াল, ছাদের ঢালু বরগা, গোবরাটও দরজাগুলি ঐ সোনা দিয়ে মুড়িয়ে দেওয়া হল। দেওয়ালের গায়ে শিল্পীরা করূব মূর্তি খোদাই করে দিল।
{3:8} মন্দিরের ভিতরের কক্ষটিকেবলা হত মহাপবিত্র স্থান। এর দৈর্ঘ ছিল কুড়ি হাত এবং প্রস্থও কুড়ি হাত অর্থাৎ সমগ্র মন্দিরের প্রস্থের সমান। মন্দিরের মহাপবিত্র স্থানের দেওয়ালগুলি মুড়তে ছশো তালন্ত খাঁটি সোনা লেগেছিল।
{3:9} এর মধ্যে পঞ্চাশ শেকেল সোনা লেগেছিল প্রেক তৈরী করতে। মন্দিরের উপরের কক্ষগুলিও সোনা দিয়ে মুড়ে দেওয়া হল।
{3:10} রাজা তাঁর শিল্পীদের দুটি করূবমূর্তি ধাতু দিয়ে তৈরী করে সোনা দিয়ে মুড়ে দিতে বললেন এবং তারপর মূর্তি দুটিকে মহাপবিত্র স্থানে বসিয়ে দিতে বললেন।
{3:11} প্রবেশদ্বারের দিকে মুখ করে মূর্তি দুটিকে পাশাপাশি বসান হল। দুজনেরই দুটি করে ডানা। প্রত্যেকটি ডানা পাঁচ হাত
{3:12} লম্বা। মূর্তি দুটির মেলে দেওয়া ডানার একটি অপর মূর্তির একটি ডানার শেষ অংশকে ঘরের মাঝামাঝি জায়গায় ছুঁয়ে
{3:13} থাকল এবং দুজনের অপর ডানা দুটি মন্দিরের দুই দিকের দেওয়াল ছুঁয়ে থাকল যার সম্পূর্ণ প্রস্থ কুড়ি হাত।
{3:14} মহাপবিত্র স্থানের জন্য একটি পর্দা তৈরী করা হল। পর্দাটি ছিল লিনেন ও আরও নানা রকমের সাজসরঞ্জাম দিয়ে তৈরী তার রং ছিল নীল, বেগুনী ও লাল এবং তার উপর করূবদের নকশা দিয়ে সুন্দর করে সাজানো।
{i3:15} ব্রোঞ্জের দুটি স্তম্ভ ( ১ রাজা 7:15-22 )
{3:15} রাজা মন্দিরের সামনে ব্রোঞ্জের দুটি স্তম্ভ স্তাপন করলেন। প্রত্যেকটি স্তম্ভের দৈর্ঘ পঁয়ত্রিশ হাত এবং স্তম্ভ দুটির মাথায় বসালেন পাঁচ হাত উঁচু চূড়া।
{3:16} স্তম্ভের চূড়া দুটির গায়ে শিকলের জালি নকশার কারুকার্য করে তার সঙ্গে একশোটি ব্রোঞ্জের ডালিম দিয়ে সাজিয়ে দেওয়া হল।
{3:17} মন্দিরের সামনে প্রবেশ পথের দুধারে স্থাপিত দুটি স্তম্ভের মধ্যে দক্ষিণ দিকের স্তম্ভটির নাম রাখা হল ‘যাখিন' এবং উত্তর দিকের স্তম্ভটির নাম রাখা হল ‘বোয়াস' ।
{i4:1} মন্দিরে ব্যবহার্য জিনিষপত্র ( ১ রাজা 7:23-51 )
{4:1} রাজা শলোমন কুড়ি হাত লম্বা, কুড়ি হাত চওড়া ও দশ হাত উঁচু একটি বেদী তৈরী করালেন।
{4:2} তারপর ব্রোঞ্জ ঢালাই করে একটি গোল জলাধার তৈরী করালেন। জলাধারটির গভীরতা ছিল পাঁচ হাত, দশ হাত ব্যাস আর তার পরিধি ছিল ত্রিশ হাত ।
{4:3} জলাধারের পরিধি ঘিরে দুই সারিতে (এক সারির উপর অপর সারি) সুন্দর কারুকার্য দিয়ে নকশা করা হল। এই নকশাগুলি ছিল ষাঁড়ের আকৃতির। জলাধারটি ঢালাই করার সময় এই ষাঁড়ের আকৃতির নকশাগুলিও একই সঙ্গে ঢালাই করা হয়েছিল।
{4:4} ব্রোঞ্জের তৈরী বারোটা ষাঁড়ের পিঠের উপরে এটি বসানো হয়েছিল। ষাঁড়গুলির মুখ ছিল বাইরের দিকে এবং তিনটি করে ষাঁড়ের মুখ ছিল এক একদিকে।
{4:5} জলাধারটি ছিল এক বিঘৎ পুরু। তাঁর কানার ভিতর দিকটা বাটির মত আর বাইরের দিকটা ছিল লিলি ফুলের পাঁপড়ির মত। জলাধারটিতে প্রায় তিন হাজার বাথ জল ধরত।
{4:6} এইসাথে দশটা ব্রোঞ্জের গামলা তৈরী করা হল। হোমবলির পশুমাংস ধুয়ে পরিষ্কার করার কাজে ব্যবহারের জন্য মন্দিরের দক্ষিণ দিকে পাঁচটি ও উত্তর দিকে পাঁচটি গামলা রাখা হল। বড় জলাধারটি রাখা হয়েছিল পুরোহিতদের প্রক্ষালন কার্যের জন্য।
{4:7} প্রচলিত নকশা অনুযায়ী দশটি সোনার পিলসুজ ও দশটি সোনার টেবিল তৈরী করা হল। মহাপবিত্র স্থানের দুদিকে
{4:8} পাঁচটি টেবিল ও পাঁচটি পিলসুজ সাজিয়ে রাখা হল। আরও একশো খানা সোনার গামলা তৈরী করা হল।
{4:9} পুরোহিতদের জন্য তৈরী করা হল ভিতরের ও বাইরের প্রাঙ্গণ। এই প্রাঙ্গণগুলিতে যাবার প্রবেশদ্বারের দরজাগুলি ব্রোঞ্জ দিয়ে মুড়ে দেওয়া হল।
{4:10} জলাধারটিকে বসানো হল মন্দিরের দক্ষিণ-পূর্ব কোণে।
{4:11} হীরাম আরও অনেক পাত্র, বেলচা, গামলা তৈরী করলেন। রাজা শলোমনের নির্দেশে ঈশ্বরের মন্দিরের জন্য
{4:12} তিনি যে সমস্ত কাজ শেষ করলেন এখানে তার তালিকা দেওয়া হলঃ দুটি স্তম্ভ। স্তম্ভের
{4:13} উপরে গোলাকার দুটি চূড়া। প্রত্যেক চূড়ার উপরে নকশা করা জাল ও শিকল। চূড়ার অলঙ্করণের
{4:14} জন্য চারিধারে দুই সারিতে ডালিম। প্রত্যেক সারিতে একশো করে মোট চারশো ডালিম। দশটি গাড়ি
{4:15} দশটি গামলা জলাধার জলাধার রাখার জন্য বারোটি ব্রোঞ্জের ষাঁড়। পাত্র, হাতা ও গামলা। রাজা
{4:16} শলোমনের নির্দেশে প্রভু পরমেশ্বরের মন্দিরের জন্য উল্লিখিত আসবাবপত্রগুলি সবই পালিশ করা ব্রোঞ্জে তৈরী করা হয়েছিল।
{4:17} সুক্কোত ও সেরেদাহ্ -এর মাঝখানে জর্ডনের উপত্যকায় ঢালাই কারখানায় রাজা শলোমন এইগুলি তৈরী করিয়েছিলেন।
{4:18} সংখ্যায় অনেক হওয়ার জন কেউ আর এগুলিকে ওজন করার প্রয়োজন মনে করে নি। সুতরাং এগুলির জন্য কত পরিমাণ ব্রোঞ্জ লেগেছিল, তা আর নির্ধারণ করা যায় নি।
{4:19} রাজা শলোমন প্রভু পরমেশ্বরের মন্দিরের জন্য সোনার আসবাবপত্র তৈরী করিয়েছিলেন। সোনার বেদী, প্রভু পরমেশ্বরের উপস্থিতির প্রতীক রুটি রাখার জন্য সোনার টেবিল,
{4:20} পরিকল্পনা অনুযায়ী মহাপবিত্র স্থানে রাখার জন্য খাঁটি সোনার তৈরী পিলসুজ ও প্রদীপ,
{4:21} সোনার ফুল ও চিমটে,
{4:22} বাতির শলতে কাটার কাঁচি, বাটি, চামচ ও ছাইদান। মন্দিরের মহাপবিত্র স্থানের দরজা ও মন্দিরের দরজা সোনার পাতে মুড়ে দেওয়া হয়েছিল। উল্লিখিত আসবাবপত্র ও সরঞ্জামগুলি সবই সোনা দিয়ে তৈরী করা হয়েছিল।
{5:1} প্রভু পরমেশ্বরের মন্দির নির্মাণের কাজ শেষ হওয়ার পর শলোমন তাঁর পিতা দাউদ যেসব সোনা-রূপোর আসবাবপত্র প্রভু পরমেশ্বরের উদ্দেশে উৎসর্গ করেছিলেন, সেগুলি মন্দিরের ভাণ্ডারে এনে রাখলেন।
{i5:2} মন্দিরে চুক্তি সিন্দুক আনয়ন ( ১ রাজা 8:1-9 )
{5:2} এবার রাজা শলোমন ‘দাউদের নগর’ অর্থাৎ সিয়োন থেকে প্রভু পরমেশ্বরের চুক্তি সিন্দুক মন্দিরে আনার জন্য ইসরায়েলের সমস্ত নেতৃস্থানীয় ব্যক্তি, গোষ্ঠীপতি ও কুলপতিদের জেরুশালেমে আমন্ত্রণ করে আনলেন।
{5:3} তাঁরা সকলে ‘আশ্রয় দানের উৎসবের’ সময়ে সেখানে উপস্থিত হলেন।
{5:4} তখন পুরোহিতেরা চুক্তি সিন্দুকটি তুলে
{5:5} মন্দিরে নিয়ে এলেন। লেবীয় ও পুরোহিতেরাও সেই সঙ্গে সম্মিলন শিবির এবং শিবিরের সমস্ত আসবাবপত্র মন্দিরে নিয়ে এলেন।
{5:6} রাজা শলোমন এবং সমাগত সমস্ত ইসরায়েলী প্রজা চুক্তি সিন্দুকের সামনে একত্র হয়ে অসংখ্য মেষ ও বৃষ বলিদান করল।
{5:7} তারপর পুরোহিতেরা চুক্তি সিন্দুকটি মন্দিরের ভিতরে মহাপবিত্রস্থানে করূব দুটির ডানার নীচে স্থাপন করল।
{5:8} করূব দুটির মেলে দেওয়া ডানা চুক্তি সিন্দুক ও তার বহন দণ্ড দুটি ঢেকে রাখল।
{5:9} মহাপবিত্র স্থানের সোজাসুজি দাঁড়ালে সেখান থেকে দণ্ডদুটির প্রান্তভাগ দেখা যেত কিন্তু অন্য জায়গা থেকে দেখা যেত না। বহনদণ্ড দুটি আজও সেইভাবেই আছে।
{5:10} চুক্তি সিন্দুকের মধ্যে দুটি প্রস্তর ফলক ছাড়া আর কিছুই নেই। ইসরায়েলীরা মিশর থেকে বেরিয়ে আসার পর প্রভু পরমেশ্বর সিনাই পর্বতে তাদের সঙ্গে যে চুক্তি সম্পাদন করেছিলেন, সেই চুক্তি সম্বলিত প্রস্তর ফলক মোশি সেই সিন্দুকের মধ্যে রেখেছিলেন।
{i5:11} প্রভু পরমেশ্বরের মহিমা
{5:11} সেখানে উপস্থিত সমস্ত পুরোহিত গোষ্ঠী বা কুল অনুযায়ী মন্দিরে নিজেদের পালা না থাকলেও নিজেদের শুচিশুদ্ধ করলেন। সমস্ত লেবীয় গায়কেরা–আসফ, হেমন ও যেদুথূন এবং তাঁদের গোষ্ঠীর সকলে
{5:12} সূক্ষ্ম কাপড়ে তৈরী পোষাক পরলেন। লেবীয়রা করতাল ও বীণা হাতে বেদীর পূর্বদিকে দাঁড়ালেন, তাঁদের সঙ্গে একশো কুড়ি জন পুরোহিত তূরী বাজাতে লাগলেন। তূরী, করতাল, বীণা ইত্যাদি
{5:13} বাদ্যযন্ত্র সহযোগে গায়কেরা একতানে প্রভু পরমেশ্বরের মহিমা কীর্তন করতে লাগলেনঃ “প্রভু পরমেশ্বরের মহিমা হোক! তিনি মঙ্গলময়, অসীম তাঁর প্রেম, অনন্ত তাঁর করুণা!’’ পুরোহিতেরা মন্দির থেকে বেরিয়ে
{5:14} আসার সঙ্গে সঙ্গে হঠাৎ মন্দির মেঘে ঢেকে গেল এবং প্রভু পরমেশ্বরের মহাজ্যোতিতে মন্দির পরিপূর্ণ হল। সেই জ্যোতির প্রভায় পুরোহিতেরা সেখানে ফিরে গিয়ে আর কোন ক্রিয়াকর্ম করতে পারলেন না।
{i6:1} প্রজাদের প্রতি শলোমনের সম্ভাষণ ( ১ রাজা 8:12-21 )
{6:1} তখন রাজা শলোমন প্রার্থনা নিবেদন করলেনঃ হে প্রভু পরমেশ্বর, তুমি চেয়েছ মেঘাবৃত অন্ধকারেই থাকতে,
{6:2} তাই আমি তোমার জন্য রচনা করেছি সুমহান এক মন্দির! এখানেই তুমি বিরাজ করচিরদিন–চিরকাল!
{6:3} সমবেত ইসরায়েলী প্রজামণ্ডলী সেখানে দাঁড়িয়েছিল। তাদের দিকে ঘুরে দাঁড়িয়ে রাজা শলোমন তাদের জন্য ঈশ্বরের আশীর্বাদ ভিক্ষা করলেন।
{6:4} তিনি তাদের বললেন, “তোমরা ইসরায়েলের আরাধ্য প্রভু পরমেশ্বরের স্তুতি কর। তিনি আমার পিতা দাউদের কাছে নিজ মুখে যে প্রতিশ্রুতি দিয়েছিলেন, তা পূর্ণ করেছেন।
{6:5} তিনি বলেছিলেন, ‘যেদিন আমি আমার প্রজাদের মিশর থেকে উদ্ধার করে এনেছিলাম, সেদিন থেকে আজও আমি পূজিত হবার ইচ্ছায় আমার মন্দির প্রতিষ্ঠার জন্য সারা ইসরায়েল দেশের কোন নগরকেই মনোনীত করি নি এবং আমার প্রজা ইসরায়েলীদের পরিচালনার জন্য কাউকে মনোনীত করিনি।
{6:6} কিন্তু আমি মনোনীত করেছি জেরুশালেমকে আমার উপাসনার স্থানরূপে এবং আমার প্রজা ইসরায়েলীদের শাসকরূপে দাউদকেই আমি মনোনীত করেছি।’
{6:7} শলোমন বললেন, ইসরায়েলের আরাধ্য প্রভু পরমেশ্বরের আরাধনার জন্য একটি মন্দির নির্মাণের বাসনা আমার পিতা দাউদের ছিল।
{6:8} কিন্তু প্রভু পরমেশ্বর তাঁকে বলেছিলেন, ‘আমার জন্য একটি মন্দির নির্মাণের বাসনা তোমার হয়েছে। তোমার এ সঙ্কল্প শুভ
{6:9} কিন্তু তুমি কখনও পারবে না মন্দির নির্মাণ করতে। যে নির্মাণ করবে, সে তোমারই পুত্র।’
{6:10} প্রভু পরমেশ্বর তাঁর সেই প্রতিশ্রুতি পূর্ণ করেছেন। আমি আমার পিতার উত্তরাধিকারীরূপে ইসরায়েলের আরাধ্য প্রভু পরমেশ্বরের আরাধনার জন্য মন্দির নির্মাণ করেছি।
{6:11} মন্দিরের মধ্যে চুক্তি সিন্দুকটিকে স্থাপন করেছি। এই সিন্দুকটিতে আছে প্রভু পরমেশ্বরের সঙ্গে তাঁর প্রজাদের যে সন্ধি স্থাপিত হয়েছিল, তার চুক্তিগুলি খোদাই করা দুটি প্রস্তর ফলক।
{i6:12} শলোমনের প্রার্থনা ( ১ রাজা 8:22-53 )
{6:12} তারপর শলোমন ইসরায়েলী জনমণ্ডলীর সামনে প্রভু পরমেশ্বরের বেদীর সামনে গিয়ে দাঁড়ালেন এবং প্রার্থনার জন্য স্বর্গের দিকে দুহাত তুলে ধরলেন।
{6:13} (শলোমন পাঁচ হাত লম্বা, পাঁচ হাত চওড়া ও তিন হাত উঁচু ব্রোঞ্জের একটি বেদী তৈরী করিয়েছিলেন। সেটিকে তিনি প্রাঙ্গণের মাঝখানে রেখে তার উপরে উঠে নতজানু হলেন যেন সকলে তাঁকে দেখতে পায়। তারপর স্বর্গের দিকে দুহাত তুলে ধরলেন।)
{6:14} তারপর প্রার্থনা করলেনঃ হে প্রভু পরমেশ্বর, ইসরায়েলের আরাধ্য ঈশ্বর, ঊর্ধ্বে স্বর্গলোকে কিম্বা নীচে মর্ত্যলোকে তোমার মত ঈশ্বর কেউ নেই। যারা সর্বান্তঃকরণে তোমার নির্দেশিত পথে চলে, তোমার সেই প্রজাদের সঙ্গে তুমি চুক্তির শর্ত রক্ষা করে থাক এবং প্রকাশ করে থাক তোমার অবিচল ভালবাসা।
{6:15} তোমার সেবক, আমার পিতা দাউদকে তুমি স্বয়ং যে প্রতিশ্রুতি দিয়েছিলে, আজ তুমি অক্ষরে অক্ষরে সেই প্রতিশ্রুতি পূর্ণ করেছ।
{6:16} তাই হে প্রভু পরমেশ্বর, ইসরায়েলের আরাধ্য ঈশ্বর, তোমার কাছে আমার নিবেদন, তোমার সেবক দাউদকে আরও যে প্রতিশ্রুতি দিয়েছিলে, সেগুলিও পূর্ণ কর। তুমি বলেছিলে, ইসরায়েলের রাজা হবার জন্য কখনও তোমার বংশধরদের অভাব হবে না, যদি তারা তোমার মত আমার অনুগত হয়ে চলে।
{6:17} তাই মিনতি করি, হে ইসরায়েলের আরাধ্য ঈশ্বর, প্রভু পরমেশ্বর, তোমার সেবক দাউদের কাছে তুমি যে প্রতিশ্রুতি দিয়েছিলে, এবার পূর্ণ কর সেই প্রতিশ্রুতি।
{6:18} কিন্তু হে ঈশ্বর, সত্যিই কি তুমি এই মর্ত্যভূমিতে বাস করতে পারবে? স্বর্গলোকও যে তোমায় ধারণ করতে অক্ষম, কেমন করে ধারণ করবে তোমায় আমার রচিত এই ক্ষুদ্র মন্দির।
{6:19} হে প্রভু পরমেশ্বর, আমার আরাধ্য ঈশ্বর, আমি তোমার অধম সেবক। আমার বিনতি শোন, তোমার কাছে আমার আজকের এই কাতর নিবেদন গ্রাহ্য কর।
{6:20} তুমি প্রতিশ্রুতি দিয়েছিলে যে, এই স্থানেই তোমার উপাসনা হবে। তাই এই মন্দিরের প্রতি নিশিদিন তোমার দৃষ্টি নিবদ্ধ থাকুক। এই মন্দিরের দিকে মুখ করে তোমার সেবক যে প্রার্থনা করবে, তা তুমি পূর্ণ করো।
{6:21} আমার প্রজারা ও আমি এই মন্দিরের দিকে মুখ করে যখন প্রার্থনা করব, তোমার আবাস স্বর্গপুরী থেকে শুনো সেই প্রার্থনা, ক্ষমা কর আমাদের।
{6:22} কোন ব্যক্তি কারও প্রতি অন্যায় করার অভিযোগে অভিযুক্ত হলে যদি তাকে দিব্য করার জন্য এই মন্দিরের বেদীর কাছে আনা হয়, তখন সে যদি বলে যে, সে নির্দোষ,
{6:23} তাহলে হে প্রভু পরমেশ্বর, স্বর্গপুরে বসে তুমি শুনো এবং তোমার সেবকদের বিচার করো। দোষীর উপযুক্ত শাস্তি দিও এবং নির্দোষকে অব্যাহতি দিও।
{6:24} তোমার প্রজা ইসরায়েলীরা তোমার বিরুদ্ধে পাপা করার জন্য যদি শত্রুর হাতে পরাজিত হয় এবং তারপর যদি অনুতপ্ত হয় ও তোমার কাছে ফিরে এসে এই মন্দিরে নতনম্র হয়ে তোমার কাছে ক্ষমা ভিক্ষা করে
{6:25} তাহলে স্বর্গ থেকে তুমি তাদের প্রার্থনা শুনো। ক্ষমা করো তোমার প্রজাদের পাপ এবং তাদের পূর্বপুরুষদের যে দেশ তুমি দিয়েছিলে, সেই দেশে তাদের ফিরিয়ে এনো।
{6:26} তোমার প্রজাদের পাপের জন্য যদি তুমি বর্ষা রোধ কর এবং তখন যদি তারা অনুতপ্ত হয়ে এই মন্দিরে এসে তোমার কাছে নতনম্র হয়ে প্রার্থনা করে
{6:27} তাহলে হে প্রভু পরমেশ্বর, স্বর্গ থেকে তুমি তাদের নিবেদন শুনো। তুমি তোমার সেবক ইসরায়েলী প্রজাদের পাপ ক্ষমা করো। তাদের সৎপথে চলতে শিখিও। তারপর হে প্রভু পরমেশ্বর, তুমি তাদের যে দেশের উত্তরাধিকার দিয়েছ, সেই দেশে তুমি বর্ষণ দান করো।
{6:28} দেশে যদি দুর্ভিক্ষ হয়, মহামারী দেখা দেয় কিম্বা ঝড়ে, শিলাবৃষ্টিতে বা পঙ্গপাল বা পোকামাকড়ের উপদ্রবে শস্যহানি হয়, যদি শত্রুরা দেশ আক্রমণ করে কিম্বা কোন সংক্রামক ব্যাধি বা অন্য কোন রোগের প্রকোপ দেখা দেয়,
{6:29} তখন তাদের প্রার্থনা শুনো। তোমার প্রজা ইসরায়েলীদের মধ্যে কেউ যদি অন্তরের গভীর বেদনায় এই মন্দিরের দিকে হাত বাড়িয়ে তোমার কাছে প্রার্থনা নিবেদন করে,
{6:30} তবে স্বর্গে তোমার আবাস থেকে তুমি তাদের প্রার্থনা শুনো, ক্ষমা করো তাদের। একমাত্র তুমিই জান মানুষের মনের চিন্তা। তাই প্রত্যেকের যথাযোগ্য বিচার করো
{6:31} যেন, আমাদের পিতৃপুরুষদের তুমি যে দেশ দিয়েছিলে, সেই দেশে তারা যতদিন বাস করবে, ততদিন তোমায় সম্ভ্রম ও সম্মান দিতে পারে এবং তোমার বাধ্য হয়ে চলতে পারে।
{6:32} দূরদেশের কোন বিদেশী মানুষ তোমার খ্যাতির কথা এবং তোমার প্রজা ইসরায়েলীদের জন্য তুমি যে সব মহান কর্ম করেছ, সেই কথা শুনে যদি তোমায় আরাধনা করতে এবং তোমার কাছে প্রর্থনা নিবেদন করতে এই মন্দিরে আসে,
{6:33} তুমি তার প্রার্থনা শুনো। স্বর্গে, যেখানে তোমার বাস, সেখান থেকে তুমি তার প্রার্থনা পূরণ করো। তাহলে সারা বিশ্ব জানবে তোমার কথা, তোমার প্রজা ইসরায়েলীদের মতই মান্য করবে তোমায়। তারা জানবে যে আমার নির্মিত এই মন্দির তোমারই আরাধনার স্থান।
{6:34} তোমার প্রজারা তোমারই নির্দেশে শত্রুর বিরুদ্ধে যুদ্ধযাত্রা করার সময় যেখানেই তারা থাকুক না কেন, সেখান থেকে তোমার মনোনীত এই নগরী এবং আমার নির্মিত এই মন্দিরের দিকে মুখ করে দাঁড়িয়ে তোমার কাছে যদি প্রার্থনা করে,
{6:35} তুমি শুনো তাদের প্রার্থনা স্বর্গপুরে বসে তুমি তাদের আবেদন গ্রাহ্য করো, বিজয়ী করো তাদের।
{6:36} তোমার প্রজারা যদি তোমার বিরুদ্ধে পাপ করে–কারণ এমন কেউ নেই যে পাপ করে না–এবং তুমি যদি ক্রুদ্ধ হয়ে তাদের শত্রুর হাতে তুলে দাও, তার ফলে বন্দী হয়ে তারা যদি নিকটে বা দূরে কোন দেশে নির্বাসিত হয় এবং সেই দেশে থেকে তারা যদি অনুতপ্ত হয়ে তোমার কাছে প্রার্থনা করে,
{6:37} তাদের প্রার্থনা শুনো। যদি তারা স্বীকার করে যে তারা পাপ করেছে, তোমার বিরুদ্ধাচরণ করে তারা দুষ্কর্ম করেছে, হে প্রভু পরমেশ্বর তাদের প্রার্থনা শুনো।
{6:38} সেই দেশে থেকে তারা যদি মনেপ্রাণে অনুতাপ করে এবং তাদের পিতৃপুরুষদের দেশ ও তোমার মনোনীত এই নগরী এবং তোমার জন্য আমার নির্মিত এই মন্দিরের দিকে মুখ করে দাঁড়িয়ে তোমার কাছে প্রার্থনা করে,
{6:39} তাহলে তুমি তাদের প্রার্থনা শুনো। স্বর্গে তোমার নিবাসে থেকে তুমি তাদের প্রার্থনা শুনো এবং কৃপা করে তাদের আবেদন মঞ্জুর করো এবং তোমার বিরুদ্ধে তোমার প্রজাদের সমস্ত পাপ ক্ষমা করো।
{6:40} হে প্রভু পরমেশ্বর, আমাদের প্রতি দৃষ্টিপাত কর এবং এইস্থানে আমাদের নিবেদিত প্রার্থনা শোন।
{6:41} এখন উত্থান কর হে প্রভু পরমেশ্বর, তোমার ক্ষমতা ও প্রতাপের প্রতীক চুক্তি সিন্দুকের সঙ্গে তুমি প্রবেশ কর তোমার মন্দিরে–বিরাজিত হও চিরদিন–চিরকাল। তোমার পুরোহিতবর্গের সমস্ত কাজে আশীর্বাদ কর এবং তাদের প্রতি তোমার মহত্ত্বের গুণে তোমার প্রজাবৃন্দ লাভ করুক সুখ ও আনন্দময় জীবন।
{6:42} হে প্রভু পরমেশ্বর, তোমার মনোনীত রাজাকে প্রত্যাখ্যান করো না। স্মরণে রেখ তোমার সেবক দাউদের প্রতি তোমার ভালবাসার কথা।
{i7:1} মন্দির উৎসর্গ ( ১ রাজা 8:62-66 )
{7:1} রাজা শলোমনের প্রার্থনা শেষ হওয়ার সঙ্গে সঙ্গে স্বর্গ থেকে আগুন নেমে এসে উৎসর্গিত সমস্ত বলি গ্রাস করল এবং প্রভু পরমেশ্বরের উপস্থিতির চোখ ধাঁধানো আলোয় মন্দির পূর্ণ হয়ে গেল।
{7:2} এই আলোর জন্য পুরোহিতেরা মন্দিরের মধ্যে প্রবেশ করতে পারলেন না।
{7:3} ইসরায়েলী প্রজারা যখন মন্দির থেকে আগুন নেমে আসতে দেখল এবং অত্যুজ্জ্বল আলোয় মন্দির পূর্ণ হয়ে যেতে দেখল তখল সকলে মাটিতে উবুড় হয়ে পড়ে ঈশ্বরের আরাধনা করল এবং তাঁর মহত্ত্ব ও শাশ্বত প্রেমের জন্য তাঁর মহিমা কীর্তন করতে লাগল।
{7:4} তারপর শলোমন এবং সমস্ত ইসরায়েলী প্রজা প্রভু পরমেশ্বরের উদ্দেশে বলি উৎসর্গ করলেন।
{7:5} তিনি বাইশ হাজার বৃষ এবং এক লক্ষ কুড়ি হাজার মেষ বলিদান করলেন। এইভাবে রাজা শলোমন ও ইসরায়েলীরা মন্দিরে বলিদানের কাজ শেষ করলেন।
{7:6} পুরোহিতেরা তাঁদের নির্দিষ্ট জায়গায় দাঁড়ালেন এবং লেবীয়েরা তাঁদের মুখোমুখি দাঁড়িয়ে রাজা দাউদের দেওয়া বাদ্যযন্ত্র বাজিয়ে তাঁর শিখান স্তবগান গাইতে লাগলেনঃ “শাশ্বত তাঁর প্রেম।” ইসরায়েলী প্রজামণ্ডলীর সামনে পুরোহিতেরা তূরীধ্বনি করতে লাগলেন।
{7:7} প্রাঙ্গণের মাঝখানের জায়গাটি শলোমন উৎসর্গ করলেন এবং সেখানে হোম করে শস্যনৈবেদ্য এবং স্বস্ত্যয়ন বলির পশুর মেদ উৎসর্গ করলেন। প্রভু পরমেশ্বরের সামনের ব্রোঞ্জের বেদীটা এই সমস্ত জিনিস রাখার পক্ষে ছোট হওয়ায় তিনি এই ব্যবস্থা গ্রহণ করেছিলেন।
{7:8} শলোমন এবং সমস্ত ইসরায়েলী প্রজা সাতদিন ধরে ‘আশ্রয় পর্ব’ পালন করলেন। উত্তরে হমাত গিরিপথ থেকে শুরু করে দক্ষিণে মিশর সীমান্ত থেকে অগণিত ইসরায়েলী জনতা এসে এই পর্বে যোগ দিয়েছিল।
{7:9} বেদী উৎসর্গের জন্য সাতদিন ও এই পর্বের জন্য আরও সাতদিন তারা এখানে কাটিয়েছিল। শেষদিনে ছিল তাদের সমাপ্তি পর্ব।
{7:10} সপ্তম মাসের তেইশ তারিখে রাজা শলোমন সকলকে বিদায় দিলেন। প্রভু পরমেশ্বর তাঁর সেবক দাউদ ও শলোমনকে এবং তাঁর প্রজা ইসরায়েলীদের উপর যে অনুগ্রহ ও আশীর্বাদ করেছিলেন তার জন্য তারা প্রফুল্ল মনে আনন্দ করতে করতে বাড়ী ফিরে গেল।
{i7:11} শলোমনের দ্বিতীয়বার দিব্যদর্শনলাভ ( ১ রাজা 9:1-9 )
{7:11} প্রভু পরমেশ্বরের মন্দির ও রাজ প্রাসাদ নির্মাণের কাজ শেষ হল।পরিকল্পনা অনুযায়ী নির্বিঘ্নে শেষ হল রাজা শলোমনের আর সমস্ত কাজ।
{7:12} তখন প্রভু পরমেশ্বর রাত্রে তাঁকে দর্শন দিলেন। তাঁকে বললেন, তোমার নিবেদন আমি শুনেছি। আমার উদ্দেশে নৈবেদ্য ও বলি উৎসর্গের স্থানরূপে আমি এই মন্দিরকে গ্রহণ করেছি।
{7:13} যখনই আমি বর্ষা রোধ করব কিম্বা শস্য গ্রাস করার জন্য পঙ্গপাল পাঠাব বা আমার প্রজাদের উপরে মহামারী পাঠাব,
{7:14} তখন তারা যদি আমার কাছে প্রার্থনা করে এবং অনুতপ্ত হয়ে মন্দ পথ ত্যাগ করে যদি আমার কাছে আসে, তাহলে আমি স্বর্গ থেকে তাদের আবেদন শুনব, ক্ষমা করব তাদের পাপ এবং তাদের দেশকে আবার সমৃদ্ধিদান করব।
{7:15} মন্দিরের দিকে আমি সর্বদা সজাগ দৃষ্টি রাখব এবং আমার কাছে নিবেদিত সমস্ত প্রার্থনা শোনার জন্য প্রস্তুত থাকব।
{7:16} কারণ এই স্থানকে আমি মনোনীত করেছি এবং চিরকাল আমি পূজিত হবার জন্য পবিত্র করেছি এই মন্দিরকে। এর প্রতি আমি দৃষ্টি রাখব এবং চিরকাল রক্ষা করব একে।
{7:17} তোমার পিতা দাউদ যেভাবে চলত, তুমিও যদি সেইভাবে চল, একনিষ্ঠভাবে ন্যায়পথে থেকে আমার সমস্ত আদেশ পালন কর,
{7:18} তাহলে ‘ইসরায়েলের সিংহাসনে আরোহণ করার জন্য তোমার বংশে লোকের অভাব হবে না’–তোমার পিতার কাছে আমার দেওয়াএই প্রতিশ্রুতি আমি পূর্ণ করব।
{7:19} কিন্তু তুমি ও তোমার বংশধরেরা যদি আমার অনুগামী না হও, আমার বিধান ও অনুশাসন অমান্য করে অন্যান্য দেবতার পূজা কর
{7:20} তাহলে আমার দেওয়া এই দেশ থেকে তোমাদের আমি উচ্ছেদ করব এবং আমার উপাসনার জন্য যে মন্দির আমি পবিত্র করেছি, সেই মন্দিরও আমি পরিত্যাগ করব। সর্বজাতির কাছে এই মন্দির হবে ঘৃণ্য ও উপহাসের বস্তু।
{7:21} এই মন্দির আজ সম্মান ও ভক্তির কেন্দ্র। কিন্তু তখন পথচারীরা এর কাছ দিয়ে যাবার সময় বিস্ময়ে স্তম্ভিত হবে। তারা জিজ্ঞাসা করবে, “প্রভু পরমেশ্বর এই দেশ ও এই মন্দিরের দশা এমন করলেন কেন?’’
{7:22} লোকে তখন বলবে, এদের পূর্বপুরুষদের যিনি মিশর থেকে উদ্ধার করে এনেছিলেন, এরা এদের সেই আরাধ্য ঈশ্বর প্রভু পরমেশ্বরকে পরিত্যাগ করে অন্য দেবতাদের আশ্রয় নিয়েছিল এবং তাদের পূজা করেছিল। সেই জন্যই প্রভু পরমেশ্বর এদের এই দুদর্শা করেছেন।
{i8:1} শলোমনের কীর্তি ( ১ রাজা 9:10-28 )
{8:1} প্রভু পরমেশ্বরের মন্দির ও রাজপ্রাসাদ নির্মাণ করতে শলোমননের বিশ বছর সময় লেগেছিল।
{8:2} রাজা হীরাম যে শহরগুলি তাঁকে দিয়েছিলেন সেগুলিও তিনি পুনর্গঠন করলেন এবং সেখানে বসবাস করার জন্য ইসরায়েলীদের পাঠিয়ে দিলেন।
{8:3} হমাত ও সোবাহ্ অঞ্চল তিনি অধিকার করলেন এবং
{8:4} মরু এলাকার পালমিরাতে একটি দুর্গনগরী নির্মাণ করলেন। হমাতের সমস্ত নগরগুলিকে পুনর্গঠন করলেন, সেগুলিকে খাদ্য ভাণ্ডারের নগরীরূপে গড়ে তুললেন।
{8:5} শলোমন নিম্নলিখিত শহরগুলিও পুনর্নির্মাণ করেছিলেনঃ বেথ-হারোণের উচ্চভূমি ও নিম্নভূমি (প্রাকার বেষ্টিত দুর্গনগরী দ্বার অর্গল দ্বারা সুরক্ষিত),
{8:6} বালেথ, তাঁর সমস্ত খাদ্য ভাণ্ডারের নগরী এবং তাঁর রথ ও অশ্ববাহিনীর মস্ত ঘাঁটি। তিনি নিজের পরিকল্পনা অনুযায়ী জেরুশালেম, লেবানন এবং রাজ্যের সর্বত্র যাবতীয় নির্মাণ কার্য শেষ করলেন।
{8:7} বেগার খাটার জন্য শলোমন যে সমস্ত মজুরদের কাজে লাগিয়েছিলেন, তারা ছিল কনান দেশের আদিম অধিবাসী। ইসরায়েলীরা কনান অধিকার করার পর
{8:8} এদের আর হত্যা করে নি। এরা ছিল হিত্তিয়, অমোরী, পরিষী, হিব্বিয় এবং যিবুষী। এদের বংশধরেরা আজও ক্রীতদাসেরই জীবন যাপন করছে।
{8:9} শলোমন কিন্তু ইসরায়েলীদের কাউকে এই বেগারী মজুরের কাজে লাগান নি। তারা নিযুক্ত হয়েছিল তাঁর সৈন্য, কর্মচারী, সেনাধ্যক্ষ, নায়ক এবং তাঁর রথ ও অশ্বারোহী বাহিনীর কর্মী হিসাবে।
{8:10} শলোমনের গৃহ নির্মাণ প্রকল্পের সমস্ত কাজকর্ম তদারকের জন্য দুশো পঞ্চাশ জন কর্মাধ্যক্ষ ছিল। এই বেগার মজুরেরা এদের অধীনে কাজ করত।
{8:11} শলোমন তাঁর স্ত্রী ফারাওয়ের কন্যাকে ‘দাউদ নগর’ থেকে তাঁর জন্য নির্মিত প্রাসাদে স্থানান্তরিত করলেন। তিনি বললেন, ইসরায়েলরাজ দাউদের প্রাসাদে তার থাকা উচিত নয়, কারণ যেখানে চুক্তিসিন্দুক থাকে, সেই স্থান পবিত্র, তা সে যে কোন স্থানই হোক না কেন।
{8:12} মন্দিরের সামনে শলোমন যে যজ্ঞবেদী নির্মাণ করেছিলেন সেইখানে তিনি প্রভু পরমেশ্বরের উদ্দেশে বলি উৎসর্গ করলেন।
{8:13} প্রত্যকটি পবিত্র দিনে অর্থাৎ সাব্বাথ দিন, নতুন চাঁদের উৎসব এবং তিনটি বাৎসরিক উৎসব–খামিরবিহীন রুটির উৎসব, ফসল আহরণের উৎসব এবং কুটিরোৎসবে শলোমন মোশির বিধান অনুসারে প্রভু পরমেশ্বরের উদ্দেশে সুগন্ধি ধূপ নিবেদন করতেন।
{8:14} শলোমন তাঁর পিতা দাউদের প্রচলিত বিধি নিয়ম অনুসারে পুরোহিতদের এবং যারা পুরোহিতদের ক্রিয়াকর্মে সাহায্য করত ও মন্দিরে গান গাইত, সেই লেবীয়দের নিত্যনৈমিত্তিক কর্তব্যকর্মে শৃঙ্খলা বিধান করেছিলেন। ঈশ্বরভক্ত দাউদের আদেশ অনুসারে তিনি মন্দিরের প্রহরীদেরও শ্রেণীবিন্যাস করে প্রতিটি তোরণে প্রতিদিনের পাহারার কাজে নিযুক্ত করেছিলেন।
{8:15} ভাণ্ডারের দায় দায়িত্ব ও অন্যান্যা বিষয় সম্পর্কে দাউদ পুরোহিত ও লেবীয়দের যে সমস্ত নির্দেশ দিয়েছিলেন, সবই নিঁখুতভাবে প্রতিপালিত হয়েছিল।
{8:16} মন্দিরের ভিত্তিস্থাপন থেকে আরম্ভ করে শেষ পর্যন্ত সমস্ত কাজ সাফল্যের সঙ্গে সম্পূর্ণ হয়েছিল এবং তারই সঙ্গে এই সময় শলোমনের সমস্ত নির্মাণ প্রকল্পের কাজ সমাপ্ত হয়।
{8:17} তারপর শলোমন ইদোম দেশের আকাবা উপসাগরের তীরে ইৎসিয়োনগেবর ও এলতের বন্দরগুলিতে যান।
{8:18} রাজা হীরাম তাঁর নিজের দক্ষ নাবিকদের ও কর্মচারীদের পরিচালনাধীনে তাঁকে পাঠিয়ে দিলেন। তারা শলোমনের রাজকর্মচারীদের সঙ্গে ওফির দেশে যাত্রা করলেন এবং সেখান থেকে চারশো পঞ্চাশ তালন্তেরও বেশি সোনা এনেছিলেন।
{i9:1} শেবা দেশের রাণীর আগমন ( ১ রাজা 20:1-13 )
{9:1} শলোমনের সুখ্যাতির কথা শেবা দেশের রাণীর কাছেও পৌঁছাল। তিনি কূট প্রশ্ন করে তাঁকে যাচাই করতে এলেন জেরুশালেমে।
{9:2} সঙ্গে নিয়ে এলেন বিরাট একদল দাসদাসী, উটের পিঠে বোঝাই করে আনলেন সুগন্ধি মশলা, প্রচুর সোনা ও বহুমূল্য মণিমাণিক্য। শলোমনের সঙ্গে দেখা হলে যত প্রশ্ন তাঁর মনে ছিল, সব জিজ্ঞাসা করলেন। শলোমন তাঁর সব প্রশ্নের উত্তর দিলেন। কোন প্রশ্নের উত্তরই তাঁর কাছে কঠিন ছিল না।
{9:3} শেবার রাণী শলোমনের প্রজ্ঞার পরিচয় পেলেন, দেখলেন তাঁর গড়া রাজপ্রাসাদ।
{9:4} দেখলেন তাঁর ভোজের আসরে পরিবেশিত খাদ্য সম্ভার, কর্মচারীদের বাসস্থান, প্রাসাদের কর্মচারীদের শ্রেণীবিন্যাস, তাদের পোষাক পরিচ্ছদ, ভোজনসভায় পরিবেশনকারী কর্মচারীদের পোষাক এবং প্রভু পরমেশ্বরের মন্দিরে হোমবলির ঘটা। সব দেখে তিনি বিস্ময়ে হতবাক হয়ে গেলেন।
{9:5} রাজা শলোমনকে তিনি বললেন, দেশে থাকতে আপনার প্রজ্ঞা ও কীর্তি সম্বন্ধে যা কিছু শুনেছিলাম, সবই সত্যি।
{9:6} কিন্তু এখানে এসে স্বচক্ষে না দেখা পর্যন্ত আমি বিশ্বাস করতে পারি নি। এখন দেখছি এর অর্ধেকও আমি শুনি নি। লোকমুখে আমি যে খ্যাতির কথা শুনেছি, আপনার প্রজ্ঞা ও সমৃদ্ধি তার চেয়েও অনেক বেশি।
{9:7} কত সৌভাগ্যবান আপনার কর্মচারীরা–যরা সর্বদা আপনার সেবা করে, আপনার সান্নিধ্য পায় ও নিয়ত শোনে আপনার প্রজ্ঞাবাণী।
{9:8} ধন্য আপনার আরাধ্য প্রভু পরমেশ্বর! ইসরায়েলের সিংহাসনে আপনাকে প্রতিষ্ঠিত করে তিনি দেখিয়েছেন যে, তিনি আপনার প্রতি কত প্রসন্ন। ইসরায়েলের প্রতি তাঁর প্রেম চিরস্থায়ী। সেই জন্যই তিনি আপনাকে তাদের রাজা করেছেন যেন তারা ন্যায়বিচার পায় ও দেশে আইন শৃঙ্খলা বজায় থাকে।
{9:9} রাণী যা কিছু এনেছিলেন, সব রাজা শলোমনকে উপহার দিলেন। তিনি এনেছিলেন একশো বিশ তালন্তেরও বেশি সোনা, প্রচুর সুগন্ধি মশলা ও মণিমাণিক্য। শেবার রাণী যত ভাল সুগন্ধি মশলা রাজা শলোমনকে উপহার দিয়েছিলেন তার চেয়ে ভাল সুগন্ধি মশলা আর কোনদিন তিনি পান নি।
{9:10} (হীরামের নৌবহর ওফির থেকে সোনা আনবার সময় সেইসঙ্গে প্রচুর চন্দন কাঠ আর মণিমাণিক্য এনেছিল।
{9:11} সেই চন্দনকাঠ দিয়ে রাজা মন্দির ও রাজপ্রসাদের সিঁড়ি এবং গায়কদের জন্য বীণা ও নেবলযন্ত্র তৈরী করিয়েছিলেন। যিহুদীয়া দেশে এমন চন্দনকাঠ আর কখনও দেখা যায় নি)।
{9:12} শেবার রাণী রাজা শলোমনের কাছে যা চাইলেন, সবই তিনি দিলেন তাঁকে। এ ছাড়াও রাজার ভাণ্ডার থেকে প্রচুর উপহার সামগ্রী তাঁকে দেওয়া হল। তারপর রাণী তাঁর লোকজন নিয়ে ফিরে গেলেন নিজের দেশে।
{i9:13} রাজা শলোমনের ঐশ্বর্য ( ১ রাজা 10:14-25 )
{9:13} প্রতিবছর রাজা শলোমনের ভাণ্ডারে প্রায় তেইশ হাজার কিলোগ্রাম ছশো ছেষট্টি তালন্ত সোনা জমা পড়ত।
{9:14} এ ছাড়াও বণিকদের কাছে আদায় বাবদ শুল্ক ব্যবসাবাণিজ্যের লাভ, আরব দেশের রাজন্যবর্গ ও ইসরায়েলের বিভিন্ন রাজ্য থেকে রাজস্বস্বরূপ প্রচুর সোনা ও রূপো আদায় হত।
{9:15} শলোমন পেটাই করা সোনা দিয়ে বড় বড় দুশো ঢাল তৈরী করিয়েছিলেন।প্রত্যেকটির ওজন ছিল প্রায় ছশো শেকেল ।
{9:16} এই সাথে তিনি আরও তিনশো সোনার ঢাল তৈরী করিয়েছিলেন। এগুলির প্রত্যেকটির ওজন ছিল প্রায় তিনশো শেকেল পেটাই করা সোনা। এই ঢালগুলি তিনি ‘লেবাননের অরণ্য প্রাসাদে’ রেখেছিলেন।
{9:17} রাজা শলোমন একটি বিরাট সিংহাসন তৈরী করিয়েছিলেন। তার কিছুটা ছিল গজদন্ত দিয়ে তৈরী আর বাকীটা নিখাদ সোনায় মোড়া।
{9:18} সিংহাসনে ওঠার জন্য ছটি ধাপ ছিল এবং প্রত্যেক ধাপের শেষ প্রান্তে দুদিকে দুটি করে মোট বারোটি সিংহমূর্তি
{9:19} ছিল। সিংহাসনের দুটি হাতলের দুপাশে ছিল দুটি সিংহমূর্তি। এরকম সিংহাসন আর কোন রাজ্যে কোন দিন ছিল না।
{9:20} শলোমনের সমস্ত পানপাত্র ছিল সোনার। লেবাননের অরণ্য প্রাসাদের সমস্ত বাসনপত্র ছিল নিখাদ সোনার। শলোমনের আমলে রূপোর কোন দাম ছিল না বলে রূপোর জিনিস ব্যবহার করা হত না।
{9:21} শলোমনের কিছু বাণিজ্যপোত ছিল। হীরামের বাণিজ্য বহরের সঙ্গে এগুলিও সমুদ্র পথে বাণিজ্যে যেত এবং তিন বছর অন্তর সোনা, রূপো, হাতির দাঁত, বানর ও গরিলা নিয়ে আসত।
{9:22} ঐশ্বর্যে ও জ্ঞানে শলোমন পৃথিবীর রাজাদের মধ্যে শ্রেষ্ঠ ছিলেন।
{9:23} ঈশ্বরদত্ত এই প্রজ্ঞার বাণী শোনার জন্য তাঁরা সকলে তাঁর কাছে আসতেন।
{9:24} তাঁরা প্রত্যেকে সোনা, রূপোর দ্রব্যাদি, মহার্ঘ পোষাক, অস্ত্রশস্ত্র, সুগন্ধি মশলা, ঘোড়া ও খচ্চর ইতাদি উপহার নিযে আসতেন। বছরের পর বছর এমনটিই চলত।
{9:25} শলোমনের রথের অশ্বের জন্য চার হাজার আস্তাবল ছিল এবং বারো হাজার যুদ্ধের ঘোড়া ছিল। এর মধ্যে কিছু সৈন্য তিনি জেরুশালেমে রেখেছিলেন এবং বাকী সৈন্যদের নানা শহরের ঘাঁটিতে মোতায়েন রেখেছিলেন।
{9:26} ইউফ্রেটিস নদী থেকে ফিলিস্তিয়া এবং মিশরের সীমান্ত পর্যন্ত অঞ্চলের সমস্ত রাজাদের মধ্যে শলোমন ছিলেন সর্বশ্রেষ্ঠ শাসনকর্তা।
{9:27} শলোমনের রাজত্বকালে জেরুশালেমে রূপো ছিল পাথরের মত মূল্যহীন বস্তু এবং সাধারণ ডুমুর গাছের মত সেখানে ছিল সীডার গাছের প্রাচুর্য।
{9:28} শলোমন মুসরি ও অন্যান্য প্রতিটি শহর থেকে অশ্ব আমদানী করতেন।
{i9:29} শলোমনের রাজত্বকালের সারসংক্ষেপ ( ১ রাজা 11:41-43 )
{9:29} শলোমনের বাকী ইতিহাসের প্রথম থেকে শেষ পর্যন্ত নথিবদ্ধ করা আছে নবী নাথনের ইতিহাস গ্রন্থে, শীলোহের নবী অবিয়ের ভবিষ্যদ্বাণীর গ্রন্থে এবং নবী ইদ্দোর দর্শন পুস্তকে, যাতে ইসরায়েলরাজ যারবিয়ামের রাজত্বকালের কথাও লিপিবদ্ধ আছে।
{9:30} শলোমন জেরুশালেমে চল্লিশ বৎসর সমগ্র ইসরায়েলের উপর রাজত্ব করেন।
{9:31} তাঁর মৃত্যু হলে দাউদের নগরে তাঁকে সমাধি দেওয়া হয়। তাঁর পুত্র রহবিয়াম তাঁর উত্তরাধিকারীরূপে তাঁর সিংহাসনে বসেন।
{i10:1} উত্তরাঞ্চলের ইসরায়েলী গোষ্ঠীর বিদ্রোহ ( ১ রাজা 12:1-20 )
{10:1} উত্তরাঞ্চলের ইসরায়েলীরা রহবিয়ামকে রাজপদে অভিষিক্ত করার জন্য শেখেমে একত্র হয়েছিলেন, তাই রহবিয়াম শেখেমে গেলেন।
{10:2} নবাটের পুত্র যারবিয়াম এই সংবাদ পেয়ে মিশর থেকে ফিরে এলেন। রাজা শলোমনের ভয়ে তিনি মিশরে পালিয়ে গিয়েছিলেন।
{10:3} উত্তরাঞ্চলের লোকেরা তাঁকে ডেকে পাঠালেন এবং নিজেরা সদলবলে রহবিয়ামের কাছে গিয়ে বললেন,
{10:4} আপনার পিতা আমাদের উপরে দুরূহ বোঝা চাপিয়ে দিয়ে গেছেন। আপনি যদি এই বোঝা হালকা করে দেন, তাহলে আমরা আপনার অনুগত প্রজা হয়ে থাকব।
{10:5} রহবিয়াম বললেন, এ বিষয়ে চিন্তা করতে আমাকে তিন দিন সময় দাও।তারপর এস–তাঁরা চলে গেলেন।
{10:6} রাজা রহবিয়াম তাঁর পিতা শলোমনের পরামর্শদাতা প্রবীণ অমাত্যদের কাছে পরামর্শ চাইলেন। তাঁদের বললেন, এদের আমি কি উত্তর দেব? আপনাদের মতামত কি?
{10:7} তাঁরা বললেন, আপনি যদি এই প্রজাদের প্রতি দয়াপরবশ হয়ে তাদের মনোমত উত্তর দিয়ে খুশী করতে চেষ্টা করেন তাহলে তারা চিরকাল আপনার অনুগত হয়ে থাকবে।
{10:8} কিন্তু রহবিয়াম প্রবীণ অমাত্যদের পরামর্শ অগ্রাহ্য করে তাঁর সমবয়সী সঙ্গী যুবক অমাত্যদের কাছে পরামর্শ চাইলেন।
{10:9} বললেন, প্রজারা তাদের উপরে চাপান কাজের বোঝা আমাকে হালকা করে দিতে বলেছে, তাদের আমি কি উত্তর দেব? তোমাদের মত কি?
{10:10} তারা বলল, ওদের আপনি বলবেন, আমার কড়ি আঙ্গুলটা আমার পিতার কোমরের চেয়েও মোটা।
{10:11} তিনি তোমাদের উপরে ভারী বোঝা চাপিয়েছিলেন, আমি সেই বোঝা আরও ভারী করে দেব। তোমাদের তিনি সাধারণ চাবুক দিয়ে মারতেন, আমি তোমাদের কশা দিয়ে প্রহার করব।
{10:12} রাজার কথামত তিন দিন পরে যারবিয়াম লোকদের নিয়ে রাজা রহবিয়ামের কাছে এলেন।
{10:13} রাজা প্রবীণ অমাত্যদের কথা অগ্রাহ্য করে
{10:14} তরুণ অমাত্যদের পরামর্শ মত রূঢস্বরে বললেন, আমার পিতা তোমাদের উপর ভারী বোঝা চাপিয়েছিলেন, আমি সেই বোঝা আরও ভারী করে দেব। তিনি তোমাদের সাধারণ চাবুক দিয়ে মারতেন, আমি তোমাদের কশা দিয়ে প্রহার করব।
{10:15} শীলোনিবাসী নবী অহিয়র মাধ্যমে পরমেশ্বর নবাটের পুত্র যারবিয়ামকে যে কথা বলেছিলেন, তা সফল করার জন্য ঈশ্বরের ইচ্ছাতেই প্রজাদের আবেদনে রাজা সাড়া দিলেন না।
{10:16} প্রজারা যখন দেখল, রাজা তাদের কথায় কান দিলেন না, তখন তারা চীৎকার করে বলতে লাগল, দাউদ ও তার বংশ নিপাত যাক! তারা আমাদের জন্য কী করেছে? এস ইসরায়েলী ভাইসব, আমরা ঘরে ফিরে যাই! দাউদের বংশধর নিজের ব্যাপার নিজে সামলাক।
{10:17} ফলে রহবিয়াম যিহুদা গোষ্ঠীর রাজা হয়ে রইলেন, বাকী ইসরায়েলীরা বিদ্রোহ ঘোষণা করল।
{10:18} তখন রাজা রহবিয়াম তাঁর বেগার মজুরদের সর্দার আদোনিরামকে ইসরায়েলীদের কাছে পাঠালেন কিন্তু তারা তাকে পাথর মেরে হত্যা করল। এই দেখে রাজা রহবিয়াম তাড়াতাড়ি রথে উঠে কোনক্রমে জেরুশালেমে পালিয়ে গেলেন।
{10:19} সেইদিন থেকে উত্তরাঞ্চলের ইসরায়েলীরা আজও দাউদ বংশের বিরুদ্ধে বিদ্রোহ করে চলেছে।
{i11:1} শমরিয়ের মাধ্যমে পরমেশ্বরের নির্দেশ ( ১ রাজা 12:21-24 )
{11:1} রাজা রহবিয়াম জেরুশালেমে ফিরে এসে উত্তরাঞ্চলের ইসরায়েলী গোষ্ঠীদের হাত থেকে রাজ্য পুনরুদ্ধার করার জন্য যিহুদা ও বিন্যামীন গোষ্ঠীর সবচেয়ে সেরা এক লক্ষ আশি হাজার নিপুণ যোদ্ধা সংগ্রহ করলেন।
{11:2} কিন্তু ঈশ্বর শমরিয়কে বললেন,
{11:3} রাজা রহবিয়াম এবং যিহুদা ও বিন্যামীন গোষ্ঠীর সমস্ত লোকদের বল, প্রভু পরমেশ্বর বলেছেনঃ
{11:4} তোমরা নিজেদের স্বজাতি ইসরায়েলী ভাইদের সঙ্গে যুদ্ধ করো না। সকলে বাড়ী ফিরে যাও। এ ঘটনা আমার ইচ্ছাতেই ঘটেছে। তখন পরমেশ্বরের আদেশ অনুযায়ী বাড়ী ফিরে গেল।
{11:5} রহবিয়াম জেরুশালেমে থেকে যিহুদা
{11:6} ও বিন্যামীন গোষ্ঠীর অধিকারভুক্ত
{11:7} নগরী বেথলেহেম, ইটাম, টেকোয়া,
{11:8} বেথসুর, সোকো, অদুল্লম, গাৎ,
{11:9} মারেশাহ্, সিপ, অদোরায়িম, লাখীশ,
{11:10} আসেকাহ সোরাহ্, আইজালোন এবং হিব্রোণের সুরক্ষার জন্য ব্যবস্থা করলেন।
{11:11} তিনি সুদৃঢ় দুর্গনগরগুলি সুরক্ষার ব্যবস্থা করলেন। প্রত্যেকটি নগরে একজন করে সৈন্যাধ্যক্ষ নিযুক্ত করলেন এবং সেখানে খাদ্য, জলপাই তেল ও সুরা সরবরাহের ব্যবস্থা করলেন।
{11:12} সেই সঙ্গে ঢাল ও বর্শার জোগান অব্যাহত থাকল। এইভাবে তিনি যিহুদা ও বিন্যামীন গোষ্ঠীকে তিনি নিজের আয়ত্তাধীনে রাখলেন।
{i11:13} পুরোহিত লেবীয়দের যিহুদীয়ায় আগমন
{11:13} ইসরায়েল রাজ্যের সমস্ত অঞ্চল থেকে পুরোহিত ও লেবীয়রা দক্ষিণে যিহুদীয়ায় চলে এলেন।
{11:14} ইসরায়েলরাজ যারবিয়াম এবং তাঁর উত্তরাধিকারীরা তাঁদের প্রভু পরমেশ্বরের পুরোহিতরূপে পরিচর্যার কাজ করতে না দেওয়ায় লেবীয়রা তাঁদের পশুচারণক্ষেত্র ও অন্যান্য ভূ-সম্পত্তি পরিত্যাগ করে যিহুদীয়াও জেরুশালেমে চলে এলেন।
{11:15} যারবিয়াম ভূত-প্রেত, বৃষমূর্তি পূজার জন্য ও অসার পৌত্তলিক উপাসনার স্থানগুলিতে নিজস্ব পুরোহিত নিয়োগ করেছিলেন।
{11:16} ইসরায়েলের সমস্ত গোষ্ঠীর মানুষ যারা আন্তরিকভাবে ইসরায়েলের আরাধ্য প্রভু পরমেশ্বরের আরাধনা করতে আগ্রহী, তারা লেবীয়দের সঙ্গে জেরুশালেমে চলে এল। তারা চেয়েছিল, তাদের পূর্বপুরুষদের আরাধ্য ঈশ্বর প্রভু পরমেশ্বরের কাছে বলি উৎসর্গ করতে।
{11:17} ফলে যিহুদীয়া রাজ্য শক্তিশালী হয়ে ওঠে ও তিন বছর তারা শলোমনের পুত্র রহবিয়ামের অনুগত থাকে এবং রাজা দাউদ ও শলোমনের রাজত্বকালে তারা যেভাবে বাস করত সেই ভাবেই বাস করে।
{i11:18} রহবিয়ামের পরিবার
{11:18} রহবিয়াম মহলাথকে বিবাহ করেন। এই মহলাথ ছিলেন রাজা দাউদের পুত্র জেরিমোথ ও ইলিয়াবের কন্যা অবিহাইলের কন্যা এবং যিশয়ের পৌত্রী।
{11:19} তাঁদের তিনটি পুত্র জেউশ, শেমারিয়হ্ ও সাহান।
{11:20} পরে তিনি বিবাহ করেন অবশালোমের কন্যা মাকাহকে। এঁদের চারটি পুত্র: অবিয়, আত্তাই, সিসা ও শেলোমিথ।
{11:21} রহবিয়ামের সর্বমোট আঠেরোজন পত্নী এবং ষাটজন উপপত্নী ছিল। তিনি আঠাশটি পুত্র ও ষাটটি কন্যার পিতা ছিলেন। সমস্ত পত্নী ও উপপত্নীদের মধ্যে তিনি মাকাহকে বেশি ভালবাসতেন
{11:22} এবং সমস্ত পুত্র কন্যাদের মধ্যে মাকাহর পুত্র অবিয়কে বেশি ভালবাসতেন ও তাকেই তাঁর সিংহাসনের উত্তরাধিকারী মনোনীত করেছিলেন।
{11:23} রহবিয়াম অত্যন্ত বুদ্ধিপূর্বক তাঁর পুত্রদের বিভিন্ন কাজের দায়িত্ব ভাগ করে দিয়েছিলেন এবং যিহুদা ও বিন্যামীন গোষ্ঠীর প্রত্যেকটি দুর্গ-সুরক্ষিত শহরে তাদের নিযুক্ত করেছিলেন। তিনি উদারহস্তে তাদের জীবনযাত্রার সমস্ত সুব্যবস্থা করেছিলেন এবং তাদের বহুসংখ্যক পত্নীদের জন্যও প্রয়োজনীয় সর্বপ্রকার নিরাপত্তার ব্যবস্থা করেছিলেন।
{i12:1} যিহুদীয়ার বিরুদ্ধে মিশরের যুদ্ধাভিযান ( ১ রাজা 14:25-28 )
{12:1} রহবিয়ামের রাজকর্তৃত্ব সুদৃঢ়ভাবে প্রতিষ্ঠিত হওয়ার সঙ্গে সঙ্গে রহবিয়ামও তাঁর প্রজাবৃন্দ ঈশ্বরের বিধান পরিত্যাগ করলেন।
{12:2} তাঁর রাজত্বের পঞ্চম বৎসরে প্রভু পরমেশ্বরের বিধান লঙ্ঘন ও পরিত্যাগের ফলে প্রজাসহ রাজা দণ্ডিত হলেন। মিশরের রাজা শিশক
{12:3} বারোশো রথ, ষাট হাজার অশ্বারোহী সৈন্য ও অসংখ্য পদাতিক সৈন্য এবং লিবিয়া, সুক্কোত ও সুদানী সৈন্যবাহিনীর জেরুশালেম আক্রমণ করলেন।
{12:4} তিনি যিহুদীয়ার দুর্গবেষ্টিত শহরগুলি অধিকার করে জেরুশালেমের দিকে অগ্রসর হলেন।
{12:5} নবী শময়িয় যিহুদার নেতৃবৃন্দ, যাঁরা রাজা শিশকের আক্রমণ থেকে রক্ষা পাবার জন্য জেরুশালেমে আশ্রয় নিয়েছিলেন, তাঁদের কাছেও রাজা রহবিয়ামের কাছে গেলেন। তাঁদের বললেন, তোমাদের কাছে প্রভু পরমেশ্বরের এই প্রত্যাদেশ: তোমরা আমাকে পরিত্যাগ করেছ, অতএব এবার আমি তোমাদের শিশকের হাতে তুলে দিলাম।
{12:6} রাজা এবং সেই নেতৃবৃ্ন্দ স্বীকার করলেন যে তাঁরা পাপ করেছেন। তাঁরা বললেন, প্রভু পরমেশ্বর ন্যায্যা কাজই করছেন।
{12:7} প্রভু পরমেশ্বর যখন দেখলেন যে তারা নতিস্বীকার করেছে, তখন তিনি শময়িয়কে বললেনঃ ওরা নিজেদের পাপ স্বীকার করেছে, তাই আমি ওদের আর ধ্বংস করব না। শিশক তাদের আক্রমণ করলে তারা কোনক্রমে রক্ষা পেয়ে যাবে। আমার ভয়াবহ ক্রোধের জ্বালা জেরুশালেমবাসী অনুভব করতে পারবে না।
{12:8} শিশক ওদের আক্রমণ করে পরাজিত করবে। তখন তারা বুঝবে, আমার সেবা করা ও পার্থিব অধিপতিদের সেবা করার মধ্যে পার্থক্য কোথায়?
{12:9} রাজা শিশক জেরুশালেমে এসে মন্দিরের ও রাজপ্রাসাদের সমস্ত ধনসম্পদ নিয়ে চলে গেলেন। তিনি সেখানকার যথাসর্বস্ব, এমন কি রাজা শলোমনের স্বর্ণনির্মিত ডঢালগুলিও নিয়ে গেলেন।
{12:10} সেগুলির পরিবর্তে রাজা রহবিয়াম ব্রোঞ্জের ঢাল তৈরী করিয়ে স্বর্ণনির্মিত ঢালের জায়গায় রাকলেন।
{12:11} প্রতিবার রাজা যখনই মন্দিরে যেতেন তখন রক্ষীরা সেই ঢালগুলি নিয়ে তাঁর সঙ্গে যেত এবং প্রাসাদে ফিরে আসার পর আবার সেগুলি অস্ত্রাগারে রেখে দিত।
{12:12} রাজা প্রভু পরমেশ্বরের কাছে আত্মসমপর্ণ করেছিলেন বলে তাঁর ভয়ঙ্কর ক্রোধ রাজাকে সম্পূর্ণ ধ্বংস করেনি। যিহুদীয়া রাজ্যের সমস্ত পরিস্থিতি তখন ভালই ছিল।
{i12:13} রহবিয়ামের রাজত্বকালের সংক্ষিপ্ত বর্ণনা
{12:13} রহবিয়াম জেরুশালেমের রাজত্বকালে তাঁর রাজক্ষমতা বৃদ্ধি করে সুপ্রতিষ্ঠিত হয়েছিলেন। তিনি একচল্লিশ বৎসর বয়সে রাজা হন এবং জেরুশালেমে সতেরো বৎসর রাজত্ব করেন। সমগ্র ইসরায়েল রাজ্যের মধ্যে এই জেরুশালেম নগরীকেই প্রভু পরমেশ্বর তাঁর উপাসনার জন্য মনোনীত করেছিলেন।
{12:14} তিনি মন্দ কাজই করতেন, কোনদিন তিনি প্রভু পরমেশ্বরের ইচ্ছা জানার চেষ্টা করেন নি।
{12:15} রহবিয়ামের কার্যবিবরণী ও পারিবারিক বিবরণ পাওয়া গেছে নবী শময়িয়র ইতিহাস এবং নবী ইদ্দোর ইতিহাসে। রহবিয়াম ও যারবিয়াম সারা জীবন পরস্পরের সঙ্গে যুদ্ধ করে গেছেন।
{12:16} রহবিয়ামের মৃত্যু হলে তাঁকে দাউদ নগরে রাজ পরিবারের সমাধিক্ষেত্রে সমাহিত করা হয় এবং তাঁর পুত্র অবিয় তাঁর উত্তরাধিকারীরূপে সিংহাসনে আরোহণ করেন।
{i13:1} অবিয়র সঙ্গে যারবিয়ামের যুদ্ধ ( ১ রাজা 15:1-8 )
{13:1} ইসরায়েলরাজ যারবিয়ামের রাজত্বকালের অষ্টাদশ বছরে অবিয় যিহুদীয়ার রাজা হন।
{13:2} জেরুশালেমে তিনি তিন বছর রাজত্ব করেন। তাঁর জননী মাখা ছিলেন গিবিয়াহ্ নিবাসী উরিয়েলের কন্যা।অবিয় এবং যারবিয়ামের সঙ্গে শুরু হয়ে যায় ঘোরতর সংগ্রাম,
{13:3} অবিয় চার লক্ষ সৈন্যবাহিনী নিয়ে যারবিয়ামকে আক্রমণ করলেন, যারবিয়াম আট লক্ষ সৈন্যবাহিনী নিয়ে আক্রমণ প্রতিরোধ করলেন।
{13:4} ইফ্রয়িমের পার্বত্য অঞ্চলে দুই পক্ষের সৈন্যবাহিনী সংগ্রামে লিপ্ত হল। রাজা অবিয় সেমারায়িম পর্বতের চূড়ায় উঠে যারবিয়াম ও ইসরায়েলীদের ডেকে বললেন, আমার কথা শোন!
{13:5} তোমরা কি জান না ইসরায়েলের আরাধ্য ঈশ্বর প্রভু পরমেশ্বরের দাউদের সঙ্গে এমন এক সন্ধিচুক্তিতে আবদ্ধ হয়েছেন যা কোনদিন ভঙ্গ করা যাবে না, এবং তাঁকে ও তাঁর বংশধরদের দান করেছেন ইসরায়েলীদের উপর রাজত্ব করার চিরকালীন অধিকার?
{13:6} নবাতের পুত্র যারবিয়াম তাঁর রাজা শলোমনের বিরুদ্ধে বিদ্রোহচারণ করেছিলেন।
{13:7} পরবর্তীকালে তিনি একদল অপদার্থ পারিষদ বছে নেন। তারা নিজেদের ইচ্ছা শলোমনের পুত্র রহবিয়ামের উপর চাপিয়ে দেন। রহবিয়ামের বয়স ছিল খুবই কম, এদের বাধা দেওয়ার মত বাস্তববুদ্ধি ও অভিজ্ঞতা তাঁর ছিল না।
{13:8} এবার তোমরা সেই রাজকর্তৃপক্ষের বিরুদ্ধে যুদ্ধ করার জন্য প্রস্তুত হচ্ছ, যে কর্তৃত্ব প্রভু পরমেশ্বর স্বয়ং রাজা দাউদ ও তাঁর বংশধরদের দান করেছেন। তোমাদের বিশাল সৈন্যবাহিনী আছে এবং তোমাদের কাছে আছে বহু স্বর্ণবৃষ যা রাজা যারবিয়াম তোমাদের দেবতারূপে নির্মাণ করেছিলেন।
{13:9} তোমরা হারোণের বংশধরদের বিতাড়িত করেছ, তারা ছিল প্রভু পরমেশ্বরের পুরোহিত। এদের সঙ্গে তোমরা লেবীয়দেরও বিতাড়িত করেছ। অন্যান্য জাতির লোকেরা যে ভাবে পুরোহিত নিয়োগ করে, ঠিক সেইভাবে তোমরা তাদের শূন্য পদে পুরোহিত নিয়োগ করেছ। যদি কেউ একটি বৃষ বা সাতটি মেষ নিয়ে আসতে পারে তাহলে সে তোমাদের সেই তথাকথিত দেবতাদের পুরোহিত পদে অভিষিক্ত হতে পারে।
{13:10} কিন্তু আমরা আমাদের আরাধ্য ঈশ্বর প্রভু পরমেশ্বরের সেবা করি, তাঁকে আমরা পরিত্যাগ করিনি। হারোণ বংশের পুরোহিতেরা তাঁদের নিত্যনৈমিত্তিক ক্রিয়ার অনুষ্ঠান পালন করেন এবং লেবীয়রা তাঁদের সহকারীরূপে অনুষ্ঠানে সাহায্য করে থাকেন।
{13:11} প্রতিদিন সকাল সন্ধ্যায় তাঁরা ঈশ্বরের সামনে ধূপদান করেন এবং হোমে পূর্ণাহুতির জন্য পশু বলিদান করেন, বেদীর উপরে প্রভুর উপস্থিতির প্রতীক রুটি নিবেদন করেন। এই রুটি আনুষ্ঠানিকভাবে অতি পবিত্র। প্রতি সন্ধ্যায় তাঁরা সোনার দীপাধারে প্রদীপ জ্বেলে দেন। আমরা যা কিছু করি সবই ঈশ্বরের আদেশ অনুযায়ীই করি কিন্তু তোমরা তাঁকে পরিত্যাগ করেছ।
{13:12} স্বয়ং ঈশ্বর আমাদের নেতা এবং তাঁর পুরোহিতবৃন্দ তূরীসহ এখানে উপস্থিত, তুরীধ্বনি করে তোমাদের বিরুদ্ধে সংগ্রামে আহ্বান করার জন্য এরা প্রস্তুত। ইসরায়েলী জনসমাজ, তোমাদের পূর্বপুরুষদের আরাধ্য ঈশ্বর প্রভু পরমেশ্বরের বিরুদ্ধে যুদ্ধ করো না! তোমরা কিছুতেই জয়লাভ করতে পারবে না।
{13:13} ইতিমধ্যে যারবিয়াম যিহুদীয়ার সৈন্যদলকে পিছন থেকে আক্রমণ করার জন্য তাঁর সৈন্যবাহিনীর কিছু অংশকে পাঠিয়ে দিলেন। বাকী অংশ রইল মুখোমুখি হয়ে যুদ্ধ করার জন্য।
{13:14} যিহুদীয়ার সৈন্যদল দেখল চারিদিক থেকে তারা শত্রুসৈন্য পরিবেষ্টিত হয়ে আছে। তখন তারা সাহায্যের জন্য প্রভু পরমেশ্বরের কাছে আর্তনাদ করল এবং তখনই পুরোহিতেরা তুরীধ্বনি করতে শুরু করল।
{13:15} যিহুদীয়ার সৈন্যদল অবিয়র পরিচালনায় প্রচণ্ড রণহুঙ্কার দিয়ে তাদের আক্রমণ করল। ঈশ্বর যারবিয়াম ও ইসরায়েলী সৈন্যবাহিনীকে পরাজিত করলেন।
{13:16} ইসরায়েলী সৈন্যরা যিহুদীয়ার সৈন্যদলের সামনে থেকে পালিয়ে গেল। ঈশ্বর ইসরায়েলী সৈন্যদের উপর যিহুদীয়ার সৈন্যবাহিনীকে বিজয়ী করলেন।
{13:17} অবিয় ও তাঁর সৈন্যবাহিনী ইসরায়েলী সৈন্যদলকে পরাজিত করে সম্পূর্ণভাবে বিপর্যস্ত করে ফেললেন। ইসরায়েলের প্রায় পাঁচ লক্ষ কুশলী যোদ্ধা নিহত হল।
{13:18} যিহুদীয়ার মানুষ তাদের পূর্বপুরুষদের আরাধ্য ঈশ্বর প্রভু পরমেশ্বরের উপর পরিপূর্ণ আস্থা স্থাপন করেছিল বলেই এইভাবে তারা ইসরায়েলের উপর বিজয়লাভ করেছিল।
{13:19} অবিয় যারবিয়ামের সৈন্যদলের পিছনে তাড়া করে তাদের কতকগুলি নগর অধিকার করে নিলেন। নগরগুলির হলঃ বেথেল, যেশানাহ্ ও ইফ্রোণ এবং এই নগরগুলির সন্নিহিত সমস্ত গ্রাম।
{13:20} অবিয়ের রাজত্বকালে যারবিয়াম আর কোনদিন তাঁর ক্ষমতা পুরুনদ্ধার করতে পারেন নি। পরিশেষে ঈশ্বর তাঁকে আঘাত করেন, ফলে তাঁর মৃত্যু হয়।
{13:21} অবিয় দি দিন আরও ক্ষমতাশালী হয়ে ওঠেন। তাঁর চোদ্দজন স্ত্রী ছিল এবং বাইশটি পুত্র ও ষোলটি কন্যা ছিল।
{13:22} অবিয় সম্পর্কে আরও বাকী কাহিনী, তাঁর কথা ও তাঁর কার্যবিবরণী নবী ইদ্দোর ইতিহাস গ্রন্থে নিখিত আছে।
{i14:1} রাজা আসার হস্তে সুদানীদের পরাজয়
{14:1} রাজা অবিয়র মৃত্যু হলে তাঁকে দাউদ নগরে রাজকীয় সমাধিক্ষেত্রে সমাহিত করা হল। তাঁর পুত্র আসা তাঁর উত্তরাধিকারীরূপে রাজা হলেন এবং রাজা আসার রাজত্বকালে দেশে দশ বছর শান্তি অটুট ছিল।
{14:2} রাজা আসা সৎ ও ন্যায়সঙ্গত কাজ করে তাঁর আরাধ্য ঈশ্বর প্রভু পরমেশ্বরকে তুষ্ট করেছিলেন।
{14:3} তিনি বিদেশীদের দেবদেবীর বেদী এবং অন্যান্য জাতির উপাসনাস্থল উৎখাত করলেন, তাদের পবিত্র পাথরের স্তম্ভ ভেঙ্গে ফেললেন এবং দেবী আশেরার প্রতীক নষ্ট করে দিলেন।
{14:4} তিনি যিহুদীয়ার অধিবাসীদের আদেশ দিয়েছিলেন, তারা যেন তাদের পূর্বপুরুষের আরাধ্য ঈশ্বর প্রভু পরমেশ্বরের ইচ্ছা পালন করে এবং তাঁর শিক্ষা ও আদেশ অনুসারে চলে।
{14:5} রাজা আসা যিহুদীয়ার সমস্ত নগর থেকে ভিন্ন জাতির উপাসনা স্থল ও ধূপবেদীগুলি ধ্বংস করেছিলেন বলে তাঁর শাসনাধীন রাজ্যে শান্তি বজায় ছিল।
{14:6} এই সময় তিনি যিহুদীয়ার সমস্ত শহর-নগর গুলিকে দুর্গ প্রাকারে বেষ্টিত করে সুরক্ষা ব্যবস্থা সুদৃঢ় করেন। বেশ কিছু বছর এ রাজ্যে কোন যুদ্ধ বিগ্রহ হয়নি কারণ প্রভু পরমেশ্বর তাদের সুখশান্তি দান করেছিলেন।
{14:7} তিনি যিহুদীয়ার প্রজাদের বললেনঃ এস আমরা প্রাচীর, মিনার ও দুর্গতোরণ নির্মাণ করে শহর-নগরগুলিকে সুরক্ষিত করি। দুর্গতোরণ বন্ধ করে দিলে শহর-নগর সম্পূর্ণ নিরাপদ হবে। দেশকে আমরা সম্পূর্ণ নিয়ন্ত্রণে আনতে পেরেছি কারণ আমরা আমাদের আরাধ্য প্রভু পরমেশ্বরের ইচ্ছা পালন করেছি। তাই তিনি আমাদের রক্ষা করেছেন এবং সব দিক দিয়ে আমাদের নিরাপত্তা দান করেছেন। কাজেই তারা নগরগুলির নিরাপত্তা ব্যবস্থা সুদৃঢ় করল এবং সমৃদ্ধিশালী হয়ে উঠল।
{14:8} রাজা আসার যিহুদীয়া নিবাসী সৈন্যবাহিনীর সৈন্য সংখ্যা ছিল 300,000 জন। তারা ছিল ঢাল বর্শাধারী এবং বিন্যামীন গোষ্ঠী থেকে আগত সৈন্যবাহিনীর সৈন্য সংখ্যা ছিল 280,000 জন। তারা সকলেই ছিল ধনুর্দ্ধর ও ঢাল দ্বারা সুসজ্জিত এবং সাহসী বীর ও যুদ্ধবিদ্যায় সুশিক্ষিত রণনিপুণ যোদ্ধা।
{14:9} সেরহ্ নামে একজন সুদানী দশ লক্ষ সৈন্য এবং তিনশো রথারোহী যোদ্ধাসহ যিহুদীয়া রাজ্য জয় করে মারেসাহ্ পর্যন্ত এগিয়ে আসে।
{14:10} রাজা আসা তখন তাকে প্রতিরোধ করার জন্য এগিয়ে এলেন এবং মারেশাহ্র কাছে সেফাথা উপত্যকায় সৈন্য সমাবেশ করলেন।
{14:11} আসা তাঁর আরাধ্য ঈশ্বর প্রভু পরমেশ্বরের কাছে প্রার্থনা করে বললেনঃ হে প্রভু পরমেশ্বর, একজন শক্তিমান ব্যক্তিকে তুমি যেমন অতি সহজেই সাহায্য করতে পার, তেমনি এক শক্তিহীন সৈন্যবাহিনীকেও অতি সহজে সাহায্য করতে পার।তুমি এবার আমাদের সাহায্য কর হে আমাদের আরাধ্য ঈশ্বর প্রভু পরমেশ্বর! তোমারই উপর আমাদের সকল আস্থা ও ভরসা। তাই বিশাল সৈন্যবাহিনীর সঙ্গে যুদ্ধে মোকাবিলা করার জন্য তোমারই নামকে সম্বল করে আমরা এখানে সমবেত হয়েছি। হে প্রভু পরমেশ্বর, তুমিই আমাদের আরাধ্য ঈশ্বর। তোমাকে পরাজিত করার কথা কেউ ভাবতেও পারে না।
{14:12} যিহুদীয়ার সৈন্যবাহিনীকে নিয়ে রাজা আসা সুদানী সেনানীকে আক্রমণ করলে প্রভু পরমেশ্বর সুদানীদের পরাজিত করলেন। তারা পলায়ন করল।
{14:13} রাজা আসা তাঁর সৈন্যদের নিয়ে গেরার পর্যন্ত তাদের তাড়িয়ে নিয়ে গেলেন। যুদ্ধে এত বেশি সংখ্যায় সুদানী সৈন্য নিহত হয়েছিল যে তারা আর যুদ্ধের জন্য মাথা তুলে দাঁড়াতে পারল না। তারা প্রভু পরমেশ্বর ও তাঁর সৈন্যবাহিনীর বিক্রমে বিবশ হয়ে পড়েছিল। আসার সৈন্যরা লুঠ করা প্রচুর দ্রব্য সামগ্রী এনেছিল।
{14:14} তারপর তারা গেরার অঞ্চলের সমস্ত নগর জনপদ ধ্বংস করতে সক্ষম হয়েছিল কারণ সেখানকার অধিবাসীরা প্রভু পরমেশ্বরের পরাক্রমে আতঙ্কিত হয়ে পড়েছিল।তারা এই সমস্ত নগর জনপদ লুঠ করে বিপুল দ্রব্যসম্ভার নিয়ে গেল।
{14:15} তারা পশুচারণ ক্ষেত্রের মেষপালকদের শিবিরও আক্রমণ করল এবং তাদের বিপুল সংখ্যক মেষপাল ও উটের পাল কেড়ে নিয়ে জেরুশালেমে চলে এল।
{i15:1} রাজা আসার সংস্কার কার্য
{15:1} ঈশ্বরের আত্মা ওবেদের পুত্র অসরিয়ের উপরে অধিষ্ঠিত হলেন।
{15:2} অসরিয় তখন রাজা আসার সঙ্গে দেখা করতে গেলেন। তিনি রাজাকে ডেকে বললেন, শুনুন হে রাজা আসা ও তাঁর সমস্ত প্রজাবর্গ এবং তোমরা যারা যিহুদা ও বিন্যামীন গোষ্ঠীর লোক শোন সকলে! যতদিন তোমরা প্রভু পরমেশ্বরের অনুগত থাকবে ততদিন তিনি তোমাদের সঙ্গে থাকবেন। যতদিন তোমরা তাঁকে চাইবে, ততদিন তোমরা তাঁর সন্ধান পাবে। কিন্তু যদি তোমরা তাঁর দিক থেকে মুখ ফিরাও তাহলে তিনি তোমাদের পরিত্যাগ করবেন।
{15:3} ইসরায়েল জাতি দীর্ঘদিন প্রকৃত ঈশ্বরবিহীন অবস্থায় জীবনযাপন করেছে, তাদের শিক্ষাদানের জন্য কোন পুরোহিত ছিল না, ছিল না কোন বিধান ওঅনুশাসনের শৃঙ্খলা।
{15:4} কিন্তু যখন সঙ্কট ঘিরে ধরল তখন তারা ইসরায়েলের আরাধ্য ঈশ্বর প্রভু পরমেশ্বরের শরণাপন্ন হল। তারা তাঁকে চাইল এবং তাঁর সন্ধান লাভ করল।
{15:5} সেই সময় কেউ নিরাপদে কোথাও যাতায়াত করতে পারত না কারণ সারা দেশ জুড়ে তখন চলছিল দারুণ সন্ত্রাস ও অরাজকতা।
{15:6} একটি জাতি অপর জাতির উপর উৎপীড়ন করত, একটি নগর আর একটি নগরের উপর চালাত দমন-পীড়ন। ঈশ্বরই এই অরাজকতা ও দুদর্শা এনেছিলেন তাদের উপর।
{15:7} কিন্তু তোমরা বিচলিত হয়ো না, তোমরা হবে সবল ও শক্তিমান। তোমরা যে কাজ করবে, তার জন্য পুরস্কৃত হবে।
{15:8} ওবেদের পুত্র অসরিয়ের মুখে এই ঐশী প্রত্যাদেশ পেয়ে রাজা আসা সাহস ও উৎসাহ লাভ করলেন। তিনি যিহুদা ও বিন্যামীন গোষ্ঠীর দেশ থেকে সমস্ত প্রতিমা দূর করে দিলেন এবং ইফ্রয়িমের পার্বত্য অঞ্চলের যে সমস্ত শহর- নগর তিনি অধিকার করেছিলেন, সেই সমস্ত স্তান থেকেও সমস্ত প্রতিমা উচ্ছেদ করলেন। মন্দির প্রাঙ্গণে প্রভু পরমেশ্বরের যে বেদী ছিল সেটিকে তিনি সংস্কার করলেন।
{15:9} ইফ্রয়িম, মনঃশি এবং শিমিয়োন গোষ্ঠীর যে সমস্ত লোক আসার রাজ্যে বসবাস করত তারা সকলে রাজা আসার পক্ষ অবলম্বন করল। কারণ তারা দেখল, প্রভু পরমেশ্বর তাঁর সহায়। রাজা তাদের সকলকে এবং যিহুদা ও বিন্যামীন গোষ্ঠীর সকলকে তাঁর ছত্রছায়ায় একত্র করলেন।
{15:10} আসার রাজত্বের পঞ্চদশ বছরের তৃতীয় মাসে তারা সকলে জেরুশালেমে সমবেত হল।
{15:11} সেইদিন তারা তাদের লুঠের সামগ্রী থেকে প্রভু পরমেশ্বরের উদ্দেশে সাতশো বৃষ ও সাত হাজার মেষ বলিদান করল।
{15:12} হৃদয়, মন ও আত্মা দিয়ে তারা তাদের পূর্বপুরুষের আরাধ্য ঈশ্বরের আরাধনা করবে, এই শর্তে তারা সন্ধিচুক্তিতে আবদ্ধ হল।
{15:13} স্থির হল, শিশু অথবা বৃদ্ধ, পুরুষ অথবা নারী, যে কেউ তাঁর উপাসনা করবে না তার মৃত্যুদণ্ড হবে।
{15:14} প্রভু পরমেশ্বরের নামে তারা উচ্চকন্ঠে এই সন্ধিচুক্তি পালন করার শপথ উচ্চারণ করল এবং তারপর উচ্চকন্ঠে জয়ধ্বনি দিয়ে তুরী বাজাতে লাগল।
{15:15} যিহুদীয়ার সমস্ত লোক অত্যন্ত আন্তরিকভাবে এই সন্ধিচুক্তি করেছিল বলে আনন্দে তাদের মন ভরে গিয়েছিল। প্রভু পরমেশ্বরের আরাধনা করে তারা পরম আনন্দ লাভ করত এবং প্রভু তাদের গ্রহণ করেছিলেন ও সর্ব অবস্থায় সব দিক দিয়ে তাদের শান্তি ও স্বস্তি দান করেছিলেন।
{15:16} রাজা আসা তাঁর পিতামহী মাখাকে রাজমাতার পদ থেকে বিচ্যুত করলেন কারণ তিনি দেবী আশেরার এক অশ্লীল মূর্তি নির্মাণ করেছিলেন। রাজা সেই মূর্তিটিকে কেটে টুকরো টুকরো করে কিদ্রোণ উপত্যকায় নিয়ে গিয়ে পুড়িয়ে দিয়েছিলেন।
{15:17} রাজা আসা দেশের সর্বস্থানের পৌত্তলিক উপাসনার স্থানগুলি ধ্বংস না করলেও ব্যক্তিগত ভাবে তিনি সারাজীবন প্রভু পরমেশ্বরের কাছে বিশ্বস্ত ছিলেন।
{15:18} তিনি ও তাঁর পিতা অবিয় স্বর্ণ ও রৌপ্য নির্মিত যা কিছু পাত্র মন্দিরে উৎসর্গ করেছিলেন, সব মন্দিরে এনে রেখে দিলেন।
{15:19} আসার রাজত্বকালের পঁয়ত্রিশ বছরের মধ্যে আর কোন যুদ্ধবিগ্রহ ঘটেনি।
{i16:1} ইসরায়েলের সঙ্গে বিবাদ ( ১ রাজা 15:17-22 )
{16:1} যিহুদীয়ার রাজা আসার রাজত্বকালের ছত্রিশ বছরে ইসরায়েলের রাজা বাশা যিহুদীয়া আক্রমণ করে রামাতে গড় তৈরী করতে লাগলেন যাতে যিহুদীয়াতে যাওয়া-আসার কোন পথ না থাকে।
{16:2} রাজা আসা তখন মন্দির ও রাজপ্রাসাদের কোষাগার থেকে সোনা ও রূপো নিয়ে দামাসকাসে সিরিয়ার রাজা বেনহদদের কাছে পাঠিয়ে দিলেন এবং বলে পাঠালেনঃ
{16:3} আপনার পিতার সঙ্গে আমার পিতার যে মৈত্রীচুক্তি ছিল, আপনার সঙ্গে আমারও সেই মৈত্রীচুক্তি বজায় থাকুক। আমি আপনার কাছে উপহারস্বরূপ এই সোনা ও রূপো পাঠাচ্ছি। ইসরায়েল রাজ বাশার সঙ্গে আপনার যে চুক্তি আছে, তা বাতিল করে দিন। তাহলে সে আমার রাজ্য থেকে তার সৈন্য সরিয়ে নেবে।
{16:4} বেনহদদ আসার প্রস্তাবে রাজী হলেন এবং সৈন্যসামন্ত নিয়ে সেনাপতিদের পাঠিয়ে দিলেন ইসরায়েলের নগরগুলি আক্রমণ করতে। সেনাপতিরা ইয়োন, দান, আবেল-বেথ-মাখা এবং নপ্তালি গোষ্ঠীর সমগ্র এলাকা দখল করে নিলেন। নপ্তালির এই স্থানগুলি ছিল সারা দেশের খাদ্যভাণ্ডার।
{16:5} এই সংবাদ পেয়ে বাশা রামায় দুর্গনগরী নির্মাণের কাজ বন্ধ করে দিলেন।
{16:6} তখন রাজা আসা সমগ্র যিহুদীয়া রাজ্যের লোকজনদের একত্র করে আদেশ দিলেন যেন তারা রামায় দুর্গনগরী নির্মাণের জন্য রাজা বাশা যে পাথর ও কাঠ সেখানে জমা করেছেন, সেগুলি সেখান থেকে নিয়ে যায়। রাজা আসা এই সব সাজ-সরঞ্জাম গেবা ও মিস্পাতে দুর্গনিবাসী নির্মাণের কাজে ব্যবহার করলেন।
{i16:7} নবী হনানি
{16:7} এই সময় নবী হনানি রাজা আসার কাছে গিয়ে বললেন, যেহেতু তুমি আমাদের আরাধ্য ঈশ্বর প্রভু পরমেশ্বরের উপর নির্ভর না করে তার পরিবর্তে সিরিয়ার রাজার উপরে নির্ভর করেছ, সেই হেতু ইসরায়েলরাজের সৈন্যদল তোমার কবল থেকে মুক্ত হয়ে গেছে।
{16:8} সুদান এবং লিবিয়ার অশ্বারোহী ও রথারোহী সৈন্যসহ সুবিশাল সৈন্য বাহিনী কি ছিল না? তা সত্ত্বেও তুমি প্রভু পরমেশ্বরের উপরে নির্ভর করেছিলে, তাই তিনি তোমাকে তাদের উপরে বিজয়ী করেছিলেন।
{16:9} প্রভু পরমেশ্বর সমগ্র বিশ্ব সংসারের উপর অন্তরঙ্গভাবে লক্ষ্য রাখেন, যেন যারা তাঁর অনুগত, তাদের তিনি শক্তি ও সামর্থ্য দান করতে পারেন। তুমি মূর্খের কাজ করেছ। তাই আজ থেকে তোমাকে সবসময় যুদ্ধে লিপ্ত থাকতে হবে।
{16:10} এতে রাজা আসা নবীর উপর অত্যন্ত ক্রুদ্ধ হলেন এবং তাঁকে শৃঙ্খলিত করে রাখলেন। এই সময় থেকে রাজা আসা কিছু কিছু লোকের উপর নির্মম ব্যবহার করতে আরম্ভ করেছিলেন।
{i16:11} রাজা আসার রাজত্বের অবসান ( ১ রাজা 15:23-24 )
{16:11} রাজা আসার রাজত্বকালের ঘটনাবলীর শুরু থেকে শেষ পর্যন্ত সমস্ত কাহিনী ‘যিহুদীয়ার রাজ কাহিনীতে’ লিপিবদ্ধ আছে।
{16:12} তাঁর রাজত্বের ঊনচল্লিশ বছরের সময় তিনি সাংঘাতিক রোগে পঙ্গু হয়ে যান। কিন্তু তা সত্ত্বেও তিনি ঈশ্বরের কাছে সাহায্যের জন্য ফিরে যান নি, তিনি চিকিৎসকের উপরে নির্ভর করেছিলেন।
{16:13} এর দুবছর পর তাঁর মৃত্যু হয়।
{16:14} দাউদ নগরে সমাধিক্ষেত্রে পর্বতের গায়ে নিজের জন্য তিনি যে সমাধিগুহা খোদাই করিয়েছিলেন, সেখানেই তাঁকে সমাহিত করা হয়। তাঁর শবদেহে সুগন্ধি তেল ও মশলা মাখিয়ে তাঁর শেষকৃত্যের কাজ সম্পন্ন করা হয়। তারপর তাঁর মৃত্যুতে শোক পালনের জন্য বিরাট এক অগ্নিকুণ্ড নির্মাণ করে প্রজ্বলিত করা হয়।
{i17:1} যিহোশাফটের রাজ্যাভিষেক
{17:1} পিতার মৃত্যুর পর যিহোশাফট রাজা হলেন এবং ইসরায়েলের বিরুদ্ধে শক্তিবৃদ্ধি করতে লাগলেন।
{17:2} তিনি যিহুদীয়ার দুর্গ নগরগুলিতে, যিহুদীয়ার গ্রামাঞ্চলে এবং রাজা আসা ইফ্রয়িমের যে সমস্ত অঞ্চল অধিকার করেছিলেন, সেই সমগ্র অঞ্চলে সৈন্য মোতায়েন করলেন।
{17:3} যিহোশাফট পিতার পূর্বজীবনের আদর্শ পালন করতেন এবং বেলদেবের পূজা করতেন না। তাই প্রভু পরমেশ্বর তাঁকে আশীর্বাদ করেছিলেন।
{17:4} তিনি তাঁর পিতার আরাধ্য ঈশ্বরের সেবা করতেন, তাঁর আদেশ ও অনুশাসন পালন করতেন। কোনদিন ইসরায়েলের রাজাদের মত আচরণ তিনি করেন নি।
{17:5} প্রভু পরমেশ্বর সমগ্র যিহুদীয়া রাজ্যকে যিহোশাফটের দৃঢ় নিয়ন্ত্রাণাধীনে এনে দিয়েছিলেন। সমস্ত প্রজা তাঁর কাছে উপহার আনত যাতে রাজা যিহোশাফট ঐশ্বর্যবান ও প্রগাঢ় সম্মান প্রতিপত্তি লাভ করতে পারেন।
{17:6} প্রভু পরমেশ্বরের সেবা ও আরাধনায় নিজেকে নিযুক্ত করতে পেরে তিনি গর্ব বোধ করতেন এবং সারা যিহুদীয়া থেকে পৌত্তলিক উপাসনার স্থান ও দেবী আশেরার সমস্ত প্রতীক তিনি ধ্বংস করে দিয়েছিলেন।
{17:7} তাঁর রাজত্বকালের তৃতীয় বছরে তিনি যিহুদীয়ার বিভিন্ন শহরে শিক্ষাদানের জন্য নিম্নলিখিত ব্যক্তিদের প্রেরণ করেছিলেনঃ বেনহায়েল, ওবদিয়, সখরিয়, নথনেল এবং মিখাইয়া।
{17:8} এঁদের সঙ্গে ছিল নয়জন লেবীয় এবং দুজন পুরোহিত। লেবীয়দের নাম–শময়িয়, নথনিয়, সবদিয়, অসাহেল, শমিরামোথ, যিহোনাথন, অদনিয়, টোবিয় এবং টোবোদেনিয়। পুরোহিত দুজনের নাম–এলিশামা এবং যিহোরাম।
{17:9} তাঁরা প্রভু পরমেশ্বরের বিধানশাস্ত্র নিয়ে গিয়ে যিহুদীয়ার সমগ্র শহর-নগর-জনপদের মানুষকে শিক্ষা দিতে লাগলেন।
{i17:10} যিহোশাফটের মহত্ত্ব
{17:10} রাজা যিহোশাফটের বিরুদ্ধে যুদ্ধযাত্রায় প্রভু পরমেশ্বর সন্নিহিত সমস্ত রাজ্যের রাজা ও মানুষের মনে ভীতি সঞ্চার করলেন।
{17:11} কয়েক জন ফিলিস্তিনী যিহোশাফটের কাছে বিপুল পরিমাণ রৌপ্য ও অন্যান্য উপহার সামগ্রী দিয়ে গেল। কিছু আরবীয় ব্যক্তি তাঁকে 7,700 মেষ এবং 7,700 ছাগ উপহার দিল।
{17:12} এইভাবে যিহোশাফট দিনে দিনে শক্তিশালী হয়ে উঠতে লাগলেন এবং সারা যিহুদীয়ার সুরক্ষার জন্য সুরক্ষিত দুর্গ ও নগরী নির্মাণ করতে লাগলেন।
{17:13} এই স্থানগুলিতে অঢেল খাদ্যসামগ্রী ও যাবতীয় দ্রব্যসম্ভার ভাণ্ডারজাত করা হত।
{17:14} জেরুশালেমে তিনি গোষ্ঠী অনুযায়ী অতিরিক্ত সেনাপতি নিযুক্ত করেছিলেন। অদনাহ্ ছিলেন যিহুদা গোষ্ঠীর সৈন্যদলের সেনাপতি। তাঁর অধীনে ছিল 300,000 সৈন্য।
{17:15} যোনাথনের স্থান ছিল দ্বিতীয়, তাঁর অধীনে ছিল 280,00 জন সৈন্য।
{17:16} তৃতীয় স্থানে ছিলেন সিক্রির পুত্র অমসিয়। তাঁর অধীনে ছিল 200,000 জন সৈন্য। (অমসিয় নিজেকে প্রভু পরমেশ্বরের সেবায় উৎসর্গ করেছিলেন)।
{17:17} বিনামীন গোষ্ঠীর সেনাপতি ছিলেন ইলিয়াদা। তাঁর অধীনে ছিল 200,000 ধনুর্দ্ধর ও ঢালধারী সৈন্য।
{17:18} তাঁর পরবর্তী দ্বিতীয় স্থানে ছিলেন যিহোষাবদ। তাঁর অধীনে ছিল 180,000 রণনিপুণ যোদ্ধা।
{17:19} এঁরা সকলে রাজধানী জেরুশালেমে রাজার পরিচর্যায় নিযুক্ত ছিলেন। এ ছাড়া রাজা যিহোশাফট যিহুদীয়ার সর্বত্র দুর্গনগরীগুলিতে সৈন্যবাহিনী মোতায়েন করে রাখতেন।
{i18:1} মহর্ষি মিখাইয়ার সাবধানবাণী ( ১ রাজা 22:1-28 )
{18:1} যিহুদীয়ারাজ যিহোশাফট যখন অত্যন্ত ঐশ্বর্যবান ও খ্যাতিসম্পন্ন হয়ে উঠলেন, তখন তিনি ইসরায়েলরাজ আহাবের পরিবারের সঙ্গে বৈবাহিক সূত্রে কুটুম্বিতা স্থাপন করলেন।
{18:2} কয়েক বছর পর তিনি আহাবের সঙ্গে দেখা করতে শমরিয়াতে গেলেন। রাজা আহাব যিহোশাফট ও তাঁর পারিষদদের সম্মানে অনেক মেষ ও বৃষ হত্যা করে বিরাট ভোজের আয়োজন করলেন। গিলিয়দে অবস্থিত রামোৎ নগর আক্রমণে যিহোশাফট যাতে তাঁর সঙ্গে যোগ দেন তিনি সেই চেষ্টায় থাকলেন।
{18:3} তিনি তাঁকে জিজ্ঞাসা করলেন, আপনি কি আমার সঙ্গে রামোৎ নগর আক্রমণ করতে যাবেন? যিহোশাফট বললেন, আপনি গেলে আমিও যেতে প্রস্তুত এবং আমার সৈন্যসামন্ত ও অশ্বারোহীবাহিনীও প্রস্তুত।
{18:4} কিন্তু তার আগে জানতে হবে, প্রভু পরমেশ্বরের ইচ্ছা কি?
{18:5} কাজেই ইসরায়েলরাজ আহাব প্রায় চারশো জন প্রবক্তা নবীকে ডাকলেন এবং তাঁদের জিজ্ঞাসা করলেন, আমি রামোৎ আক্রমণ করব কি করব না? তাঁরা বললেন, আক্রমণ করুন। ঈশ্বর আপনাকে বিজয়ী করবেন।
{18:6} কিন্তু যিহোশাফট জিজ্ঞাসা করলেন, এখানে কি আর কোন নবী নেই, যার মাধ্যমে আমরা পরমেশ্বরের নির্দেশ জানতে পারি?
{18:7} রাজা আহাব বললেন, হ্যাঁ আর একজন আছেন। তিনি হলেন ইমলার পুত্র মিখাইয়া। কিন্তু আমি তাঁকে বরদাস্ত করতে পারি না। তিনি কখনও আমার পক্ষে ভাল কোন কথা বলেন না, সব সময় কিছু না কিছু অমঙ্গলের কথা বলেন। যিহোশাফট বললেন, মহারাজের মুখে এ কথা শোভা পায় না।
{18:8} রাজা আহাব তখন রাজদরবারের একজন রাজপুরুষকে ডেকে সত্বর নবী মিখাইয়াকে তাঁর কাছে নিয়ে আসতে নির্দেশ দিলেন।
{18:9} দুই রাজা–যিহুদীয়ারাজ ও ইসরায়েলরাজ রাজপোষাকে সজ্জিত হয়ে শমরিয়ার তোরণের সামনে খোলা মাঠে সিংহাসনে বসেছিলেন এবং নবীরা সকলে তাঁদের সামনে ভাবোক্তি করছিলেন।
{18:10} এঁদের মধ্যে একজন, কেনানার পুত্র সিদিকিয় এক জোড়া লোহার শিং তৈরী করে আহাবকে বললেন, শুনুন পরমেশ্বর বলছেন, এইগুলি নিয়ে আপনি সিরিয়ার সৈন্যদলের সঙ্গে যুদ্ধ করে তাদের সম্পূর্ণভাবে পরাজিত করবেন।
{18:11} অন্য নবীরাও সেই কথাই বললেন, রামোতের বিরুদ্ধে যুদ্ধযাত্রা করুন। আপনার জয় সুনিশ্চিত। প্রভু পরমেশ্বর আপনাকে বিজয়ী করবেন।
{18:12} ইতিমধ্যে যে রাজপুরুষ মিখাইয়াকে আনতে গিয়েছিলেন, তিনি নবীকে বললেন, দেখুন, অন্যান্য নবীরা সকলেই একবাক্যে মহারাজের সাফল্যের কথা বলেছেন। দেখবেন, তাঁদের সঙ্গে সঙ্গতি রেখে আপনিও মহারাজের সাফল্যের কথাই বলবেন।
{18:13} কিন্তু মিখাইয়া বললেন, সদাজাগ্রত প্রভুর দিব্য, তিনি আমাকে যা প্রত্যাদেশ করবেন, আমি তা-ই বলব।
{18:14} রাজা আহাবের কাছে নবী এলে রাজা তাঁকে জিজ্ঞাসা করলেন, নবী মিখাইয়া, রাজা যিহোশাফট ও আমি রামোৎ নগর আক্রমণ করতে কি যাব? মিখাইয়া বললেন, হ্যাঁ আক্রমণ করুন। আপনারা নিশ্চয়ই জয়ী হবেন প্রভু পরমেশ্বর আপনাদের বিজয়ী করবেন।
{18:15} কিন্তু রাজা আহাব তাঁকে বললেন, তুমি যখন পরমেশ্বরের নামে আমার কাছে কিছু বলবে, তখন সত্য কথা বলবে। কতবার তোমাকে একথা বলতে হবে?
{18:16} মিখাইয়া বললেন, আমি দেখতে পাচ্ছি ইসরায়েলীরা ছত্রভঙ্গ হয়ে পালকহীন মেষের মত পাহাড়ে পাহাড়ে ঘুরছে। প্রভু পরমেশ্বর বলছেন, এদের কোন নেতা নেই। এদের শান্তিতে বাড়ী ফিরে যেতে দাও।
{18:17} আহাব তখন যিহোশাফটকে বললেন, দেখলেন তো? আমি কি বলি নি যে লোকটা আমার সম্বন্ধে কখনও কোন ভাল কথা বলে না? সব সময় কিছু না কিছু অমঙ্গলের কথা বলবেই?
{18:18} মিখাইয়া বলে চললেন, এবার শুনুন, প্রভু পরমেশ্বর কি বলছেন! আমি দেখলাম, প্রভু পরমেশ্বর স্বর্গে তাঁর সিংহাসনে বসে আছেন। তাঁর দুপাশে তাঁর সমগ্র দূতবাহিনী দাঁড়িয়ে আছেন।
{18:19} প্রভু দূতদের জিজ্ঞাসা করলেন, রামোৎ-এ নিহত হবার জন্য কে আহাবকে প্রতারণা করে ভুলিয়ে নিয়ে যাবে? দূতেরা নানা জনে নানা কথা বলতে লাগলেন।
{18:20} শেষে একটি আত্মা প্রভু পরমেশ্বরের সামনে এসে বললেন, আমি ওকে ভুলিয়ে নিযে যাব। প্রভু পরমেশ্বর জিজ্ঞাসা করলেন, কি ভাবে?
{18:21} আত্মাটি বললেন, আমি আহাবের সমস্ত প্রবক্তা নবীদের দিয়ে মিথ্যা কথা বলাব। প্রভু বললেন, যাও, তাকে প্রতারিত কর। তুমিই পারবে।
{18:22} সব শেষে মিখাইয়া বললেন, এই হচ্ছে প্রকৃত ঘটনা। প্রভু পরমেশ্বর স্বয়ং আপনার বিরুদ্ধে মৃত্যুর পরোয়ানা জারি করেছেন বলেই তিনি আপনার প্রবক্তা নবীদের দিয়ে মিথ্যা বলিয়েছেন। আপনার সর্বনাশ অনিবার্য!
{18:23} তখন নবী সিদিকিয় মিখাইয়ার কাছে গিয়ে তাঁর গালে এক চড় মেরে বললেন, প্রভু পরমেশ্বরের আত্মা কখন আমাকে ছেড়ে তোমার কাছে গিয়ে কথা বললেন?
{18:24} মিখাইয়া বললেন, যেদিন তোমাকে প্রাণ বাঁচানোর জন্য অন্দর মহলে গিয়ে লুকাতে হবে, সেদিনই জানবে।
{18:25} রাজা আহাব তখন তাঁর একজন রাজকর্মচারীকে বললেন ওকে বন্দী করে রাজ্যপাল আমোন ও যুবরাজ যোয়াশের কাছে নিয়ে যাও।
{18:26} তাঁদের বল, একে বন্দী করে রাখতে। যতদিন না আমি নিরাপদে ফিরে আসি, ততদিন একে একটু রুটি আর জল খেতে দেবে।
{18:27} মিখাইয়া বলে উঠলেন, যদি আপনি নিরাপদে ফেরেন, তাহলে প্রমাণ হবে যে প্রভু আমার মুখ দিয়ে কথা বলেন নি। তারপর জনতাকে উদ্দেশ করে বললেন, তোমরা শুনে রাখ এ কথা।
{i18:28} আহাবের মৃত্যু ( ১ রাজা 22:29-35 )
{18:28} ইসরায়েলরাজ আহাব ও যিহুদীয়ারাজ যিহোশাফট গিলিয়দ দেশের রামোৎ নগর আক্রমণের অভিযানে বেরিয়ে গেলেন।
{18:29} আহাব যিহোশাফটকে বললেন, আমি ছদ্মবেশে যু্দ্ধে যাব, আপনি কিন্তু রাজবেশেই থাকবেন। এই কথামত ইসরায়েলরাজ ছদ্মবেশে যুদ্ধে গেলেন।
{18:30} সিরিয়ার রাজা রথী সেনাপতিদের আদেশ দিয়েছিলেন যেন তাঁরা ইসরায়েলরাজ ছাড়া আর কাউকে আক্রমণ না করেন।
{18:31} তাই যখন তাঁরা রাজা যিহোশাফটকে দেখলেন, তখন তাঁকে ইসরায়েলরাজ ভেবে আক্রমণ করলেন। কিন্তু তিনি চীৎকার করে উঠলে প্রভু পরমেশ্বর তাঁকে উদ্ধার করলেন। তাঁর প্রতি আক্রমণের মোড় অন্যদিকে ঘুরে গেল।
{18:32} রথী সেনাপতিরা দেখলেন, ইনি ইসরায়েলরাজ নন, তাই তাঁকে আর আক্রমণ করলেন না।
{18:33} এদিকে একজন সিরীয় সৈন্য আন্দাজে একটি তীর ছুড়লে হঠাৎই সেটা রাজা আহাবের বর্মের জোড়ের মধ্যে দিয়ে শরীরে বিদ্ধ হয়ে গেল। তিনি আহত হয়ে সারথিকে বললেন, রথ ঘোরাও, আমাকে যুদ্ধক্ষেত্রের বাইরে নিয়ে চল।
{18:34} তুমুল যুদ্ধ চলল। সিরিয়দের সামনে রাজাকে রথে হেলান দিয়ে খাড়া করে রাখা হল। সন্ধ্যাবেলায় তিনি মারা গেলেন।
{i19:1} রাজা যিহোশাফটকে নবীর কঠোর তিরস্কার
{19:1} যিহুদীয়ারাজ যিহেশাফট নিরাপদে রাজপ্রাসাদে ফিরে এলেন।
{19:2} হনানির পুত্র নবী যেহু রাজার সঙ্গে দেখা করে তাঁকে বললেন, আপনি কি মনে করেন দুর্জনদের সাহায্য করা যাবে এবং যারা প্রভু পরমেশ্বরকে ঘৃণা করে তাদের পক্ষ অবলম্বন করা উচিত? আপনি যা করেছেন তাতে প্রভু পরমেশ্বর ক্রুদ্ধ হয়েছেন।
{19:3} কিন্তু তাহলেও, আপনার মধ্যে কিছু সদগুণ আছে। আপনি প্রজাদের উপাস্য দেবী আশেরার সমস্ত প্রতীক উচ্ছেদ করেছেন এবং ঈশ্বরের ইচ্ছা পালন করতে চেষ্টা করেছেন।
{i19:4} যিহোশাফটের সংস্কারকার্য
{19:4} রাজা যিহোশাফট জেরুশালেমে বাস করলেও নিয়মিত প্রজাদের কাছে যেতেন। দক্ষিণে বেরশেবা থেকে উত্তরে ইফ্রয়িমের পার্বত্য অঞ্চলের সমস্ত প্রজার কাছে গিয়ে তিনি তাঁদের পূর্বপুরুষের আরাধ্য প্রভু পরমেশ্বরের কাছে ফিরে আসার আহ্বান জানাতেন।
{19:5} তিনি যিহুদীয়ার প্রত্যেকটি দুর্গনগরীতে বিচারপতি নিযুক্ত করলেন এবং
{19:6} নির্দেশ দিয়ে বললেন, বিচারের রায় ঘোষণা করার সময় সতর্ক থেক। জেন, তোমরা এই অধিকার মানুষের কাছ থেকে নয়, প্রভু পরমেশ্বরের কাছ থেকে পেয়েছ। তোমরা যখন রায় ঘোষণা করবে, তিনি তোমাদের সঙ্গে থাকবেন।
{19:7} প্রভু পরমেশ্বরের প্রতি সম্ভ্রম বজায় রেখে সাবধানে কাজ কর কারণ প্রভু পরমেশ্বর, আমাদের আরাধ্য ঈশ্বর প্রতারণা কিম্বা পক্ষপাতিত্ব অথবা উৎকোচ গ্রহণ সহ্য করেন না।
{19:8} জেরুশালেমে রাজা যিহোশাফট লেবীয়, পুরোহিত এবং নেতৃস্থানীয় কিছু নাগরিককে বিচারপতিরূপে নিযুক্ত করলেন। প্রভু পরমেশ্বরের বিধান ও অনুশাসন অথবা নগরীর অধিবাসীদের মধ্যে বিবাদ-বিসংবাদ নিষ্পত্তির দায়িত্ব এঁদের হাতে ন্যস্ত করা হল।
{19:9} তিনি তাঁদের নিম্নলিখিত নির্দেশ দিলেনঃ প্রভু পরমেশ্বরের প্রতি শ্রদ্ধা ও সম্ভ্রম সহকারে তোমাদের দায়িত্ব ও কর্তব্য পালন করবে। প্রতিটি কাজে বিশ্বস্তভাবে তাঁর বাধ্য হয়ে চলবে।
{19:10} যখনই কোন প্রতিবেশী নগরের নাগরিকের কাছ থেকে নরহত্যা বা কোন বিধান বা অনুশাসন অমান্যের অভিযোগ আসবে, তখন বিচারক্রমে তাদের আচরণবিধি কী হওয়া উচিত সে সম্বন্ধে অত্যন্ত সতর্কতার সঙ্গে নির্দেশ দেবে, যাতে তারা প্রভু পরমেশ্বরের বিরুদ্ধে পাপাচরণজনিত অপরাধে অপরাধী না হয়। অন্যথায় তুমি ও তোমার প্রতিবেশী নাগরিক বুঝতে পারবে প্রভু পরমেশ্বরের ক্রোধের অগ্নিজ্বালা। কিন্তু যদি তোমরা তোমাদের কর্তব্য সুষ্ঠভাবে পালন কর, তাহলে তোমাদের অপরাধী হতে হবে না।
{19:11} প্রধান পুরোহিত অমরিয়ের হাতে থাকবে ধর্মীয় অভিযোগগুলির চূড়ান্ত কর্তৃত্ব এবং নাগরিক বিষয়ে নিষ্পত্তির চূড়ান্ত কর্তৃত্ব থাকবে ইশ্মায়েলের পুত্র যিহুদীয়ার রাজ্যপাল সবদিয়ের হাতে। বিচারের সিদ্ধান্ত সম্যকভাবে প্রতিপালিত হচ্ছে কিনা এ বিষয়ে দৃষ্ঠি রাখার দায়িত্ব থাকবে লেবীয়দের। সাহস কর এবং এই নির্দেশগুলি পালন কর। প্রভু পরমেশ্বর সজ্জনদের পক্ষে থাকবেন।
{i20:1} ইদোমের বিরুদ্ধে যুদ্ধ
{20:1} কিছুদিন পরে মোয়াব ও আম্মোনের সৈন্যবাহিনী মেয়োনীদের সঙ্গে হাত মিলিয়ে যিহুদীয়া রাজ্য আক্রমণ করার জন্য অগ্রসর হল।
{20:2} কয়েকজন সংবাদদাতা রাজা যিহোশাফটের কাছে এসে সংবাদ দিল যে, মরুসাগরের ওপারে ইদোম থেকে বিরাট এক সৈন্যবাহিনী আপনাকে আক্রমণ করতে আসছে। ইতিমধ্যে তারা হাসসোন-তামর অধিকার করে নিয়েছে। (এই স্থানের অপর নাম এনগেদী)
{20:3} এই সংবাদে যিহোশাফট অত্যন্ত ভীত হয়ে পড়লেন এবং পরিচালনা দানের জন্য ঈশ্বরের কাছে প্রার্থনা করলেন। তারপর সারা দেশে সকলকে উপবাস পালন করার নির্দেশ ঘোষণা করলেন।
{20:4} যিহুদীয়া রাজ্যের প্রতিটি শহর থেকে লোকেরা ছুটে এল জেরুশালেমে ঈশ্বরের কাছে পরিচালনা দানের জন্য প্রার্থনা নিবেদন করতে।
{20:5} মন্দিরের নবনির্মিত প্রাঙ্গণে সমস্ত লোক সমবেত হল। রাজা যিহোশাফট তখন তাদের সামনে গিয়ে দাঁড়ালেন এবং
{20:6} উচ্চকন্ঠে এই প্রার্থনা নিবেদন করলেনঃ হে প্রভু পরমেশ্বর, আমাদের পূর্বপুরপুষের আরাধ্য ঈশ্বর, পৃথিবীর সমস্ত জাতির উপর তুমি স্বর্গ থেকে শাসন পরিচালনা করে থাক। তুমি শক্তিমান ও ক্ষমতাসম্পন্ন। কেউ তোমার বিরুদ্ধে দাঁড়াতে পারে না।
{20:7} তুমিই আমাদের আরাধ্য ঈশ্বর। যখন তোমার প্রজা ইসরায়েলীরা এ দেশে প্রবেশ করেছিল, তখন তুমি এখানকার অধিবাসীদের বিতাড়িত করে তোমার বন্ধু অব্রাহামের বংশধরদের এ দেশ দান করেছিলে চিরদিনের জন্য।
{20:8} তারা এখানে বসবাস করছে এবং তোমার সম্মানে একটি মন্দির নির্মাণ করেছে।
{20:9} এ কথা জেনে যে, যদি কোন বিপর্যয়–যেমন যুদ্ধ, মহামারী বা দুর্ভিক্ষ শাস্তিস্বরূপ তাদের উপরে নেমে আসে, তাহলে তুমি যেখানে পূজিত হও সেই মন্দিরের সামনে এসে তারা দাঁড়াতে পারবে। তাদের বিপদের দিনে তারা তোমার কাছে প্রার্থনা করতে পারবে এবং তুমি তাদের প্রার্থনা শুনবে, উদ্ধার করবে তাদের।
{20:10} এখন আম্মোন, মোয়াব ও ইদোমের সৈন্যবাহিনী আমাদের আক্রমণ করেছে। আমাদের পূর্বপুরুষেরা যখন মিশর থেকে বার হয়ে এসেছিলেন, তখন তুমি তাঁদের ঐ সমস্ত দেশগুলির মধ্যে প্রবেশের অনুমতি দাও নি। তাই তাঁরা ঐ দেশগুলির বাইরে দিয়ে ঘুরে ঘুরে গিয়েছিলেন, তাদের ধ্বংস করেন নি।
{20:11} তার বিনিময়ে তারা এখন এইভাবে তোমার দেওয়া দেশ থেকে আমাদের বিতাড়িত করতে আসছে।
{20:12} তুমি আমাদের ঈশ্বর! ওদের তুমি দণ্ড দাও। এই বিশাল সৈন্যবাহিনীর আক্রমণের সামনে আমরা একান্ত অসহায়! এই অবস্থায় আমরা জানি না আমরা কী করব! আমরা শুধু তোমারই সাহায্যের আশায় তোমার দিকে চেয়ে আছি।
{20:13} যিহুদীয়ার সমস্ত লোক তাদের স্ত্রী-পুত্র-কন্যাদের নিয়ে মন্দিরের সামনে দাঁড়িয়ে থাকল।
{20:14} সেই সময় প্রভু পরমেশ্বরের আত্মা একজন লেবীয়ের উপরে এসে অধিষ্ঠান করলেন। সেই লেবীয় জনতার সঙ্গেই দাঁড়িয়েছিলেন। তাঁর নাম ছিল যহসিয়েল, তাঁর পিতার নাম সখরিয়। তিনি ছিলেন আসফ গোষ্ঠীর লোক, মত্তনিয়, যিরিয়েল এবং বনায়ার মাধ্যমে আসফের বংশধর।
{20:15} যিরিয়েল বললেন, পরম শ্রদ্ধেয় মহারাজ এবং যিহুদীয়া ও জেরুশালেমের অধিবাসীবৃন্দ, প্রভু পরমেশ্বর বলেছেন যে আপনারা নিরুদ্যম হবেন না কিম্বা এই বিশাল সৈন্যবাহিনী দেখে ভয় পাবেন না। এই যুদ্ধের জয়-পরাজয় ঈশ্বরের উপরে নির্ভর করছে, আপনাদের উপরে নয়।
{20:16} আগামীকাল তারা যখন সীজ গিরিপথে আসবে তখন তাদের আক্রমণ করবেন। জিরুয়েলের কাছে বনভূমির মধ্যে যে উপত্যকা এগিয়ে গেছে, তারই প্রান্তসীমায় আপনারা তাদের দেখা পাবেন।
{20:17} আপনাদের এই যুদ্ধে নামতে হবে না, আপনারা শুধু সৈন্য সমাবেশ করে নিজেদের জায়গায় দাঁড়িযে থাকবেন এবং অপেক্ষা করবেন। দেখবেন, প্রভু পরমেশ্বর আপাদের বিজয়ী করবেন। যিহুদীয়া ও জেরুশালেমের প্রজাবৃন্দ! ইতস্ততঃ করো না বা ভীত হয়ো না, তোমরা যুদ্ধযাত্রা কর, প্রভু পরমেশ্বর তোমাদের সঙ্গে থাকবেন।
{20:18} তখন রাজা যিহোশাফট ভূমিষ্ঠ হয়ে প্রভু পরমেশ্বরকে প্রণাম করলেন এবং সমস্ত প্রজাবৃন্দ তাঁর সঙ্গে প্রভুকে প্রণাম করলেন ও তাঁর আরাধনা করলেন।
{20:19} রুহাৎ ও কোরহ্ বংশের লেবীয় গোষ্ঠীর লোকেরা উঠে দাঁড়িয়ে উচ্চকন্ঠে ইসরায়েলের আরাধ্য ঈশ্বর প্রভু পরমেশ্বরের স্তবগান করতে লাগল।
{20:20} পরের দিন ভোরবেলায় লোকেরা তেকোযার কাছে বনভূমিতে চলে গেল। যাত্রার প্রাক্কালে রাজা যিহোশাফট তাদের উদ্দেশে এই কথাগুলি বললেনঃ যিহুদীয়া ও জেরুশালেমের প্রজাবৃন্দ! তোমাদের আরাধ্য ঈশ্বর প্রভু পরমেশ্বরের উপর ভরসা রাখ, তাহলে তোমরা অটল ও অবিচল থাকবে। তাঁর ভক্ত নবীদের কথা বিশ্বাস করেব, তাহলে তোমরা সফল হবে।
{20:21} প্রজাদের এই পরামর্শ দানের পর কয়েকজন যন্ত্রসঙ্গীত বাদককে পবিত্র উৎসব উপলক্ষে পরিধানের পোষাক পরতে বললেন এবং সৈন্যদলের পুরোভাগে এই গান গাইতে গাইতে পদযাত্রা করতে বললেনঃ প্রভু পরমেশ্বরের স্তব কর, অনন্ত তাঁর করুণা!
{20:22} তারা স্তবগান আরম্ভ করার সঙ্গে সঙ্গে প্রভু পরমেশ্বর আক্রমণকারী সৈন্যবাহিনীর মধ্যে সন্ত্রাসের সৃষ্টি করলেন।
{20:23} আম্মোনী ও মোয়াবী সৈন্যরা ইদোমী সৈন্যদের আক্রমণ করে ধ্বংস করে দিল এবং তারা পরস্পরকে আক্রমণ করে অমানুষিক যুদ্ধ আরম্ভ করল।
{20:24} যিহুদীয়ার সৈন্যরা মিনারের কাছে পৌঁছে দেখল, শত্রু সৈন্যবাহিনী ভূমিশয্যায় শুয়ে আছে, তারা সকলে মৃত। একজনও পালাতে পারে নি।
{20:25} যিহোশাফট এবং তাঁর দলবল দ্রব্য লুঠ করার জন্য এগিয়ে গেলেন এবং সেখানে গিয়ে অনেক গো-মেষাদি, খাদ্যদ্রব্য, জামাকাপড় এবং আরও নানা মূল্যবান জিনিস পেলেন। তাঁরা লুন্ঠিত দ্রব্য সংগ্রহের জন্য সেখানে তিন দিন থাকলেন। তবু সবকিছু তাঁরা নিযে যেতে পারলেন না।
{20:26} চতুর্থ দিনে তাঁরা বরাখা উপত্যকায় সমবেত হলেন এবং প্রভু পরমেশ্বর তাঁদের জন্য যা কিছু করেছিলেন, তার জন্য স্তুতিগান করলেন। এইজন্য এই উপত্যকা “বরাখা" নামে আখ্যাত হল।
{20:27} রাজা যিহোশাফট যুদ্ধে জয়লাভ করে জয়ধ্বনি করতে করতে তাঁর সৈন্যদলকে নিয়ে জেরুশালেমে ফিরে গেলেন। প্রভু পরমেশ্বর তাঁদের শত্রুদলের উপর এই বিজয় গৌরব দান করেছিলেন।
{20:28} জেরুশালেমে পৌঁছে তাঁরা তুরী, ভেরী, বাঁশী ইত্যাদি বাদ্যযন্ত্র বাজাতে বাজাতে মন্দিরে গেলেন।
{20:29} প্রভু পরমেশ্বর কি ভাবে ইসরায়েলের শত্রুদের সঙ্গে যুদ্ধ করে তাদের পরাজিত করেছেন, একথা শুনে অন্যান্য সমস্ত রাজ্যের লোক সন্ত্রস্ত হয়ে উঠল।
{20:30} ফলে রাজা যিহোশাফট শান্তিতে রাজত্ব করতে লাগলেন। ঈশ্বর তাঁকে সব দিক দিয়ে নিরাপত্তা দান করেছিলেন।
{i20:31} যিহোশাফটের রাজত্বের অবসান ( ১ রাজা 22:41-50 )
{20:31} যিহোশাফট পঁয়ত্রিশ বছর বয়সে যিহুদীয়ার রাজা হন এবং পঁচিশ বছর জেরুশালেমে রাজত্ব করেন। শিলহির কন্যা আসুরা ছিলেন তাঁর জননী।
{20:32} যিহোশাফটও তাঁর পিতা আসার মত ঈশ্বরের প্রীতিজনক ন্যায্যা কাজ করতেন।
{20:33} কিন্তু তাহলেও পাহাড়ের চূড়ায় প্রতিষ্ঠিত দেবস্থানগুলি ধ্বংস করেন নি। ইসরায়েলীরা তখনও পর্যন্ত সর্বান্তঃকরণে তাদের পিতৃপুরুষের আরাধ্য ঈশ্বরের দিকে মন ফিরিয়ে তাঁর আরাধনা করতে পারত না।
{20:34} রাজা যিহোশাফট তাঁর রাজত্বের শুরু থেকে শেষ পর্যন্ত যা কিছু করেছিলেন, সমস্ত লিপিবদ্ধ আছে হনানির পুত্র যেহুর ইতিহাস গ্রন্থে। এই ইতিহাস ইসরায়েলের রাজবংশের ইতিহাস।
{20:35} এক সময় যিহুদীয়ার রাজা যিহোশাফট ইসরায়েলরাজ অহসিয়র সঙ্গে এক চুক্তিতে আবদ্ধ হয়েছিলেন। এই ব্যক্তি ছিলেন দুরাচারী।
{20:36} এই চুক্তি অনুযায়ী তাঁরা ইয়েৎসিনগেবর বন্দরে জলজাহাজ নির্মাণের কাজ আরম্ভ করলেন।
{20:37} কিন্তু মারেশা নিবাসী দোদাবাহুর পুত্র ইলীয়েসর যিহোশাফটকে সাবধান করে বললেন, আপনি অসহিয়র সঙ্গে চুক্তিবদ্ধ হয়ে যা কিছু নির্মাণ করেছেন, প্রভু পরমেশ্বর সব ধ্বংস করে দেবেন। তাঁদের নির্মিত সমস্ত জাহাজ ভেঙ্গে গেল, কোনদিন আর সমুদ্রযাত্রা করতে পারল না।
{21:1} যিহোশাফটের মৃত্যু হলে তাঁকে দাউদ নগরে রাজপরিবারের সমাধিক্ষেত্রে সমাহিত করা হল। তাঁর পুত্র যিহোরাম তাঁর সিংহাসনে বসলেন।
{i21:2} যিহুদিয়ারাজ যিহোরাম ( ২ রাজা 8:17-24 )
{21:2} রাজা যিহোশাফটের পুত্র যিহোরামের ছয় ভাই ছিল। তাদের নাম: অসরিয়, যিহিয়েল, সখরিয়, অসরিয়াহু, মিখায়েল ও সফটিয়।
{21:3} তাদের পিতা তাদের প্রচুর পরিমাণে সোনা, রূপো এবং অন্যান্য মূল্যবান ধনসম্পদ দিয়েছিলেন এবং প্রত্যেকের যিহুদীয়ার এক একটি দুর্গনগরীর অধিকর্তারূপে প্রতিষ্ঠিত করেছিলেন। যেহেতু যিহোরাম ছিলেন যিহোশাফটের জ্যেষ্ঠপুত্র, সেই হেতু তিনি তাকে তাঁর সিংহাসনের উত্তরাধিকার দিয়েছিলেন।
{21:4} রাজ্যের সমস্ত কর্তৃত্ব সম্পূর্ণভাবে নিজের নিয়ন্ত্রণাধীনে আসার পর রাজা যিহোরাম তাঁর ভাইদের ও বিশেষ পদাধিকারী কয়েকজন ইসরায়েলী অধ্যক্ষকে হত্যা করলেন।
{21:5} বত্রিশ বছর বয়সে যিহোরাম রাজা হন এবং আট বছর জেরুশালেমে রাজত্ব করেন।
{21:6} তিনি রাজা আহাবের এক কন্যাকে বিবাহ করেন এবং আহাব ও অন্যান্য ইসরায়েলী রাজাদের পথ অনুসরণ করার ফলে প্রভু পরমেশ্বরের দৃষ্টিতে সমস্ত ঘৃণ্য কাজ তিনি করতেন।
{21:7} কিন্তু তা সত্ত্বেও পরমেশ্বর দাউদের বংশকে ধ্বংস করতে চান নি কারণ তিনি দাউদের সঙ্গে এক চুক্তিতে প্রতিশ্রুতি দিয়ে বলেছিলেন যে তাঁর কুলে বাতি দেবার লোকের অভাব হবে না।
{21:8} যিহোরামের রাজত্বকালের ইদোম যিহুদীয়ার বিরুদ্ধে বিদ্রোহ ঘোষণা করে স্বাধীন রাজ্য স্থাপন করল।
{21:9} তখন যিহোরাম তাঁর সমস্ত রথী বাহিনী নিয়ে ইদোম আক্রমণ করলেন। ইদোমী সৈন্যরা তাঁকে ঘিরে ফেলল। রাত্রিবেলায় তিনি তাঁর রথী সেনাপতিদের নিয়ে ইদোমী সৈন্যদের বেষ্টনী ভেদ করে পালিয়ে গেলেন।
{21:10} সেই থেকে ইদোম যিহুদীয়ার অধীনতা অস্বীকার করে স্বাধীনতা ভোগ করছে। ঠিক এই একই সময়ে লিবনা নগরও বিদ্রোহ ঘোষণা করেছিল। কারণ যিহোরাম তাঁর পূর্বপুরুষের আরাধ্য ঈশ্বর প্রভু পরমেশ্বরকে পরিত্যাগ করেছিলেন।
{21:11} এমন কি তিনি যিহুদীয়ার পার্বত্য প্রদেশের নানা জায়গায় উপাসনার জন্য দেবস্থান নির্মাণ করেন এবং যিহুদীয়া ও জেরুশালেমনিবাসী সমস্ত লোককে প্রভু পরমেশ্বরের বিরুদ্ধে পাপাচারে লিপ্ত করেন।
{21:12} নবী এলিয় যিহোরামের কাছে একটি চিঠি লিখলেন। চিঠিতে লেখা ছিল: তোমার পূর্বপুরুষ দাউদের আরাধ্য ঈশ্বর প্রভু পরমেশ্বর তোমাকে দণ্ডাদেশ দিয়েছেন কারণ তুমি তোমার পিতা যিহোশাফটের অথবা তোমার পিতামহ আসার অনুসরণ কর নি।
{21:13} পরিবর্তে তুমি ইসরায়েলের রাজাদের অনুসরণ করেছ এবং সমগ্র যিহুদীয়া এবং জেরুশালেমের অধিবাসীদের ঈশ্বরের কাছে অবিশ্বস্ততার পথে পরিচালিত করেছ, ঠিক যেভাবে আহাব ও তার উত্তরাধিকারীরা ইসরায়েল জাতিকে অবিশ্বস্ততার পথে পরিচালনা করেছিল। এমন কি তুমি তোমার ভাইদের হত্যা করেছে, যারা তোমার চেয়ে অনেক ভাল ছিল।
{21:14} এর ফলে প্রভু পরমেশ্বর তোমার প্রজাদের তোমার সন্তান-সন্ততিদের ও তোমার স্ত্রীদের ভয়াবহ দণ্ড দেবেন এবং তোমার সমস্ত ঐশ্বর্য-সম্পদ ধ্বংস করবেন।
{21:15} তুমি নিজে অত্যন্ত যন্ত্রণাদায়ক অন্ত্ররোগে কষ্ট পাবে এবং দিনে দিনে অবস্থা মন্দ থেকে মন্দতর হবে।
{21:16} সমুদ্রের উপকুলবর্তী অঞ্চলে যেখানে কিছু সুদানী বাস করত, তারই কাছাকাছি জায়গায় কিছু ফিলিস্তিনী ও আরবীয় বাস করত। প্রভু পরমেশ্বর যিহোরামের বিরুদ্ধে যুদ্ধ করার জন্য তাদের প্ররোচিত করলেন।
{21:17} তারা যিহুদীয়া দেশ আক্রমণ করে রাজপ্রাসাদ লুন্ঠন করল এবং রাজার সমস্ত স্ত্রী ও রাজা কনিষ্ঠ পুত্র অহসিয়কে বাদে সমস্ত পুত্রকে বন্দী করে নিয়ে গেল।
{21:18} এই সমস্ত ঘটনার পর প্রভু পরমেশ্বর অত্যন্ত বেদনাদায়ক অন্ত্ররোগে রাজাকে জর্জরিত করলেন।
{21:19} প্রায় দুবছর তিনি অকথ্য যন্ত্রণা ভোগ করে দারুণ মর্মবেদনায় মারা গেলেন। যেভাবে তাঁর পূর্বপুরুষদের ক্ষেত্রে হয়ে এসেছে সেইভাবে তাঁর প্রজারা তার সম্মানে বহ্নুৎসব করে শোক প্রকাশ করল না।
{21:20} বত্রিশ বছর বয়সে যিহোরাম রাজা হয়েছিলেন এবং জেরুশালেমে আট বছর রাজত্ব করেন। তাঁর মৃত্যুতে কেউ দুঃখিত হল না। তাঁকে প্রজারা দাউদ নগরে সমাহিত করল ঠিকই কিন্তু রাজপরিবারের সমাধি ভূমিতে তাঁর সমাধি হল না।
{i22:1} যিহুদীয়ার রাজা অহসিয় ( ২ রাজা 8:25-29 ; 9:21-28 )
{22:1} আরবীয়দের সঙ্গে যারা মিলিত হয়ে শিবির আক্রমণ করেছিল, তারা রাজা যিহোরামের কনিষ্ঠ পুত্র অহসিয় ছাড়া আর সব রাজপুত্রদের হত্যা করে। তাই জেরুশালেমের প্রজারা অহসিয়কে তাঁর পিতার উত্তরাধিকারী রূপে তাঁর সিংহাসনে প্রতিষ্ঠিত করল।
{22:2} অহসিয় বাইশ বছর বয়সে রাজা হন এবং এক বছর জেরুশালেমে রাজত্ব করেন। অহসিয়র জননী অথলিয়া ছিলেন রাজা
{22:3} আহাবের কন্যা এবং ইসরায়েলরাজ ওম্রির প্রপৌত্রী। তাঁদের পরামর্শ অনুযায়ী অহসিয় আহাবকুলের দৃষ্টান্ত অনুসরণ করে মন্দ পথে চলে গেলেন।
{22:4} পিতার মৃত্যুর পর রাজা আহাবের পরিবারের লোকেরা তাঁর পরামর্শদাতা হন এবং তাঁকে পতনের মুখে ঠেলে দেন, ফলে তিনি প্রভু পরমেশ্বরের বিরুদ্ধে পাপ করতে থাকেন।
{22:5} তাঁদের পরামর্শ শুনে তিনি সিরিয়ার রাজা হসায়েলের বিরুদ্ধে যুদ্ধে ইসরায়েলরাজ যোরামের সঙ্গে যোগ দেন। গিলিয়দ প্রদেশের রামোথে দুই দলের যুদ্ধে যোরাম আহত হলেন।
{22:6} আরোগ্য লাভের জন্য তিনি যিষরিয়েল নগরে ফিরে গেলেন। তাঁকে দেখার জন্য রাজা অহসিয় সেখানে গেলেন।
{22:7} যোরামকে দেখতে এসেই অহসিয়র পতন অনিবার্য হয়ে উঠল। ঈশ্বর এই সাক্ষাৎকারের সুযোগকে কাজে লাগালেন। যোরামকে দেখতে সেখানে যাবার পর নিমশির পুত্র যেহু অহসিয় এবং যোরামকে আক্রমণ করে। এই যেহুকেই প্রভু পরমেশ্বর আহাবকুল ধ্বংস করার জন্য ব্যবহার করেছিলেন।
{22:8} ঈশ্বরের দণ্ড বহন করে আনার সময় যেহু একদল যিহুদীয়ানিবাসী নেতা ও অহসিয়র ভাইপোদের দেখা পেযে সকলকে হত্যা করল। এরা সকলে অহসিয়র সঙ্গে এসেছিল।
{22:9} অহসিয় শমরিয়ায় গিয়ে আত্মগোপন করেছিলেন। তাঁকে খুঁজে বার করে যেহুর কাছে নিয়ে যাওয়া হলে অহসিয়কে হত্যা করা হল। তবে, অহসিয়র পিতামহ যিহোশাফটের সম্মানে অহসিয়কে যথাযথভাবে সমাধি দান করা হল। রাজা যিহোশাফট প্রভু পরমেশ্বরের যথাসাধ্য সেবা করে গেছেন।রাজ্য শাসন করার জন্য অহসিয়র পরিবারের আর কেউ বাকী রইল না।
{i22:10} যিহুদীয়ার রাণী অথলিয়া ( ২ রাজা 11:1-3 )
{22:10} রাজমাতা অথলিয়া যখন শুনলেন যে তাঁর পুত্র রাজা অহসিয় নিহত হয়েছে, তখন তিনি সঙ্গে সঙ্গে রাজপরিবারের সকলকে হত্যা করার আদেশ দিলেন।
{22:11} যিহোশেবা নামে অহসিয়র এক সৎ বোন ছিল। তাঁর বিবাহ হয়েছিল যিহোয়াদা নামে এক পুরোহিতের সঙ্গে। চরম হত্যাকাণ্ডের মাঝে যিহোশেবা অন্যান্য রাজপুত্রদের মধ্যে থেকে অহসিয়র এক পুত্র যোয়াশকে গোপনে উদ্ধার করে তাঁকে ও তাঁর ধাত্রীকে মন্দিরের একটি শয়নকক্ষে লুকিয়ে রাখলেন। এইভাবে তিনি তাঁকে অথলিয়ার হাতে মৃত্যুর কবল থেকে রক্ষা করলেন।
{22:12} ছয় বছর তিনি সেখানে লুকিয়ে থাকলেন, ওদিকে অথলিয়া দেশের রাণী হয়ে রাজত্ব করতে লাগলেন।
{i23:1} রাণী অথলিয়ার বিরুদ্ধে বিদ্রোহ ( ২ রাজা 11:4-16 )
{23:1} ছয় বছর রাজত্ব অপেক্ষা করার পর পুরোহিত যিহোয়াদা বুঝলেন, প্রতিশোধ নেবার উপযুক্ত সময় উপস্থিত। তাই তিনি পাঁচজন সৈন্যাধ্যক্ষের সঙ্গে একটি চুক্তি করলেন। এঁদের নাম: যিহোরামের পুত্র অসরিয়, যিহোহাননের পুত্র ইশ্মায়েল, ওবেদের পুত্র অসরিয়, আদাইয়ার পুত্র মাসেয়া এবং সিক্রির পুত্র ইলিশাফট।
{23:2} এঁরা সমগ্র যিহুদীয়া প্রদেশের সমস্ত নগরে পরিভ্রমণ করে লেবীয়দের এবং সমস্ত গোষ্ঠীপতিদের একত্র করে জেরুশালেমে নিয়ে এলেন।
{23:3} তাঁরা সকলে মন্দিরে সমবেত হয়ে রাজপুত্র যোয়াশের সঙ্গে একটি চুক্তিতে আবদ্ধ হলেন। যিহোয়াদা তাঁদের বললেন, এই দেখুন, স্বর্গতঃ রাজার পুত্র! রাজা দাউদের কাছে তাঁর বংশধরদের জন্য প্রভু পরমেশ্বরের প্রতিশ্রুতি অনুযায়ী ইনিই এবার রাজা হবেন।
{23:4} এই কাজই আমরা করব। সাব্বাথ দিনে পুরোহিত এবং লেবীয়রা যখন মন্দিরে পরিচর্যার কাজে আসবে তখন তাদের এক তৃতীয়াংশ মন্দির দ্বারের পাহারায় থাকবে,
{23:5} আর এক তৃতীয়াংশ থাকবে রাজপ্রাসাদ পাহারায় এবং বাকী লোকেরা মূল দ্বার পাহারায় থাকবে। সমস্ত লোক সমবেত হবে মন্দির প্রাঙ্গণে।
{23:6} কর্তব্যরত পুরোহিত ও লেবীয়রা ছাড়া আর কেউ মন্দিরে প্রবেশ করতে পারবে না। পুরোহিত ও লেবীয়রা অভিষেক লাভ করে পবিত্র হয়েছেন বলে তাঁরা মন্দিরে প্রবেশ করতে পারবেন কিন্তু বাকী লোকেরা প্রভু পরমেশ্বরের নির্দেশ পালন করবে এবং বাইরে থাকবে।
{23:7} লেবীয়রা খোলা তরবারি হাতে রাজাকে ঘিরে থাকবেন এবং যেখানে তিনি যাবেন, সেখানে তাঁর সঙ্গে যাবেন। অন্য কেউ মন্দিরে প্রবেশের চেষ্টা করলে তাকে হত্যা করা হবে।
{23:8} লেবীয়রা এবং যিহুদীয়ার সমস্ত প্রজা যিহোয়াদার নির্দেশ পালন করল। সাব্বাথ দিনের পরিচর্যার পালা যাঁদের শেষ হয়ে গেল, তাঁদের ছুটি দেওয়া হল না। ফলে, যাঁরা পরিচর্যার পালার জন্য মন্দিরে এলেন, তাঁদের এবং এঁদের আগের দলের সবাইকে সেনানায়কেরা একসঙ্গে পেলেন।
{23:9} মন্দিরে সুরক্ষিত বর্শা এবং ঢালগুলি যিহোয়াদা এই সেনানায়কদের দিলেন। এগুলি সব ছিল রাজা দাউদের।
{23:10} রাজাকে রক্ষা করার জন্য খোলা তরবারি হাতে লোকদের তিনি মন্দিরের চারিদিকে মোতায়েন করলেন।
{23:11} তারপর যিহোয়াদা যোয়াশকে বাইরে বার করে এনে তাঁর মাথায় রাজমুকুট পরিয়ে দিলেন এবং হাতে তুলে দিলেন বিধান পুস্তক। তাঁকে রাজপদে প্রতিষ্ঠিত করা হল। পুরোহিত যিহোয়াদা এবং তাঁর পুত্রেরা যোয়াশের রাজপদে অভিষেকের ক্রিয়াকর্ম সম্পাদন করলেন। সমবেত জনতা রাজার জয়ধ্বনি করতে লাগল: রাজা দীর্ঘজীবী হোন!
{23:12} রাণী অথলিয়া জনতার জয়ধ্বনি শুনে মন্দিরে জনতার মাঝখানে ছুটে এলেন।
{23:13} দেখলেন, নতুন রাজা মন্দিরের প্রবেশ পথে প্রথা অনুযায়ী মঞ্চের উপরে দাঁড়িয়ে আছেন। তাঁকে ঘিরে আছে সেনানায়কেরা ও তুরী বাদকেরা এবং সমগ্র জনতা হর্ষধ্বনির করছে ও তুরী বাজাচ্ছে। মন্দিরের গায়কদল তাদের যন্ত্র সঙ্গীতে উৎসবকে প্রাণবন্ত করে তুলেছে। রাণী অথলিয়া তখন নিজের পোষাক ছিঁড়ে চেঁচিয়ে উঠলেন, বিদ্রোহ! ঘোর বিদ্রোহ!
{23:14} পুরোহিত যিহোয়াদা মন্দির এলাকায় অথলিয়াকে হত্যা করতে চাননি। তাই তিনি সেনানায়কদের আদেশ দিলেনঃ দুই সারি প্রহরী সৈন্যের মাঝখানে রেখে ওকে বাইরে নিয়ে যাও। কেউ ওকে উদ্ধার করতে চেষ্টা করলে তাকে হত্যা কর।
{23:15} তাঁরা তাঁকে বন্দী করে রাজপ্রাসাদের অশ্বদ্বার দিয়ে বাইরে নিয়ে গিয়ে হত্যা করল।
{i23:16} যিহোয়াদার সংস্কার ( ২ রাজা 11:17-20 )
{23:16} পুরোহিত যিহোয়াদা রাজা যোয়াশ ও প্রজাদের সঙ্গে এক চুক্তিতে স্থির করলেন যে, তাঁরা সকলেই হবেন প্রভু পরমেশ্বরের প্রজা।
{23:17} তারা সকলে বেলদেবের মন্দিরে গিয়ে মন্দির ভেঙ্গে দিল। পূজার বেদী ও সমস্ত প্রতিমা ভেঙ্গে তছনছ করে দিল এবং বেলদেবের পুরোহিত মত্তনকে বেদীগুলির সামনে হত্যা করল।
{23:18} পুরোহিত ও লেবীয়দের হাতে যিহোয়াদা মন্দিরের সমস্ত কাজের দায়-দায়িত্ব অর্পণ করলেন। রাজা দাউদের অর্পিত মন্দির তত্ত্ববধানের সমস্ত দায়িত্বভার তাঁরা বহন করবেন এবং মোশির বিধান অনুযায়ী প্রভু পরমেশ্বরের উদ্দেশে উৎসর্গিত নৈবেদ্য দিয়ে হোম করবেন। সঙ্গীত পরিচালনা ও উৎসব অনুষ্ঠানের সমস্ত ক্রিয়াকর্ম তত্ত্বাবধানের দায়িত্বও তাঁদের উপরে ন্যস্ত হল।
{23:19} যিহোয়াদা মন্দিরের দ্বারগুলিতে প্রহরী নিযুক্ত করলেন যাতে আনুষ্ঠানিকভাবে অশুচি কোন ব্যক্তি মন্দিরে প্রবেশ করতে না পারে।
{23:20} তারপর পুরোহিত যিহোয়াদা সেনানায়কদল, অভিজাত নাগরিকবৃন্দ ও সমস্ত প্রজাসাধারণকে নিয়ে প্রভুর মন্দির থেকে শোভাযাত্রা করে রাজাকে রাজপ্রসাদে নিয়ে গেলেন। তাঁর প্রাসাদের সদর তোরণ দিয়ে প্রবেশ করে রাজাকে সিংহাসনে বসিয়ে দিলেন।
{23:21} সমস্ত প্রজাসাধারণ আনন্দে মেতে উঠল, রাণী অথলিয়ার মৃত্যুতে দেশে শান্তি বিরাজ করতে লাগল।
{i24:1} যিহুদীয়ার রাজা যোয়াশ ( ২ রাজা 12:1-16 )
{24:1} যোযাশ সাত বছর বয়সে যিহুদীয়ার রাজা হন এবং চল্লিশ বছর জেরুশালেমে রাজত্ব করেন। তাঁর জননী সিবিয়া ছিলেন বেরশেবা নগরীর কন্যা।
{24:2} পুরোহিত যিহোয়াদা যতদিন জীবিত ছিলেন, ততদিন তাঁর পরিচালনায় রাজা যোয়াশ ঈশ্বরের সন্তোষজনক কাজ করতেন।
{24:3} যিহোয়াদা রাজা যোয়াশের সঙ্গে তাঁর মনোনীত দুটি কন্যার বিবাহ দেন। এঁদের গর্ভে রাজার অনেক পুত্র ও কন্যা জন্মগ্রহণ করে।
{24:4} রাজত্ব লাভের কিছুদিন পরে যোয়াশ মন্দির সংস্কার করার সিদ্ধান্ত নিলেন।
{24:5} তিনি পুরোহিত ও লেবীয়দের আদেশ দিলেন যেন তাঁরা যিহুদীয়ার প্রতিটি নগরে গিয়ে মন্দিরের বাৎসরিক সংস্কার কার্যের জন্য সমস্ত প্রজাদের কাছ থেকে যথেষ্ট অর্থ সংগ্রহ করেন। তিনি অবিলম্বে কাজ আরম্ভ করতে বললেন কিন্তু লেবীয়রা কাজে বিলম্ব করেত লাগলেন।
{24:6} তখন রাজা পুরোহিতদের নেতা যিহোয়াদাকে ডেকে বললেন, প্রভু পরমেশ্বরের আবাস শিবির সংস্কারের জন্য মোশি প্রজাদের যে অর্থ দানের নির্দেশ দিয়েছিলেন, সেই নির্দেশ অনুযায়ী লেবীয়রা যিহুদীয়া ও জেরুশালেম থেকে অর্থ সংগ্রহ করছে কিনা, এ ব্যাপারে আপনি কেন তত্ত্বাবধান করেন নি?
{24:7} (দুশ্চরিত্রা নারী অথলিয়ার অনুসারীরা মন্দিরে অনেক ক্ষতি করেছিল এবং মন্দিরের অনেক পবিত্র তৈজসপত্র বেলদেবের উপাসনার কাজে ব্যবহার করেছিল।)
{24:8} রাজা লেবীয়দের অর্থ সংগ্রহের জন্য একটি বাক্স তৈরী করে মন্দিরের দ্বারে রাখার নির্দেশ দিলেন।
{24:9} তাঁরা সমগ্র যিহুদীয়া ও জেরুশালেমে ঘোষণা করে দিলেন যেন প্রান্তরে থাকাকালে ঈশ্বরের সেবক মোশি প্রথম যে উদ্দেশ্যে অর্থ সংগ্রহ করেছিলেন, সেই উদ্দেশ্যেই সমস্ত প্রজা যেন অর্থ দান করে যায়।
{24:10} এতে সমস্ত প্রজা ও নেতৃবৃন্দ খুব সন্তুষ্ট হয়ে তাদের দেয় অর্থ সেই বাক্সে ফেলতে লাগলেন।
{24:11} প্রত্যেক দিন লেবীয়রা একজন ভারপ্রাপ্ত রাজকর্মচারীর কাছে এই বাক্সটি নিয়ে যেতেন। বাক্সটি ভরে গেলে রাজার সচিব এবং প্রধান পুরোহিতের একজন প্রতিনিধি অর্থগুলি বার করে নিয়ে বাক্সটিকে নির্দিষ্ট স্থানে রেখে দিতেন। এইভাবে তাঁরা প্রচুর অর্থ সংগ্রহ করলেন।
{24:12} রাজা এবং পুরোহিত যিহোয়াদা মন্দির সংস্কারের কাজে ভারপ্রাপ্ত কর্মচারীদের হাতে এই অর্থ দিতেন। তারা পাথরকাটা মিস্ত্রি, ছুতোর মিস্ত্রি এবং ধাতুশিল্পীদের মন্দির সংস্কারের কাজে নিয়োগ করল।
{24:13} সমস্ত কর্মীরা কঠোর পরিশ্রম করে মন্দিরকে পূর্বের অবস্থায় ফিরিয়ে আনল এবং আরও মজবুত করে তুলল,
{24:14} সংস্কারের কাজ শেষ হয়ে গেলে অবশিষ্ট সোনা ও রূপো রাজা ও যিহোয়াদার হাতে তুলে দেওয়া হল। তাঁরা মন্দিরের কাজের জন্য গামলা ও অন্যান্য তৈজসপত্র নির্মাণের কাজে এগুলি ব্যবহার করলেন। যিহোয়াদা যতদিন জীবিত ছিলেন ততদিন মন্দিরে নিয়মিত বলি নৈবেদ্য উৎসর্গিত হত।
{i24:15} যিহোয়াদার নীতির বিরুদ্ধাচরণ
{24:15} অত্যন্ত বৃদ্ধ অবস্থায় একশো পঁয়ত্রিশ বছর বয়শে তিনি মারা যান।
{24:16} সমগ্র ইসরায়েল জাতির জন্য ঈশ্বরের জন্য এবং মন্দিরের জন্য তিনি যে কাজ করেছিলেন, তারই স্বীকৃতিস্বরূপ তাঁকে দাউদ নগরে রাজ পরিবারের সমাধিভূমিতে তাকে সমাহিত করা হয়।
{24:17} কিন্তু যিহোয়াদার মৃত্যুর পর যিহুদীয়ার নেতৃবৃন্দ রাজা যোয়াশকে তাদের কথা শুনতে বাধ্য করে।
{24:18} ফলে প্রজাবৃন্দ আবার প্রভু পরমেশ্বরের মন্দিরে গিয়ে তাদের পূর্বপুরুষের আরাধ্য ঈশ্বরের উপাসনা ত্যাগ করে অলীক প্রতিমা ও দেবী আশেরার পূজা আরম্ভ করল। তাদের এই সমস্ত পাপের জন্য যিহুদীয়া ও জেরুশালেমের উপর প্রভু পরমেশ্বরের ক্রোধ নেমে এল।
{24:19} প্রভু পরমেশ্বর প্রবক্তা নবীদের তাদের কাছে পাঠালেন তাদের সতর্ক করে তাঁর কাছে ফিরিয়ে আনার জন্য। কিন্তু প্রজারা তাঁদের কথা শুলন না।
{24:20} তখন ঈশ্বরের আত্মা পুরোহিত যিহোয়াদার পুত্র সখরিয়ের উপরে অধিষ্ঠিত হলেন। লোকেরা দেখতে পায় এমন একটি স্থানে দাঁড়িয়ে তিনি সবাইকে ডেকে বললেন, প্রভু পরমেশ্বর জিজ্ঞাসা করছেন, কেন তোমরা প্রভু পরমেশ্বরের আদেশ অমান্য করেছ এবং নিজেদের উপর বিপর্যয় ডেকে আনছ? তোমরা তাঁকে ত্যাগ করেছ, তাই তিনি তোমাদের পরিত্যাগ করেছেন।
{24:21} রাজা যোয়াশ সখরিয়ের বিরুদ্ধে ষড়যন্ত্রে যোগ দিলেন এবং রাজার আদেশে মন্দির প্রাঙ্গণে সখরিয়কে পাথর মেরে হত্যা করা হল।
{24:22} সখরিয়ের পিতা যিহোয়াদা তাঁর প্রতি আনুগত্যে যেভাবে সেবা করে গেছেন, সেকথা ভুলে গিয়ে সখরিয়কে হত্যা করলেন। মৃত্যুকালে তিনি সবাইকে ডেকে বললেন, প্রভু পরমেশ্বর তোমাদের এই কাজ দেখুন ও তোমাদের শাস্তি দিন।
{i24:23} যোয়াশের রাজত্বের অবসান
{24:23} সেই বছরই শরৎকালে সিরিয়া রাজ্যের সৈন্য দল যিহুদীয়া ও জেরুশালেম আক্রমণ করে নেতৃবৃন্দকে হত্যা করল এবং প্রচুর সম্পদ লুঠ করে দামাস্কাসে নিয়ে গেল।
{24:24} সিরিয়ার সৈন্যদলে সৈন্যসংখ্যা কম হলেও প্রভু পরমেশ্বর তাদের যিহুদীয়ার বিশাল সৈন্যবাহিনীকে পরাজিত করার শক্তি দিয়েছিলেন কারণ প্রজারা তাদের পূর্বপুরুষের আরাধ্য ঈশ্বর প্রভু পরমেশ্বরকে পরিত্যাগ করেছিল। এইভাবে রাজা যোয়াশকে শাস্তি দেওয়া হল।
{24:25} তিনি মারাত্মকভাবে আহত হয়েছিলেন। শত্রু সৈন্য ফিরে যাবার পর তাঁরই দুজন উচ্চপদস্থ কর্মচারী তাঁকে শয্যাশায়ী অবস্থায় হত্যা করে পুরোহিত যিহোয়াদার পুত্রকে হত্যা করার প্রতিশোধ নিল। দাউদ নগরে তাঁকে সমাহিত করা হলেও রাজপরিবারের সমাধি ভূমিতে তাঁর স্থান হল না।
{24:26} (যারা তাঁর বিরুদ্ধে ষড়যন্ত্র করেছিল, তারা হল এক আম্মোনী নারী শিমিয়থের পুত্র সাবদ্ এবং এক মোয়াবী নারী শিম্রিতের পুত্র যিহোসাবদ।
{24:27} যোয়াশের পুত্রদের কাহিনী, তাঁর বিরুদ্ধে উচ্চারিত ভবিষ্যদ্বাণী ও তাঁর মন্দির সংস্কারের বিবরণ রাজকাহিনীতে লেখা আছে। তাঁর পরে তাঁর পুত্র অমৎসিয় রাজা হন।
{i25:1} যিহুদীয়ারাজ অমৎসিয় ( ২ রাজা 14:2-6 )
{25:1} অমৎসিয় পঁচিশ বছর বয়সে রাজা হন এবং জেরুশালেমে ঊনত্রিশ বছর রাজত্ব করেন। তাঁর জননী যিহোয়াদিন ছিলেন জেরুশালেমের কন্যা।
{25:2} প্রভু পরমেশ্বরের প্রীতিজনক কাজ করলেও তিনি একনিষ্ঠভাবে তা করতেন না।
{25:3} রাজশক্তি হাতের মুঠোর মধ্যে পাকাপাকি ভাবে পাওয়ার সঙ্গে সঙ্গে অমৎসিয় তাঁর পিতা রাজা যোয়াশের হত্যাকারী রাজকর্মচারীদের হত্যা করলেন।
{25:4} কিন্তু এই হত্যাকারীদের সন্তানদের তিনি হত্যা করলেন না কারণ মোশির বিধানশাস্ত্রে পরমেশ্বরের এই আদেশ লেখা আছেঃ সন্তানের পাপের দায়ে পিতা-মাতার মৃত্যু হবে না অথবা পিতা-মাতার পাপের দায়ে সন্তানের মৃত্যু হবে না। কিন্তু প্রত্যেকে নিজের পাপের ফলে মৃত্যুদণ্ড পাবে।
{i25:5} ইদোমের বিরুদ্ধে যুদ্ধ ( ২ রাজা 14:7 )
{25:5} রাজা অমৎসিয় যিহুদীয়া ও বিন্যামীন গোষ্ঠীর সমস্ত লোককে একত্র করে তাদের পিতৃকুল অনুসারে দুটি ভাগে বিভক্ত করে দলবদ্ধ করলেন। তারপর তাদের একটি ভাগের লোকদের এক একজন সেনাপতির অধীনে একশো জন লোকের এক একটি দল এবং অপর ভাগের লোকদের এক একজন সেনাপতির অধীনে এক সহস্র লোকের এক একটি দল দিয়ে সৈন্যদল সাজালেন। এই সৈন্যদলে ছিল কুড়ি বছর ও তার ঊর্ধ্ববয়স্ক তিন লক্ষ লোক। এরা ছিল কৌশলী যোদ্ধা, বর্শা ও ঢাল ব্যবহারে নিপুণ।
{25:6} অধিকন্তু তিনি ইসরায়েল দেশ থেকে একশো তালন্ত রূপো দিয়ে এক লক্ষ সৈন্য ভাড়া করলেন।
{25:7} কিন্তু একজন প্রবক্তা নবী রাজার কাছে গিয়ে বললেন, এই ইসরায়েলী সৈন্যদের নেবেন না। প্রভু পরমেশ্বর উত্তর রাজ্যের এই লোকদের সহায় নন।
{25:8} আপনি ভাবতে পারেন, এই সৈন্যরা যুদ্ধে আপনার ক্ষমতা বৃদ্ধি করবে কিন্তু আপনাকে বিজয়ী করার কিম্বা পরাজিত করার ক্ষমতা একমাত্র ঈশ্বরেরই আছে। তিনিই আপনাকে শত্রুহস্তে পরাজিত করবেন।
{25:9} অমৎসিয় নবীকে জিজ্ঞাসা করলেন, তাহলে আমি যে সমস্ত রূপো ওদের দিলাম, তার কি হবে? নবী বললেন, প্রভু পরমেশ্বর আপনাকে তার চেয়ে বেশি দিতে পারেন।
{25:10} তখন অমৎসিয় ভাড়া করা সৈন্যদের ফিরিয়ে দিলেন, এবং তাদের বাড়ি ফিরে যেতে বললেন। তারা যিহুদীয়ার লোকদের উপর অত্যন্ত ক্রুদ্ধ হয়ে বাড়ি ফিরে গেল।
{25:11} রাজা অমৎসিয় সাহসে ভর করে তাঁর সৈন্যবাহিনীকে লবণ উপত্যকায় পরিচালনা করে নিয়ে গেলেন। সেখানে দারুণ যুদ্ধে দশ হাজার ইদোমী সৈন্যকে বধ করলেন
{25:12} আরও দশ হাজার সৈন্যকে বন্দী করে নিয়ে গেলেন সেলা নগরের পর্বতের চূড়ায়। সেখান থেকে তাদের নীচে ফেলে দেওয়া হয়, তারা সকলে মারা গেল।
{25:13} ওদিকে, রাজা অমৎসিয় যে ইসরায়েলী সৈন্যদের ফিরিয়ে দিয়েছিলেন, তারা শমরিয়া ও বেথ-হোরণ-এর মধ্যবর্তী অঞ্চলের যিহুদীয়ার অধীনস্থ সমস্ত নগর আক্রমণ করে তিন হাজার অধিবাসীকে হত্যা করল এবং প্রচুর জিনিসপত্র লুঠ করে নিয়ে গেল।
{25:14} ইদোমীদের পরাজিত করে ফিরে আসার সময় রাজা অমৎসিয় তাদের প্রতিমাগুলি নিয়ে এলেন এবং সেগুলিকে প্রতিষ্ঠা করে ধূপ-দীপ দিয়ে পূজার্চনা করতে লাগলেন।
{25:15} এতে প্রভু পরমেশ্বর অত্যন্ত ক্রুদ্ধ হলেন এবং তাঁর কাছে একজন নবীকে পাঠালেন। নবী এসে তাঁকে জিজ্ঞাসা করলেন, আপনি কেন ঐ দেবতাদের উপাসনা করছেন যে দেবতারা তাদের নিজেদের ভক্তদের তোমার হাত থেকে রক্ষা করতে পারল না?
{25:16} অমৎসিয় তাঁকে বাধা দিয়ে বললেন, কবে থেকে তোমায় রাজার পরামর্শদাতা নিযুক্ত করা হয়েছে? চুপ কর, নইলে তোমাকে হত্যা করব।নবী চুপ করলেন ঠিকই কিন্তু তার আগে বললেন, এবার বুঝেছি ঈশ্বর আপনাকে ধ্বংস করেত মনস্থ করেছেন, তাই আপনি এইসব কাজ করছেন এবং আমার পরামর্শ অবজ্ঞা করছেন।
{i25:17} ইসরায়েলের বিরুদ্ধে যুদ্ধ ( ২ রাজা 14:8-20 )
{25:17} যিহুদীয়ারাজ অমৎসিয় এবং তাঁর পরামর্শদাতারা ইসরায়েলের বিরুদ্ধে ষড়যন্ত্র করতে আরম্ভ করলেন। অমৎসিয় তখন যিহোয়াহাসের পুত্র তথা যেহুর পৌত্র ইসরায়েলরাজ যিহোয়াশের কাছে যুদ্ধের আহ্বান জানিয়ে দূত পাঠালেন।
{25:18} রাজা যিহোয়াশ তার উত্তরে বলে পাঠালেনঃ একদিন লেবাননের একটা কাঁটাঝোপ সীডার গাছের কাছে বলে পাঠাল যে, তোমার কন্যার সঙ্গে আমার পুত্রের বিবাহ দাও। তারপর একটা বুনো জানোয়ার সেই ঝোপের কাছ দিয়ে যাবার সময় মাড়িয়ে দিয়ে চলে গেল।
{25:19} অমৎসিয়, তুমি ইদোম জয় করেছ, ঠিক কথা। তবে তাতে তোমার অহঙ্কার খুব বেড়ে গেছে।আমার পরামর্শ হল, তুমি বাড়িতেই থাক। কেন অযথা বিপদ ডেকে আনছ? এতে তোমার নিজেরও সর্বনাশ হবে, সেই সাথে তোমার প্রজাদেরও সর্বনাশ হবে।
{25:20} কিন্তু অমৎসিয় তাঁর কথা গ্রাহ্য করলেন না। অমৎসিয়ের পরাজয়ই ঈশ্বর চেয়েছিলেন কারণ তিনি ইদোমীদের উপাস্য দেব প্রতিমার পূজা করতেন।
{25:21} ইসরায়েলরাজ যিহোয়াশ যিহুদীয়ার রাজা অমৎসিয়ের বিরুদ্ধে যুদ্ধযাত্রা করলেন। যিহুদীয়ার বেথ-শেমেশে দুই দলের সংঘর্ষ হল।
{25:22} যিহুদীয়ার সৈন্যদল পরাজিত হয়ে যে যার বাড়িতে পালিয়ে গেল।
{25:23} রাজা যিহোয়াশ অমৎসিয়কে বন্দী করে জেরুশালেমে নিয়ে গেলেন। সেখানে গিয়ে তিনি ইফ্রয়িম দ্বার থেকে কোণের দ্বার পর্যন্ত প্রায় চারশো হাত প্রাচীর ভেঙ্গে ফেললেন।
{25:24} তারপর সেখান থেকে সমস্ত সোনা-রূপো, মন্দিরের সমস্ত জিনিষ-পত্র, রাজকোষের সমস্ত ধনরত্ন, এমন কি জামিনস্বরূপ কিছু লোককেও শমরিয়ায় নিয়ে গেলেন।
{25:25} ইসরায়েলরাজ যিহোয়াশের মৃত্যুর পর যিহুদীয়ারাজ অমৎসিয় আরও পনেরো বছর জীবিত ছিলেন।
{25:26} রাজা অমৎসিয় তাঁর রাজত্বের শুরু থেকে শেষ পর্যন্ত যা কিছু কাজ করেছিলেন, তার সমস্ত বিবরণ যিহুদীয়া ও ইসরায়েলের রাজবংশের ইতিহাসে লেখা আছে।
{25:27} প্রভু পরমেশ্বরের বিরুদ্ধে বিদ্রোহী হবার পর থেকেই জেরুশালেমে তাঁর বিরুদ্ধে ষড়যন্ত্র শুরু হয়েছিল। শেষে তিনি লাখীশে পলায়ন করেন কিন্তু তাঁর শত্রুরা তাঁর অনুসরণ করে সেখানে গিয়ে তাঁকে হত্যা করে।
{25:28} তাঁর মৃতদেহ ঘোড়ার পিঠে চড়িয়ে জেরুশালেমে আনা হয়। তারপর দাউদ নগরে রাজপরিবারের সমাধিভূমিতে তাঁকে সমাহিত করা হয়।
{i26:1} যিহুদীয়ারাজ উৎসিয় ( ২ রাজা 14:21-22 ; 15:1-7 )
{26:1} যিহুদীয়ার প্রজাবৃন্দ রাজা অমৎসিয়ের ষোল বৎসর বয়স্ক পুত্র উৎসিয়কে তাঁর পিতার উত্তরাধিকারীরূপে সিংহাসনে বসালেন।
{26:2} (পিতার মৃত্যুর পর উৎসিয় এলাথ নগর পুনরুদ্ধার করেন এবং নতুন করে গড়ে তোলেন।)
{26:3} উৎসিয় ষোল বছর বয়শে রাজা হন এবং জেরুশালেমে বাহান্ন বছর রাজত্ব করেন। তাঁর জননী যিকলিয়া জেরুশালেমের কন্যা ছিলেন।
{26:4} পিতার আদর্শ অনুসরণ করে তিনি ঈশ্বরের প্রীতিজনক কাজ করতেন।
{26:5} তাঁর ধর্মীয় পরামর্শদাতা সখরিয় যতদিন বেঁচে ছিলেন, ততদিন তনি বিশ্বস্তভাবে প্রভু পরমেশ্বরের সেবা করেছেন এবং ঈশ্বর তাঁকে সমৃদ্ধি দান করেছেন।
{26:6} উৎসিয় ফিলিস্তিনীদের বিরুদ্ধে যুদ্ধযাত্রা করেন এবং গাৎ, যামনিয়া ও অসদোদের সমস্ত নগরের প্রাচীর ভেঙ্গে ফেলে অসদোদের কাছে এবং ফিলিস্তিয়ার অবশিষ্ট অঞ্চলে অনেক দুর্গনগরী নির্মাণ করেন।
{26:7} ঈশ্বর তাঁকে ফিলিস্তিনীদের, গুরবাল নিবাসী আরবীয়দের এবং মেয়নীদের পরাজিত করতে সাহায্য করেছিলেন।
{26:8} আম্মোনীদের উৎসিয়কে করদান করত। তিনি এত শক্তিশালী হয়ে উঠেছিলেন যে তাঁর খ্যাতি মিশর দেশ পর্যন্ত বিস্তার লাভ করেছিল।
{26:9} রাজা উৎসিয় জেরুশালেমের সুরক্ষাব্যবস্থা আরও সুদৃঢ় করার জন্য কোণের দ্বারে উপত্যকার দ্বারে এবং নগরীর প্রাচীর যেখানে বাঁক নিয়ে ঘুরে ঘুরে গেছে সেই স্থানগুলিতে মিনার নির্মাণ করলেন।
{26:10} এছাড়াও তিনি প্রান্তরে অনেক সুরক্ষিত মিনার নির্মাণ করেছিলেন এবং অনেক কূপ খনন করেছিলেন কারণ পশ্চিমের পাহাড়তলীতে ও সমতলভূমিতে তাঁর বিরাট পশুপাল ছিল।তিনি কৃষিকাজ ভালবাসতেন বলে প্রজাদের দিয়ে পার্বত্য অঞ্চলে দ্রাক্ষাক্ষেত্রে তৈরী করিয়েছিলেন এবং উর্বরা ভূমিতে চাষ-আবাদ করিয়েছিলেন।
{26:11} তাঁর বিরাট এক সৈন্যবাহিনী যুদ্ধের জন্য সর্বদা প্রস্তুত থাকত। রাজার কর্মাধ্যক্ষদের অন্যতম হনানিয়ের তত্ত্বাবধানে সচিব যিয়িয়েল এবং মাস্সেয়া এই সমস্ত কার্যাবলীর বিরবণ লিপিবদ্ধ করতেন।
{26:12} এই সৈন্যবাহিনী 2,600 জন সেনাপতির দ্বারা পরিচালিত হত।
{26:13} তাঁদের অধীনে 307,500 জন সৈন্য রাজার শত্রুর বিরুদ্ধে যুদ্ধ করতে সক্ষম ছিল।
{26:14} রাজা উৎসিয় এই সৈন্যদের ঢাল, বর্শা, শিরস্ত্রাণ, বর্ম, তীর-ধনুক এবং ফিঙ্গার জন্য পাথর যোগান দেওয়ার ব্যবস্থা করেছিলেন।
{26:15} জেরুশালেমে তিনি তাঁর কুশলী কর্মীদের দিয়ে ইঞ্জিন তৈরী করিয়ে মিনার ও নগর প্রাচীরের উপরের কোণে স্থাপন করেন যাতে সেই যন্ত্রগুলি দিয়ে তীর ও বড় বড় পাথর নিক্ষেপ করা যায়। তাঁর খ্যাতি বহুদূর পর্যন্ত বিস্তৃত হয়েছিল এবং ঈশ্বরের সাহায্যে তিনি প্রবল পরাক্রান্ত হয়েছিলেন।
{i26:16} অহঙ্কারের জন্য উৎসিয়ের দণ্ড
{26:16} প্রবল পারাক্রান্ত হবার সঙ্গে সঙ্গে রাজা উৎসিয়ের মনে অহঙ্কার জন্মাল এবং তাঁর পতন ডেকে আনল। তিনি নিজে মন্দিরে বেদীতে ধূপ জ্বালাতে গেলেন এবং তাঁর আরাধ্য ঈশ্বর প্রভু পরমেশ্বরের অবমাননা করলেন।
{26:17} পুরোহিত অসরিয় আশীজন বলবান ও সাহসী পুরোহিতকে নিয়ে রাজাকে বাধা দেবার জন্য তাঁকে অনুসরণ করলেন।
{26:18} তাঁরা রাজাকে বললেন, রাজা উৎসিয়, প্রভু পরমেশ্বরের উদ্দেশে ধূপ জ্বালানোর অধিকার আপনার নেই। একমাত্র হারোণকুলের পুরোহিতদেরই এই কাজের জন্য পবিত্র করা হয়েছে। আপনি এই পবিত্রস্থান ত্যাগ করুন। আপনি প্রভু পরমেশ্বরের অবমাননা করেছেন, তাই আপনি তাঁর গৌরব ও আশীর্বাদ থেকে বঞ্চিত হবেন।
{26:19} রাজা উৎসিয় মন্দিরে ধূপবেদীর পাশে ধূপদানী হাতে তখনও দাঁড়িয়ে। পুরোহিতদের উপরে প্রচণ্ড ক্রুদ্ধ তিনি। এইভাবে ক্রুব্ধ হওয়ার সঙ্গে সঙ্গে রাজার কপালে দেখা দিল কুষ্ঠরোগ।
{26:20} অসরিয় ও অন্যান্য পুরোহিতেরা রাজার কপালের দিকে চেয়ে আতঙ্কিত হয়ে উঠলেন এবং তাঁকে জোর করে মন্দির থেকে বার করে দিলেন। তিনি নিজেও তাড়াতাড়ি বার হয়ে গেলেন কারণ প্রভু পরমেশ্বর তাঁকে দণ্ড দিয়েছেন।
{26:21} রাজা উৎসিয় এই রোগের জন্য আনুষ্ঠানিক ভাবে অপবিত্র হওয়ায় জীবনের বাকী দিনগুলি স্বগৃহে সকলের কাছ থেকে বিচ্ছিন্ন হয়ে কাটিয়ে দিলেন। মন্দিরে যাবার অধিকার তাঁর ছিল না। তাঁর পুত্র যোথাম রাজপরিবার ও দেশের শাসনভার গ্রহণ করলেন।
{26:22} আমোসের পুত্র যিশাইয় রাজা উৎসিয়ের রাজত্বকালের অন্যান্য সমস্ত কার্যবলীর বিবরণ লিপিবদ্ধ করে গেছেন।
{26:23} উৎসিয়ের মৃত্যুর পর তাঁকে রাজপরিবারের সমাধিভূমিতে সমাহিত করা হলেও রাজ পরিবারের সমাধিগুহায় তার স্থান হল না। তাঁর পুত্র যোথাম রাজার উত্তরাধিকারীরূপে রাজা হয়ে রাজ্যভার গ্রহণ করলেন।
{i27:1} যিহুদীয়ারাজ যোথাম ( ২ রাজা 15:32-38 )
{27:1} যোথাম পঁচিশ বছর বয়সে রাজা হন এবং ষোল বছর জেরুশালেমে থেকে রাজ্য শাসন করেন। সাদোকের কন্যা জেরুশা ছিলেন তাঁর জননী।
{27:2} পিতার আদর্শ অনুসরণ করে তিনি পরমেশ্বরের প্রীতিজনক কাজ করতেন। তবে তিনি তাঁর পিতার মত মন্দিরে ধূপ জ্বালাতে যাওয়ার ধৃষ্টতা করে পাপ করেন নি। কিন্তু তাহলেও প্রজারা তাদের পাপাচরণ পরিত্যাগ করে নি।
{27:3} রাজা যোথামই মন্দিরের উত্তর দিকের তোরণদ্বার নির্মাণ করেন এবং জেরুশালেমের ওফেল নামে নগর-প্রাচীরের উপরে আরও অনেক কিছু নির্মাণ ও সংস্কারের কাজ করেন।
{27:4} যিহুদীয়ার পার্বত্য অঞ্চলের নানাস্থানে তিনি নগর স্থাপন করেন এবং বনাঞ্চলে অনেক গড় ও দুর্গ নির্মাণ করেন।
{27:5} তিনি আম্মোনরাজকে যুদ্ধে পরাজিত করেন এবং পর পর তিন বৎসর তিনি আম্মোনীদের একশো তালন্ত রূপো, দশ সহস্র কোর গম ও দশ সহস্র কোর যব দিতে বাধ্য করলেন।
{27:6} যোথাম একনিষ্ঠভাবে তাঁর আরাধ্য ঈশ্বর প্রভু পরমেশ্বরের বাধ্য হয়ে চলতেন বলেই তিনি পরাক্রমশালী হয়ে উঠেছিলেন।
{27:7} রাজা যোথামের রাজত্বকালের সমস্ত কার্যবিবরণ, তাঁর শাসন প্রণালী ‘ইসরায়েল ও যিহুদা বংশের ইতিহাসে’ লিপিবদ্ধ আছে।
{27:8} রাজ্যের শাসনভার গ্রহণের সময় যোথামের বয়স ছিল পঁচিশ বৎসর এবং জেরুশালেমে তিনি রাজত্ব করেন ষোল বৎসর।
{27:9} যোথামের মৃত্যুর পর দাউদ নগরে তাঁকে সমাধি দেওয়া হয়। তাঁর পুত্র আহস তাঁর সিংহাসনে বসেন।
{i28:1} যিহুদীয়ারাজ আহস ( ২ রাজা 16:1-4 )
{28:1} আহস কুড়ি বৎসর বয়সে রাজা হন এবং জেরুশালেমে ষোল বৎসর রাজত্ব করেন। তিনি পূর্বপুরুষ রাজা দাউদের আদর্শ অনুসরণ না করে প্রভু পরমেশ্বরের দৃষ্টিতে ঘৃণার কাজ করতেন এবং
{28:2} অন্যান্য ইসরায়েলী রাজাদের দৃষ্টান্ত অনুসরণ করতেন। তিনি ধাতু দিয়ে বেলদেবের মূর্তি নির্মাণ করিয়েছিলেন এবং
{28:3} হিল্লোম উপত্যকায় ধূপ জ্বালাতেন, এমন কি প্রভু পরমেশ্বর ইসরায়েলীদের এই দেশ দেবার জন্য সেখানকার যে সমস্ত জাতিকে বিতাড়িত করেছিলেন, রাজা আহস তাদের ঘৃণ্য আচার-অনুষ্ঠান অনুকরণ করে সেই সমস্ত প্রতিমার সামনে নিজের পুত্রদের হোমবলিরূপে উৎসর্গ করেছিলেন।
{28:4} পাহাড়ের উপরে এবং প্রত্যেকটি গাছের তলায় ভিন্ন জাতির উপাসনা স্থানে আহস বলি উৎসর্গ করতেন এবং ধূপ জ্বেলে পূজাঅর্চনা করতেন।
{i28:5} সিরিয়া ও ইসরায়েলের মধ্যে যুদ্ধ ( ২ রাজা 16:5 )
{28:5} রাজা আহসের পাপের ফলে তাঁর আরাধ্য ঈশ্বর প্রভু পরমেশ্বর সিরিয়ার রাজার হাতে তাঁকে পরাস্ত করালেন এবং রাজ্য বহু সংখ্যক যিহুদীয়াবাসীকে বন্দী করে দামাস্কাসে নিয়ে গেলেন। এ ছাড়াও রমলিয়ের পুত্র ইসরায়েলরাজ পেকাহ্-এর হাতেও
{28:6} প্রভু পরমেশ্বর আহসকে পরাজিত করালেন এবং যিহুদীয়ার 120,000 জন বীর যোদ্ধাকে এক দিনে বধ করালেন। তাঁদের পূর্বপুরুষের আরাধ্য ঈশ্বর প্রভু পরমেশ্বর এই ঘটনাকে সংঘটিত হতে দিয়েছিলেন কারণ যিহুদীয়ার অধিবাসী তাঁকে পরিত্যাগ করেছিল।
{28:7} সিখ্রি নামে একজন ইসরায়েলী সৈনিক আহসের পুত্র মাসেয়কে এবং রাজপ্রাসাদের অধ্যক্ষ অসরিকাম ও ইলকানাকে বধ করল।
{28:8} যিহুদীয়াবাসী জনগণ তাদের স্বজাতি হলেও ইসরায়েলী সৈন্যরা তাদের 200,000 জন নারী ও শিশুকে বন্দী করে প্রচুর পরিমাণে লুন্ঠিত দ্রব্যের সঙ্গে শমরিয়ায় নিয়ে যায়।
{i28:9} নবী ওদেদ
{28:9} শমরিয়াতে ওদেদ নামে প্রভু পরমেশ্বরের একজন নবী বাস করতেন। তিনি যুদ্ধ থেকে প্রত্যাগত যিহুদীয়াবাসী বন্দীসহ ইসরায়েলী সৈন্যদলের নগরে প্রবেশ মুখে তাদের সঙ্গে দেখা করে বললেন, তোমাদের পূর্বপুরুষের আরাধ্য ঈশ্বর যিহুদীয়ার উপর ক্রুদ্ধ হয়ে তোমাদের দিয়ে তাদের উপরে পরাজয় এনেছেন। কিন্তু তোমরা যে নৃশংসভাবে তাদের হত্যা করেছ সে কথা তিনি শুনেছেন।
{28:10} এখন তোমরা আবার জেরুশালেম ও যিহুদীয়ার নর-নারীদের তোমাদের ক্রীতদাস ও দাসী করে রাখতে চেয়েছ। তোমরা কি জান না যে তোমরাও তোমাদের ঈশ্বর প্রভু পরমেশ্বরের কাছে অপরাধ করেছ?
{28:11} শোন আমার কথা! এই বন্দীরা তোমাদের ভাই ও বোন। ওদের ফিরে যেতে দাও। নইলে প্রভু পরমেশ্বরের প্রচণ্ড ক্রোধের দণ্ড তোমাদের উপরে নেমে আসবে।
{28:12} উত্তর রাজ্যের চারজন নেতৃস্থানীয় ব্যক্তি যিহোহাননের পুত্র অসরিয়, মশিল্লেমোতের পুত্র বেরিখিয়, শল্লুমের পুত্র যিহিষ্কিয় ও হদলয়ের পুত্র অমাসা যুদ্ধ থেকে প্রত্যাগত সৈন্যদের নৃশংস আচরণের বিরোধিতা করলেন।
{28:13} তাঁরা বললেন, ঐ বন্দীদের এখানে এনো না! আমরা এরই মধ্যে প্রভু পরমেশ্বরের বিরুদ্ধে পাপ করেছি এবং তাঁর হাতে দণ্ডিত হওয়ার জন্য তাঁকে ক্রুদ্ধ করে তুলেছি। এখন তোমরা এমন একটা কাজ করতে চাইছ যা আমাদের পাপের মাত্রা আরও বাড়িয়ে দেবে।
{28:14} তখন সৈন্যরা সেই বন্দীদের ও তাদের লুন্ঠিত জিনিসপত্র সমাজের লোক ও নেতৃবৃন্দের হাতে তুলে দিল
{28:15} এবং সেই চারজন নেতাকে লুন্ঠিত দ্রব্য থেকে বন্দীদের কাপড়-চোপড় ইত্যাদি দেবার ভার দেওয়া হল। তাঁরা তাদের কাপড় এবং চপ্পল দিলেন। তাদের যথেষ্ট খাদ্য পানীয় এবং জলপাই তেল দিলেন ক্ষতে প্রলেপ দেবার জন্য। যে বন্দীরা অত্যন্ত দুর্বল, পথে চলতে অসমর্থ, তাদের গাধায় চড়িয়ে অন্যান্য সমস্ত বন্দীসহ তাঁরা যিহুদীয়ার এলাকা খেজুর গাছে ঘেরা নগরী যিরিহোতে পৌঁছে দিলেন। ইসরায়েলীরা তখন শমরিয়ায় তাদের বাড়িতে ফিরে গেল।
{i28:16} আসিরিয়ার কাছে রাজা আহসের সাহায্য ভিক্ষা ( ২ রাজা 16:7-9 )
{28:16} ইদোমীরা আবার যিহুদীয়া আক্রমণ করে বহু লোককে বন্দী করে নিয়ে গেল।
{28:17} তখন রাজা আহস আসিরিয়ার রাজা তিগলাৎ পিলেশরের কাছে দূতমুখে সাহায্যের আবেদন জানালেন।
{28:18} এই একই সময়ে ফিলিস্তিনীরা পশ্চিমের পাহাড়তলী ও দক্ষিণ যিহুদীয়ার শহরগুলি আক্রমণ করছিল। তারা বেথ-শেমেশের নগরগুলি, অয়ালোন, গদেরোৎ, সোখোর নগরগুলি, তিম্না ও গিম্সোর গ্রামাঞ্চলগুলি অধিকার করে স্থায়ীভাবে বসতি স্থাপন করেছিল।
{28:19} যিহুদীয়ারাজ আহস তাঁর প্রজাদের প্রাপ্য ন্যায্যা অধিকার থেকে বঞ্চিত করেছিলেন এবং প্রভু পরমেশ্বরের কাছে সত্য লঙ্ঘন করায় প্রভু পরমেশ্বর যিহুদীয়ার উপর এই বিপর্যয় এনেছিলেন।
{28:20} আসিরীয় সম্রাট রাজা আহসকে সাহায্যের পরিবর্তে তাঁর বিরোধীতা করে তাঁকে পযুর্দস্ত করে তুললেন।
{28:21} তখন রাজা আহস মন্দির, রাজপ্রাসাদ এবং প্রজাদের নেতৃবৃন্দের বাড়ী থেকে ধন সম্পদ নিয়ে সম্রাটের কাছে প্রণামী পাঠালেন কিন্তু তাতেও তাঁর কোনও সাহায্য পেলেন না।
{i28:22} রাজা আহসের পাপ
{28:22} অবস্থা যখন আরও খারাপ হয়ে উঠল তখন আহস প্রভু পরমেশ্বরের বিরুদ্ধে এত পাপ করতে লাগলেন যা আগে কোন দিন হয় নি।
{28:23} যারা তাঁকে পরাজিত করেছিল সেই সিরিয়ার দেবতাদের কাছে তিনি বলি উৎসর্গ করলেন। তিনি বললেন, সিরিয়ার দেবতারা সিরিয়ার রাজাদের সাহায্য করেছেন, সুতরাং আমি যদি তাঁদের কাছে বলি উৎসর্গ করি তাহলে আমাকেও তাঁরা সাহায্য করবেন। এর ফলে তাঁর উপরে ও জাতির উপরে বিপর্যয় নেমে এল।
{28:24} উপরন্তু তিনি মন্দিরের তৈজসপত্র ভেঙ্গে চুরমার করে দিলেন। মন্দির বন্ধ করে দিলেন এবং জেরুশালেমের প্রতিটি অংশে দেব পূজার বেদী তৈরী করে দিলেন।
{28:25} যিহুদীয়ার প্রতিটি শহর ও নগরে অসার দেবতাদের কাছে ধূপ জ্বালানোর জন্য রাজা আহস দেবতার পূজাবেদী নির্মাণ করলেন। ফলে রাজা আহসের উপরে তাঁর পূর্বপুরুষের আরাধ্য ঈশ্বর প্রভু পরমেশ্বরের ক্রোধ নেমে এল।
{28:26} রাজা আহসের রাজত্বকালের সমস্ত ঘটনার কথা প্রথম থেকে শেষ পর্যন্ত যিহুদীয়া ও ইসরায়েলের রাজবংশের ইতিহাসে লেখা আছে।
{28:27} মৃত্যুর পর আহসকে জেরুশালেমে সমাধিস্থ করা হয় কিন্তু রাজপরিবারের সমাধিভূমিতে তাঁর স্থান হয় নি, তাঁর পুত্র হিষ্কিয় তাঁর উত্তরাধিকারী হিসাবে রাজা হন।
{i29:1} যিহুদীয়ার রাজা হিষ্কিয় (২ রাজা 18:1–3)
{29:1} হিষ্কিয় পঁচিশ বছর বয়সে যিহুদীয়ার রাজা হন এবং ঊনত্রিশ বছর জেরুশালেমে রাজত্ব করেন। তাঁর জননী অবিয় ছিলেন সখরিয়ের কন্যা।
{29:2} পূর্বপুরুষ রাজা দাউদের আদর্শ অনুসরণ করে তিনি প্রভু পরমেশ্বরের প্রীতিজনক কাজ করেছিলেন।
{i29:3} মন্দিরের শুদ্ধিকরণ
{29:3} হিষ্কিয়ের রাজত্বের প্রথম বৎসরের প্রথম মাসে রাজা হিষ্কিয় মন্দিরের দ্বারগুলি আবার খুলে দিলেন এবং মেরামত করালেন।
{29:4} তিনি পুরোহিত ও লেবীয়দের মন্দিরের পূর্বদিকের প্রাঙ্গণে একত্র করে
{29:5} তাঁদের বললেন, লেবীয়রা তোমরা নিজেদের শুচিশুদ্ধ করে তোমাদের পিতৃপুরুষের আরাধ্য ঈশ্বর প্রভু পরমেশ্বরের মন্দিরকে পবিত্র কর। মন্দিরে যা কিছু অপবিত্র জিনিস আছে, সব দূর করে দাও।
{29:6} আমাদের পূর্ব পুরুষেরা আমাদের আরাধ্য ঈশ্বর প্রভু পরমেশ্বরের কাছে অবিশ্বস্ত হয়েছিলেন এবং তাঁর অপ্রীতিকর সমস্ত কাজ করেছিলেন। তাঁরা তাঁকে পরিত্যাগ করলেন, ত্যাগ করলেন তাঁর মন্দির।
{29:7} বন্ধ করে দিলেন মন্দিরদ্বার, নিভে গেল দীপ, বন্ধ হল ধূপ জ্বালা, ইসরায়েলের ঈশ্বরের কাছে হোমবলি নিবেদন বন্ধ হয়ে গেল।
{29:8} এইজন্য প্রভু পরমেশ্বর যিহুদীয়া আর জেরুশালেমের উপর প্রচণ্ড ক্রুদ্ধ হলেন এবং এর ফলে তিনি তাদের প্রতি যা করেছিলেন তা সকলকে ভীত ও সন্ত্রস্ত করে তুলেছিল। সে কথা তোমরা সকলেই জান।
{29:9} আমাদের পিতৃপুরুষেরা যুদ্ধে নিহত হয়েছিলেন আর আমাদের স্ত্রী-সন্তানদের নিয়ে যাওয়া হয়েছিল বন্দী করে।
{29:10} আমি মনস্থ করেছি, ইসরায়েলের ঈশ্বর প্রভু পরমেশ্বরের সঙ্গে এক সন্ধিচুক্তি স্তাপন করব যাতে আমাদের উপর তাঁর ক্রোধ নিবৃত্ত হয়।
{29:11} হে আমার বৎসগণ, আর সময় নষ্ট করো না। প্রভু পরমেশ্বরের সম্মুখে ধূপ জ্বালানোর জন্য এবং প্রজাদের তাঁর উপাসনায় মনোনিবেশ করানোর জন্য তোমারই তাঁর মনোনীত।
{29:12} সেখানে উপস্থিত নিম্নলিখিত লেবীয়রা কোহাৎ গোষ্ঠীর অমাসয়ের পুত্র মাহৎ ও অসরিয়ের পুত্র যোয়েল, মরারি গোষ্ঠীর অব্দির পুত্র
{29:13} কীশ ও যিহলিলেলের পুত্র অসরিয়, গের্শোন গোষ্ঠীর সিম্মের পুত্র যোয়াহ্ ও যোয়াহের পুত্র এদন, ইলীষাফন গোষ্ঠীর শিম্রি
{29:14} ও যিয়ুয়েল এবং আসফ গোষ্ঠীর সখরিয় ও মত্তনিয়, হেমন গোষ্ঠীর যিহূয়েল ও শিমিয়ি এবং যেদুথুন গোষ্ঠীর শমরিয় ও উষীয়েল
{29:15} অন্যান্য সমস্ত লেবীয়দের একত্র করে আনুষ্ঠানিকভাবে নিজেদের শুচিশুদ্ধ করলেন। তারপর রাজার আদেশ অনুযায়ী প্রভু পরমেশ্বরের বিধান সম্মতভবে তাঁরা আনুষ্ঠানিকভাবে মন্দিরের শুদ্ধিকরণের কাজ আরম্ভ করলেন।
{29:16} পুরোহিতেরা মন্দিরের মধ্যে গিয়ে প্রথা ও আনুষ্ঠানিকভাবে যা কিছু অশুচি জিনিস পেলেন, সমস্ত মন্দিরের প্রাঙ্গণে বার করে আনলেন। সেখান থেকে লেবীয়েরা সেগুলি নগরের বাইরে কিদ্রোণ উপত্যকায় নিয়ে গেলেন।
{29:17} তাঁদের কাজ শুরু হয়েছিল প্রথম মাসের প্রথম দিনে এবং মন্দিরে প্রবেশকক্ষসহ সমস্ত স্থানের শুচিকরণের কাজ শেষ হয়েছিল আট দিনে। তারপর আরও আটদিন অর্থাৎ ঐ মাসের ষোল তারিখের মধ্যে তাঁরা মন্দিরকে উপাসনার উপযুক্ত করে কাজ শেষ করলেন।
{i29:18} পুনরায় মন্দির উৎসর্গ
{29:18} লেবীয়রা রাজা হিষ্কিয়ের কাছে নিম্নলিখিত বিবরণ পেশ করলেনঃ আমরা আনুষ্ঠানিকভাবে সমগ্র মন্দির পবিত্র করেছি। হোমবলি উৎর্গের বেদী, ঈশ্বরের উপস্থিতির প্রতীক পবিত্র রুটির টেবিল এবং অন্যান্য সমস্ত সরঞ্জাম কিছুই বাদ যায় নি।
{29:19} রাজা আহস ঈশ্বরের কাছে বিশ্বাসভঙ্গ করার পর মন্দিরের যে সমস্ত জিনিসপত্র নিয়ে গিয়েছিলেন, সব আমরা ফিরিয়ে এনেছি এবং সেগুলি আবার উৎসর্গ করেছি। সমস্ত কাজই আমরা প্রভু পরমেশ্বরের বেদীর সামনে সম্পন্ন করেছি।
{29:20} রাজা হিষ্কিয় আর দেরী না করে নগরের নেতৃস্থানীয় ব্যক্তিদের সঙ্গে নিয়ে মন্দিরে গেলেন।
{29:21} রাজপরিবার ও যিহুদীয়ার প্রজাবর্গের পাপের প্রায়শ্চিত্তের জন্য এবং মন্দিরকে পবিত্র করার জন্য তাঁরা নৈবেদ্যরূপে নিয়ে গেলেন সাতটি বৃষ, সাতটি মেষ, সাতটি মেষ শাবক এবং সাতটি ছাগ। এই পশুগুলিকে রাজা হিষ্কিয় হোমবলিরূপে যজ্ঞ বেদীতে উৎসর্গ করার জন্য পুরোহিতদের আদেশ দিলেন।
{29:22} পুরোহিতেরা প্রথমে বৃষ, তারপরে মেষ ও পরে মেষশাবক বলি দিলেন এবং প্রত্যেকটি বলির রক্ত বেদীতে ছিটিয়ে দিলেন।
{29:23} সবশেষে তাঁরা ছাগগুলিকে নিয়ে রাজার কাছে এবং সমবেত উপাসকদের কাছে নিয়ে গেলেন। তাঁরা ছাগগুলির মাথায় হাত রাখলেন।
{29:24} তখন পুরোহিতেরা ছাগগুলিকে বলি দিয়ে সমস্ত প্রজাবর্গের পাপের প্রায়শ্চিত্তের জন্য তাদের রক্ত বেদীর উপরে ছিটিয়ে দিলেন। কারণ রাজা সমগ্র ইসরায়েল জাতির জন্য হোমবলি ও প্রায়শ্চিত্তের বলি উৎসর্গ করার আদেশ দিয়েছিলেন।
{29:25} প্রভু পরমেশ্বর রাজসভার প্রবক্তা নবী গাদ এবং প্রবক্তা নবী নাথনের মাধ্যমে রাজা দাউদকে যে নির্দেশ দিয়েছিলেন, সেই নির্দেশ রাজা হিষ্কিয় পালন করতে লাগলেন। তিনি বাঁশী, করতাল এবং
{29:26} রাজা দাউদ যে ধরণের বাদ্যযন্ত্র ব্যবহার করতেন সেই রকম বাদ্যযন্ত্রসহ লেবীয়দের মন্দিরে নিযুক্ত করলেন। পুরোহিতরাও তুরী হাতে নিয়ে দাঁড়ালেন।
{29:27} হিষ্কিয় হোমবলি উৎসর্গ করার আদেশ দিলেন। বলির কাজ আরম্ভ হল। হোমবলি উৎসর্গের সঙ্গে সঙ্গে গায়কেরা গান আরম্ভ করল।
{29:28} সমবেত প্রত্যেকে উপাসনায় যোগ দিল এবং হোম শেষ না হওয়া পর্যন্তগান চলল ও বাদ্যযন্ত্র বাজতে লাগল।
{29:29} তারপর রাজা হিষ্কিয় ও সমস্ত প্রজা নতজানু হয়ে ঈশ্বরকে প্রণাম করল।
{29:30} রাজা এবং ইসরায়েলীদের নেতৃবৃন্দ রাজা দাউদ ও প্রবক্তা নবী আসফের লেখা প্রংশসা গীতি ও স্তবগান লেবীয়দের গাইতে বললেন। তখন সকলে মহানন্দে প্রশংসাগীতি গাইতে লাগল এবং নতজানু হয়ে ঈশ্বরের কাছে প্রণাম নিবেদন করল।
{29:31} হিষ্কিয় প্রজাদের বললেন, এখন তোমরা আনুষ্ঠানিকভাবে শুদ্ধ হয়েছ। এবার তোমরা প্রভু পরমেশ্বরের উদ্দেশে কৃতজ্ঞতার বলি ও নৈবেদ্য উৎসর্গ কর। তারা রাজার আদেশ পালন করল। তাদের মধ্যে কিছু লোক স্বেচ্ছায় হোমবলি উৎসর্গের জন্য বলির পশুও নিয়ে এল।
{29:32} তারা সত্তরটি বৃষ, একশো মেষ এবং দুশো মেষশাবক আনল প্রভু পরমেশ্বরের কাছে হোমবলির জন্য।
{29:33} উপাসক প্রজাসাধারণের আহারের জন্য ব্যবহার করার উদ্দেশ্যে তারা আরও ছয় হাজার বৃষ এবং তিন হাজার মেষ বলি দেবার জন্য এনেছিল।
{29:34} এত পশু বলি দেবার মত যথেষ্ট পুরোহিত না থাকায় লেবীয়রা কাজের শেষ পর্যন্ত তাঁদের সাহায্য করেছিলেন। তখন থেকে আরও অনেক পুরোহিত নিজেদের আনুষ্ঠানিকভাবে শুদ্ধ করেছিলেন। (পুরোহিতদের চেয়ে লেবীয়রা নিজেদের আনুষ্ঠানিকভাবে শুচিশুদ্ধ রাখায় বিশেষ সর্তক ছিলেন।
{29:35} উপরন্তু যে বলির মাংস লোকদের আহারের জন দেওয়া হয়েছিল সেই স্বস্ত্যয়ন বলির ক্ষেত্রে প্রত্যেকটি বলির মেদ সম্পূর্ণভাবে হোমের আগুনে দাহ করা এবং বলির সঙ্গে নিবেদিত সুরা হোমে ঢেলে দেওয়ার দায়িত্বও ছিল পুরোহিতদের উপরে ন্যস্ত। মন্দিরে আবার উপাসানা আরম্ভ হল।
{29:36} রাজা হিষ্কিয় এবং প্রজাবৃন্দ — সকলেই খুব খুশী কারণ এত শীঘ্র এই বিরাট কর্ম সম্পাদনে ঈশ্বর তাঁদের সাহায্য করেছেন।
{i30:1} তারণোৎসবের প্রস্তুতি
{30:1} আনুষ্ঠানিকভাবে শুচিশুদ্ধ পুরোহিতের সংখ্যা প্রয়োজনের তুলনায় কম থাকায় প্রজারা সেই সময় জেরুশালেমে উপস্থিত হতে পারে নি। সেইজন্য প্রথম মাসের নির্দিষ্ট সময়ে তারণোৎসব পালন করা
{30:2} সম্ভব হয় নি। তাই রাজা হিষ্কিয় তাঁর পারিষদ এবং জেরুশালেমের নাগরিকদের সম্মতিক্রমে দ্বিতীয় মাসে তারোণৎসব পালন করা স্থির করলেন। রাজা সমগ্র ইসরায়েল ও যিহুদীয়া
{30:3} রাজ্যে সংবাদ পাঠিয়ে দিলেন। তিনি বিশেষ যত্ন সহকারে ইফ্রয়িম ও মনঃশির গোষ্ঠীবর্গের কাছে ইসরায়েলের আরাধ্য ঈশ্বর প্রভু পরমেশ্বরের সম্মানে তারণোৎসব পালনের জন্য আমন্ত্রণ জানিয়ে পত্র দিলেন।
{30:4} রাজা এবং প্রজাবৃন্দ সকলেই তাঁদের পরিকল্পনায় অত্যন্ত খুশী ছিলেন।
{30:5} তাই, উত্তরে দান থেকে দক্ষিণে বেরশেবা পর্যন্ত সমস্ত ইসরায়েলীদের জেরুশালেমে এসে বিধানসম্মতভাবে তারণোৎসব পালনের জন্য আমন্ত্রণ জানানো হল। এত বিরাট লোক সমাগমের ব্যবস্থা আগে কখনও হয় নি।
{30:6} রাজা ও তাঁর পারিষদদের আদেশে যিহুদীয়া ও ইসরায়েল রাজ্যের সর্বত্র আমন্ত্রণপত্র নিয়ে দূতেরা রওনা হয়ে গেল । পত্রে লেখা ছিল: হে ইসরায়েলী প্রজাবৃন্দ, তোমরা আসিরিয়ার কবল থেকে মুক্ত হয়েছ। এবার অব্রাহাম, ইসহাক ও যাকোবের আরাধ্য ঈশ্বর প্রভু পরমেশ্বরের কাছে ফিরে এস। তিনিও তোমাদের কাছে ফিরে আসবেন।
{30:7} তোমাদের পূর্বপুরুষ ও তোমাদের অন্যান্য ইসরায়েলী ভাইদের মত হয়ো না। তারা তাদের ঈশ্বর প্রভু পরমেশ্বরের কাছে বিশ্বাসভঙ্গ করেছিল। ফলে যে চরম দণ্ড তার পেয়েছিল তা তোমরা দেখেছ।
{30:8} তাদের মত তোমরা জেদী ও উদ্ধত হয়ো না, প্রভু পরমেশ্বরের বাধ্য হও। যে মন্দির তোমাদের আরাধ্য ঈশ্বর প্রভু পরমেশ্বর চিরদিনের জন্য পবিত্র করেছেন, জেরুশালেমের সেই মন্দিরে এস, আরাধনা কর তাঁর, যেন তোমাদের উপর থেকে তাঁর ক্রোধ নিবৃত্ত হয়।
{30:9} যদি তোমরা তাঁর কাছে ফিরে আস তাহলে যারা তোমাদের আত্মীয় স্বজনদের বন্দী করে নিয়ে গেছে, তারা তাদের উপরে করুণা করবে এবং তাদের দেশে ফিরে আসতে দেবে। তোমাদের আরাধ্য ঈশ্বর প্রভু পরমেশ্বর দয়াময়, কৃপাবান তিনি। যদি তোমরা তাঁর কাছে ফিরে আস, তিনি গ্রহণ করবেন তোমাদের।
{30:10} সংবাদ বাহকেরা সুদূর উত্তরে সবুলুন গোষ্ঠীর এলাকা থেকে ইফ্রয়িম ও মনঃশি গোষ্ঠীর সমগ্র এলাকার প্রত্যেকটি নগরে গেল। কিন্তু লোকেরা তাদের উপহাস ও বিদ্রূপ করল।
{30:11} তাহলেও আশের, মনঃশি ও সবুলুন গোষ্ঠীর কিছু লোক জেরুশালেমে আসতে ইচ্ছুক ছিল।
{30:12} ঈশ্বরও যিহুদীয়ার মানুষের মাঝে কর্মরত ছিলেন যেন রাজা ও তাঁর পারিষদদের আদেশ অনুযায়ী ঈশ্বরের ইচ্ছাপালনে একমত হয়ে তারা ঐক্যবদ্ধ হয়।
{i30:13} তারণোৎসব উদযাপিত
{30:13} দ্বিতীয় মাসে খামিরবিহীন রুটির উৎসব পালন করার জন্য বিপুল সংখ্যক লোক জেরুশালেমে উপস্থিত হল।
{30:14} তারা জেরুশালেম মন্দিরে ব্যবহৃত হোমবলির যজ্ঞবেদী ও ধূপ জ্বালানোর সমস্ত বেদী নিয়ে গিয়ে কিদ্রোণ উপত্যকায় ফেলে দিল।
{30:15} তারপর সেই মাসের চোদ্দ তারিখে তারা তারণোৎসবের বলিরূপে মেষশাবক বলি দিল। যে সমস্ত পুরোহিত ও লেবীয় নিজেদের আনুষ্ঠানিকভাবে শুচি করেন নি, তাঁরা লজ্জিত হয়ে প্রভু পরমেশ্বরের কাছে নিজেদের উৎসর্গ করলেন এবং হোমবলি উৎসর্গ করার যোগ্যতা অর্জন করলেন।
{30:16} ঈশ্বরভক্ত মোশির বিধানের নির্দেশ অনুযায়ী তাঁরা মন্দিরে নিজেদের স্থান গ্রহণ করলেন। লেবীয়রা বলির রক্ত পুরোহিতদের হাতে দিলেন, পুরোহিতেরা সেই রক্ত বেদীতে ছিটিয়ে দিলেন।
{30:17} বহুলোক আনুষ্ঠানিকভাবে শুচি না হওয়ায় তারা তারণোৎসবের মেষশাবক বলি দিতে পারল না, তাই লেবীয়রা তাদের হয়ে প্রভু পরমেশ্বরের কাছে মেষশাবক বলি উৎসর্গ করে দিলেন।
{30:18} উপরন্তু ইফ্রয়িম, মনঃশি, ইষাখর ও সবুলুন গোষ্ঠীর বহুলোক আনুষ্ঠানিকভাবে নিজেদের শুচি না করে তারণোৎসব পালন করেছিল যা বিধান সঙ্গত ছিল না। রাজা হিষ্কিয় তাদের জন্য এই প্রার্থনা নিবেদন করলেনঃ
{30:19} হে প্রভু পরমেশ্বর, আমাদের পূর্বপুরুষদের আরাধ্য ঈশ্বর, যারা আনুষ্ঠানিকভাবে শুচি না হলেও সমস্ত অন্তর দিয়ে তোমার আরাধনা করছে, তুমি তাদের নিজগুণে ক্ষমা কর।
{30:20} প্রভু পরমেশ্বর রাজা হিষ্কিয়ের প্রার্থনার উত্তর দিলেন, তিনি তাদের ক্ষমা করলেন, তাদের কোন ক্ষতি করলেন না।
{30:21} জেরুশালেমে যারা সমবেত হয়েছিল, সাতদিন ধরে তারা মহানন্দে খামিরবিহীন রুটির উৎসব পালন করল এবং দিনের পর দিন পুরোহিত ও লেবীয়রা যথাশক্তি দিয়ে প্রভু পরমেশ্বর প্রশংসা ও স্তবগান করতে লাগলেন।
{30:22} প্রভু পরমেশ্বরের উপাসনা পরিচালনায় দক্ষতার জন্য রাজা হিষ্কিয় লেবীয়দের প্রশংসা করলেন।
{i30:23} দ্বিতীয়বার উৎসব উদযাপন
{30:23} সাতদিন তারা তাদের পূর্বপুরুষদের আরাধ্য ঈশ্বর প্রভু পরমেশ্বরের উদ্দেশে বলি উৎসর্গ করার পর আবার সকলে মিলে আরও সাতদিন উৎসব অনুষ্ঠান পালন করতে মনস্থ করল। মহানন্দে পালন করল তাদের উৎসবের অনুষ্ঠান।
{30:24} রাজা হিষ্কিয় প্রজাদের ভোজের জন্য এক হাজার বৃষ ও সাত হাজার মেষ দিলেন এবং পারিষদেরা দিলেন আরও এক হাজার বৃষ ও দশ হাজার মেষ। এবার বিরাট সংখ্যক পুরোহিত আনুষ্ঠানিকভাবে নিজেদের শুচি করল।
{30:25} যিহুদীয়ার জনসাধারণ, পুরোহিত, লেবীয়, উত্তরাঞ্চল থেকে আগত লোকেরা এবং বিদেশীরা–যারা ইসরায়েল ও যিহুদীয়া দেশে স্থায়ীভাবে বসতি স্থাপন করেছিল–প্রত্যেকে খুব আনন্দিত হল।
{30:26} আনন্দে পূর্ণ হল জেরুশালেম নগরী কারণ রাজা দাউদের পুত্র রাজা শলোমনের রাজত্বকাল থেকে এ পর্যন্ত কোন দিন এমন সমারোহ ঘটে নি।
{30:27} পুরোহিত ও লেবীয়রা প্রজাসমাজের জন্য পরমেশ্বরের আশীর্বাদ প্রার্থনা করলেন। ঈশ্বর তাঁর স্বর্গের আবাসে থেকে তাদের প্রার্থনা শ্রবণ করলেন এবং সেই প্রার্থনা মঞ্জুর করলেন।
{i31:1} রাজা হিষ্কিয়ের ধর্মসংস্কার
{31:1} উৎসব শেষ হয়ে গেলে সমস্ত ইসরায়েলী যিহুদীয়ার প্রতিটি নগরে গিয়ে প্রস্তর স্তম্ভ, আশেরা মূর্তি, সমস্ত বেদী এবং অন্যজাতির প্রতিষ্ঠিত দেবপূজার স্থান ভেঙ্গে নষ্ট করে দিল। সমগ্র যিহুদীয়া, বিন্যামীন, ইফ্রয়িম এবং মনঃশি গোষ্ঠীর সমগ্র এলাকা জুড়ে তারা এই কাজ করল। তারপর তারা ফিরে গেল নিজেদের দেশে।
{31:2} পুরোহিত ও লেবীয়দের পালাক্রমে বিশেষ বিশেষ কাজের যে সমস্ত দায়িত্ব নির্ধারণ করে দেওয়া হয়েছিল, রাজা হিষ্কিয় সেই নির্ধারিত ব্যবস্থাকে পুনরায় প্রতিষ্ঠিত করলেন। হোমবলি, স্বস্ত্যয়ন বলি উৎসর্গ করা, মন্দিরের উপাসনার কাজে অংশ গ্রহণ করা, মন্দিরের বিভিন্ন অংশে প্রশংসা ও কৃতজ্ঞতা নিবেদন করা ছিল তাঁদের কর্তব্যের অংশ।
{31:3} প্রভু পরমেশ্বরের বিধান অনুসারে প্রতিদিন সকাল সন্ধ্যায় উৎসর্গের জন্য হোমবলি ও সাব্বাথ দিন, অমাবস্যা ও অন্যান্য উৎসবের দিনে বলির জন্য প্রয়োজনীয় পশুর জোগান দেওয়া হত রাজার পশুপাল থেকে।
{31:4} উপরন্তু রাজা জেরুশালেমের প্রজাদের প্রভু পরমেশ্বরের বিধান অনুযায়ী পুরোহিতদের ও লেবীয়দের প্রাপ্য অংশ নৈবেদ্য স্বরূপ আনতে বললেন। এতে তাঁরা প্রভুর বিধান অনুযায়ী মন্দিরে তাদের করণীয় সমস্ত কর্তব্যকর্ম সম্পাদন করার জন্য পূর্ণ সময় দিতে পারবেন।
{31:5} রাজা আদেশ দেবার সঙ্গে সঙ্গে ইসরায়েলী প্রজারা নিজেদের উৎপন্ন দ্রব্য থেকে সব চেয়ে ভাল শস্য, সুরা, জলপাই তেল, মধু এবং অন্যান্য উৎপন্ন দ্রব্য উপহারস্বরূপ নিয়ে এল এবং সেই সঙ্গে তাদের সব কিছুর দশমাংশও নিয়ে এল।
{31:6} যিহুদীয়ার সমস্ত নগরের অধিবাসী তাদের গো-মেষাদির দশমাংশ এবং বিপুল পরিমাণে উপহার এনে তাদের আরাধ্য ঈশ্বর প্রভু পরমেশ্বরের কাছে উৎসর্গ করল।
{31:7} তৃতীয় মাস থেকে উপহার আসতে আরম্ভ হল এবং পরবর্তী চার মাস ধরে উপহার সামগ্রী এসে জমা হতে লাগল।
{31:8} রাজা হিষ্কিয় ও তাঁর পারিষদবর্গ এত উপহার ও দশমাংশ দানের পরিমাণ দেখে প্রভু পরমেশ্বরের এবং ইসরায়েলী প্রজাদের প্রশংসা করলেন।
{31:9} রাজা যখন পুরোহিত ও লেবীয়দের কাছে উপহারের সম্পর্কে বললেন,
{31:10} তখন সাদোকের একজন বংশধর, প্রধান পুরোহিত অসরিয় তাঁকে বললেন, যেদিন থেকে প্রজারা মন্দিরে তাদের উপহার আনতে আরম্ভ করেছে, সেদিন থেকে যথেষ্ট আহার্যের ব্যবস্থা হয়েছে, উদ্বৃত্তও হয়েছে প্রচুর। প্রভু পরমেশ্বর তাঁর প্রজাদের আশীর্বাদ করেছেন বলে আমরা এত দ্রব্যসম্ভার পেয়েছি।
{31:11} রাজার আদেশ তাঁরা মন্দির এলাকায় কতকগুলি ভাণ্ডার গৃহ নির্মাণ করলেন এবং
{31:12} সেখানে সমস্ত উপহার ও দশমাংশ নিরাপদে গচ্ছিত রাখলেন। কননিয় নামে একজন লেবীয়কে ভাণ্ডার গৃহগুলির অধ্যক্ষরূপে নিযুক্ত করা হল এবং তাঁর সহকারিরূপে নিযুক্ত করা হল তাঁর ভাই শিমিয়িকে।
{31:13} রাজা হিষ্কিয় ও প্রধান পুরোহিত অসরিয়ের আদেশে তাঁদের অধীনে নিযুক্ত করা হল আরও দশজন লেবীয়কে। তাঁদের নাম: যিহিয়েল, অসসিয়, নহৎ, অসাহেল, যিরীমোৎ, যোষাবদ, ইলীয়েল, যিষ্মখিয়, মাহৎ ও বনায়।
{31:14} যিম্নাহর পুত্র কোরি নামে একজন লেবীয়কে মন্দিরের পূর্বদিকের প্রবেশদ্বারের দ্বারপাল নিযুক্ত করা হল। প্রভু পরমেশ্বরের কাছে নিবেদিত উপহার গ্রহণ করে সেগুলি বিতরণ করার দায়িত্ব তাঁদের উপরে দেওয়া হল।
{31:15} অন্যান্য শহরে যেখানে পুরোহিতেরা বাস করতেন সেখানে অন্যান্য সহকারী লেবীয়রা এই কাজে তাঁদের বিশ্বস্তভাবে সাহায্য করতেন। এইসব লেবীয়দের নাম: এদন, বিন্যামীন, যেশূয়, শময়িয়, অমরিয় ও শখনিয়। তাঁরা তাঁদের পালা অনুসারে লেবীয়দের মধ্যে সমান ভাগে খাদ্য বিতরণ করতেন।
{31:16} ত্রিশ বৎসর ও তদূর্ধ বয়স্ক যে পুরুষেরা প্রতিদিন মন্দিরে তাঁদের পদমর্যাদা অনুসারে নির্ধারিত কাজের দায়িত্ব পালন করতেন, তাঁদের এই অংশ দেওয়া হত।
{31:17} পুরোহিতদের কাজের দায়িত্ব নির্ধারিত হত গোষ্ঠী অনুযায়ী এবং লেবীয়দের দায়িত্ব নির্ধারিত হত কুড়ি বৎসর ও তদূর্ধ বয়স্ক ব্যক্তিদের গঠিত কর্মীদল অনুসারে।
{31:18} তাঁদের স্ত্রী, সন্তান-সন্ততি এবং তাঁদের উপর পরিবারের নির্ভরশীল ব্যক্তিদের নাম তাঁদের সঙ্গে নথিবুক্ত করা হয়েছিল। কারণ যে কোন সময় তাঁদের পবিত্র কর্তব্য কর্ম সম্পাদন করার জন্য তৈরী থাকতে হত।
{31:19} হারোণকুলের যে সমস্ত পুরোহিত নগরগুলিতে বা নগর-সন্নিহিত চারণভূমিতে বাস করতেন, সেই পুরোহিত পরিবারের সমস্ত পুরুষ এবং লেবী গোষ্ঠীর তালিকায় যাঁদের নাম আছে তাঁদের সকলকে সমভাবে খাদ্য বিতরণ করার জন্য ভারপ্রাপ্ত লোক নিযুক্ত করা হয়েছিল।
{31:20} রাজা হিষ্কিয় তাঁর আরাধ্য ঈশ্বর প্রভু পরমেশ্বরের দৃষ্টিতে যা কিছু প্রীতিজনক সৎ ও ন্যায্যা, সেই সমস্ত কাজ সমগ্র যিহুদীয়া রাজ্যে সম্পন্ন করেছিলেন।
{31:21} সমস্ত কাজে তিনি সফলকাম হয়েছিলেন কারণ সমস্ত কাজই তিনি করেছিলেন মন্দিরের জন্য অথবা বিধান পালনের জন্য এবং সমস্ত কাজই তিনি করতেন তাঁর আরাধ্য ঈশ্বরের প্রতি সম্পূর্ণ আনুগত্য নিয়ে।
{i32:1} জেরুশালেমের প্রতি আসিরিয়ার হুমকি ( ২ রাজা 18:13-37 ; 19:14-19 , 35-37 ; যিশা 36:1-22 ; 37:8-38 )
{32:1} প্রভু পরমেশ্বরের কাছে রাজা হিষ্কিয় অনুগত ও বিশ্বস্তভাবে এই সমস্ত কাজ করার পর আসিরিয়ার সম্রাট সেনাখেরিব যিহুদীয়া আক্রমণ করলেন। প্রাচীরঘেরা সুরক্ষিত নগরগুলি ঘেরাও করলেন এবং সৈন্যদের প্রাচীর ভেঙ্গে নগরে প্রবেশ করতে আদেশ দিলেন।
{32:2} রাজা হিষ্কিয় যখন দেখলেন, সেনাখেরিব জেরুশালেম আক্রমণ করতে উদ্যত হয়েছেন তখন
{32:3} তিনি এবং তাঁর পারিষদেরা জেরুশালেমের বাইরে জল সরবরাহ বন্ধ করে দেওয়া স্থির করলেন যাতে আসিরীয় সৈন্যরা জেরুশালেমের কাছে এসে জল না
{32:4} পায়। রাজকর্মচারীরা নগর প্রাচীরের বাইরে বহু লোক নিয়ে গিয়ে জলের সমস্ত প্রস্রবণ বন্ধ করে দিল যাতে সেখান থেকে জল প্রবাহিত না হয়।
{32:5} রাজা নগর-প্রাকারের ভাঙ্গা জায়গাগুলি মেরামত করিয়ে প্রাচীরকে আরও দৃঢ়, মজবুত ও সুরক্ষিত করলেন, প্রাচীরের উপরে আরও মিনার তৈরী করালেন এবং বাইরের দিকে আর একটি দেওয়াল নির্মাণ করলেন। প্রাচীন জেরুশালেমের পূর্ব দিকের দুর্গগুলিকে সংস্কার করিয়ে নিরাপত্তা ব্যবস্থাকে আরও সুদৃঢ় করলেন। সেই সঙ্গে তিনি প্রচুর ঢাল বর্শা তৈরী করালেন।
{32:6} নগরের সমস্ত লোককে তিনি সেনাপতিদের অধীনে নগরতোরণের কাছে উন্মুক্ত চত্বরে একত্র হতে আদেশ দিলেন। রাজা তাদের বললেন,
{32:7} তোমরা দৃঢ় প্রতিজ্ঞ হও, আত্মবিশ্বাস রাখ। আসিরীয় সম্রাট বা তাঁর সৈন্যদের দেখে ভীত হয়ো না। তাঁর চেয়ে আমরা অনেক বেশি শক্তিমান।
{32:8} তাঁর শক্তি মানুষের বাহুবল কিন্তু আমাদের সাহায্যের জন্য এবং আমাদের পক্ষে যুদ্ধ করার জন্য আছেন আমাদের আরাধ্য ঈশ্বর স্বয়ং প্রভু পরমেশ্বর। রাজার এই কথা শুনে প্রজাবৃন্দ অত্যন্ত উৎসাহিত হল।
{32:9} কিছুদিন পরে সৈন্যদলসহ সম্রাট সেনাখেরিব লাখীশ অবরোধ করে থাকাকালে রাজা হিষ্কিয় ও জেরুশালেমে উপস্থিত যিহুদীয়ার প্রজাদের কাছে এই সংবাদ পাঠালেনঃ
{32:10} আমি, সেনাখেরিব, আসিরিয়ার সম্রাট তোমাদের জিজ্ঞাসা করছি, তোমরা কোন ভরসায় জেরুশালেমের অবরুদ্ধ হয়ে বাস করছ?
{32:11} হিষ্কিয় তোমাদের বলেছেন যে তোমাদের আরাধ্য ঈশ্বর প্রভু পরমেশ্বর তোমাদের আমাদের হাত থেকে রক্ষা করবেন। কিন্তু হিষ্কিয় তোমাদের প্রতারণা করছেন এবং ক্ষুধা-তৃষ্ণায় তোমাদের মৃত্যুমুখে ঠেলে দেবেন।
{32:12} তিনিই হলেন সেই ব্যক্তি যিনি প্রভু পরমেশ্বরের সমস্ত বেদী ভেঙ্গে ফেলেছেন এবং যিহুদীয়া ও জেরুশালেমের লোকদের একটিমাত্র বেদীর কাছে উপাসনা ও ধূপ নিবেদন করতে বলেছেন।
{32:13} তোমরা কি জান না, আমার পূর্বপুরুষেরা ও আমি অন্যান্য জাতির লোকদের কি দশা করেছি? তাদের দেবতারা কি আসিরিয়ার সম্রাটের হাত থেকে তাদের রক্ষা করেছে?
{32:14} অন্যান্য দেশের দেবতারা তাদের দেশকে আমাদের হাত থেকে রক্ষা করেছে এমন কথা কি কখনও শুনেছ? তাহলে তোমাদের দেবতা তোমাদের রক্ষা করবে, এমন কথা ভাবছ কি করে?
{32:15} সুতরাং এভাবে হিষ্কিয়কে তোমাদের প্রতারিত করে ভুল পথে নিয়ে যেতে দিও না। বিশ্বাস করো না তাকে! কোন জাতির আরাধ্য কোন দেবতা এ পর্যন্ত কোন আসিরীয় সম্রাটের হাত থেকে তার ভক্তদের রক্ষা করতে পারে নি। অতএব তোমাদের আরাধ্য এই দেবতাও তোমাদের রক্ষা করতে পারবে না।
{32:16} আসিরীয় রাজকর্মচারীরা প্রভু পরমেশ্বর ও তাঁর পরম ভক্ত হিষ্কিয়ের সম্বন্ধে এর চেয়েও আরও হীন কথা বলে গেল।
{32:17} সম্রাটের লেখা চিঠিতে ইসরায়েলের আরাধ্য ঈশ্বর প্রভু পরমেশ্বরের অপমানজনক কথা লেখা ছিল। তাতে লেখা ছিল: অন্যান জাতির দেবতারা আমার হাত থেকে তাদের ভক্তদের রক্ষা করতে পারে নি, হিষ্কিয়ের আরাধ্য ঈশ্বরও আমার হাত থেকে তার প্রজাদের রক্ষা করতে পারবে না।
{32:18} নগরের প্রচীরের উপরে জেরুশালেমের যে লোকেরা বসে ছিল তাদের ভয় দেখিয়ে মনোবল ভেঙ্গে দেবার জন্য আসিরীয় রাজকর্মচারীরা চীৎকার করে হিব্রু ভাষায় এই সমস্ত কথা বলল যাতে সহজে নগর অধিকার করা যায়।
{32:19} মানুষের হাতে গড়া অন্যান্য জাতির দেব প্রতিমাগুলি সম্পর্কে যে ভাবে তারা বলেছিল, ঠিক সেইভাবে জেরুশালেমের ঈশ্বর সম্বন্ধেও নানা কথা বলল।
{32:20} তখন রাজা হিষ্কিয় ও আমোসের পুত্র যিশাইয় ঈশ্বরের কাছে সাহায্য ভিক্ষা করে চোখের জলে প্রার্থনা করতে লাগলেন।
{32:21} প্রভু পরমেশ্বর একজন স্বর্গদূত পাঠালেন। তিনি আসিরিয়ার সৈন্যদের ও সেনাপতিদের বধ করলেন। ফলে আসিরিয়ার সম্রাট হতমান হয়ে আসিরিয়ায় ফিরে গেলেন। একদিন যখন তিনি তাঁর আরাধ্য দেবতার মন্দিরে ছিলেন, সেই সময় তাঁর পুত্রদের মধ্যে একজন তাঁকে হত্যা করে।
{32:22} এইভাবে প্রভু পরমেশ্বর রাজা হিষ্কিয় ও জেরুশালেমের প্রজাদের সম্রাট সেনাখেরিব ও তাদের শত্রুদের হাত থেকে রক্ষা করেছিলেন। তিনি তাঁর প্রজাদের প্রতিবেশী রাজ্যের সঙ্গে শান্তি ও সদ্ভাবে বসবাস করার ব্যবস্থা করে দিয়েছিলেন।
{32:23} বহুলোক জেরুশালেমে প্রভু পরমেশ্বরের কাছে নৈবেদ্য এবং রাজা হিষ্কিয়ের কাছে উপহার নিয়ে জেরুশালেমে এসেছিল। তাই তখন থেকে সমস্ত জাতির লোকের কাছে রাজা হিষ্কিয় সম্মান ও মর্যাদার আসন লাভ করেন।
{i32:24} হিষ্কিয়ের অহঙ্কার ও সাঙ্ঘাতিক পীড়া
{32:24} এই সময় রাজা হিষ্কিয় ভীষণ অসুস্থ হয়ে পড়লেন, তখন তিনি মৃতপ্রায়। তিনি প্রভু পরমেশ্বরের কাছে প্রার্থনা করলেন এবং প্রভু তাঁকে একটি চিহ্ন দিয়ে জানালেন যে তিনি সুস্থতা লাভ করবেন।
{32:25} কিন্তু হিষ্কিয়ের মনে এত অহঙ্কার জন্মাল যে প্রভু পরমেশ্বর তাঁর জন্য যে সমস্ত কাজ করেছিলেন তার প্রতিদানে কৃতজ্ঞতা নিবেদন করলেন না। ফলে যিহুদীয়া ও জেরুশালেমের উপরে ঈশ্বরের ক্রোধ নেমে এল।
{32:26} শেষ পর্যন্ত হিষ্কিয় এবং জেরুশালেমের প্রজারা ঈশ্বরের কাছে নিজেদের অবনত করলেন। তাই ঈশ্বর রাজা হিষ্কিয়ের মৃত্যু পর্যন্ত প্রজাদের দণ্ডদান করেন নি।
{i32:27} হিষ্কিয়ের ধন সম্পদ ও ঐশ্বর্য
{32:27} রাজা হিষ্কিয় অত্যন্ত ধনবান হয়েছিলেন তাই লোকে তাঁকে সম্ভ্রম ও সম্মান করত। সোনা, রূপো, বহুমূল্য মণিমাণিক্য, মশলা, ঢাল এবং আরও নানান দামী জিনিষপত্র মজুত করে রাখার জন্য তিনি অনেক কোষাগার নির্মাণ করিয়েছিলেন।
{32:28} উপরন্তু তিনি খাদ্যশস্য, সুরা এবং জলপাই তেল রাখার জন্য গোলাঘর ও তাঁর গরুর পাল রাখার জন্য গোয়াল ঘর এবং মেষপাল রাখার জন্য বাথান নির্মাণ করিয়েছিলেন।
{32:29} এ সমস্ত ছাড়াও ঈশ্বর তাঁকে মেষপাল ও গরুর পাল দিয়েছিলেন এবং আরও অনেক সম্পদ দান করছিলেন, যার দ্বারা তিনি অনেক নগর নির্মাণ করেছিলেন।
{32:30} রাজা হিষ্কিয়ই গিহোন প্রস্রবণের বাইরের দিকের মুখ বন্ধ করে দিয়ে তার জলাধারাকে জেরুশালেমের প্রাচীরের এপারে ভিতরের দিকে সুড়ঙ্গ কাটিয়ে প্রবাহিত করিয়েছিলেন। হিষ্কিয় প্রতিটি কাজেই সফল হয়েছিলেন।
{32:31} এমন কি ব্যাবিলনের রাজদূতেরা যখন দেশে অদ্ভুত ঘটনার কথা জানবার জন্য এসেছিল, ঈশ্বর তখন তাঁকে পরীক্ষা করার জন্য স্বাধীনভাবে কাজ করতে দিয়েছিলেন।
{i32:32} হিষ্কিয়ের রাজত্বের অন্তিমকাল ( ২ রাজা 20:20-21 )
{32:32} রাজা হিষ্কিয় যা খিছু কাজ করেছিলেন সেই সমস্ত কীর্তিকাহিনী এবং প্রভু পরমেশ্বরের প্রতি তাঁর অসীম শ্রদ্ধা ও ভক্তির কথা আমোসের পুত্র নবী যিশাইয়-এর দর্শন পুস্তকে এবং যিহুদীয়া ও ইসরায়েলের রাজবংশের ইতিহাসে লেখা আছে।
{32:33} মৃত্যুর পর হিষ্কিয়র শবদেহ রাজকীয় সমাধিগুহার উপরের দিকে সমাহিত করা হল। সমগ্র যিহুদীয়া ও জেরুশালেমবাসী তাঁর মৃত্যুতে তাঁকে শ্রদ্ধা জানাল। তাঁর পুত্র মনঃশি তাঁর পরে রাজা হলেন।
{i33:1} যিহুদীয়ারাজ মনঃশি ( ২ রাজা 21:1-9 )
{33:1} মনঃশি যখন যিহুদীয়ার রাজা হন, তখন তাঁর বয়স ছিল মাত্র বারো বছর। তিনি রাজধানী জেরুশালেমে পঞ্চান্ন বছর রাজত্ব করেন।
{33:2} প্রভু পরমেশ্বর তাঁর প্রজা ইসরায়েলীদের কনান দেশের দিকে অগ্রসর হওয়ার সঙ্গে সঙ্গে সেই দেশের অধিবাসী যে সমস্ত জাতিকে বিতাড়িত করেছিলেন, সেই সব জাতির ঘৃণ্য ক্রিয়াকলাপ অনুসরণ করে রজা মনঃশি প্রভু পরমেশ্বরের বিরুদ্ধে পাপ করতে লাগলেন।
{33:3} তাঁর পিতা হিষ্কিয় যে সমস্ত অলীক দেবতার উপাসনার স্থান ধ্বংস করেছিলেন সেই স্থানগুলি পুনরায় নির্মাণ করে দিলেন। তিনি বেলদেবের পূজার জন্য অনেক বেদী নির্মাণ করলেন, আশেরা দেবীর মূর্তি নির্মাণ করলেন এবং গ্রহ-নক্ষত্রের পূজা করতে লাগলেন।
{33:4} তিনি মন্দিরের মধ্যে মূর্তিপূজার বেদী-নির্মাণ করলেন যে মন্দির প্রভু পরমেশ্বর তাঁর উপাসনার জন্য নির্দিষ্ট করে বলেছিলেন যে এখানে চিরদিন তাঁরই উপাসনা হবে।
{33:5} মন্দিরের দুটি প্রাঙ্গণে তিনি গ্রহ নক্ষত্রের পূজার জন্য বেদী নির্মাণ করলেন।
{33:6} হিন্নোম উপত্যকায় তিনি নিজেদ পুত্রদের হোমবলিরূপে উৎসর্গ করলেন। তিনি মন্ত্রতন্ত্র যাদু বিদ্যার অনুশীলন করতেন। দেবজ্ঞ ও প্রেতসিদ্ধ লোকদের পরামর্শ নিতেন। এইভাবে প্রভু পরমেশ্বরের বিরুদ্ধে তিন মহাপাপ করে তাঁর ক্রোধের আগুণ জ্বালিয়ে দিলেন।
{33:7} একটি মূর্তি তৈরী করে, তিনি মন্দিরে স্থাপন করলেন, যে মন্দির সম্পর্কে ঈশ্বর দাউদ ও তাঁর পুত্র শলোমনকে বলেছিলেন, জেরুশালেমের এই মন্দির হল সেই স্থান, যে স্থান আমি ইসরায়েলের দ্বাদশ গোষ্ঠীর অধিকৃত সমগ্র এলাকার মধ্যে থেকে মনোনীত করেছি। এইস্থানে হবে আমার নিত্য আরাধনা।
{33:8} ইসরায়েলী প্রজারা আমার ভক্তদাস মোশির দেওয়া আমার সমস্ত অনুশাসন ও বিধিবিধান পালন করে তাহলে আমি তাদের পূর্বপুরুষদের যে দেশ দিয়েছি সেই দেশ থেকে তাদের বিতাড়িত করব না।
{33:9} প্রভু পরমেশ্বর যে সমস্ত জাতিকে ইসরায়েলীদের কনান দেশের দিকে অগ্রসর হবার সঙ্গে সঙ্গে বিতাড়িত করেছিলেন সেই সমস্ত জাতির চেয়েও আরও বেশি জঘন্য পাপ করেছিল যিহুদীয়ার মানুষ মনঃশির পরিচালনায়।
{i33:10} মনঃশির অনুতাপ
{33:10} প্রভু পরমেশ্বর মনঃশি ও তাঁর প্রজাদের সাবধান করে দেওয়া সত্ত্বেও তাঁর কথায় তারা কান দিল না।
{33:11} সুতরাং প্রভু পরমেশ্বর আসিরিয়ার সেনাপতিদের দিয়ে যিহুদীয়া আক্রমণ করে অধিকার করালেন। তারা মনঃশিকে বন্দী করে হাতকড়া পরিয়ে শিকলে বেঁধে ব্যাবিলনে নিয়ে গেল।
{33:12} এখানে দুঃখ নির্যাতনের ফলে তিনি নত হলেন, তাঁর আরাধ্য ঈশ্বর প্রভু পরমেশ্বরের কাছে ফিরে এলেন এবং তাঁর কাছে সাহায্য ভিক্ষা করলেন।
{33:13} ঈশ্বর মনঃশির প্রার্থনা গ্রাহ্য করলেন এবং তাঁকে জেরুশালেমে ফিরিয়ে নিয়ে গিয়ে আবার সিংহাসনে প্রতিষ্ঠা করার মধ্যে দিয়ে তাঁকে উত্তর দিলেন। ফলে প্রভু পরমেশ্বরই যে স্বয়ং তাঁদের আরাধ্য ঈশ্বর এ সম্বন্ধে তিনি সুনিশ্চিত হলেন।
{33:14} এর পর মনঃশি দাউদ নগরের পূর্বদিকে গিহোন প্রস্রবণের কাছে উপত্যকা থেকে আরম্ভ করে উত্তরে মৎস্যদ্বার এবং ওফেল নগরীর সমগ্র এলাকার বাইরের প্রাচীরকে আর‍ও উঁচু করে গেঁথে দিলেন। যিহুদীয়ার প্রতিটি সুরক্ষিত নগরীতে এক একজন সেনাপতির অধীনে সৈন্য মোতায়েন করে দিলেন।
{33:15} মন্দির থেকে সমস্ত অলীক দেবতা ও মূর্তি, যা তিনি মন্দিরে প্রতিষ্ঠিত করেছিলেন, সেগুলি সব সরিয়ে দিলেন। যে পাহাড়ের উপর মন্দির স্থাপিত হয়েছিল, সেই পাহাড় এবং জেরুশালেমের অন্যান্য যে সমস্ত স্থানে তিনি অন্যান্য জাতির আরাধ্য দেবতাদের পূজার বেদী তৈরী করেছিলেন, সব তুলে নিয়ে নগরের বাইরে ফেলে দিলেন।
{33:16} প্রভু পরমেশ্বরের উপাসনার বেদী তিনি সারিয়ে দিলেন এবং তার উপর স্বস্ত্যয়ন বলি ও কৃতজ্ঞতার বলি উৎসর্গ করলেন। তিনি যিহুদীয়ার প্রজাদের ইসরায়েলের আরাধ্য ঈশ্বর প্রভু পরমেশ্বরের আরাধনা করার আদেশ দিলেন।
{33:17} অন্যান্য উপাসনার স্থানে লোকেরা বলি উৎসর্গ করলেও সেই বলি তারা প্রভু পরমেশ্বরের উদ্দেশেই উৎসর্গ করত।
{i33:18} মনঃশির রাজত্বকালের সমাপ্তি ( ২ রাজা 21:17-18 )
{33:18} মনঃশি যা কিছু করেছিলেন, সে প্রাথর্না তিনি নিবদেন করেছিলেন ঈশ্বরের কাছে এবং প্রবক্তা নবী ইসরায়েলের আরাধ্য ঈশ্বর প্রভু পরমেশ্বরের জবানিতে যে কথা বলেছিলেন, সব ইসরায়েল রাজবংশের ইতিহাসে লিপিবদ্ধ আছে।
{33:19} ঈশ্বরের কাছে রাজা মনঃশির প্রার্থনা ও তার উত্তর, অনুতাপের পূর্বে যে সমস্ত পাপ তিনি করেছিলেন যথা, ভিন্ন জাতির অনুসরণে উপাসনা স্থান নির্মাণ দেবী আশেরার প্রতীক মূর্তি নির্মাণ ও তার পূজা–এ সবই নবীদের গ্রন্থে লিপিবদ্ধ আছে।
{33:20} মৃত্যুর পর মনঃশিকে রাজপ্রাসাদেই কবর দেওয়া হয় এবং তাঁর পুত্র আমোন তাঁর সিংহাসনে আরোহণ করেন।
{i33:21} যিহুদীয়ারাজ আমোন ( ২ রাজা 21:19-26 )
{33:21} বাইশ বছর বয়সে আমোন যিহুদীয়ার রাজা হন এবং জেরুশালেমে তিনি দুবছর রাজত্ব করেন।
{33:22} তিনি তাঁর পিতা মনঃশির মত প্রভু পরমেশ্বরের বিরুদ্ধে পাপ করেন এবং তাঁর পিতা যে সমস্ত মূর্তিপূজা করতেন তিনিও সেগুলি পূজা করতে থাকেন।
{33:23} কিন্তু তিনি তাঁর পিতার মত নতি স্বীকার করে প্রভু পরমেশ্বরের কাছে ফিরে আসেন নি বরং তাঁর পিতার চেয়ে আরও বেশী পাপ করেছিলেন।
{33:24} আমোনের পারিষদবর্গ ষড়যন্ত্র করে রাজপ্রাসাদের মধ্যে তাঁকে হত্যা করে।
{33:25} যিহুদীয়ার প্রজারা আমোনের হত্যাকারীদের হত্যা করে আমোনের পুত্র যোশিয়কে তাঁর পিতার সিংহাসনে বসায়।
{i34:1} যিহুদীয়ারাজ যোশিয় ( ২ রাজা 22:1-2 )
{34:1} যোশিয় যখন যিহুদীয়ার রাজা হন তখন তাঁর মাত্র আট বছর বয়স। তিনি জেরুশালেমে একত্রিশ বছর রাজত্ব করেন।
{34:2} তিনি প্রভু পরমেশ্বরের প্রীতিজনক কাজ করতেন এবং তাঁর পূর্বপুরুষ রাজা দাউদের আদর্শ অনুসরণ করতেন ও ঈশ্বরের সমস্ত বিধি বিধান অক্ষরে অক্ষরে পালন করতেন।
{i34:3} ভিন্ন জাতির উপাসনার স্থান আক্রমণ
{34:3} যোশিয় রাজা হওয়ার অষ্টম বছরে যখন তিনি প্রায় নবীন যুবক, তখন থেকে তিনি তাঁর পূর্বপুরুষ রাজা দাউদের আরাধ্য ঈশ্বর প্রভু পরমেশ্বরের আরাধনা শুরু করেন। এর চার বছর পর তিনি ভিন্ন জাতির পূজাবেদী, দেবী আশেরার প্রতীক মূর্তি এবং অন্যান্য সমস্ত প্রতিমা ধ্বংস করেন।
{34:4} তাঁর নির্দেশে তাঁর কর্মচারীরা বেলদেবের সমস্ত পূজাবেদী ও তার পাশের ধূপবেদী ধূলিসাৎ করে দিল। আশেরা মূর্তি ও অন্যান্য সমস্ত মূর্তি তারা ভেঙ্গে গুঁড়ো করে দিল এবং যারা সেইসব প্রতিমার কাছে বলি উৎসর্গ করেছিল তাদের সমাধির উপরে সেই গুঁড়ো করা ধূলো ছড়িয়ে দিল।
{34:5} তাদের পুরোহিতেরা যারা ঐ সব বেদীর কাছে উপাসনা করত, তাদের অস্থি ঐ সব বেদীর উপরে পুড়ানো হল। এইসব কাজ করে রাজা যোশিয় যিহুদীয়া ও জেরুশালেমকে আনুষ্ঠানিকভাবে আবার শুচি করলেন।
{34:6} তিনি মনঃশি, ইফ্রয়িম ও নপ্তালির বিস্তীর্ণ অঞ্চল ও সমস্ত নগরাঞ্চলেও একই কাজ করলেন।
{34:7} উত্তর রাজ্যের সমগ্র অঞ্চলের পূজাবেদী ও আশেরার প্রতীকমূর্তিগুলি ভেঙ্গে গুঁড়ো করে ধূলো করে দিলেন এবং ধূপবেদী গুলি ভেঙ্গে টুকরো টুকরো করে দিলেন। তারপর তিনি ফিরে এলেন জেরুশালেমে।
{i34:8} বিধান পুস্তক আবিষ্কার ( ২ রাজা 22:3-20 )
{34:8} রাজা যোশিয় তাঁর রাজত্বকালের অষ্টাদশ বছরে অন্যান্য জাতির আরাধ্য প্রতিমা পূজার সমাপ্তি ঘটিয়ে দেশ ও মন্দির শুচি করার পর প্রভু পরমেশ্বরের মন্দির সংস্কারের জন্য তিনজন লোক পাঠালেন। তাদের নাম: অৎসলিয়ের পুত্র শাফন, জেরুশালেমের নগরপাল মাসেয় এবং যোয়াহসের পুত্র ঐতিহাসিক যোয়াহ্।
{34:9} মন্দিরের লেবীয় দ্বাররক্ষকেরা ভক্তদের কাছ থেকে সংগৃহীত প্রণামীর অর্থ প্রধান পুরোহিত হিল্কিয়ের হাতে দিতেন (এই অর্থ সংগৃহীত হয়েছিল ইফ্রয়িম, মনঃশি এবং উত্তর রাজ্যের অবশিষ্ট সমস্ত অঞ্চল এবং যিহুদীয়া, বিন্যামীন এবং জেরুশালেমের লোকদের কাছ থেকে।)
{34:10} এই অর্থ মন্দির সংস্কারের জন্য ভারপ্রাপ্ত ঐ তিন ব্যক্তির হাতে তুলে দেওয়া হল। তারা এই অর্থ দিল
{34:11} ছুতোর মিস্ত্রী ও রাজমিস্ত্রীদের হাতে মন্দিরের সংস্কারের কাজে প্রয়োজনীয় কাঠ ও পাথর কিনবার জন্য। যিহুদীয়ার পূর্বতন রাজারা এদিকে মনযোগ না দিয়ে মন্দিরকে ধ্বংসের মুখে ঠেলে দিয়েছিলেন।
{34:12} এখানে যারা কাজে নিযুক্ত হয়েছিল, তারা ছিল অত্যন্ত সৎ ও বিশ্বস্ত। চারজন লেবীয় তাদের কাজকর্ম দেখাশুনা করতেন। এদের নাম: মরারি গোষ্ঠীর যহৎ ও ওবদিয়, কোহাৎ গোষ্ঠীর সখরিয় ও মশুল্লম। (এই লেবীয়রা ছিলেন নিপুণ বাদ্যযন্ত্রবাদক।)
{34:13} অন্যান্য লেবীয়রা সংস্কারকার্যের মালমশলা পরিবহন কার্য এবং বিভিন্ন প্রকার কর্মে রত শ্রমিকের কর্মের তত্ত্বাবধানের কার্য পরিচালনা করতেন। আর অন্যান্য লেবীয়রা সব কিছুর বিবরণ রক্ষা করতেন এবং দ্বারপালরূপে কাজ করতেন।
{34:14} কোষাগার থেকে অর্থসংগ্রহ করার সময় প্রধান পুরোহিত হিল্কিয় প্রভু পরমেশ্বরের বিধান পুস্তকটি পান। এই বিধান ঈশ্বর মোশিকে দিয়েছিলেন।
{34:15} তিনি শাফনকে বললেন, আমি এই বিধান পুস্তকটি মন্দিরের মধ্যে পেয়েছি। তিনি শাফনকে পুস্তকটি দিলেন।
{34:16} শাফন পু্স্তকটি রাজার কাছে নিয়ে গেলেন এবং বললেন, মহারাজ, আপনার নির্দেশ অনুযায়ী আমরা সমস্ত কাজ করেছি।
{34:17} মন্দিরে যে অর্থ রাখা ছিল, সেই অর্থ নিয়ে আমরা শ্রমিকদের ও তত্ত্বাধায়কদের দিয়েছি।
{34:18} তারপর তিনি আরও বললেন, আমার কাছে একটি পুস্তক আছে। প্রধান পুরোহিত আমাকে দিয়েছেন। এই বলে তিনি জোরে জোরে রাজার কাছে পুস্তকটি পড়তে লাগলেন।
{34:19} বিধান পুস্তকের পাঠ শুনে রাজা দারুণ হতাশায় নিজের পোষাক ছিঁড়ে ফেলে
{34:20} হিল্কিয়কে, শাফনের পুত্র অহীকামকে, মীখায়ের পুত্র অবদোনকে লিপিকার শাফনকে এবং রাজার ব্যক্তিগত ভৃত্য অসায়কে আদেশ দিয়ে বললেনঃ
{34:21} তোমরা প্রভু পরমেশ্বরের কাছে যাও এবং আমার জন্য ও যারা এখন ইহুদী ও ইসরায়েলের মধ্যে জীবিত আছে, তাদের সম্পর্কে তাঁর নির্দেশ জেনে নাও। এই পুস্তকে লিখিত বিধানে এ বিষয়ে কি আছে তাও তোমরা জেনে নাও। প্রভু পরমেশ্বর আমাদের উপরে ক্রুদ্ধ হয়েছেন কারণ আমাদের পূর্বপুরুষেরা প্রভু পরমেশ্বরের কথা শোনে নি এবং এই পুস্তকে লেখা অবশ্য পালনীয় বিধান তারা পালন করে নি।
{34:22} রাজার আদেশ হিল্কিয়, অন্যান্যদের নিয়ে হুলদা নামে একজন মহিলা নবীর কাছে গেলেন। ইনি নূতন জেরুশালেমে বাস করতেন। (হারহাসের পৌত্র এবং তিকভার পুত্র মন্দিরের বস্ত্রাগারের অধ্যক্ষ শাল্লুম ছিলেন এই মহিলা নবী হুলদার স্বামী।)
{34:23} তাঁরা তাকে সমস্ত ঘটনা জানালেন। সব কথা শুনে তিনি তাঁদের রাজার কাছে ফিরে যেতে বললেন এবং
{34:24} প্রভু পরমেশ্বরের দেওয়া নিম্নলিখিত বার্তা রাজাকে জানাতে বললেনঃ রাজার কাছে যে পুস্তকটি পাঠ করা হয়েছে তাতে যে সমস্ত অভিশাপের কথা লেখা আছে সেই অভিশাপ দিয়ে আমি জেরুশালেমের অধিবাসীকে দণ্ডিত করতে উদ্যত হয়েছি।
{34:25} তারা আমাকে প্রত্যাখ্যান করে অন্য দেবতার কাছে বলি উৎসর্গ করেছে এবং তাদের সমস্ত কার্যকলাপ দিয়ে আমার ক্রোধের ইন্ধন জুগিয়েছে। জেরুশালেমের বিরুদ্ধে আমার ক্রোধ জ্বলে উঠেছে, এ কখনও নিভবে না।
{34:26} রাজার সম্পর্কে আমি ইসরায়েলের আরাধ্য ঈশ্বর প্রভু পরমেশ্বর বলছি: এই পুস্তকে যা লেখা আছে তা তুমি শুনেছ,
{34:27} তুমি অনুতপ্ত হয়ে নিজেকে আমার কাছে অবনত করেছ এবং জেরুশালেম ও তার অধিবাসীদের উপর কিভাবে দণ্ডাজ্ঞা নেমে আসবে সে কথা শুনে তুমি পরণের পোষাক ছিঁড়ে ফেলে অশ্রুপাত করেছ। তাই আমি তোমার প্রার্থনা গ্রাহ্য করেছি
{34:28} এবং যে দণ্ড আমি জেরুশালেমকে দেবার সিদ্ধান্ত নিয়েছি, তোমার মৃত্যুর আগে সে দণ্ড আমি দেব না। তোমায় শান্তিতে মৃত্যুবরণ করতে দেব।তাঁরা এই সংবাদ নিযে রাজার কাছে ফিরে এলেন।
{i34:29} প্রভু পরমেশ্বরের ইচ্ছা পালনে চুক্তিবদ্ধ হলেন রাজা যোশিয় ( ২ রাজা 23:1-20 )
{34:29} রাজা যোশিয় যিহুদীয়া ও জেরুশালেমের নেতৃবৃন্দকে একত্র করলেন এবং
{34:30} পুরোহিত, লেবীয় ও ধনী-দরিদ্র নির্বিশেষে নগরের সমস্ত লোককে নিয়ে মন্দিরে গেলেন। যে বিধান পুস্তকটি মন্দিরে পাওয়া গিয়েছিল রাজা সকলের সামনে জোরে জোরে সম্পূর্ণ পুস্তকটি পাঠ করলেন।
{34:31} তারপর রাজার জন্য নির্দিষ্ট স্থানে দাঁড়িয়ে তিনি সমগ্র হৃদয়-মন দিয়ে প্রভু পরমেশ্বরের বাধ্য হয়ে চলবেন, তাঁর সমস্ত অনুশাসন ও বিধি-বিধান পালন করবেন এবং পুস্তকে লিখিত চুক্তিতে যে কর্ম ও আচরণের কথা লেখা আছে, সব তিনি পালন করবেন, এই অঙ্গীকার করে তিনি প্রভু পরমেশ্বরের সঙ্গে এক চুক্তিতে আবদ্ধ হলেন।
{34:32} সুতরাং জেরুশালেমের মানুষ তাদের পূর্বপুরুষের আরাধ্য ঈশ্বরের সঙ্গে যে চুক্তিতে আবদ্ধ হল সেই অনুযায়ী তারা সমস্ত কাজ করতে লাগল।
{34:33} যতদিন রাজা যোশিয় জীবিত ছিলেন ততদিন ইসরায়েসীদের অধিকৃত দেশের সমস্ত ঘৃণ্য প্রতিমা ধ্বংস করেছিলেন এবং তাঁদের পূর্বপুরুষের আরাধ্য প্রভু পরমেশ্বরের সেবায় তাঁর সমস্ত প্রজাদের নিযুক্ত করেছিলেন।
{i35:1} রাজা যোশিয়র তারণোৎসব পালন ( ২ রাজা 23:21-23 )
{35:1} প্রভু পরমেশ্বরের সম্মানে রাজা যোশিয় জেরুশালেমে তারণোৎসব পালন করলেন। প্রথম মাসের চোদ্দ তারিখে উৎসবের জন্য তারা পশুবলি দিল।
{35:2} মন্দিরে পুরোহিতদের নির্দিষ্ট কাজ ও দায়িত্ব পালনের জন্য নিযুক্ত করলেন এবং অত্যন্ত সুশৃঙ্খলভাবে কর্তব্য পালনে উৎসাহিত করলেন।
{35:3} তিনি ইসরায়েল জাতির শিক্ষক যে লেবীয়রা প্রভু পরমেশ্বরের কাছে নিজেদের উৎসর্গ করেছিলেন তাঁদের এই নির্দেশ দিলেনঃ রাজা দাউদের পুত্র রাজা শলোমনের নির্মিত পবিত্র চুক্তিসিন্দুক মন্দিরে রাখবে।এই চুক্তিসিন্দুক তোমাদের আর স্থান থেকে স্থানান্তরে বয়ে নিয়ে যেতে হবে না, এবার তোমাদের আরাধ্য প্রভু পরমেশ্বর ও তাঁর প্রজাদের সেবা করতে হবে।
{35:4} রাজা দাউদ ও তাঁর পুত্র রাজা শলোমনের নির্ধারিত দায়িত্ব অনুসারে তোমরা গোষ্ঠী অনুযায়ী মন্দিরে নিজেদের স্থান গ্রহণ কর
{35:5} এবং এমনভাবে নিজেদের শ্রেণীবদ্ধভাবে সাজাও যাতে, ইসরায়েল জাতির প্রত্যেকটি গোষ্ঠীকে তোমরা সাহায্য করতে পার।
{35:6} তোমরা তারণোৎসবের মেষশাবক ও ছাগ বলি দেবে। কাজেই, আনুষ্ঠানিকভাবে নিজেদের শুচি কর এবং বলিগুলোকে এমনভাবে সাজাও যাতে তোমাদের স্বজাতি ইসরায়েলীরা মোশির মাধ্যমে দেওয়া প্রভু পরমেশ্বরের নির্দেশ অনুসরণ করতে পারে।
{35:7} রাজা যোশিয় নিজের পশুপাল থেকে প্রজাদের আহারের জন্য ত্রিশ হাজার মেষ, মেষশাবক ও ছাগ বৎস এবং তিন হাজার বৃষ দিলেন।
{35:8} তাঁর পারিষদেরাও স্বেচ্ছায় প্রজাদের জন্য এবং পুরোহিত ও লেবীয়দের জন্য দান করলেন। মন্দিরের অধ্যক্ষ হিল্কিয়, প্রধান পুরেহিত সখরিয় এবং যিহীয়েল পুরোহিতদের জন্য দুহাজার ছশো মেষশাবক ও ছাগবৎস এবং তিন হাজার বৃষ দিলেন তারণোৎসবের বলিদানের জন্য।
{35:9} লেবীয়দের নেতৃবৃন্দ–কননিয় এবং শমরিয় ও নথনেল নামে দুই ভাই হসবিয়, যিয়িয়েল ও যোষাবদ লেবীয়দের তারণোৎসবের বলিদানের জন্য পাঁচ হাজার মেষশাবক ও ছাগবৎস এবং পাঁচ হাজার বৃষ দান করলেন।
{35:10} তারণোৎসবের সমস্ত আয়োজন সম্পূর্ণ হলে রাজার আদেশ অনুযায়ী পুরোহিত ও লেবীয়রা নিজেদের স্থান গ্রহণ করলেন।
{35:11} মেষশাবক ও ছাগবৎস বলিদানের পর লেবীয়রা সেগুলির চামড়া ছাড়াতে লাগলেন এবং পুরোহিতেরা সেই নিহত পশুর রক্ত বেদীতে ছিটাতে লাগলেন।
{35:12} তারপর হোমের নৈবেদ্যের জন্য প্রতিটি গোষ্ঠী অনুযায়ী সেই পশুগুলি তাঁরা ভাগ করে দিতে লাগলেন, যাতে মোশির বিধানে নির্দেশ আনুসারে হোম নৈবেদ্য উৎসর্গ করতে পারে।
{35:13} লেবীয়রা তারণেৎসবের বলি বিধিমত আগুনে ঝলসালেন এবং পবিত্র বলিগুলি পাত্রে, হাঁড়িতে, কড়ায় রান্না করে ক্ষিপ্রহাতে সেই মাংস ভক্তদের পরিবেশন করলেন।
{35:14} এই কাজ শেষ হলে লেবীয়রা নিজেদের জন্য ও পুরোহিতদের জন্য এবং হারোণকুলজাত পুরোহিতদের জন্য মাংস সংরক্ষণের ব্যবস্থা করলেন। কারণ পুরোহিতেরা হোম ও বলির পশুর মেদ হোমাগ্নিতে দগ্ধ করার কাজে রাত্রি পর্যন্ত ব্যস্ত ছিলেন।
{35:15} রাজা দাউদের বাদ্যযন্ত্রাদি নিয়ে আসফকুলের গায়ক ও বাদ্যকরেরা যথা আসফ, হেমন, রাজনবী যেদুথুন তাঁদের নিজেদের জায়গাতেই থাকলেন। মন্দিরের দ্বারপালেরাও নিজেদের স্থান ত্যাগ করে নি কারণ লেবীয়রা তাঁদের জন্য তারণোৎসবের ভোজ প্রস্তুত করেছিলেন।
{35:16} রাজা যোশিয়ের আদেশ অনুসারে সেদিন তারণোৎসব পর্ব পালন এবং বেদীতে হোমবলি উৎসবের কাজ সুষ্ঠুভাবেই সমাধা হল।
{35:17} তারণোৎব পালনের জন্য যে সমস্ত ইসরায়েলী সেখানে উপস্থিত হয়েছিল তারা সকলে সাতদিন ধরে তারণোৎসব ও খামিরবিহীন রুটির পর্ব পালন করল।
{35:18} নবী শমুয়েলের জীবনকালের পর এমনভাবে তারণোৎসব কখনও পালন করা হয়নি।
{35:19} রাজা যোশিয়ের রাজত্বকালের অষ্টাদশ বছরে যেভাবে রাজা যোশিয়, পুরোহিতবৃন্দ, লেবীয়বর্গ এবং যিহুদীয়া, ইসরায়েল ও জেরুশালেমের লোকেরা তারণোৎসব পালন করেছিল, এমন ভাবে রাজা যোশিয়ের আগে কোনদিন কোন রাজা তারণোৎসব পালন করেন নি।
{i35:20} রাজা যোশিয়ের রাজত্বের অবসান ( ২ রাজা 23:28-30 )
{35:20} মন্দিরের সমস্ত কাজ শেষ হয়ে গেলে মিশররাজ নেকো ইউফ্রেটিস নদীর তীরে কার্কেমিস-এ সৈন্য সমাবেশ করলেন। যোশিয় তাঁকে থামাতে চেষ্টা করেছিলেন কিন্তু
{35:21} রাজা নেকো রাজা যোশিয়ের কাছে বার্তা পাঠিয়ে বললেন যিহদীয়ারাজ, আমার এ যুদ্ধ আপনার বিরুদ্ধে নয়, এ যুদ্ধ আমার শত্রুদের বিরুদ্ধে ঈশ্বর আমাকে এ কাজ দ্রুত সম্পন্ন করতে বলেছেন, তিনি আমার পক্ষে আছেন, অতএব আমাকে বাধা দেবেন না অন্যথায় তিনি আপনাকে ধ্বংস করবেন।
{35:22} কিন্তু যোশিয় যুদ্ধ করতে দৃঢ়প্রতিজ্ঞ তিনি রাজা নেকোর মাধ্যমে ঈশ্বরের কথা শুনতে রাজী নন। তাই তিনি ছদ্মবেশে মেগিদ্দোর রণক্ষেত্রে গিয়ে উপস্থিত হলেন।
{35:23} যুদ্ধক্ষেত্রে মিশরী সেনার তীক্ষ্ণবাণে রাজা যোশিয় বিদ্ধ হলেন তিনি তাঁর সেবকদের বললেন, আমাকে নিয়ে চল। আমি গুরুতরভাবে আহত হয়েছি।
{35:24} তারা তাঁকে তাঁর রথ থেকে অন্য একটি রথে তুলে জেরুশালেমে নিয়ে এল। সেখানেই তাঁর মৃত্যু হল এবং রাজকীয় সমাধিগুহায় তাঁকে সমাহিত করা হল। সমগ্র যিহুদীয়া ও জেরুশালেমের মানুষ তাঁর জন্য গভীর শোক করেছিল।
{35:25} নবী যিরমিয় তাঁর জন্য একটি বিলাপগাথা রচনা করেছিলেন। এরপর থেকে যখনই ইসরায়েলীদের কেউ রাজা যোশিয়ের জন্য শোক পালন করত, সেই সময় নর-নারী নির্বিশেষে সকলকে এই বিলাপগাথা গাইতে হত এবং এটি ইসরায়েলী গায়কদের অবশ্যই পালনীয় প্রথা হয়ে উঠল। বিলাপ গাথা সঙ্কলনে এই গানটি পাওয়া যায়।
{35:26} রাজা যোশিয়র সমস্ত কার্য-বিবরণী, প্রভু পরমেশ্বরের প্রতি তাঁর অচলা ভক্তি, বিধান পুস্তকে লেখা সমস্ত অনুশাসন ও বিধি-বিধান পালন এবং
{35:27} তাঁর রাজত্বকালের ইতিহাস প্রথম থেকে শেষ পর্যন্ত ইসরায়েল ও যিহুদীয়ার রাজাদের ইতিহাস গ্রন্থে লেখা আছে।
{i36:1} যিহুদীয়ারাজ যিহোয়াস ( ২ রাজা 23:30-35 )
{36:1} যিহুদীয়ার জনগণ যোশিয়ের পুত্র যিহোয়াসকে রাজপদের জন্য মনোনীত করে তাঁকে জেরুশালেমে রাজারূপে অভিষিক্ত করে।
{36:2} তেইশ বছর বয়সে যিহোয়াস যিহুদীয়ার রাজা হন এবং মাত্র তিন মাস রাজত্ব করেন।
{36:3} মিশররাজ নেকো তাঁকে বন্দী করে নিয়ে যান এবং একশো তালন্ত রূপো ও এক তালন্ত সোনা কর রূপে ধার্য করেন।
{36:4} মিশররাজ নেকো যিহোয়াসের ভাই ইলিয়াকিমকে যিহুদীয়ার রাজা করেন এবং তাঁর নাম পরিবর্তন করে যিহোয়াকিম রাখেন। যিহোয়াসকে তিনি নিয়ে যান মিশরে।
{i36:5} যিহুদীয়ারাজ যিহোয়াকিম ( ২ রাজা 23:36—24:7 )
{36:5} যিহোয়াকিম পঁচিশ বছর বয়সে যিহুদীয়ার রাজা হন এবং এগারো বছর জেরুশালেমে রাজত্ব করেন। তিনি তাঁর ঈশ্বর প্রভু পরমেশ্বরের অপ্রীতিজনক কাজ করে পাপ করেছিলেন।
{36:6} ব্যাবিলনের রাজা নেবুকাডনেজার যিহুদীয়ার রাজ্য আক্রমণ করেন এবং যিহোয়াকিমকে শৃঙ্খলিত করে ব্যাবিলনে নিয়ে যান।
{36:7} রাজা নেবুকাডনেজার মন্দিরের কিছু তৈজসপত্র নিয়ে যান এবং ব্যাবিলনে নিজের রাজপ্রাসাদে রাখেন।
{36:8} যিহোয়াকিমের সমস্ত কর্মের বৃত্তান্ত তাঁর ঘৃণ্য ক্রিয়াকলাপ ও দুষ্কর্মের বিবরণ ইসরায়েল ও যিহুদীয়ার রাজবংশের ইতিহাসে লিপিবদ্ধ আছে। যিহোয়াকিমের পর যিহোয়াখিন রাজা হন।
{i36:9} যিহুদীয়ার যিহোয়াখিন ( ২ রাজা 24:8-17 )
{36:9} যিহোয়াখিন আঠেরো বছর বয়সে যিহুদীয়ার রাজা হন এবং জেরুশালেমের তিন মাস দশ দিন রাজত্ব করেন। তিনিও প্রভু পরমেশ্বরের বিরুদ্ধাচরণ করে পাপ করেছিলেন।
{36:10} বসন্তকাল এলে রাজা নেবুকাডনেজার যিহোয়াখিনকে বন্দী করে ব্যাবিলনে নিয়ে যান এবং মন্দিরের সমস্ত ধনরত্ন নিয়ে যান। নেবুকাডনেজার যিহোয়াখিনের কাকা সেদেকিয়াহকে যিহুদীয়া ও জেরুশালেমের রাজা করে যান।
{i36:11} যিহুদীয়ার সেদেয়াকিয়াহ্ ( ২ রাজা 24:18-20 ; যির 52:1-3 )
{36:11} সেদেকিয়াহ একুশ বছর বয়সে যিহুদীয়ার রাজা হন এবং এগারো বছর জেরুশালেমে রাজত্ব করেন।
{36:12} তিনি প্রভু পরমেশ্বরের বিরুদ্ধাচরণ করে পাপ করেছিলেন। নবী যিরমিয় তাঁকে প্রভু পরমেশ্বরের বাণী শোনালেও তিনি সে কথায় কর্ণপাত করে নতিস্বীকার করেন নি।
{i36:13} জেরুশালেমের পতন ( ২ রাজা 25:1-21 ; যির 52:3-11 )
{36:13} রাজা নেবুকাডনেজার সেদেকিয়াহকে ঈশ্বরের নামে শপথ করিয়ে তাঁর অনুগত থাকতে বাধ্য করেছিলেন কিন্তু সেদেকিয়াহ নেবুকাডনেজারের বিরুদ্ধে বিদ্রোহ করেন। তিনি ঔদ্ধত্যে ইসরায়েলের আরাধ্য ঈশ্বর প্রভু পরমেশ্বরের কাছে অনুতপ্ত হয়ে ফিরে আসতে অস্বীকার করেন।
{36:14} উপরন্তু যিহুদীয়ার নেতৃবৃন্দ, পুরোহিতবৃন্দ এবং জনসাধারণ প্রতিবেশী জাতিবৃন্দের অনুকরণে প্রতিমাপূজা করে সেই মন্দিরকে অপবিত্র করে, যে মন্দির স্বয়ং প্রভু পরমেশ্বর পবিত্র করেছিলেন।
{36:15} ইসরায়েলের পূর্বপুরুষের আরাধ্য ঈশ্বর প্রভু পরমেশ্বর তাঁর নবীদের তাদের কাছে পাঠাতেন তাঁর প্রজাদের সাবধান করার জন্য কারণ তিনি তাদের ও তাঁর মন্দিরকে রক্ষা করতে চেয়েছিলেন।
{36:16} কিন্তু তারা তাঁর সংবাদবাহক নবীদের উপহাস করত, তাঁদের কথা তুচ্ছ করে তাঁদের বিদ্রূপ করত। এইভাবে শেষ পর্যন্ত অবস্থা চরমে পৌঁছালে প্রভু পরমেশ্বরের প্রডণ্ড ক্রোধের হাত থেকে তাঁর প্রজাদের মুক্তির কোন পথ থাকল না।
{36:17} প্রভু পরমেশ্বর তাদের আক্রমণ করার জন্য ব্যাবিলনরাজকে নিয়ে এলেন। রাজা যিহুদীয়ার যুবকদের হত্যা করতে লাগলেন, মন্দিরের মধ্যেও তাদের হত্যা করা হল। যুবক-বৃদ্ধ, নর-নারী, সুস্থ-অসুস্থ নির্বিশেষে তিনি সকলকে হত্যা করলেন, কারও প্রতি তাঁর কোন দয়া-মায়া ছিল না।
{36:18} ব্যাবিলনরাজ মন্দির লুন্ঠন করলেন, মন্দিরের কোষাগার এবং রাজা ও তাঁর পারিষদবর্গের যাবতীয় ধনরত্ন নিয়ে ব্যাবিলনে চলে গেলেন।
{36:19} তিনি মন্দির, সমস্ত ধনসম্পদ ও রাজপ্রাসাদসহ নগরীকে আগুনে পুড়িয়ে দিলেন এবং নগরের প্রাচীর ভেঙ্গে দিলেন।
{36:20} অবশিষ্ট লোকদের তিনি বন্দী করে ব্যাবিলনে নিয়ে গেলেন। সেখানে তারা ক্রীতদাসরূপে রাজার ও তাঁর পরিবারের সকলের সেবা করতে লাগল। যতদিন না পারস্য সাম্রাজ্যের অভ্যুথ্থান হয় ততদিন এই অবস্থা চলতে লাগল।
{36:21} নবী যিরমিয়ের মাধ্যমে প্রভু পরমেশ্বর যে ভবিষ্যদ্বাণী করেছিলেন, এইভাবে তা পূর্ণ হল। তিনি বলেছিলেনঃ দেশে সাব্বাথ দিনের বিশ্রাম যতদিন প্রতিপালিত হয়নি, সেই বিশ্রাম ততদিন ভোগ করার জন্য দেশ সত্তর বছর উৎসন্ন অবস্থায় পড়ে থাকল।
{i36:22} ইহুদীদের দেশে প্রত্যাবর্তনের জন্য সাইরাসের আদেশ ( ইষ্রা 1:1-4 )
{36:22} সাইরাস পারস্য সাম্রাজ্যের সম্রাট হবার প্রথম বছরে প্রভু পরমেশ্বর নবী যিরমিয়ের মাধ্যমে যে কথা বলেছিলেন, সেই কথা সফল হল। তিনি সাইরাসের মনে প্রেরণা দিলেন যাতে তিনি লিখিতভাবে এই নির্দেশ দেন এবং তাঁর সাম্রাজ্যের সর্বত্র সেই নির্দেশ পাঠ করা হয়:
{36:23} পারস্য সম্রাট সাইরসের আদেশ, স্বর্গের ঈশ্বর প্রভু পরমেশ্বর আমাকে সারা পৃথিবীর শাসনকর্তা করেছেন এবং যিহুদীয়ার জেরুশালেম নগরীতে তাঁর জন্য একটি মন্দির নির্মাণ করার দায়িত্ব দিয়েছেন। অতএব, তোমরা যারা ঈশ্বরের প্রজা, তারা সেখানে ফিরে যাও। তোমাদের আরাধ্য ঈশ্বর প্রভু পরমেশ্বর তোমাদের সঙ্গে থাকুন।
