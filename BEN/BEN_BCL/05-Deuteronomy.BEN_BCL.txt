{i1:1} মোশির প্রথম বক্তৃতা প্রান্তরে ভ্রাম্যমাণ ইসরায়েলীদের ইতিহাস
{1:1} জর্ডনের পূর্বতীরবর্তী প্রান্তরে, সূফের সম্মুখে আরাবা উপত্যকায়, পারাণ তোফল, লাবণ, হাৎসেরোৎ ও দিষাহবের মাঝামাঝি অঞ্চলে অবস্থানকালে মোশি ইসরায়েলীদের কাছে এই সব বৃত্তান্ত জানালেন।
{1:2} হোরেব পর্বত থেকে সেরীয়ের পার্বত্য অঞ্চল পেরিয়ে কাদেশ-বার্ণিয়া পর্যন্ত যেতে এগারো দিন লাগে।
{1:3} ইসরায়েলীদের যে সব কথা বলার জন্য প্রভু পরমেশ্বর মোশিকে নির্দেশ দিয়েছিলেন, চল্লিশতম বছরের এগারো মাসের প্রথম দিনে মোশি সেইসব কথা ইসরায়েলীদের কাছে ব্যক্ত করলেন।
{1:4} ইমােরীদের রাজা হিষ্বোণ নিবাসী সিহোন এবং ইদ্রেয়ীতে অষ্টারোৎ নিবাসী বাশানের রাজা ওগ্কে পরাজিত করার পর,
{1:5} জর্ডনের পূর্বতীরে মোয়াব দেশে মোশি এই বিধানের ব্যাখ্যা করে বললেন,
{1:6} আমাদের আরাধ্য ঈশ্বর প্রভু পরমেশ্বর হোরেব পর্বতে আমাদের বলেছিলেন, তোমরা এই পর্বতে অনেক দিন বাস করেছ।
{1:7} এবার তোমরা ইমোরীদের পার্বত্য অঞ্চল ও তার নিকটবর্তী সকল স্থান, আরাবা উপত্যকা, পার্বত্য অঞ্চল, নিম্নভূমি, দক্ষিণে নেগেব অঞ্চল, সমুদ্রের উপকূল ভাগে কনান ও লেবানন দেশ হয়ে মহানদী ইউফ্রেটিস অভিমুখে যাত্রা কর।
{1:8} দেখ, এই দেশ আমি তোমাদের সম্মুখে রেখেছি, তোমাদের পিতৃপুরুষ অব্রাহাম, ইস্হাক ও যাকোবকে এবং তাদের পরে তাদের বংশধরদের যে দেশ দেওয়ার প্রতিশ্রুতি আমি, প্রভু পরমেশ্বর দিয়েছিলাম, তোমরা সেই দেশে প্রবেশ করে অধিকার কর।
{i1:9} মোশির বিচারপতি নিয়োগ ( যাত্রা 18:13-27 )
{1:9} সেই সময়ে আমি তোমাদের বলেছিলাম, একা আমার পক্ষে তোমাদের ভার বহন করা সম্ভব নয়।
{1:10} তোমাদের আরাধ্য ঈশ্বর প্রভু পরমেশ্বর তোমাদের সমৃদ্ধি দান করেছেন। আকাশের নক্ষত্ররাজির মত তোমরা আজ অসংখ্য।
{1:11} তোমাদের পিতৃপুরুষদের আরাধ্য ঈশ্বর প্রভু পরমেশ্বর তোমাদের আরও সহস্রগুণ সমৃদ্ধি দান করুন, আর তোমাদের প্রতি তাঁর প্রতিশ্রুতি অনুযায়ী তোমাদের আশীর্বাদ করুন।
{1:12} কিন্তু একা আমার পক্ষে কেমন করে তোমাদের সমস্ত দায় দায়িত্ব বহন করা এবং তোমাদের ঝগড়া বিবাদের মীমাংসা করা সম্ভব ।
{1:13} তোমরা নিজ নিজ গোষ্ঠী থেকে বিচক্ষণ বুদ্ধিমান ও খ্যাতিমান লোকদের মনোনীত কর, তোমাদের নেতৃত্ব দান করার জন্য আমি তাদের নিয়োগ করব।
{1:14} তোমরা তখন আমাকে বলেছিলে, আপনি যা বলছেন তাই করাই ভাল।
{1:15} আমি সেইজন্য তোমাদের বিভিন্ন গোষ্ঠীর নেতৃস্থানীয়, জ্ঞানবান, খ্যাতিমান লোকদের নিয়ে তোমাদের বিভিন্ন গোষ্ঠীর নায়করূপে নিয়োগ করলাম। তাদের কাউকে সহস্র জনের, কাউকে একশো জনের, কাউকে পঞ্চাশ জনের, কাউকে দশজনের নায়ক এবং অন্যান্যদের কর্মচারীরূপে নিযুক্ত করলাম।
{1:16} তখন আমি তোমাদের বিচারক মণ্ডলীকে এই আদেশ দিয়েছিলাম: তোমরা তোমাদের জ্ঞাতিভাইদের অভিযোগ শুনবে এবং অভিযোগকারী ও তার জ্ঞাতিভাই কিম্বা তার প্রতিবেশী বিদেশীর ন্যায়বিচার করবে।
{1:17} তোমরা বিচারে পক্ষপাতিত্ব করবে না, ছোট বড় সকলের বক্তব্য একইভাবে গ্রহণ করবে। কোন মানুষকে ভয় করবে না, কারণ বিচারকার্য ঈশ্বরনির্দিষ্ট। যে সব বিষয় তোমাদের নিয়ে আসবে, আমিই তার নিষ্পত্তি করব নিয়ে আসবে, আমিই তার নিষ্পত্তি করবো
{1:18} সেই সময় আমি তোমাদের কর্তব্য সম্পর্কের নির্দেশ দিয়েছিলাম।
{i1:19} কাদেশ-বার্ণিয়া থেকে চর প্রেরণ ( গণনা 13:1-33 )
{1:19} পরে আমরা আমাদের ঈশ্বর প্রভু পরমেশ্বরের নির্দেশে হোরেব পর্বত ত্যাগ করে রওনা হলাম এবং ইমোরীদের পার্বত্য অঞ্চল দিয়ে যাওয়ার সময় তোমরা যে বিশাল ভয়াবহ প্রান্তর দেখেছ, তার মধ্য দিয়ে কাদেশ-বার্ণিয়াতে গিয়ে পৌঁছালাম।
{1:20} আমি তখন তোমাদের বলেছিলাম, ইমোরীদের পার্বত্য অঞ্চলে তোমরা এসেছ, আমাদের আরাধ্য ঈশ্বর প্রভু পরমেশ্বর এই দেশ আমাদের দিয়েছেন।
{1:21} দেখ, তোমাদের আরাধ্য ঈশ্বর প্রভু পরমেশ্বর এই দেশ তোমাদের সামনে রেখেছেন, তোমরা তোমাদের পিতৃপুরুষদের আরাধ্য ঈশ্বরের নির্দেশ অনুযায়ী এগিয়ে গিয়ে এই দেশ অধিকার কর। ভয় করো না বা নিরাশ হয়ো না।
{1:22} কিন্তু তোমরা তখন আমার কাছে এসে বললে, আগে সেই দেশের খোঁজখবর আনার জন্য লোক পাঠানো হোক, তারা ফিরে এসে আমাদের বলুক কোন পথে আমাদের যেতে হবে এবং কোন কোন নগর আমাদের যাওয়ার পথে পড়বে এবং সেগুলি কেমন?
{1:23} সে কথা ভাল বিবেচনা করে আমি তোমাদের প্রত্যেক গোষ্ঠী থেকে একজন করে মোট বারো জনকে বেছে নিলাম এবং
{1:24} তারা সেই পার্বত্য অঞ্চল পেরিয়ে ইষ্কোল উপত্যকা পর্যন্ত গেল এবং সেখানকার খোঁজখবর নিল।
{1:25} তারা সেই দেশের কিছু ফল সঙ্গে নিয়ে ফিরে এসে আমাদের জানাল যে, আমাদের আরাধ্য ঈশ্বর প্রভু পরমেশ্বর আমাদের যে দেশ দিয়েছেন তা উৎকৃষ্ট।
{i1:26} ইসরায়েলীদের বিদ্রোহ
{1:26} কিন্তু তোমরা সেই দেশে গেলে না, তোমাদের আরাধ্য ঈশ্বর প্রভু পরমেশ্বরের আদেশ অমান্য করে বিরুদ্ধাচরণ করলে,
{1:27} আর নিজেদের শিবিরে বিক্ষোভের গুঞ্জন তুললে। তোমরা বললে, প্রভু পরমেশ্বর আমাদের ঘৃণা করেন বলেই আমাদের ধ্বংস করার জন্য ইমোরীদের হাতে আমাদের তুলে দিচ্ছেন। এই জন্যই তিনি মিশর থেকে আমাদের বার করে এনেছেন।
{1:28} আমরা কোথায় যাব? আমাদের ভাইয়েরা এসে বলেছে, সেই দেশের লোকেরা আমাদের চেয়ে সংখ্যায় বেশী এবং আকারেও বৃহৎ। তাদের নগরগুলি অনেক বড় এবং আকাশছোঁয়া প্রাচীরে ঘেরা। সেখানে তারা দৈত্যদের বংশধরদের দেখেছে। তাদের কথা শুনে আমাদের মন ভেঙ্গে গেছে।
{1:29} তখন আমি তোমাদের বললাম, বিচলিত হয়ো না, ওদের ভয় করো না,
{1:30} তোমাদের আরাধ্য ঈশ্বর প্রভু পরমেশ্বর তোমাদের অগ্রবর্তী, তিনিই তোমাদের হয়ে যুদ্ধ করবেন। মিশরে তিনি তোমাদের জন্য যা করেছেন তা সবই তোমরা স্বচক্ষে দেখেছ,
{1:31} এই প্রান্তরেও তোমরা দেখেছ পিতা যেমন সন্তানকে বহন করে তেমনি এখানে পৌঁছানো পর্যন্ত সারা পথ তোমাদের আরাধ্য ঈশ্বর প্রভু পরমেশ্বর তোমাদের বহন করে এনেছেন।
{1:32} কিন্তু এ কথা বলা সত্ত্বেও তোমরা তোমাদের আরাধ্য ঈশ্বর প্রভু পরমেশ্বরকে বিশ্বাস করলে না,
{1:33} যিনি তোমাদের যাত্রাপথে শিবির স্থাপনের উপযুক্ত স্থান খুঁজে বার করার জন্য তোমাদের অগ্রগামী হয়ে রাত্রে অগ্নিস্তম্ভ ও দিনে মেঘপুঞ্জের দ্বারা তোমাদের পথ প্রদর্শন করতেন।
{1:34} তোমাদের কথাবার্তা শুনে প্রভু পরমেশ্বর ক্রুদ্ধ হয়ে শপথ করলেনঃ
{1:35} তোমাদের পিতৃপুরুষদের কাছে যে দেশ দেওয়ার প্রতিশ্রুতি আমি দিয়েছিলাম, এই দুষ্ট প্রজন্মের কোন লোক সেই উৎকৃষ্ট দেশ দেখতে পারে না।
{1:36} কেবলমাত্র যিফুন্নির পুত্র কালেব সেই দেশ দেখতে পাবে। সে যে ভূমিতে পদার্পণ করেছে তা আমি তাকে এবং তার বংশধরদের দেব, কারণ সে প্রভু পরমেশ্বরের একনিষ্ঠ অনুগামী।
{1:37} আর তোমাদের জন্য প্রভু পরমেশ্বর আমার উপরেও ক্রুদ্ধ হলেন। আমাকে তিনি বললেন,
{1:38} তুমিও সেখানে যেতে পারবে না। নুনের পুত্র যিহোশূয়, তোমার সেবক সেই দেশে যাবে। তাকে উৎসাহ দাও, কারণ সে-ই দেশে ইসরায়েলীদের স্বত্বাধিকার প্রতিষ্ঠিত করবে।
{1:39} তোমাদের শিশু সন্তানেরা, যাদের সম্পর্কে তোমরা ভেবেছিলে যে তাদের বন্দী করে নিয়ে যাওয়া হবে, যাদের ভাল-মন্দ জ্ঞান আজও হয়নি, তারাই সেই দেশে যাবে এবং তাদেরই আমি সেই দেশ দেব, তারাই সে দেশ অধিকার করবে।
{1:40} অতএব তোমরা লোহিত সাগরের পথ ধরে প্রান্তরে ফিরে যাও।
{1:41} তখন তোমরা আমাকে বললে, আমরা প্রভু পরমেশ্বরের বিরুদ্ধে পাপ করেছি। আমরা এখন আমাদের আরাধ্য ঈশ্বর প্রভু পরমেশ্বরের আদেশ অনুযায়ী গিয়ে যুদ্ধ করব। তোমরা প্রত্যেকে যুদ্ধের জন্য অস্ত্রশস্ত্র নিয়ে তৈরী হলে, মনে করেল পার্বত্য অঞ্চল আক্রমণ করা সহজ ব্যাপার।
{1:42} কিন্তু প্রভু পরমেশ্বর আমাকে বললেন, তুমি ওদের বল, তোমরা যুদ্ধ করতে যেও না, কেননা আমি তোমাদের মাঝে নেই। সেই জন্য শত্রুদের কাছে তোমরা পরাজিত হবে।
{1:43} আমি তোমাদের সে কথা বললাম, কিন্তু তোমরা শুনলে না। প্রভু পরমেশ্বরের আদেশের বিরোধিতা করে তোমরা ঔদ্ধত্য করে পার্বত্য অঞ্চলে অভিযান করলে।
{1:44} পর্বতনিবাসী ইমোরীরা তখন মৌমাছির ঝাঁকের মত বেরিয়ে এসে তোমাদের আক্রমণ করল এবং সেয়ীর অঞ্চলের হর্মা পর্যন্ত তোমাদের তাড়িয়ে নিয়ে গিয়ে প্রচণ্ড ভাবে আঘাত করল।
{1:45} তোমরা তখন ফিরে এসে প্রভু পরমেশ্বরের কাছে কান্নাকাটি করতে লাগলে, কিন্তু প্রভু তোমাদের ক্রন্দনে কর্ণপাত করলেন না, তোমাদের বিনতিও গ্রাহ্য করলেন না।
{1:46} তাই দীর্ঘদিন কাদেশ-বার্ণিয়াতে তোমাদের থাকতে হল।
{i2:1} ইসরায়েলীদের মরুপ্রান্তরে যাত্রা
{2:1} প্রভু পরমেশ্বর আমাকে যেমন নির্দেশ দিয়েছিলেন সেই অনুসারে আমরা লোহিত সাগরের পথে মরু প্রান্তরে ফিরে যাওয়ার জন্য যাত্রা করলাম এবং বহু দিন ধরে সেয়ীরের পার্বত্য অঞ্চল প্রদক্ষিণ করলাম।
{2:2} প্রভু পরমেশ্বর তখন আমাকে বললেন,
{2:3} তোমরা অনেকদিন এই পার্বত্য অঞ্চল প্রদক্ষিণ করছ, এবার উত্তর দিকে ফের,
{2:4} আর ইসরায়েলীদের তুমি এই আদেশ দাও: সেয়ীর প্রদেশ নিবাসী তোমাদের জ্ঞাতিবর্গের অর্থাৎ এষৌর বংশধরদের দেশের মধ্য দিয়ে এখন তোমাদের যেতে হবে। যদিও তারা তোমাদের দেখে ভীত হবে, তবুও তোমরা সাবধান হয়ো,
{2:5} তাদের সঙ্গে বিবাদ করো না, কারণ তাদের দেশের কোন অংশ, এমন কি পাদ পরিমিত ভূমিও আমি তোমাদের দেব না। কেননা সেয়ীরের পার্বত্য অঞ্চলের স্বত্বাধিকার আমি এষৌকে দিয়েছি।
{2:6} তোমরা তাদের কাছ থেকে অর্থ দিয়ে খাদ্য ও জল কিনে খাবে।
{2:7} কারণ তোমাদের আরাধ্য ঈশ্বর প্রভু পরমেশ্বর তোমাদের সমস্ত কর্মে আশীর্বাদ দান করেছেন, সুবিশাল এই প্রান্তরের মধ্য দিয়ে যাত্রাকালে তোমাদের তত্ত্বাধান করেছেন, এই চল্লিশ বছর কাল তোমাদের আরাধ্য ঈশ্বর প্রভু পরমেশ্বর তোমাদের সঙ্গে আছেন এবং তোমাদের কোন কিছুরই অভাব ঘটে নি।
{2:8} পরে আমরা আরাবা উপত্যকার পথে এলাৎ এবং ইৎসিয়োন-গেবের হয়ে সেয়ীর অঞ্চল নিবাসী আমাদের জ্ঞাতিবর্গ এষৌর বংশধরদের এলাকা পেরিয়ে মোয়াবের প্রান্তর অভিমুখে যাত্রা করলাম।
{2:9} প্রভু পরমেশ্বর তখন আমাকে বললেন, মোয়াব নিবাসীদের উপর তোমরা অত্যাচার করো না বা তাদের সঙ্গে যুদ্ধবিগ্রহে লিপ্ত হয়ো না। তাদের দেশের কোন অংশে আমি তোমাদের স্বত্বাধিকার দেব না। কারণ আমি লোটের বংশধরদের আর নগরের স্বত্বাধিকার দিয়েছি।
{2:10} (পূর্বকালে এমীয়েরা এখানে বাস করত, অনাকী দৈত্যদের মত তারাও ছিল দীর্ঘকায়, বিপুল সংখ্যক বিরাট এক জাতি।
{2:11} অনাকীদের মত তারাও রফায়িম বলে পরিচিত কিন্তু মোয়াবের লোকেরা তাদের বলত এমীয়।
{2:12} হোরী উপজাতির লোকেরাও এর আগে সেয়ীর অঞ্চলে বাস করত। কিন্তু এষৌর বংশধরেরা তাদের যুদ্ধে পরাজিত করে দেশ অধিকার করে সেখানে বসতি স্থাপন করেছিল। প্রভু পরমেশ্বর ইসরায়েলীদের যে দেশ দিয়েছিলেন সেই দেশেও তারা এই রকমই করেছিল।)
{2:13} তোমরা এখন সেরদ নদী পার হও। আমরা তখন সেরদ নদী পার হলাম।
{2:14} কাদেশ-বার্ণিয়া ছেড়ে চলে আসার পর থেকে সেরদ নদী পার হওয়া পর্যন্ত আমাদের আটত্রিশ বছর কেটে গেল। এই সময়ের মধ্যে ইসরায়েলীদের শিবির থেকে সেই প্রজন্মের যুদ্ধ করতে সক্ষম সমস্ত লোক নিঃশেষ হয়ে গেল, প্রভু পরমেশ্বর তাদের সম্পর্কে যেমন শপথ করেছিলেন তেমনই ঘটল।
{2:15} ইসরায়েলী শিবির থেকে তারা নিঃশেষে উচ্ছিন্ন না হওয়া পর্যন্ত প্রভু পরমেশ্বর তাদের প্রতি বিমুখ হয়ে রইলেন।
{2:16} ইসরায়েলীদের মধ্য থেকে যুদ্ধ করতে সক্ষম সকল
{2:17} লোকের মৃত্যু হওয়ার পর প্রভু পরমেশ্বর আমাকে বললেন,
{2:18} আজ তোমরা মোয়াব দেশের সীমান্ত আর্ অতিক্রম করবে।
{2:19} তোমরা আম্মোনীদের সীমানায় প্রবেশ করলে তাদের উপর কোন অত্যাচার করো না, তাদের সঙ্গে বিবাদও করো না। আম্মোনীদের দেশে আমি তোমাদের কোন স্বত্বাধিকার দেব না, কারণ লোটের বংশধরদের আমি সেই দেশের উত্তরাধিকার দিয়েছি।
{2:20} (সেই দেশও রফায়িমদের দেশ বলে পরিচিত। রফায়িম জাতি পূর্বকালে সেখানে বাস করত। আম্মোনীরা তাদের বলে ‘সম্সুম্মিম’।
{2:21} তারা অনাকীদের মত দীর্ঘকায়, বিপুল সংখ্যক বিরাট এক জাতি। কিন্তু প্রভু পরমেশ্বর আম্মোনীদের সম্মুখে তাদের পরাজিত করলেন এবং তারা তাদের উচ্ছেদ করে সেখানে বসতি স্থাপন করল।
{2:22} প্রভু পরমেশ্বর সেয়ীর অঞ্চলনিবাসী এষৌর বংশধরদের জন্যও এই রকম করেছিলেন। প্রভু তাদের সম্মুখে হোরী জাতির লোকদের ধ্বংস করেছিলেন, তার ফলে তারা তাদের উচ্ছেদ করে সেখানে বসতি স্থাপন করল, আজ অবধি তারা সেখানেই বাস করছে।
{2:23} আর গাজা পর্যন্ত বিভিন্ন জনপদে অব্বীয় জাতির যে লোকেরা বাস করত কাপ্তোর থেকে আগত কাণ্ডোরীরা তাদের উচ্ছেদ করে সেখানে বসতি স্থাপন করল।)
{2:24} তোমরা এখন যাত্রার জন্য তৈরী হও, এবং আর্ণোন নদী পার হও। দেখ, আমি হিষ্বোনের রাজা ইমোরী সিহোনকে তার রাজ্যসমেত তোমাদের হাতে সমর্পণ করলাম। তোমরা তার দেশ অধিকার করতে আরম্ভ কর এবং তাকে যুদ্ধে প্ররোচিত কর।
{2:25} আজ থেকে আমি আকাশের নীচে সমস্ত জাতির মধ্যে তোমাদের সম্পর্কে সন্ত্রাস ও ভীতির সঞ্চার করব। তারা তোমাদের বিবরণ শুনে কম্পমান ও বিচলিত হবে।
{i2:26} হিষবোণের রাজা সিহোনের পরাজয় ( গণনা 21:21-30 )
{2:26} আমি তখন কদেমোৎ প্রান্তর থেকে হিষ্বোণের রাজা সিহোনের কাছে দূতের মাধ্যমে এই শান্তির প্রস্তাব পাঠালাম:
{2:27} আপনি আপনার রাজ্যের মধ্য দিয়ে আমাদের যাওয়ার অনুমতি দিন। আমরা সোজা রাজপথ ধরে চলব, দক্ষিণে বা বামে কোন দিকে যাব না।
{2:28} আমাদের আরাধ্য ঈশ্বর প্রভু পরমেশ্বর আমাদের যে দেশ দিয়েছেন, জর্ডন পার হয়ে যতদিন আমরা সেই দেশে প্রবেশ না করি ততদিন আপনি অর্থের বিনিময়ে আমাদের খাদ্যশস্য ও পানীয় জল দিন। আমাদের শুধু পায়ে হেঁটে পার হয়ে যাবার অনুমতি দিন।
{2:29} সেয়ীর নিবাসী এষৌর বংশধরগণ এবং আর্ নিবাসী মোয়াবী জাতির লোকেরা আমাদের এই অনুমতি দিয়েছিল।
{2:30} কিন্তু হিষবোণের রাজা তাঁর রাজ্যের মধ্য দিয়ে আমাদের যাওয়ার অনুমতি দিলেন না। কারণ তোমাদের আরাধ্য ঈশ্বর প্রভু পরমেশ্বরের ইচ্ছায় তাঁর বুদ্ধিভ্রংশ ঘটলো এবং তিনি উদ্ধত ও জেদী হয়ে উঠলেন যাতে, আজকের মতই তিনি তোমাদের অধীনে সমর্পিত হন।
{2:31} প্রভু পরমেশ্বর আমাকে বললেন, দেখ, আমি সিহোনকে তার রাজ্য সমেত তোমাদের হাতে তুলে দিতে আরম্ভ করলাম। তোমরা তার রাজ্য অধিকার করতে শুরু কর।
{2:32} তখন সিহোন তাঁর সমস্ত লোকজন নিয়ে আমাদের সঙ্গে যুদ্ধ করার জন্য যাহাস্-এ এলেন।
{2:33} আর প্রভু পরমেশ্বর তাঁকে আমাদের হাতে সমর্পণ করলেন। আমরা তাঁকে, তাঁর পুত্রদের ও তাঁর লোকজন সকলকে হত্যা করলাম।
{2:34} সেই সময় আমরা তাঁর সমস্ত নগর অধিকার করলাম এবং নারী পুরুষ ও শিশু নির্বিশেষে নগরের সকলকে হত্যা করলাম। কাউকে অবশিষ্ট রাখলাম না।
{2:35} কেবল পশুপাল ও যে নগরগুলি আমরা অধিকার করেছিলাম সেগুলি থেকে লুন্ঠন করা জিনিসপত্র আমরা নিজেদের জন্য রাখলাম।
{2:36} আর্ণোন উপত্যকায় সীমান্তে অবস্থিত অরোয়ের থেকে শুরু করে উপত্যকার মধ্যস্থানে অবস্থিত গিলিয়দ পর্যন্ত কোন নগর ছিল না যা আমরা অধিকার করতে পারি নি। আমাদের আরাধ্য ঈশ্বর প্রভু পরমেশ্বর সবগুলিই আমাদের অধীনে সমর্পণ করলেন।
{2:37} কেবলমাত্র আম্মোনীদের দেশ যাব্বোক নদীর তীরবর্তী সকল প্রদেশ ও পার্বত্য অঞ্চলের নগরসমূহ এবং যেসব স্থানে আমাদের আরাধ্য ঈশ্বর প্রভু পরমেশ্বর আমাদের যেতে নিষেধ করেছিলেন সেই সব স্থানে তোমরা প্রবেশ কর নি।
{i3:1} ইসরায়েলীদের হাতে রাজা ওগ্ পরাজিত ( গণনা 21:31-35 )
{3:1} তারপর আমরা সেখান থেকে ফিরে বাশানের পথে এগিয়ে চললাম। বাশানের রাজা ওগ্ তাঁর সমস্ত সৈন্যসামন্ত নিয়ে আমাদের সঙ্গে যুদ্ধ করার জন্য ইদ্রিয়ীতে এলেন।
{3:2} প্রভু পরমেশ্বর তখন আমাকে বললেন, তুমি ওকে ভয় করো না। এর সমস্ত প্রজা ও রাজ্যসমেত এতে আমি তোমাদের হাতে সমর্পণ করলাম। ইমোরীদের হিষ্বোণ নিবাসী রাজা সিহোনের যে দশা তোমরা করেছ, এরও সেই দশা করবে।
{3:3} এইভাবে আমাদের আরাধ্য ঈশ্বর প্রভু পরমেশ্বর বাশানের রাজা ওগ্ এবং তাঁর সমস্ত প্রজাবর্গকে আমাদের হাতে সমর্পণ করলেন। আমরা তাঁকে আক্রমণ করে তাঁর একজন লোককেও অবশিষ্ট রাখলাম না।
{3:4} সেই সময় আমরা তাঁর সমস্ত নগর অধিকার করে নিলাম। তাদের কোন নগর আমাদের অনধিকৃত রইল না। তাদের ষাটটি নগর, সমগ্র আর্গোব অঞ্চল, বাশানের রাজা ওগের রাজ্য আমরা অধিকার করলাম।
{3:5} এই নগরগুলি উঁচু প্রাচীর দিয়ে ঘেরা এবং দ্বার ও অর্গল দ্বারা সুরক্ষিত ছিল। এ ছাড়াও অরক্ষিত জনপদ অনেক ছিল।
{3:6} আমরা হিষ্বোণের রাজা সিহোনের প্রতি যেমন করেছিলাম তেমনি এদেরও নিঃশেষে সংহার করলাম। নরী পুরুষ ও শিশু নির্বিশেষে সকলকে হত্যা করে আমরা তাদের নগরগুলি ধ্বংস করলাম।
{3:7} কিন্তু পশুপাল এবং আমাদের অধিকৃত নগরগুলি থেকে লুন্ঠিত জিনিসপত্র আমরা নিজেদের জন্য রাখলাম।
{3:8} সেই সময়ে আমরা জর্ডনের পূর্বতীরে ইমোরীদের দুই রাজার অধীনস্থ আর্ণোন উপত্যকা থেকে হার্মোন পর্বত পর্যন্ত সমগ্র এলাকা অধিকার করে নিলাম।
{3:9} (সীদোনের লোকেরা হার্মোন পর্বতকে বলে সিরিয়োন এবং ইমোরীরা বলে সেনীর)।
{3:10} সমভূমির সমস্ত নগর, সল্খা ও ইদ্রিয়ী পর্যন্ত গিলিয়দ ও বাশানের সমগ্র অঞ্চল এবং বাশানের রাজা ওগের রাজ্যের অন্তর্গত সমস্ত নগর আমরা অধিকার করলাম।
{3:11} (রফায়িমদের শেষ বংশধর একমাত্র বাশানের রাজা ওগ্ই অবশিষ্ট ছিলেন। তাঁর পালঙ্কটি ছিল লোহার। মানুষের হাতের মাপে সেটি ছিল নয় হাত লম্বা ও চার হাত চওড়া। আম্মোনীদের নগর রব্বায় সেটি এখনও আছে।)
{3:12} সেই সময়ে আমরা এই দেশ অধিকার করে আর্ণোন উপত্যকার আরোয়ের পর্যন্ত এবং গিলিয়দ প্রদেশের অর্ধেক ও সেখানকার নগরগুলি আমি রূবেণ ও গাদের বংশধরদের দিলাম।
{3:13} আর গিলিয়দের অবশিষ্ট অংশ, সমগ্র বাশান অর্থাৎ ওগের রাজ্য এবং তার সঙ্গে আর্গোবের সমগ্র অঞ্চল আমি মনঃশি গোষ্ঠীর অর্ধেক লোকদের দিলাম। (সমগ্র বাশান রফায়িমদের দেশ বলে খ্যাত ছিল।
{3:14} মনঃশির বংশধর যায়ীর, গেশূরী ও মাখাথী উপজাতীয়দের সীমানা পর্যন্ত আর্গোব অঞ্চলের সমস্ত অঞ্চল অধিকার করে নিল এবং নিজের নামে বাশান প্রদেশের এই অঞ্চলের নাম রাখল হাব্বোৎ-যায়ীর। আজ পর্যন্ত সেই নামই প্রচলিত আছে।)
{3:15} মাখিরকে আমি গিলিয়দ প্রদেশ দিলাম,
{3:16} আর গিলিয়দ থেকে আর্ণোন উপত্যকা, উপত্যকার মাঝ বরাবর আম্মোনীদের সীমান্ত যাব্বোক নদী পর্যন্ত এলাকা আমি রূবেণ ও গাদ গোষ্ঠীকে দিলাম,
{3:17} এবং জর্ডন নদী সহ আরাবা উপত্যকা, কিন্নেরৎ থেকে পূর্বদিকে আরাবা সাগর অর্থাৎ পিস্গার পাহাড়তলীতে অবস্থিত মরুসাগর পর্যন্ত এলাকাও তাদের দিলাম।
{3:18} সেই সময় আমি তোমাদের এই বলে নির্দেশ দিয়েছিলাম: তোমাদের আরাধ্য ঈশ্বর প্রভু পরমেশ্বর এই দেশের স্বত্বাধিকার তোমাদের দিয়েছেন। তোমাদের মধ্যে যারা যুদ্ধ করতে সমর্থ তারা সকলে অস্ত্রশস্ত্রে সজ্জিত হয়ে তোমাদের জ্ঞাতি ইসরায়েলীদের পুরোভাগে নদী পার হয়ে যাবে।
{3:19} আমি তোমাদের যে সব নগর দিয়েছি সেগুলিতে শুধু তোমাদের স্ত্রী ও শিশু সন্তানেরা এবং তোমাদের পশুপাল থাকবে। আমি জানি তোমাদের অনেক পশু রয়েছে।
{3:20} প্রভু পরমেশ্বর তোমাদের জ্ঞাতি ইসরায়েলীদের যখন তোমাদের মতই স্বস্তি ও নিরাপত্তা দান করবেন, জর্ডনের ওপারে যে দেশ তোমাদের আরাধ্য ঈশ্বর প্রভু পরমেশ্বর তাদের দিয়েছেন, সেই দেশের অধিকার তারা লাভ করার পর তোমরা আবার ফিরে এসে নিজ নিজ অধিকারভুক্ত সম্পত্তি, যা আমি তোমাদের দিয়েছি, ভোগ দখল করতে পারবে।
{3:21} সেই সময় আমি যিহোশূয়কে এই নির্দেশ দিয়েছিলাম: তোমাদের আরাধ্য ঈশ্বর প্রভু পরমেশ্বর ঐ দু রাজার যে দশা করেছেন তা তুমি স্বচক্ষে দেখেছ, তোমরা নদী পার হয়ে যে সব রাজ্যে যাবে সেগুলির দশাও প্রভু তেমনই করবেন।
{3:22} তোমরা তাদের ভয় করবে না, কারণ তোমাদের আরাধ্য ঈশ্বর প্রভু পরমেশ্বর স্বয়ং তোমাদের পক্ষ হয়ে যুদ্ধ করবেন।
{i3:23} মোশির প্রতি কনানে প্রবেশের নিষেধাজ্ঞা
{3:23} সেই সময় আমি প্রভুর কাছে বিনতি করে বলেছিলাম,
{3:24} হে আমার প্রভু জীবনেশ্বর। তুমি তোমার এ দাসের কাছে তোমার মহিমা ও পরাক্রম প্রকাশের সূচনা করেছ, স্বর্গে বা মর্ত্যে তোমার মত কীর্তিমান ও পরাক্রমী ঈশ্বর আর কে আছে?
{3:25} দয়া করে আমাকে জর্ডমের ওপারে গিয়ে সেই উত্তম দেশ, রমণীয় গিরিশ্রেণী ও লেবানন প্রদেশের রূপরাশি দেখতে দাও।
{3:26} কিন্তু তোমাদের কারণে প্রভু পরমেশ্বর আমার উপর ক্রুদ্ধ হওয়াতে আমার বিনতি তিনি গ্রাহ্য করলেন না। প্রভু আমাকে বললেন, তোমার পক্ষে এ-ই যথেষ্ট, এই বিষয়ে তুমি আর আমাকে অনুরোধ করো না।
{3:27} তুমি পিস্গার চূড়ায় আরোহণ কর এবং সেখান থেকে উত্তর, দক্ষিণ ও পূর্ব পশ্চিমে তাকাও, যতদূর দৃষ্টি যায় ততদূর ভাল করে দেখে নাও, কারণ জর্ডন নদী তুমি পার হতে পারবে না।
{3:28} তুমি যিহোশূয়কে দায়িত্ব বুঝিয়ে দাও, তার মনে সাহস ও শক্তি সঞ্চার কর, কারণ তার নেতৃত্বেই এই লোকেরা নদী পার হয়ে যাবে এবং যে দেশ তুমি দেখতে পাবে সে দেশের অধিকারে সে-ই তাদের প্রতিষ্ঠিত করবে।
{3:29} এই কারণেই আমরা বেথ-পিয়োরের সম্মুখস্থ উপত্যকায় বাস করতে লাগলাম।
{i4:1} ঈশ্বরের বাধ্য হয়ে চলার জন্য মোশির অনুরোধ
{4:1} এখন, হে ইসরায়েলকুল! যে সব বিধি ও অনুশাসন পালন করতে আমি তোমাদের শিক্ষা দেব তা মনোযোগ দিয়ে শোন, তাহলে তোমরা বাঁচবে এবং তোমাদের পিতৃপুরুষের আরাধ্য ঈশ্বর প্রভু পরমেশ্বর তোমাদের যে দেশ দিচ্ছেন, সেই দেশে প্রবেশ করে তোমরা তা অধিকার করতে পারবে।
{4:2} আমি তোমাদের যে কথা বলব তার সঙ্গে তোমরা কিছু যোগ করবে না বা তা থেকে কিছু বাদও দেবে না। আমি তোমাদের যে সব নির্দেশ দিচ্ছি তা তোমাদের আরাধ্য ঈশ্বর প্রভু পরমেশ্বরেরই নির্দেশ, তোমরা সমস্ত নির্দেশ পালন করবে।
{4:3} বেল-পিয়োরে প্রভু পরমেশ্বর যা করেছিলেন সবই তোমরা স্বচক্ষে দেখেছ। তোমাদের মধ্যে যারা পিরোয়ের বেলদেবের অনুগামী হয়েছিল তাদরে সকলকেই তোমাদের আরাধ্য ঈশ্বর প্রভু পরমেশ্বর সংহার করেছেন।
{4:4} কিন্তু তোমরা যারা তোমাদের আরাধ্য ঈশ্বর প্রভু পরমেশ্বরের অনুরক্ত ছিলে, তারা সকলেই আজও বেঁচে আছ।
{4:5} দেখ, আমার আরাধ্য ঈশ্বর প্রভু পরমেশ্বর আমাকে যেমন নির্দেশ দিয়েছেন আমি সেই অনুযায়ী তোমাদের বিভিন্ন বিধি ও অনুশাসন শিখিয়েছি। তোমরা এখন যে দেশ অধিকার করতে যাচ্ছ সেখানে গিয়ে সেগুলি যথাযথভাবে পালন করবে।
{4:6} তোমরা সেগুলি মনে রাখবে এবং পালন করবে কারণ অন্যান্য জাতির কাছে সেগুলিই হবে তোমাদের জ্ঞান ও বোধশক্তির পরিচায়ক। তারা এই বিধিসমূহ শুনে বলবে, সত্যিই এই মহান জাতি জ্ঞানবান ও বুদ্ধিসম্পন্ন।
{4:7} কেননা আমাদের আরাধ্য ঈশ্বর প্রভু পরমেশ্বর যেমন আমাদের সহায় তেমন আর কোন মহান জাতিক ঈশ্বর তাদের সহায়? আমরা যখনই তাঁকে ডাকি তখনই তাঁকে কাছে পাই।
{4:8} আর আমি তোমাদের এই যে সব বিধান দিয়েছি তার মত ন্যায়সঙ্গত বিধি ও অনুশাসন আর কোন মহান জাতির আছে?
{4:9} কিন্তু তোমরা সতর্ক থাক, যেন একাগ্র থাকে তোমাদের চিত্ত, যে সব ব্যাপার তোমরা স্বচক্ষে দেখেছ তা যেন ভুলে না যাও, জীবন থাকতে তোমাদের হৃদয় যেন সেকথা বিস্মৃত না হয়। তোমাদের সন্তান সন্ততিদের সেই সব বিষয় শিক্ষা দেবে তোমরা।
{4:10} তোমরা যে দিন হোরেব পর্বতে তোমাদের আরাধ্য ঈশ্বর প্রভু পরমেশ্বরের সম্মুখে উপস্থিত হয়েছিলে, সেদিন প্রভু আমাকে বলেছিলেন, তুমি আমার কাছে ইসরায়েলীদের একত্র কর, তাদের কাছে আমার কিছু বক্তব্য আছে, তাহলে তারা যতদিন এই পৃথিবীতে বেঁচে থাকবে ততদিন আমাকে সম্ভ্রম করতে শিখবে এবং তাদের সন্তানসন্ততিদেরও সেই শিক্ষা দেবে।
{4:11} তোমরা তখন এগিয়ে গিয়ে পাহাড়ের নীচে দাঁড়িয়েছিলে। পাহাড়ে তখন আগুন জ্বলছিল এবং সেই অগ্নি শিখা আকাশ পর্যন্ত উঠেছিল। অন্ধকার, মেঘ ও ঘন কুয়াশায় চারিদিক ছিল আচ্ছন্ন।
{4:12} অগ্নিশিখার মধ্য থেকে প্রভু পরমেশ্বর তোমাদের সঙ্গে কথা বললেন। তোমরা তাঁর কন্ঠস্বর শুনতে পেলে কিন্তু কোন মূর্তি দেখতে পাও নি, কেবল স্বরই শোনা যাচ্ছিল।
{4:13} তিনি তাঁর সঙ্গে তোমাদের সম্বন্ধের শর্ত, তাঁর দশ অনুশাসন পালন করার নির্দেশ তোমাদের দিলেন এবং দুটি পাষাণ ফলকে নির্দেশগুলি লিপিবদ্ধ করলেন।
{4:14} তোমরা যে দেশ অধিকার করতে চলেছ সেই দেশে গিয়ে যে সমস্ত বিধি ও অনুশাসন তোমাদের পালন করতে হবে সে সম্পর্কে তোমাদের শিক্ষা দেওয়ার জন্য সেই সময়ে প্রভু পরমেশ্বর আমাকে আদেশ দিয়েছিলেন।
{4:15} হোরেব পর্বতে প্রভু পরমেশ্বর যে দিন অগ্নিশিখার মধ্য থেকে তোমাদের সঙ্গে কথা বলেছিলেন, সেদিন তোমরা কোন মূর্তি দর্শন কর নি, সুতরাং সাবধান হয়ো,
{4:16} কোন প্রকার প্রতিমূর্তি নির্মাণ করে তোমরা যেন ভ্রষ্টাচারে লিপ্ত না হও।
{4:17} পুরুষ, কিংবা নারীর প্রতিমূর্তি, পৃথিবীতে বিচরণশীল কোন পশু, কিংবা আকাশে উড্ডীয়মান কোন পাখি, ভূচর কোন সরীসৃপের কিংবা
{4:18} মাটির নীচে জলচর কোন প্রাণীর প্রতিমূর্তি তোমরা নির্মাণ করবে না।
{4:19} তোমরা আকাশের দিকে চেয়ে সূর্য, চন্দ্র, নক্ষত্ররাজি, আকাশের সমগ্র জ্যোতিষ্ক বাহিনী, যা তোমাদের আরাধ্য ঈশ্বর প্রভু পরমেশ্বর আকাশের নীচে সমস্ত জাতির জন্য নিরূপণ করেছেন, সেগুলি দেখে প্রণিপাত করবে না বা সেগুলিকে পূজা করবে না।
{4:20} প্রভু পরমেশ্বর তোমাদের লোহা-গলানো চুল্লী থেকে উদ্ধার করার মতন মিশর থেকে উদ্ধার করে এনেছেন এবং তোমাদের নিজস্ব প্রজারূপে গ্রহণ করেছেন, আজ পর্যন্ত তোমরা তাঁরই প্রজা রয়েছ।
{4:21} কিন্তু প্রভু পরমেশ্বর তোমাদের কারণে আমার উপর ক্রুদ্ধ হয়ে এই শপথ করেছেন যে তিনি আমাকে জর্ডন পার হতে দেবেন না এবং তোমাদের আরাধ্য ঈশ্বর প্রভু পরমেশ্বর তোমাদের অধিকারের জন্য যে দেশ দিচ্ছেন সেই উত্তম দেশে আমাকে প্রবেশ করতে দেবেন না।
{4:22} এ দেশেই আমার মৃত্যু হবে। জর্ডন পার হতে আমি পারব না, কিন্তু তোমরা পার হয়ে সেই উত্তম দেশ অধিকার করবে।
{4:23} তোমরা সাবধান হয়ো, তোমাদের আরাধ্য ঈশ্বর প্রভু পরমেশ্বর তোমাদের সঙ্গে যে সম্বন্ধ স্থাপন করেছেন তা ভুলে যেও না এবং কোন কিছুর প্রতিমূর্তি খোদাই করে তৈরী করো না। তিনি এ কাজ নিষিদ্ধ করেছেন।
{4:24} কারণ তোমাদের আরাধ্য ঈশ্বর প্রভু পরমেশ্বর সর্বগ্রাসী অগ্নিস্বরূপ, কোন প্রতিদ্বন্দ্বীকে সহ্য করেন না তিনি।
{i4:25} অলীক প্রতিমাপূজা সম্পর্কে সাবধানবাণী
{4:25} সেই দেশে তোমাদের পুত্র ও পৌত্রাদির জন্মের পরে তোমরা যখন বৃদ্ধ হবে, তখন যদি তোমরা ভ্রষ্ট হয়ে কোন কিছুর প্রতিমূর্তি খোদাই কর বা তৈরী কর এবং তোমাদের আরাধ্য ঈশ্বর প্রভু পরমেশ্বরের দৃষ্টিতে যা মন্দ সেই কাজ করে তাঁর ক্রোধের উদ্রেক কর,
{4:26} তাহলে আজ আমি স্বর্গ ও মর্ত্যকে তোমাদের বিরুদ্ধে সাক্ষী রেখে বলছি, তোমরা জর্ডন পার হয়ে যে দেশ অধিকার করতে চলেছ সেই দেশ থেকে তোমরা অবিলম্বে নিঃশেষে উচ্ছিন্ন হবে। বেশী দিন সেখানে তোমরা বাস করতে পারবে না, ধ্বংস হয়ে যাবে।
{4:27} বিভিন্ন জাতির মধ্যে প্রভু পরমেশ্বর তোমাদের ছত্রভঙ্গ করে দেবেন। যে জাতিসমূহের মধ্যে প্রভু পরমেশ্বর তোমাদের বিক্ষিপ্ত করবেন, তাদের মধ্যে তোমরা সংখ্যালঘু হয়ে থাকবে।
{4:28} সেখানে তোমরা মানুষের হাতে গড়া কাঠের ও পাথরের দেবতা-যারা দেখতে, শুনতে, খেতে, ঘ্রাণ নিতে পারে না, তাদের পূজা করবে।
{4:29} কিন্তু সেখানে থেকেও যদি তোমরা তোমাদের আরাধ্য ঈশ্বর প্রভু পরমেশ্বরের অন্বেষণ কর, যদি সমগ্র মনপ্রাণ দিয়ে তাঁর সন্ধান কর তবে তাঁকে পাবে।
{4:30} যখন তোমরা সঙ্কটে পড়বে, যখন এই সব অঘটন তোমাদের ঘটবে, তখন ভবিষ্যতের সেই দিনে তোমরা তোমাদের আরাধ্য ঈশ্বর প্রভু পরমেশ্বরের কাছে ফিরে আসবে এবং তাঁর বাধ্য হয়ে চলবে।
{4:31} তোমাদের আরাধ্য ঈশ্বর প্রভু পরমেশ্বর পরম করুণাময়, তিনি তোমাদের পরিত্যাগ করবেন না, তোমাদের ধ্বংস করবেন না এবং তিনি শপথ করে তোমাদের পিতৃপুরুষদের সঙ্গে যে সম্বন্ধ স্থাপন করেছেন তা বিস্মৃত হবেন না।
{4:32} অতীত অনুসন্ধান করে দেখ, পৃথিবীতে ঈশ্বর যে দিন মানুষ সৃষ্টি করেছিলেন, সেই দিন থেকে সন্ধান করে দেখ, আকাশমণ্ডলের এক প্রান্ত থেকে আর এক প্রান্ত পর্যন্ত জিজ্ঞাসা করে দেখ, এমন মহৎ মহৎ কর্ম আর কখনও হয়েছে কিনা? কিম্বা এমন কথা কখনও কেউ শুনেছে কিনা?
{4:33} তোমাদের মত আর কোন জাতি কি অগ্নির মধ্য থেকে ঈশ্বরের কন্ঠস্বর শুনেছে এবং তার পরেও বেঁচে আছে?
{4:34} তোমাদের আরাধ্য ঈশ্বর প্রভু পরমেশ্বর তোমাদের দৃষ্টিগোচরে মিশরে যে সব কীর্তি সাধন করেছেন তেমন কি আর কোন দেবতা পরীক্ষিত প্রমাণ, অলৌকিক নিদর্শন। অদ্ভুত লক্ষণ, যুদ্ধবিগ্রহের দ্বারা নিজ পরাক্রম ও বাহুবল প্রদর্শন করে ভয়াবহ সব কীর্তি স্থাপন করেছেন এবং অন্যান্য জাতির মধ্য থেকে নিজস্ব প্রজারূপে কোন জাতিকে গ্রহণ করেছেন?
{4:35} প্রভু পরমেশ্বরই একমাত্র ঈশ্বর, তিনি ছাড়া আর কোন ঈশ্বর নেই, এ কথা যেন তোমরা জানতে পার, সেই জন্যই ঐ সমস্ত কীর্তি তোমাদের দেখানাে হয়েছে।
{4:36} তিনি অন্তরীক্ষ থেকে কথা বলে তোমাদের উপদেশ দিয়েছেন, পৃথিবীতে তিনি তোমাদের তাঁর মহতী অগ্নিশিখা দেখিয়েছেন এবং তোমরা অগ্নিশিখার মধ্য থেকে তাঁর বাণী শুনেছ।
{4:37} তোমাদের পিতৃপুরুষদের তিনি ভালবাসতেন তাই তাঁদের পরে তাঁদের বংশধরদের তিনি মনোনীত করেছেন এবং তিনি স্বয়ং মহাপরাক্রমে মিশর থেকে তোমাদের উদ্ধার করে এনেছেন।
{4:38} তোমাদের চেয়ে বৃহৎ ও শক্তিমান জাতিসমূহকে তোমাদের সম্মুখ থেকে বিতাড়িত করে সেই দেশের অধিকার তোমাদের দেওয়ার জন্য তিনি সেখানে এখন তোমাদের নিয়ে যাচ্ছেন।
{4:39} সুতরাং আজ তোমরা জেনে রাখ এবং মনে মনে উপলব্ধি কর যে ঊর্ধ্বে স্বর্গে এবং নীচে এই পৃথিবীতে প্রভু পরমেশ্বরই একমাত্র ঈশ্বর, আর কেউ নয়।
{4:40} তাঁর যে সমস্ত বিধি নির্দেশ আজ আমি তোমাদের জ্ঞাত করলাম তা তোমরা পালন করবে তাহলে তোমাদের ও তোমাদের ভবিষ্যৎ বংশধরদের কল্যাণ হবে এবং তোমাদের আরাধ্য ঈশ্বর প্রভু পরমেশ্বর যে দেশ তোমাদের চিরতরে দান করেছেন সেই দেশে তোমরা দীর্ঘকাল বাস করতে পারবে।
{i4:41} জর্ডনের পূর্বতীরে আশ্রয় নগরী
{4:41} এই সময়ে মোশি জর্ডনের পূর্বতীরে তিনটি নগর নরহত্যাকারীদের আশ্রয় নেওয়ার জন্য পৃথক করে দিলেন। কোন লোক অতীতের কোন শত্রুতা
{4:42} থাকলেও অনিচ্ছাকৃত ভাবে যদি তার প্রতিবেশীকে হত্যা করে ফেলে তাহলে সে ঐ নগরগুলির কোন একটিতে পালিয়ে গিয়ে আশ্রয় নিতে পারবে।
{4:43} নগর তিনটি হলঃ সমতল অঞ্চলে প্রান্তরে স্থিত বেৎসের। এটি রূবেণ গোষ্ঠীর জন্য। গাদ গোষ্ঠীর জন্য গিলিয়দে অবস্থিত রামোৎ এবং মনঃশি গোষ্ঠীর জন্য বাশানে অবস্থিত গোলন।
{i4:44} মোশির দ্বিতীয় বক্তৃতা ভূমিকা
{4:44} মোশি ইসরায়েলীদের জন্য এই বিধান প্রবর্তন করেছিলেন।
{4:45} মিশর থেকে বেরিয়ে আসার পর জর্ডনের পূর্বতীরে বেৎ-পিয়োরের সম্মুখস্থ উপত্যকায়, হিষ্বোন নিবাসী ইমোরী রাজা সিহোনের দেশে অবস্থানকালে
{4:46} মোশি ইসরায়েলীদের কাছে এই সমস্ত আপ্তবাক্য, বিধি ও অনুশাসন বিবৃত করেছিলেন। মোশি ও ইসরায়েলীরা সেই রাজাকে পরাজিত করেন
{4:47} এবং তাঁর ও বাশানের রাজা ওগের রাজ্য, জর্ডনের পূর্বতীরবর্তী এই দুই ইমোরী রাজার রাজ্য,
{4:48} আর্ণোন উপত্যকার আরোয়ের থেকে সিরিয়োন অর্থাৎ হার্মোন পর্বত পর্যন্ত সমগ্র এলকা
{4:49} এবং পিস্গা পর্বতের নীচে অবস্থিত আরাবা সাগর থেকে জর্ডনের পূর্বতীরবর্তী সমগ্র আরাবা উপত্যকা দখল করে নিয়েছিলেন।
{i5:1} দশ অনুশাসন ( যাত্রা 20:1-17 )
{5:1} মোশি ইসরায়েলীদের সকলকে ডেকে বললেন, হে ইসরায়েলকুল! শোন, আজ আমি তোমাদের কাছে যে, সমস্ত বিধি ও অনুশাসন বিবৃত করছি, সেগুলি তোমরা শিখবে ও সযত্নে পালন করবে।
{5:2} আমাদের আরাধ্য ঈশ্বর প্রভু পরমেশ্বর হোরেব পর্বতে আমাদের সঙ্গে শর্তযুক্ত এক সম্বন্ধ স্থাপন করেছেন।
{5:3} প্রভু পরমেশ্বর আমাদের পিতৃপুরুষের সঙ্গে এই শর্ত স্থির করেন নি, কিন্তু আমরা যারা আজ এখানে বর্তমান, সেই আমাদের সঙ্গেই করেছেন।
{5:4} প্রভু পরমেশ্বর সেই পর্বতে অগ্নিশিখার মধ্য থেকে তোমাদের সঙ্গে সরাসরি কথা বলেছেন।
{5:5} সেই সময়ে তাঁর নির্দেশ তোমাদের অবগত করার জন্য আমিই প্রভু পরমেশ্বর ও তোমাদের মাঝে মধ্যস্থ করেছি, কেননা সেই অগ্নিশিখার ভয়ে তোমরা কেউ পাহাড়ে ওঠনি। প্রভু পরমেশ্বর বললেনঃ
{5:6} আমিই তোমার আরাধ্য ঈশ্বর প্রভু পরমেশ্বর, আমিই মিশরের দাসত্বের আগার থেকে তোমাকে উদ্ধার করে এনেছি।
{5:7} আমি ছাড়া তোমাদের আর কোন ঈশ্বর নেই।
{5:8} তুমি কোন প্রতিমূর্তি ক্ষোদাই বা নির্মাণ করবে না। ঊর্ধ্বে, আকাশে, নিম্নে এই পৃথিবীতে এবং পৃথিবীর নীচে জলে যা কিছু আছে তার কোন কিছুরই প্রতিমূর্তি নির্মাণ করবে না।
{5:9} তাদের সম্মুখে তুমি প্রণিপাত করবে না এবং তাদের পূজা করবে না, কারণ আমি, তোমাদের আরাধ্য ঈশ্বর প্রভু পরমেশ্বর, আমি এক ও অদ্বিতীয়। সকল গৌরব ও মহিমা আমারই। আমি পিতৃপুরুষদের অপরাধের প্রতিফল সন্তানদের দিয়ে থাকি। যারা আমার বিদ্বেষী তাদের সন্তানদের তৃতীয় ও চতুর্থ পুরুষ পর্যন্ত প্রতিফল দিই।
{5:10} কিন্তু যারা আমাকে ভালবাসে, আমার সকল নির্দেশ পালন করে, বংশ পরম্পরায় তাদের প্রতি আমি করুণা করি।
{5:11} তোমার আরাধ্য ঈশ্বর প্রভু পরমেশ্বরের নাম তুমি মন্দ উদ্দেশ্যে অযথা উচ্চারণ করবে না, অন্যথায় প্রভু পরমেশ্বর অব্যাহতি দেবেন না।
{5:12} তোমার আরাধ্য ঈশ্বর প্রভু পরমেশ্বরের নির্দেশ অনুযায়ী তুমি সাব্বাথ দিন পবিত্রভাবে উদ্যাপন করবে।
{5:13} তুমি ছয়দিন শ্রম করবে, নিজের সমস্ত কাজ করবে,
{5:14} কিন্তু সপ্তম দিন তোমার আরাধ্য ঈশ্বর প্রভু পরমেশ্বরের সম্মানার্থে বিশ্রাম দিন। সেই দিন তুমি, তোমার পুত্র, কন্যা, দাস, দাসী, গরু, গাধা কিংবা অন্য কোন পশু, তোমার গৃহে বসবাসকারী কোন বিদেশী-কেউ কোন কাজ করবে না। তোমার দাস ও দাসী যেন তোমার মতই বিশ্রাম উপভোগ করে।
{5:15} মনে রাকবে, মিশরে তুমিও ছিলে দাস কিন্তু তোমার আরাধ্য ঈশ্বর প্রভু পরমেশ্বর সবল বাহু প্রসারণ করে সেখান থেকে তোমাদের উদ্ধার করে এনেছেন। এই জন্যই তোমার আরাধ্য ঈশ্বর প্রভু পরমেশ্বর তোমাকে বিশ্রাম দিবস পালন করার নির্দেশ দিয়েছেন।
{5:16} তোমার আরাধ্য ঈশ্বর প্রভু পরমেশ্বরের আদেশ এই, মাতা-পিতাকে সম্মান করবে। তাহলে তোমার আরাধ্য ঈশ্বর প্রভু পরমেশ্বর যে দেশ তোমাকে দেবেন, সেই দেশে তুমি দীর্ঘ জীবন লাভ করবে এবং তোমার মঙ্গল হবে।
{5:17} নরহত্যা করো না।
{5:18} ব্যভিচার করো না।
{5:19} চুরি করো না।
{5:20} প্রতিবেশীর বিরুদ্ধে মিথ্যা সাক্ষ্য দিও না।
{5:21} প্রতিবেশীর স্ত্রীর প্রতি লুব্ধ হয়ো না, প্রতিবেশীর বাড়ি, জমিজমা, দাস-দাসী, ও পশুপাল-তার কোন কিছুর জন্যই তুমি লালায়িত হয়ো না।
{5:22} প্রভু পরমেশ্বর পর্বতের উপরে অগ্নিশিখা মেঘপুঞ্জ ও ঘোর অন্ধকারের মধ্য থেকে তোমাদের সমগ্র জনমণ্ডলীর কাছে বজ্রকন্ঠে এই সমস্ত কথা উচ্চারণ করেছিলেন, আর কিছু বলেন নি। পরে তিনি দুটি পাষাণ ফলকে এই সমস্ত নির্দেশ লিপিবদ্ধ করে আমাকে দিয়েছিলেন।
{5:23} তোমরা যখন অন্ধকারের মধ্য থেকে তাঁর কন্ঠস্বর শুনলে, তখন সেই পর্বতে আগুন জ্বলছিল। তখন তোমাদের নেতৃবর্গ এবং গোষ্ঠীপ্রধানেরা আমার কাছে এসে বলল,
{5:24} আমাদের আরাধ্য ঈশ্বর প্রভু পরমেশ্বর আমাদের কাছে তাঁর প্রতাপ ও মহিমা প্রদর্শন করেছেন এবং অগ্নিশিখার মধ্য থেকে তাঁর কন্ঠস্বর আমরা শুনতে পেয়েছি। ঈশ্বর মানুষের সঙ্গে কথা বলার পরও মানুষ বেঁচে থাকতে পারে, তা আজ আমরা দেখলাম।
{5:25} কিন্তু আমরা এখন কেন মরবো? ঐ ভীষণ অগ্নিশিখা আমাদের গ্রাস করবে। আমাদের আরাধ্য ঈশ্বর প্রভু পরমেশ্বরের কন্ঠস্বর যদি আমরা আবার শুনি তা হলে মারা যাব।।
{5:26} কেননা এমন কোন্ জীব আছে যে আমাদের মত অগ্নিশিখার মধ্য থেকে জীবন্ময় ঈশ্বরের কন্ঠস্বর শুনেও বেঁচে আছে?
{5:27} তুমিই বরং কাছে গিয়ে আমাদের আরাধ্য ঈশ্বর প্রভু পরমেশ্বর যা কিছু বলেন, শোন। তিনি তোমাকে যা বলবেন, সে কথা তুমিই আমাদের বলো, আমরা সবই পালন করব।
{5:28} তোমরা আমাকে যে কথা বললে, সবই প্রভু পরমেশ্বর শুনলেন, আর তিনি আমাকে বললেন, এরা তোমাকে যা বলেছে, সবই আমি শুনেছি। এরা ভাল কথাই বলেছে।
{5:29} আহা, ওদের মনোভাব যদি এই রকমই থাকে, ওরা যদি সর্বদা আমাকে সম্ভ্রম করে এবং আমার নির্দেশ পালন করে, তাহলে ওদের ও ওদের সন্তানসন্ততিদের চিরস্থায়ী মঙ্গল হবে।
{5:30} তুমি গিয়ে ওদের নিজ নিজ ছাউনিতে ফিরে যেতে বলো।
{5:31} কিন্তু তুমি আমার কাছে এখানে দাঁড়াও, তুমি যে সব বিষয় ওদের শিক্ষা দেবে, আমি তোমাকে সেই সব নির্দেশ, বিধি ও অনুশাসন তোমাকে বলে দেব। যে দেশের অধিকার আমি তাদের দেব, সেখানে গিয়ে তারা সেই সব নির্দেশ সযত্নে পালন করবে।
{5:32} অতএব তোমাদের আরাধ্য ঈশ্বর প্রভু পরমেশ্বর তোমাদের যে নির্দেশ দিয়েছেন সযত্নে সেগুলি পালন করবে। কোন ভাবেই বিচ্যুত হবে না।
{5:33} তোমাদের আরাধ্য ঈশ্বর প্রভু পরমেশ্বর তোমাদের যে পথে চলার নির্দেশ দিয়েছেন, সেই পথেই চলবে। তাহলে তোমরা জীবনলাভ করবে ও তোমাদের মঙ্গল হবে। যে দেশ তোমরা অধিকার করতে চলেছ, সেখানে দীর্ঘ জীবন লাভ করবে।
{i6:1} সর্বোত্তম অনুশাসন
{6:1} এই সমস্ত নির্দেশ, বিধি ও অনুশাসন তোমাদের শেখানোর জন্য তোমাদের আরাধ্য ঈশ্বর প্রভু পরমেশ্বর আমাকে আদেশ দিয়েছেন। তোমরা এখন নদী পার হয়ে যে দেশ অধিকার করতে যাচ্ছ, সেই দেশে গিয়ে তোমারা এই নির্দেশই পালন করবে।
{6:2} তোমরা পুত্র পৌত্রাদিক্রমে আজীবন তাঁর এই সমস্ত নির্দেশ ও বিধি, যা আমি তোমাদের জানালাম, পালন করবে এবং তোমাদের আরাধ্য ঈশ্বর প্রভু পরমেশ্বরকে সম্ভ্রম করবে, তাহলে তোমরা দীর্ঘ জীবন লাভ করবে।
{6:3} হে ইসরায়েলকুল! শোন, তোমরা এ সবই সযত্নে পালন করবে, তাহলে তোমাদের পিতৃপুরুষদের আরাধ্য ঈশ্বর তোমাদের যে প্রতিশ্রুতি দিয়েছেন সেই অনুযায়ী সুজলা সুফলা প্রাচুর্যময় সেই দেশে তোমাদের মঙ্গল হবে এবং তোমরা অতিশয় বৃদ্ধিলাভ করবে।
{6:4} হে ইসরায়েলকুল! শোন, প্রভু পরমেশ্বরই আমাদের আরাধ্য ঈশ্বর প্রভু পরমেশ্বর এক ও অদ্বিতীয়।
{6:5} তুমি তোমার সমগ্র হৃদয় সমগ্র প্রাণ ও তোমার সমস্ত শক্তি দিয়ে তোমার আরাধ্য ঈশ্বর প্রভু পরমেশ্বরকে ভালবাসবে।
{6:6} এই সমস্ত নির্দেশ যা আমি আজ তোমাদের দিচ্ছি, তোমরা সব মনে রেখো,
{6:7} এবং প্রত্যেকে সেগুলি সযত্নে তোমাদের সন্তান সন্ততিদের শিখাবে। তোমরা গৃহে থাকাকালে, পথে যাত্রাকালে, শয়নে অথবা জাগরণে আলোচনা করবে।
{6:8} এগুলি তোমরা নিদর্শন স্বরূপ হস্তে ধারণ করবে, দুচোখের মাঝখানে ভূষণ স্বরূপ পরিধান করবে।
{6:9} তোমাদের ঘরের দরজার মাথায় এবং প্রবেশ পথে এগুলি লিখে রাখবে।
{6:10} তোমাদের আরাধ্য ঈশ্বর প্রভু পরমেশ্বর তোমাদের পিতৃপুরুষ অব্রাহাম, ইস্হাক ও যাকোবকে যে দেশ দেওয়ার প্রতিশ্রুতি দিয়েছিলেন, সেই দেশে তিনি তোমাদের নিয়ে যাওয়ার পর তোমরা তোমাদের দ্বারা নির্মিত নয় এমন অনেক বৃহৎ ও সুন্দর নগর,
{6:11} তোমাদের সঞ্চিত নয় এমন উত্তম দ্রব্যে পরিপূর্ণ অনেক গৃহ, তোমাদের দ্বারা খনিত নয় এমন অনেক কূপ, তোমাদের তৈরী নয় এমন অনেক দ্রাক্ষাকুঞ্জ ও জলপাইয়ের উদ্যান ভোগদখল করে তোমরা যখন তৃপ্তি লাভ করবে,
{6:12} তখন তোমরা সাবধান হয়ো। মিশরের দাসত্বের আগার থেকে যিনি তোমাদের উদ্ধার করে এনেছেন, সেই প্রভু পরমেশ্বরকে তোমরা ভুলে যেও না।
{6:13} তোমাদের আরাধ্য ঈশ্বর প্রভু পরমেশ্বরকেই সম্ভ্রম করবে, কেবল তাঁরই সেবা করবে এবং তাঁর নামেই শপথ করবে।
{6:14} তোমরা অন্য কোন দেবতার, তোমাদের চারিদিকে যে সব জাতি আছে তাদের দেবতাদের অনুগামী হবে না,
{6:15} যদি হও তাহলে তোমাদের মাঝে যিনি রয়েছেন, তোমাদের সেই আরাধ্য ঈশ্বর প্রভু পরমেশ্বরের ক্রোধ প্রজ্বলিত হবে তোমাদের বিরুদ্ধে, এবং ধরাপৃষ্ঠ থেকে তোমাদের বিলুপ্ত করবেন তিনি, কারণ তিনি কোন প্রতিদ্বন্দ্বীকে সহ্য করেন না। সকল গৌরব ও মহিমা একমাত্র তাঁরই।
{6:16} মাসাহ্তে তোমরা যেমন করেছিলে তেমনি ভাবে তোমরা তোমাদের আরাধ্য ঈশ্বর প্রভু পরমেশ্বরকে কখনও পরীক্ষা করতে যেও না।
{6:17} তোমাদের আরাধ্য ঈশ্বর প্রভু পরমেশ্বর যে সমস্ত নির্দেশ, বিধি-বিধান দিয়েছেন সেগুলি তোমরা সযত্নে পালন করবে।
{6:18} তাঁর দৃষ্টিতে যা ন্যায্য এবং উত্তম তাই তোমরা করবে, তাহলে তোমাদের মঙ্গল হবে এবং প্রভু পরমেশ্বর তোমাদের পিতৃপুরুষদের কাছে যে দেশ সম্পর্কে শপথ করে বলেছিলেন যে তোমাদের সম্মুখে থেকে তোমাদের সকল শত্রুকে তিনি বিতাড়িত করবেন,
{6:19} আর সেই প্রতিশ্রুতি অনুযায়ী তোমরা সেই উত্তম দেশে প্রবেশ করে সেই দেশ অধিকার করতে পারবে।
{6:20} উত্তর কালে তোমাদের সন্তান যখন তোমাদের জিজ্ঞাসা করবে: আমাদের আরাধ্য ঈশ্বর প্রভু পরমেশ্বর তোমাদের যে সব বিধি বিধান ও অনুশাসন দিয়েছেন সেগুলির তাৎপর্য কি?
{6:21} তখন তোমরা তাকে বলবে: আমরা মিশরে ফারাও-এর দাস ছিলাম। প্রভু পরমেশ্বর সবল হস্তে আমাদের মিশর থেকে উদ্ধার করে আনলেন।
{6:22} তিনি আমাদেরই সামনে মিশরীদের বিরুদ্ধে ও ফারাও এবং তাঁর সকল লোকজনের বিরুদ্ধে পরমাশ্চর্য ও সাঙ্ঘাতিক অলৌকিক শক্তির নির্দশন ও অদ্ভুত লক্ষণ সমূহ প্রদর্শন করলেন।
{6:23} তিনি সেখান থেকে আমাদের উদ্ধার করে আনলেন এবং আমাদের পিতৃপুরুষদের কাছে যে দেশ দেওয়ার প্রতিশ্রুতি দিয়েছিলেন সেই দেশে আমাদের নিয়ে গেলেন।
{6:24} আর তিনি আমাদের তাঁর এই সমস্ত বিধি পালন করতে এবং আমাদের আরাধ্য ঈশ্বর প্রভু পরমেশ্বরকে সম্ভ্রম করতে আদেশ দিলেন যেন আজীবন আমাদের মঙ্গল হয় আর আজ যেমন তেমনি চিরকাল তিনি আমাদের রক্ষা করেন।
{6:25} আমরা আমাদের আরাধ্য ঈশ্বর প্রভু পরমেশ্বরের আদেশ অনুযায়ী যদি তাঁর সাক্ষাতে নিষ্ঠাভরে এই সমস্ত বিধি ব্যবস্থা পালন করি তাহলে তা-ই হবে আমাদের পক্ষে প্রকৃত ধার্মিকতা।
{i7:1} কনানীদের সংশ্রব বর্জন করার নির্দেশ ( যাত্রা 34:11-16 )
{7:1} তোমরা যে দেশ অধিকার করতে যাচ্ছ সেই দেশে তোমাদের আরাধ্য ঈশ্বর প্রভু পরমেশ্বর যখন তোমাদের নিয়ে যাবেন ও তোমাদের সম্মুখে তোমাদের চেয়ে বৃহৎ ও শক্তিমান জাতিকে হিত্তীয়, গির্গাশী, ইমোরী, কনানী, পরিষী, হিব্বীয় ও যিবুষী-এই সাতটি জাতিকে বিতাড়িত করবেন,
{7:2} তোমাদের আরাধ্য ঈশ্বর প্রভু পরমেশ্বর যখন তোমাদের অধীনে এদের সমর্পণ করবেন এবং তোমরা এদের পরাজিত করবে তখনই তোমরা তাদের নিঃশেষে ধ্বংস করবে। তাদের সঙ্গে কোন সন্ধি করবে না বা তাদের প্রতি দয়া করবে না।
{7:3} তাদের সঙ্গে তোমরা বৈবাহিক সম্পর্ক স্থাপন করবে না। তোমরা তাদের পুত্রদের সঙ্গে তোমাদের কন্যাদের বিবাহ দেবে না এবং তোমাদের পুত্রদের জন্য তাদের কন্যাদের গ্রহণ করবে না।
{7:4} তাহলে তারা তোমাদের পুত্রদের আমার অনুগামী হতে বাধা দেবে এবং তারা অন্যান্য দেবতাদের পূজা করবে। তখন তোমাদের বিরুদ্ধে প্রভু পরমেশ্বরের ক্রোধ প্রজ্বলিত হবে এবং তিনি তোমাদের অচিরেই ধ্বংস করবেন।
{7:5} তাদের সঙ্গে তোমাদের আচরণ হবে এই প্রকার: তোমরা তাদের বেদীগুলি ভেঙ্গে ফেলবে, শিলাস্তম্ভগুলি চূর্ণ বিচূর্ণ করবে, আশেরা বিগ্রহগুলি উচ্ছেদ করবে এবং তাদের খোদাই করা মূর্তিগুলি আগুনে পুড়িয়ে ফেলবে।
{7:6} কারণ তোমরা তোমাদের আরাধ্য ঈশ্বর প্রভু পরমেশ্বরের উদ্দেশে পবিত্র প্রজাবৃন্দ। পৃথিবীতে যত জাতি আছে তাদের মধ্যে তোমাদের আরাধ্য ঈশ্বর প্রভু পরমেশ্বর তাঁর নিজস্ব প্রজারূপে তোমাদেরই মনোনীত করেছেন।
{7:7} তিনি যে তোমাদের স্নেহ করেন এবং তোমাদের মনোনীত করেছেন তার কারণ এই নয় যে, তোমরা অন্যান্য জাতির চেয়ে সংখ্যায় বেশী বরং সকল জাতির মধ্যে তোমরাই ছিলে সংখ্যালঘু।
{7:8} প্রভু পরমেশ্বর তোমাদের ভালবাসেন এবং তোমাদের পিতৃপুরুষদের যে প্রতিশ্রুতি তিনি দিয়েছিলেন তা তিনি রক্ষা করেছেন, সেই জন্যই তিনি সবল হস্তে তোমাদের উদ্ধার করেছেন, দাসত্বের আগার থেকে, মিশররাজ ফারাও-এর কবল থেকে তোমাদের মুক্ত করেছেন।
{7:9} সুতরাং তোমরা জেনে রাখ, তোমাদের আরাধ্য ঈশ্বর প্রভু পরমেশ্বরই একমাত্র ঈশ্বর, বিশ্বস্ত ঈশ্বর তিনি। যারা তাঁকে ভালবাসে, তাঁর আদেশ পালন করে, সহস্র পুরুষ পর্যন্ত তাদের সঙ্গে তিনি তাঁর সম্বন্ধ বজায় রাখেন ও করুণা প্রদর্শন করেন।
{7:10} কিন্তু যারা তাঁকে বিদ্বেষ করে, সরাসরি তাদের সংহার করে তিনি তাদের প্রতিফল দেন। যারা তাঁর বিরুদ্ধাচরণ করে তাদের দণ্ড দিতে তিনি বিলম্ব করেন না।
{7:11} সুতরাং আজ তোমাদের যে সব নির্দেশ, বিধি ও অনুশাসন দিচ্ছি সেগুলি সযত্নে পালন করবে।
{7:12} তোমরা যদি এই সমস্ত অনুশাসন মনোযোগ দিয়ে শোন, মনে রাখ ও পালন কর তাহলে তোমাদের আরাধ্য ঈশ্বর প্রভু পরমেশ্বর তোমাদের পিতৃপুরুষদের কাছে যে শপথ করেছিলেন তারই অনুসরণে তিনি তোমাদের সঙ্গে তাঁর সম্বন্ধ রক্ষা করবেন এবং করুণা প্রদর্শন করবেন।
{7:13} তিনি তোমাদের ভালবাসবেন, আশীর্বাদ করবেন এবং তোমাদের সংখ্যাবৃদ্ধি করবেন। যে দেশ তোমাদের দেওয়ার জন্য তোমাদের পিতৃপুরুষদের কাছে তিনি অঙ্গীকার করছেন, সেই দেশে তোমাদের সন্তানসন্ততি, ক্ষেতের ফসল, শস্য, দ্রাক্ষাসুরা, তেল গোবৎস ও মেষশাবক সকলের উপরেই আশীর্বাদ বর্ষণ করবেন।
{7:14} সকল জাতির চেয়ে তোমরাই লাভ করবে বেশী আশীর্বাদ। তোমাদের কোন পুরুষ বা নারী কিম্বা তোমাদের পশুপালের কোন পশুই বন্ধ্যা হবে না।
{7:15} প্রভু পরমেশ্বর তোমাদের মধ্য থেকে সর্বপ্রকার ব্যাধি দূরীভূত করবেন। মিশরীদের যে সব উৎকট ব্যাধিতে তোমরা আক্রান্ত হতে দেখেছ সেই সব ব্যাধির আক্রমণ তিনি তোমাদের উপর হতে দেবেন না বরং তোমাদের শত্রুদের মধ্যেই তা সংক্রামিত করবেন।
{7:16} তোমাদের আরাধ্য ঈশ্বর প্রভু পরমেশ্বর যে সব জাতিকে তোমাদের কবলে সমর্পণ করবেন, তাদের সকলকেই তোমরা গ্রাস করবে। তাদের প্রতি তোমরা কোন কৃপা করবে না, তাদের দেবতাদের ভজনা তোমরা করবে না, কারণ তা-ই হবে তোমাদের পতনের কার‍ণ।
{7:17} তোমরা হয়তো মনে মনে বলবে, এই সব জাতি আমাদের চেয়ে শক্তিমান, আমরা কেমন করে এদের অধিকারচ্যুত করব?
{7:18} কিন্তু তোমরা তাদের ভয় করো না, তোমাদের আরাধ্য ঈশ্বর প্রভু পরমেশ্বর ফারাও এবং মিশরীদের যে দশা করেছিলেন, যে সব নিশ্চিত প্রমাণ, অলৌকিক নিদর্শন, অদ্ভুত লক্ষণ তোমরা স্বচক্ষে দেখেছ
{7:19} এবং তোমাদের আরাধ্য ঈশ্বর প্রভু পরমেশ্বর যে ভাবে সবল হস্তে তাঁর প্রসারিত বাহুর পরাক্রমে তোমাদের উদ্ধার করে এনেছেন, শুধু সেইকথা তোমরা স্মরণে রেখ। তোমরা যাদের ভয় করছ সেই সব জাতির দশাও তিনি সেই রকমই করবেন।
{7:20} তাদের মধ্যে অবশিষ্ট যারা তোমাদের কাছ থেকে পালিয়ে গিয়ে আত্মগোপন করে থাকবে তাদের ধ্বংস করার জন্য তোমাদের আরাধ্য ঈশ্বর প্রভু পরমেশ্বর ভীমরুল ছেড়ে দেবেন।
{7:21} তোমরা তাদের ভয় করো না, কারণ তোমাদের আরাধ্য ঈশ্বর প্রভু পরমেশ্বর তোমাদের মাঝেই রয়েছেন, মহান্ ও ভয়ঙ্কর ঈশ্বর তিনি।
{7:22} তোমাদের আরাধ্য ঈশ্বর প্রভু পরমেশ্বর ঐ জাতিগুলিকে ক্রমে ক্রমে তোমাদের সম্মুখ থেকে বিতাড়িত করবেন। তোমরা একসঙ্গে তাদের উচ্ছেদ কতে পারবে না, তাহলে বন্যজন্তুর সংখ্যা তোমাদের চেয়ে বেড়ে যাবে।
{7:23} তোমাদের আরাধ্য ঈশ্বর প্রভু পরমেশ্বর তোমাদের কবলে তাদের সমর্পণ করবেন এবং তাদের মধ্যে মহাত্রাসের সঞ্চার করে তাদের ধ্বংস করবেন।
{7:24} তিনি তাদের রাজাদের তোমাদের হাতে সমর্পণ করবেন, পৃথিবীর বুক থেকে তাদের স্মৃতি তোমরা বিলুপ্ত করবে। তারা নিঃশেষ না হওয়া পর্যন্ত কেউ তোমাদের সম্মুখে দাঁড়াতে পারবে না।
{7:25} তাদের দেবতাদের খোদাই করা প্রতিমূর্তিগুলি তোমরা আগুনে পোড়াবে। যে সোনা বা রূপো সেগুলির সঙ্গে থাকবে তার প্রতি তোমরা লোভ করবে না এবং সেগুলি গ্রহণ পর্যন্ত করবে না। অন্যথায় সেগুলিই হবে তোমাদের পতনের কারণ, কেননা এগুলি প্রভু পরমেশ্বরের ঘৃণাস্পদ।
{7:26} কোন ঘৃণার্হ বস্তু তোমরা নিজেদের বাড়িতে নিয়ে গিয়ে সেই বস্তুগুলির মত নিজেরাও অভিশপ্ত হবে না। বস্তুগুলি তোমাদের পক্ষে হবে চূড়ান্ত ঘৃণার বস্তু কারণ সেগুলি সবই অভিশপ্ত ও বর্জনীয়।
{i8:1} ইসরায়েলীদের প্রতি ঈশ্বরের করুণা
{8:1} আজ আমি তোমাদের যে সব নির্দেশ দিচ্ছি, তোমরা সযত্নে সব পালন করবে তাহলে তোমরা জীবন পাবে এবং বৃদ্ধিলাভ করবে আর প্রভু পরমেশ্বর তোমাদের পিতৃপুরুষদের যে দেশ দেওয়ার প্রতিশ্রুতি দিয়েছিলেন, সেই দেশে গিয়ে তোমরা দেশ অধিকার করতে পারবে।
{8:2} তোমাদের আরাধ্য ঈশ্বর প্রভু পরমেশ্বর এই চল্লিশ বছর ধরে তোমাদের নত নম্র করার জন্য এবং তাঁর আদেশ পালন সম্পর্কে তোমাদের মনোভাব যাচাই করে দেখার জন্য প্রান্তরে যে সব পথে তোমাদের পরিচালনা করেছেন, সেই পথের কথা তোমরা স্মরণে রাখবে।
{8:3} তিনি তোমাদের অবনত করেছেন, ক্ষুধার্ত করেছেন, তারপর তোমাদের মান্না ভোজন করিয়েছেন, যার কথা তোমরা কিম্বা তোমাদের পিতৃপুরুষেরা আগে কখনও জানতে না, এই উদ্দেশ্যে যে তোমরা যেন জানতে পার যে মানুষ কেবল রুটিতে বাঁচে না, প্রভু পরমেশ্বরও মুখনিঃসৃত প্রতিটি বাক্যেই মানুষের জীবন বিধৃত।
{8:4} এই চল্লিশ বছর তোমাদের বস্ত্র জীর্ণ হয় নি, চরণ স্ফীত হয় নি।
{8:5} তাহলে বিবেচনা করে দেখ, লোকে যেমন পুত্রকে শাসন করে, তোমাদের আরাধ্য ঈশ্বর প্রভু পরমেশ্বরও তেমনি তোমাদের শাসন করেন।
{8:6} তোমরা তোমাদের আরাধ্য ঈশ্বর প্রভুর নির্দেশগুলি পালন করবে, তাঁর প্রদর্শিত পথে চলবে এবং তাঁকে সম্ভ্রম করবে।
{8:7} কারণ তিনি তোমাদের উত্তম এক দেশে নিয়ে যাচ্ছেন। সেই দেশের উপত্যকা ও পাহাড়ের বুকে নদী, ঝর্ণা বয়ে চলেছে। উৎসারিত হচ্ছে প্রস্রবণ।
{8:8} সেখানে গম, যব, আঙুরলতা, ডুমুর গাছ, ডালিম, জলপাইগাছ ও মধু উৎপন্ন হয়,
{8:9} সেই দেশে তোমাদের কখনও অন্নকষ্ট বা কোন জিনিষের অভাব হবে না। সে দেশের পাথরে লোহা আছে, সেখানকার পাহাড় থেকে তোমরা তামা সংগ্রহ করতে পারবে।
{8:10} তোমরা আহারে পরিতৃপ্ত হবে এবং তোমাদের আরাধ্য ঈশ্বর প্রভু পরমেশ্বর সেই উৎকৃষ্ট দেশ তোমাদের দিয়েছেন বলে তোমরা তাঁর স্তুতি করবে।
{8:11} সাবধান, তোমরা তোমাদের আরাধ্য ঈশ্বর প্রভু পরমেশ্বরকে ভুলে যেও না, তাঁর যে সমস্ত নির্দেশ, অনুশাসন ও বিধি আজ আমি তোমাদের জানিয়ে দিচ্ছি, সেগুলি তোমরা অমান্য করবে না।
{8:12} তোমরা যখন আহারে পরিতৃপ্ত হবে, সুন্দর ঘরবাড়ি তৈরী করে বসবাস করবে,
{8:13} তোমাদের গো-মেষাদির পাল ও সোনা রূপোর সম্পদ বৃদ্ধি লাভ করবে, সকল দিকেই তোমরা যখন সমৃদ্ধিশালী হয়ে উঠবে,
{8:14} তখন যেন তোমাদের হৃদয় গর্বিত না হয় এবং তোমাদের ঈশ্বর প্রভু পরমেশ্বর যিনি তোমাদের মিশরের দাসত্বের আগার থেকে উদ্ধার করে এনেছেন, তাঁকে যেন ভুলে না যাও।
{8:15} তিনি তোমাদের সেই ভয়ঙ্কর বিশাল প্রান্তরের মধ্য দিয়ে, বিষধর সর্প ও বৃশ্চিকে পরিপূর্ণ জলহীন মরুপ্রান্তরের মধ্য দিয়ে তোমাদের পরিচালনা করেছেন, তিনি সুকঠিন পর্বতগাত্র থেকে তোমাদের জন্য জলস্রোত নির্গত করেছেন।
{8:16} তোমাদের পূর্বপুরুষেরা যা কখনও দেখে নি, সেই মান্না দিয়ে তিনি প্রান্তরে তোমাদের প্রতিপালন করেছেন। পরিশেষে তোমাদের কল্যাণের জন্যই তিনি তোমাদের অবনত ও পরীক্ষা করেছেন।
{8:17} মনে মনে তোমরা একথা কখনও বলো না যে, আমাদেরই ক্ষমতা ও বাহুবলে আমরা এই সব সম্পদ লাভ করেছি।
{8:18} তোমাদের আরাধ্য ঈশ্বর প্রভু পরমেশ্বরকে তোমরা স্মরণে রাখবে কেননা তিনি তোমাদের পিতৃপুরুষদের কাছে শপথ করে যে সম্বন্ধ করেছিলেন তা এখন সুপ্রতিষ্ঠিত করার জন্যই তোমাদের সম্পদ অর্জনের ক্ষমতা তিনি দিয়েছেন।
{8:19} যদি তোমরা তাঁকে ভুলে গিয়ে অন্যান্য দেবতাদের অনুগামী হও, তাদের ভজনা কর ও তাদের কাছে প্রণিপাত কর, তাহলে আজ আমি তোমাদের সাবধান করে দিয়ে বলছি যে তোমরা নিশ্চয়ই ধ্বংস হয়ে যাবে।
{8:20} তোমরা যদি তোমাদের আরাধ্য ঈশ্বর প্রভু পরমেশ্বরের কথায় কর্ণপাত না কর তাহলে তোমাদের সাক্ষাতে তিনি যে সব জাতিকে ধ্বংস করেছেন ঠিক তেমনিভাবে তিনি তোমাদেরও ধ্বংস করবেন।
{i9:1} ইসরায়েলীদের বিক্ষোভ ও অবাধ্যতার বিবরণ
{9:1} হে ইসরায়েলকুল শোন, তোমরা আজ জর্ডন পার হয়ে তোমাদের চেয়ে বৃহৎ ও শক্তিমান জাতিসমূহের দেশ ও আকাশ ছোঁয়া প্রাচীরে ঘেরা সুবৃহৎ নগর সমূহ অধিকার করতে চলেছে।
{9:2} তারা বহুসংখ্যক ও দীর্ঘকায় দৈত্যদের বংশধর। তোমরা তাদের জান, এবং তাদের সম্পর্কে এই প্রবাদ শুনেছ, ‘দৈত্যদের মুখোমুখি কে দাঁড়াতে পারে?’ — ;
{9:3} কিন্তু আজ তোমরা জেনে রাখ যে তোমাদের আরাধ্য ঈশ্বর প্রভু পরমেশ্বর স্বয়ং সর্বগ্রাসী অগ্নিস্বরূপ তোমাদের পুরোভাগে যাচ্ছেন। তিনিই তাদের সংহার করবেন ও তোমাদের অধীন করবেন এবং তোমাদের কাছে প্রভু পরমেশ্বরের প্রতিশ্রুতি অনুযায়ী তোমরা তাদের বিতাড়িত করে অচিরেই ধ্বংস করতে পারবে।
{9:4} তোমাদের আরাধ্য ঈশ্বর প্রভু পরমেশ্বর তোমাদের সম্মুখ থেকে তাদের বিতাড়িত করার পর তোমরা একথা ভেবো না যে, তোমাদেরই পুণ্যের ফলে প্রভু এই দেশের অধিকার তোমাদের দিয়েছেন। প্রকৃত পক্ষে ঐ জাতিগুলির দুষ্কৃতির জন্যই প্রভু তোমাদের সম্মুখে তাদের বিতাড়িত করছেন,
{9:5} তোমাদের কোন পুণ্য বা আন্তরিক সততার জন্য সেই দেশ তোমরা অধিকার করতে যাচ্ছ, তা নয়, ঐ সব জাতির দুষ্কৃতির শাস্তি স্বরূপ এবং তোমাদের পূর্বপুরুষ অব্রাহাম, ইস্হাক ও যাকোবের কাছে প্রভু পরমেশ্বরের দেওয়া প্রতিশ্রুতি পূর্ণ করার জন্যই তোমাদের আরাধ্য ঈশ্বর প্রভু পরমেশ্বর তোমাদের সম্মুখে ঐ জাতিসমূহকে বিতাড়িত করছেন।
{9:6} সুতরাং তোমরা জেনে রাখ যে তোমাদের নিজস্ব কোন ধার্মিকতার জন্য তোমাদের আরাধ্য ঈশ্বর প্রভু পরমেশ্বর এই সুসমৃদ্ধ দেশের অধিকার তোমাদের দিচ্ছেন তা নয়, কারণ তোমরা অত্যন্ত অবাধ্য এক জাতি।
{9:7} প্রান্তরে তোমরা যে ভাবে তোমাদের আরাধ্য ঈশ্বর প্রভু পরমেশ্বরকে ক্রুদ্ধ করে তুলেছিলে, সে কথা তোমরা মনে রেখ, ভুএলে যেও না। মিশর থেকে তোমরা যেদিন বেরিয়ে এসেছিলে সেই দিন থেকে শুরু করে এখানে পৌঁছানো অবধি তোমরা ক্রমাগত প্রভুর বিরুদ্ধাচরণ করে এসেছ।
{9:8} হোরেব পর্বতেও তোমরা তাঁকে ক্রুদ্ধ করেছিলে। প্রভু তোমাদের প্রতি ক্রুদ্ধ হয়ে তোমাদের সংহার করতে উদ্যত হয়েছিলেন।
{9:9} তোমাদের সঙ্গে তাঁর সম্বন্ধের যে শর্ত প্রস্তরফলক দুটিতে উৎকীর্ণ হয়েছিল সেই ফলক দুটি গ্রহণ করার জন্য আমি সেই পাহাড়ে উঠে গিয়েছিলাম এবং চল্লিশ দিন ও রাত্রি অন্নজল গ্রহণ না করেই সেখানে ছিলাম।
{9:10} প্রভু পরমেশ্বর আমাকে তাঁর অঙ্গুল দিয়ে লেখা সেই পাষাণফলক দুটি দিলেন। পর্বতে তোমরা যে দিন সমবেত হয়েছিলে সেইদিন অগ্নিশিখার মধ্য থেকে প্রভু পরমেশ্বর তোমাদের যে সব কথা বলেছিলেন সেই সব কথাই লেখা ছিল ঐ পাষাণফলক দুটিতে।
{9:11} সেই চল্লিশ দিন ও রাত্রির শেষে প্রভু সেই পাষাণফলক দুটি আমাকে দিলেন।
{9:12} প্রভু পরমেশ্বর তখন আমাকে বললেন, ওঠ, শীঘ্র এখান থেকে চলে যাও। তোমার লোকজন, যাদের তুমি মিশর থেকে বার করে এনেছ, তারা ভ্রষ্ট হয়েছে, আমার নির্দেশিত পথ ছেড়ে তারা অতি অল্প সময়ের মধ্যে বিপথগামী হয়েছে। তারা ছাঁচে ঢালাই করে একটা প্রতিমা নির্মাণ করেছে।
{9:13} প্রভু পরমেশ্বর আমাকে আরও বললেন, আমি দেখেছি, এই লোকেরা অত্যন্ত অবাধ্য জাতি।
{9:14} তুমি আমার কাছ থেকে সরে যাও, আমি এদের সংহার করে পৃথিবীর বুক থেকে এদের নাম বিলুপ্ত করে দেব এবং এদের চেয়ে বৃহৎ ও শক্তিমান এক জাতির জনক করব তোমাকে।
{9:15} তখন আমি পাহাড় থেকে নেমে এলাম, পাহাড়ে তখনও আগুন জ্বলছিল। আমার দুই হাতে ছিল প্রভু পরমেশ্বরের সঙ্গে সম্বন্ধের শর্ত সম্বলিত পাষাণফলক দুটি।
{9:16} আমি চেয়ে দেখলাম, তোমরা ইতিমধ্যেই তোমাদের আরাধ্য ঈশ্বর প্রভু পরমেশ্বরের বিরুদ্ধে পাপ করেছ, নিজেদের জন্য ছাঁচে ঢালাই করে একটি গোবৎসের মূর্তি তৈরী করে প্রভুর নির্দেশিত পথ ছেড়ে বিপথে গিয়েছ।
{9:17} এই অবস্থা দেখে আমি দুহাতের পাষাণফলক দুটি তোমাদের দিকে ছুঁড়ে ফেললাম, সে দুটি ভেঙ্গে গেল।
{9:18} প্রভু পরমেশ্বরের দৃষ্টিতে গর্হিত কাজ করে যে পাপ তোমরা করেছিলে এবং প্রভু পরমেশ্বরকে ক্রুদ্ধ করে তুলেছিলে, তোমাদের সেই পাপের জন্য আগের মতই চল্লিশ দিন ও রাত প্রভুর কাছে আমি উবুড় হয়ে পড়ে রইলাম, অন্নজল কিছুই গ্রহণ করলাম না,
{9:19} কারণ প্রভু পরমেশ্বর ক্রুদ্ধ হয়ে তোমাদের সংহার করতে উদ্যত হওয়ায় তাঁর ক্রোধের প্রচণ্ডতা দেখে আমি ভীত হয়েছিলাম। প্রভু পরমেশ্বর সেবারও আমার বিনতি শুনলেন।
{9:20} তিনি হারোণের উপর অত্যন্ত ক্রুদ্ধ হয়ে তাকেও সংহার করতে উদ্যত হয়েছিলেন, কিন্তু আমি সেই সময় হারোণের জন্যও বিনতি করেছিলাম।
{9:21} আর তোমাদের পাপ-কীর্তি, তোমাদের তৈরী সেই গোবৎসের মূর্তিটি নিয়ে আমি আগুনে পুড়িয়ে ফেললাম, এবং সেটা চূর্ণ করে সূক্ষ্ম ধূলিকণার মত করে ফেললাম, তারপর পাহাড় থেকে নির্গত জলস্রোতে নিক্ষেপ করলাম সেই ধূলিকণা।
{9:22} তোমরা তখন তাবেরা, মাসাহ্ ও কিব্রোথ-হত্তাবাতে প্রভু পরমেশ্বরের বিরক্তি উৎপাদন করেছিলে।
{9:23} পরপর কাদেশ-বার্ণিয়া থেকে প্রভু যখন তোমাদের পাঠিয়ে বললেন, ‘তোমরা এগিয়ে যাও, আমি যে দেশ তোমাদের দিয়েছি তা অধিকার কর’। তখনও তোমরা তোমাদের আরাধ্য প্রভু পরমেশ্বরের আদেশ অমান্য করলে, তাঁকে বিশ্বাস করলে না ও তাঁর কথায় কর্ণপাত করলে না।
{9:24} তোমাদের সঙ্গে আমার পরিচয় হওয়ার দিন থেকেই দেখেছি তোমরা প্রভুর বিরুদ্ধাচরণ করে চলেছ।
{9:25} চল্লিশ দিন ও রাত আমি প্রভু পরমেশ্বরের সাক্ষাতে উবুড় হয়ে পড়ে রইলাম, কারণ তিনি বলেছিলেন যে তিনি তোমাদের সংহার করবেন।
{9:26} আমি প্রভু পরমেশ্বরের কাছে বিনতি করে বললাম, হে আমার ঈশ্বর, আমার প্রভু, তুমি নিজ মাহাত্ম্য ও পরাক্রমে তোমার নিজস্ব যে প্রজাদের মিশর থেকে উদ্ধার করে এনেছ, তাদের ধ্বংস করো না।
{9:27} তোমার দাস অব্রাহাম, ইস্হাক ও যাকোবের কথা স্মরণ কর। এই লোকদের উদ্ধত স্বভাব, খলতা ও পাপ তুমি গণ্য করো না।
{9:28} তুমি যে দেশ থেকে আমাদের উদ্ধার করে এনেছ, সেই দেশের লোকেরা তাহলে বলবে, প্রভু পরমেশ্বর যে দেশ ওদের দেবেন বলে প্রতিশ্রুতি দিয়েছিলেন সেই দেশে তিনি ওদের নিয়ে যেতে পারলেন না, তিনি ওদের ঘৃণা করেন তাই প্রান্তরে এনে সংহার করার জন্যই ওদের বার করে এনেছেন।
{9:29} এরা তোমারই প্রজা, তোমারই অধীন এরা। নিজ মহাপরাক্রমে বাহু বিস্তার করে স্বয়ং তুমিই এদের উদ্ধার করে এনেছ।
{i10:1} মোশির দ্বিতীয়বার অনুশাসন গ্রহণ ( যাত্রা 34:1-10 )
{10:1} সেই সময় প্রভু পরমেশ্বর আমাকে বললেন, তুমি আগেকার মত দুটি পাষাণ পলক কেটে পাহাড়ের উপরে আমার কাছে নিয়ে এস। এই সঙ্গে কাঠের একটি সিন্দুকও তুমি নির্মাণ কর।
{10:2} প্রথম যে পাষাণফলক দুটি তুমি ভেঙ্গে ফেলেছ তাতে যে সব কথা লেখা ছিল সেগুলি আমি এই ফলক দুটিতে লিখে দেব। তুমি সে দুটি ঐ সিন্দুকে রাখবে।
{10:3} আমি তখন শিটিম কাঠের একটি সিন্দুক তৈরী করলাম এবং আগের পাষাণ ফলক দুটির মত দুটি পাষাণ পলক কেটে তৈরী করলাম এবং সে দুটি হাতে নিয়ে পাহাড়ে উঠে গেলাম।
{10:4} তোমরা যেদিন পাহাড়ে সমবেত হয়েছিলে সেদিন অগ্নিশিখার মধ্য থেকে প্রভু পরমেশ্বর দশটি অনুশাসন তোমাদের কাছে ব্যক্ত করেছিলেন সেগুলিই তিনি আগের মত এই পাষাণ ফলক দুটির উপরে লিখে আমাকে দিলেন।
{10:5} আমি পাহাড় থেকে নেমে ফিরে এসে প্রভু পরমেশ্বরের নির্দেশ মত সেই ফলক দুটি আমার তৈরী সিন্দুকের মধ্যে রাখলাম। তখন থেকে সে দুটি সেই সিন্দুকেই রয়েছে।
{10:6} (ইসরায়েলীরা বেরোৎ-বেনে-যাকন থেকে যাত্রা করে মোসেরাতে গিয়ে পৌঁছাল। সেখানে হারোণের মৃত্যু হল, তাঁকে সেখানেই কবর দেওয়া হল। তাঁর পুত্র ইলিয়াসর তাঁর স্থলে পুরোহিতরূপে নিযুক্ত হলেন।
{10:7} সেখান থেকে তারা গুধগোদার দিকে যাত্রা করল এবং সেখান থেকে যট্বাথায় গিয়ে পৌঁছাল। স্থানটি ছিল নদী-নালায় পূর্ণ।
{10:8} এই সময় প্রভু পরমেশ্বর চুক্তি সিন্দুকটি বহন করা, তাঁর পরিচর্যা করা এবং প্রভু পরমেশ্বরের নামে আশীর্বাণী উচ্চারণ করার জন্য লেবির বংশধরদের পৃথক করে নিযুক্ত করলেন। আজ পর্যন্ত তারা সেই কাজই করে চলেছে।
{10:9} এই কারণেই জ্ঞাতিভাইদের সম্পত্তিতে লেবিগোষ্ঠীর কোন অংশ বা স্বত্বাধিকার নেই। পরিবর্তে তোমাদের আরাধ্য ঈশ্বর প্রভু পরমেশ্বরের প্রতিশ্রুতি অনুযায়ী প্রভুর পৌরোহিত্যেই তাদের উত্তরাধিকার।)
{10:10} আমি আগের মত এবারও চল্লিশ দিন ও রাত সেই পাহাড়ে থাকলাম এবং প্রভু পরমেশ্বর এবারেও আমার বিনতি শুনলেন, তোমাদের ধ্বংস করলেন না।
{10:11} পরে প্রভু পরমেশ্বর আমাকে বললেন, ওঠ, লোকদের অগ্রবর্তী হয়ে তুমি যাত্রা শুরু কর। তাদের পূর্বপুরুষদের কাছে তাদের যে দেশ দেওয়ার অঙ্গীকার আমি করেছি, সেখানে প্রবেশ করে তারা সেই দেশ অধিকার করবে।
{i10:12} ইসরায়েলীদের কাছে ঈশ্বরের প্রত্যাশা
{10:12} হে ইসরায়েলকুল! শোন, তোমাদের আরাধ্য ঈশ্বর প্রভু পরমেশ্বর তোমাদের কাছে কি প্রত্যাশা করেন? তাঁর প্রত্যাশা — তোমরা তোমাদের আরাধ্য ঈশ্বর প্রভু পরমেশ্বরকে সম্ভ্রম কর, তাঁর নির্দেশিত পথে চল ও তাঁকে ভালবাস। তোমাদের সমগ্র হৃদয়, মন ও প্রাণ দিয়ে তোমাদের আরাধ্য ঈশ্বর প্রভু পরমেশ্বরের সেবা কর।
{10:13} আজ আমি তোমাদের মঙ্গলের জন্য প্রভু পরমেশ্বরের যে সমস্ত বিধি ও নির্দেশ তোমাদের জানালাম, সেগুলি পালন করো।
{10:14} দেখ, অন্তরীক্ষ ও মহাকাশ, পৃথিবী ও তার সর্ববস্তু তোমাদের আরাধ্য ঈশ্বর প্রভু পরমেশ্বরের।
{10:15} তবুও প্রভু তোমাদের পিতৃপুরুষদের এতো গভীরভাবে ভালবেসে ছিলেন যে তাদের পরে তাদের বংশধরদের মনোনীত করেছিলেন। সমস্ত জাতির মধ্যে আজও তোমরাই তাঁর মনোনীত।
{10:16} অতএব তোমরা হৃদয় পরিবর্তন কর, আর অবাধ্য হয়ো না,
{10:17} কেননা তোমাদের আরাধ্য ঈশ্বর প্রভু পরমেশ্বর ঈশ্বরদের ঈশ্বর, প্রভুদের প্রভু, তিনি মহান্, মহাপরাক্রমী ভয়ঙ্কর ঈশ্বর। তিনি কারও পক্ষপাতিত্ব করেন না বা উৎকোচ গ্রহণ করেন না।
{10:18} অনাথ ও বিধবাদের পক্ষ হয়ে তিনি বিচার নিষ্পত্তি করেন এবং প্রবাসীকে ভালবেসে অন্নবস্ত্র দেন।
{10:19} সুতরাং তোমরাও প্রবাসীকে ভালবাসবে, কেননা মিশরে তোমরাও ছিলে প্রবাসী।
{10:20} তোমরা তোমাদের আরাধ্য ঈশ্বর প্রভু পরমেশ্বরকে সম্ভ্রম করবে, তাঁর সেবা করবে, তাঁরই অনুগত থাকবে, শপথ নেবে তাঁরই নামে।
{10:21} তিনিই তোমাদের ঈশ্বর, তাঁর স্তব করো। তোমরা স্বচক্ষে প্রত্যক্ষ করেছ তাঁর মহৎ ও ভয়াবহ কীর্তি, যা তিনি তোমাদেরই জন্য সাধন করেছেন।
{10:22} তোমাদের পিতৃপুরুষেরা মাত্র সত্তর জন মিশরে গিয়েছিল কিন্তু তোমাদের আরাধ্য ঈশ্বর প্রভু পরমেশ্বর এখন আকাশের নক্ষত্ররাজির মত তোমাদের সংখ্যা বৃদ্ধি করেছেন।
{11:1} তোমাদের আরাধ্য ঈশ্বর প্রভু পরমেশ্বরকে তোমরা ভালবাসবে এবং তিনি যে দায়িত্ব দিয়েছেন, অর্থাৎ তাঁর বিধি, অনুশাসন ও নির্দেশসমূহ সর্বদা পালন করবে।
{11:2} এ সবই আজ তোমরা তোমাদের অভিজ্ঞতা দিয়ে জেনেছ। তোমাদের সন্তানদের এ অভিজ্ঞতা নেই কারণ তোমাদের আরাধ্য ঈশ্বর প্রভু পরমেশ্বর সম্পর্কে তারা কিছু জানে না। কিন্তু তোমরা তাঁর মাহাত্ম্য, পরাক্রম ও অলৌকিক ক্ষমতার কথা জান।
{11:3} মিশররাজ ফারাও ও তাঁর রাজ্যের বিরুদ্ধে তিনি যে সব অলৌকিক কাজ করেছিলেন সবই তোমরা দেখেছ।
{11:4} মিশরী সেনাবাহিনী, অশ্ব ও রথের যে দুর্দশা তিনি করেছিলেন, তারা যখন তোমাদের পিছনে তাড়া করেছিল তখন তিনি যে ভাবে লোহিত সাগরের জল তাদের উপরদিয়ে প্রবাহিত করেছিলেন সবই তোমরা দেখেছ। এইভাবে প্রভু পরমেশ্বর তাদের ধ্বংস করছিলেন এবং আজও তারা সেই অবস্থায় আছে।
{11:5} প্রান্তরের মধ্য দিয়ে এখানে পৌঁছানো পর্যন্ত তিনি তোমাদের জন্য যা করেছেন তাও তোমরা জান।
{11:6} রূবেণের পুত্র ইলিয়াবের সন্তান দাথন ও অবিরামের কি দশা তিনি করেছিলেন তা-ও তোমরা জান-সমগ্র ইসরায়েলী জনতার সাক্ষাতে পৃথিবী মুখ গহ্বর বিস্তার করে আত্মীয় পরিজন, ধন সম্পদ, তাঁবু সমেত তাদের সকলকে গ্রাস করেছিল।
{11:7} তোমরা স্বচক্ষে প্রভু পরমেশ্বরের এই সমস্ত মহৎ কীর্তি দেখেছ।
{i11:8} প্রতিশ্রুত দেশে সমৃদ্ধির আশ্বাস
{11:8} সুতরাং আজ আমি তোমাদের যে সব নির্দেশ দিচ্ছি, সব তোমরা পালন করবে, তাহলে তোমরা শক্তিমান হবে এবং নদী পার হয়ে যে দেশে তোমরা যাচ্ছ সেই দেশ অধিকার করতে পারবে।
{11:9} প্রভু তোমাদের পিতৃপুরুষদের ও তাদের বংশধরদের যে দেশ দেওয়ার প্রতিশ্রুতি দিয়েছিলেন, সুজলা-সুফলা সেই দেশে দীর্ঘকাল বাস করতে পারবে।
{11:10} তোমরা যে দেশে যাচ্ছ সেই দেশ মিশরের মত নয়, যেখান থেকে তোমরা বেরিয়ে এসেছ। সেখানকার মাটিতে বীজ বপন করার পর তোমাদের কঠোর পরিশ্রমে জল সেচন করতে হত।
{11:11} কিন্তু তোমরা যে দেশ অধিকার করতে যাচ্ছ, পর্বত ও উপত্যকায় সমৃদ্ধ সেই দেশ আকাশের বৃষ্টি ধারায় সিঞ্চিত।
{11:12} তোমাদের আরাধ্য ঈশ্বর প্রভু পরমেশ্বর সেই দেশের তত্ত্বাবধান করেন, বছরের প্রথম থেকে শেষ অবধি সর্বদা তার উপরে দৃষ্টি রাখেন।
{11:13} আমি আজ তোমাদের যে সব নির্দেশ দিলাম তা যদি সযত্নে পালন কর, তোমাদের আরাধ্য ঈশ্বর প্রভু পরমেশ্বরকে ভালবাস, তোমাদের হৃদয়, মন ও প্রাণ দিয়ে তাঁর সেবা কর,
{11:14} তাহলে তিনি যথাসময়ে তোমাদের দেশে শরৎ ও বসন্ত ঋতুতে বৃষ্টি বর্ষণ করবেন আর তার ফলে তোমরা তোমাদের শস্য, দ্রাক্ষারস ও তেল সংগ্রহ করতে পারবে।
{11:15} তোমাদের পশুপালের জন্য তিনি চারণভূমিতে তৃণ উৎপন্ন করবেন এবং তোমরা খাদ্যে পরিতৃপ্ত হবে।
{11:16} কিন্তু সাবধান তোমাদের চিত্ত যেন বিভ্রান্ত না হয় এবং তোমরা যেন বিপথে গিয়ে অন্য দেবতাদের সেবা ও আরাধনা না কর,
{11:17} তাহলে তোমাদের বিরুদ্ধে প্রভু পরমেশ্বরের কোপানল প্রজ্বলিত হবে এবং তিনি আকাশ রুদ্ধ করে দেবেন, ফলে বৃষ্টি হবে না, তোমাদের ক্ষেতে ফসল উৎপন্ন হবে না এবং প্রভু যে দেশ তোমাদের দিয়েছেন সেই সমৃদ্ধ দেশ থেকে তোমরা অচিরেই উৎখাত হয়ে যাবে।
{11:18} সুতরাং তোমরা আমার এই সব কথা অন্তরে সঞ্চয় করে রেখ। এগুলির স্মারক চিহ্ন তোমরা হাতে বেঁধে রাখবে এবং ভূষণ স্বরূপ দুচোখের মধ্যস্থলে ললাটে ধারণ করবে।
{11:19} তোমাদের সন্তানদের সেগুলি শিখাবে, আর তোমরা যখন ঘরে থাকবে, পথে চলবে, শয়ন করবে বা শয্যাত্যাগ করবে-সব সময়েই ঐগুলি আলোচনা করবে।
{11:20} তোমাদের ঘরের দরজায় ও বাড়ির প্রবেশ পথে সেগুলি লিখে রাখবে।
{11:21} তাহলে প্রভু পরমেশ্বর তোমাদের পিতৃপুরুষদের যে দেশ দেওয়ার প্রতিশ্রুত দিয়েছিলেন সেই দেশে তোমরা ও তোমাদের সন্তান সন্ততিরা দীর্ঘজীবন লাভ করবে এবং পৃথিবীর উপরে আকাশ যতদিন থাকবে ততদিন তোমরা সেই দেশে বসবাস করতে পারবে।
{11:22} যে সব নির্দেশ আমি তোমাদের দিলাম তা যদি তোমরা সযত্নে পালন কর, তোমাদের আরাধ্য ঈশ্বর প্রভু পরমেশ্বরকে ভালবাস, তাঁর নির্দেশিত পথে চল ও তাঁরই প্রতি তোমাদের অনুরাগ থাকে,
{11:23} তাহলে প্রভু পরমেশ্বর তোমাদের সম্মুখ থেকে এই সমস্ত জাতিকে বিতাড়িত করবেন এবং তোমরা তোমাদের চেয়ে বৃহৎ ও শক্তিমান জাতিসমূহের দেশ অধিকার করতে পারবে।
{11:24} যে সব দেশে তোমরা পদার্পণ করবে সেগুলি হবে তোমাদের। তোমাদের সীমানা হবে মরুপ্রান্তর থেকে লেবানন এবং ইউফ্রেটিস নদী থেকে পশ্চিমের সমুদ্র পর্যন্ত বিস্তৃত।
{11:25} তোমাদের সামনে কেউ দাঁড়াতে পারবে না, যে দেশে তোমরা পদার্পণ করবে, প্রভু পরমেশ্বর তাঁর প্রতিশ্রুতি অনুযায়ী সেই দেশের সর্বত্র তোমাদের সম্পর্কে ভীতি ও ত্রাসের সঞ্চার করবেন।
{11:26} দেখ, আজ আমি তোমাদের সামনে আশীর্বাদ ও অভিশাপ দুই-ই রাখলাম।
{11:27} আজ আমি যে সব নির্দেশ তোমাদের জানিয়ে দিলাম, তোমাদের আরাধ্য ঈশ্বর প্রভু পরমেশ্বরের সেই সমস্ত নির্দেশ যদি তোমরা পালন কর, তাহলে আশীর্বাদ লাভ করবে।
{11:28} আর যদি তোমরা তাঁর নির্দেশ অমান্য কর এবং আজ আমি যে পথে চলার নির্দেশ তোমাদের দিলাম সেই পথ পরিত্যাগ করে যদি তোমাদের অজ্ঞাত অন্যান্য দেবতাদের অনুগামী হও, তাহলে তোমরা হবে অভিশপ্ত।
{11:29} যে দেশ তোমরা অধিকার করতে যাচ্ছ, সেই দেশে প্রভু পরমেশ্বর যখন তোমাদের নিয়ে যাবেন তখন তোমরা গেরিষীম পর্বতে আশীর্বাণী এবং এবাল পর্বতে অভিশাপ বাণী উচ্চারণ করবে।
{11:30} এই দুটি পর্বত জর্ডনের ওপারে পশ্চিম দিকে আরাবা উপত্যকা নিবাসী কনানীদের দেশ গিল্গলের সম্মুখে মোরির ওক বনের কাছে অবস্থিত।
{11:31} তোমাদের আরাধ্য ঈশ্বর প্রভু পরমেশ্বর তোমাদের যে দেশ দেবেন, জর্ডন পার হয়ে সেই দেশে তোমাদের যেতে হবে।সেই দেশ অধিকার করে তোমরা সেখানে বসবাস করবে,
{11:32} এবং আজ আমি তোমাদের সাক্ষাতে যে সব বিধি ও অনুশাসন প্রবর্তন করলাম, সেগুলি অবশ্যই সযত্নে পালন করবে।
{i12:1} উপাসনার জন্য ঈশ্বরের মনোনীত স্থান
{12:1} তোমাদের পিতৃপুরুষদের আরাধ্য ঈশ্বর প্রভু পরমেশ্বর যে দেশের অধিকার তোমাদের দিয়েছেন সেই দেশে গিয়ে তোমরা আজীবন এই সব বিধি ও অনুশাসন সযত্নে পালন করবে:
{12:2} যে সব জাতিকে তোমরা অধিকারচ্যুত করবে, পর্বতের শিখরে, টিলার উপরে এবং পত্রশোভিত বৃক্ষের নীচে তাদের দেবতাদের যে সব পীঠস্থান রয়েছে, সেগুলি তোমরা নিঃশেষে ধ্বংস করবে।
{12:3} তোমরা তাদের যজ্ঞবেদীগুলি উৎখাত করবে, শিলাস্তম্ভগুলি ভেঙ্গে ফেলবে আশেরা বিগ্রহগুলি আগুনে পুড়িয়ে ফেলবে, তাদের খোদাই করা দেবমূর্তিগুলি চূর্ণবিচূর্ণ করবে এবং সেই স্থান থেকে তাদের নাম লোপ করে দেব।
{12:4} তোমাদের আরাধ্য ঈশ্বর প্রভু পরমেশ্বরের উপাসনায় তোমরা তাদের প্রথা অনুসরণ করবে না।
{12:5} তোমাদের সমস্ত গোষ্ঠীর এলাকার মধ্যে যে স্থান তোমাদের আরাধ্য ঈশ্বর প্রভু পরমেশ্বর তাঁর উপাসনার জন্য মনোনীত করবেন, সেই পীঠস্থানেই তোমরা উপস্থিত হয়ে তাঁর আরাধনা করবে।
{12:6} সেখানেই তোমরা তোমাদের হোম-নৈবেদ্য, বলি, সম্পদের দশমাংশ, আরতি সহকারে নিবেদনের অর্ঘ্য, মানতের নৈবেদ্য, স্বেচ্ছাপ্রদত্ত অর্ঘ্য এবং গো মেষাদি প্রথম জাত শাবকগুলি নিয়ে যাবে।
{12:7} সেখানে তোমাদের আরাধ্য ঈশ্বর প্রভু পরমেশ্বরের সাক্ষাতে তোমরা তোমাদের শ্রমলব্ধ আহার গ্রহণ করবে এবং তোমাদের সঙ্কল্প অনুযায়ী তোমাদের সকল কর্মে প্রভুর আশীর্বাদ লাভের জন্য সেখানেই তোমরা সপরিবারে আনন্দোৎসব করবে।
{12:8} এখানে আজ আমরা নিজেদের ইচ্ছা অনুযায়ী উপাসনা অনুষ্ঠান করছি, কিন্তু এরপর থেকে তোমরা সেরকম করবে না,
{12:9} কারণ তোমাদের আরাধ্য ঈশ্বর প্রভু পরমেশ্বর তোমাদের যে বিশ্রামের স্থান ও উত্তরাধিকার দেবেন সেখানে এখনও তোমরা উপস্থিত হও নি।
{12:10} তোমরা যখন জর্ডন পার হয়ে তোমাদের আরাধ্য ঈশ্বর প্রভু পরমেশ্বরের দেওয়া দেশ অধিকার করে সেখানে বসবাস করবে, যখন তিনি তোমাদের চারিপাশের শত্রুদের কবল থেকে তোমাদের নিরাপত্তা দান করবেন এবং তোমরা শান্তিতে সেখানে বাস করবে,
{12:11} তখন তোমাদের আরাধ্য ঈশ্বর প্রভু পরমেশ্বর তাঁর উপাসনার জন্য যে স্থান মনোনীত করবেন সেই স্থানে তোমরা আমার নির্দেশিত সমস্ত হোম-নৈবেদ্য, বলি, সম্পদের দশমাংশ, আরতি সহকারে নিবেদনের অর্ঘ্য এবং প্রভুর কাছে মানত করা সমস্ত উৎকৃষ্ট দ্রব্য নিয়ে যাবে।
{12:12} তোমাদের পুত্র, কন্যা, দাসদাসী এবং তোমাদের নগর নিবাসী লেবীয়, তোমাদের সম্পত্তিতে যাদের কোন অংশ বা অধিকার নেই, তাদের সকলকে নিয়ে প্রভু পরমেশ্বরের সাক্ষাতে আনন্দোৎসব করবে।
{12:13} সাবধান, অন্য কোন স্থানে তোমরা হোমবলি উৎসর্গ করবে না,
{12:14} তোমাদের কোন গোষ্ঠীর এলাকাভূক্ত যে স্থান প্রভু মনোনীত করবেন কেবলমাত্র সেই স্থানই তোমরা হোমবলি উৎসর্গ করবে এবং আমার নির্দেশিত সকল ক্রিয়াকর্ম সম্পাদন করবে।
{12:15} ইচ্ছা হলে তোমাদের আরাধ্য ঈশ্বর প্রভু পরমেশ্বরের আশীর্বাদ অনুযায়ী তোমরা নিজেদের নগরে পশু বধ করে তার মাংস খেতে পারবে। সংস্কার অনুযায়ী অশুচি কিংবা শুচি সকলেই কৃষ্ণসার বা মৃগমাংসের মত সেই মাংস খেতে পারবে।
{12:16} কিন্তু তার রক্ত তোমরা খাদ্য রূপে গ্রহণ করবে না, সেই রক্ত জলের মত মাটিতে ঢেলে দেবে।
{12:17} তোমাদের শস্য, দ্রাক্ষারস, ও তেলের দশমাংশ, গো-মেষাদির প্রথম শাবক, মানতের বস্তু, স্বেচ্ছাদত্ত নৈবেদ্য, আরতি সহকারে নিবেদনের অর্ঘ্য-এইগুলি তোমরা নিজেদের নগরে বসে ভোজন করতে পারবে না।
{12:18} কিন্তু তোমাদের আরাধ্য ঈশ্বর প্রভু পরমেশ্বর যে স্থান মনোনীত করবেন সেখানে তাঁর সাক্ষাতে তোমরা পুত্র, কন্যা, দাসদাসী এবং তোমাদের নগর নিবসী লেবীয়দের সঙ্গে সকলে মিলে ভোজন করবে, এবং তোমাদের সকল কর্ম প্রচেষ্টার জন্য প্রভুর সাক্ষাতে আনন্দ করবে।
{12:19} মনে রেখ, সেই দেশে তোমাদের জীবনকালে কখনও লেবীয়দের পরিত্যাগ করবে না।
{12:20} তোমাদের আরাধ্য ঈশ্বর প্রভু পরমেশ্বর যখন তাঁর প্রতিশ্রুতি অনুযায়ী তোমাদের অধিকৃত অঞ্চলের সীমানা বিস্তৃত করবেন, তখন তোমাদের ইচ্ছা হলেই তোমরা মাংস খেতে পারবে।
{12:21} তোমাদের আরাধ্য ঈশ্বর প্রভু পরমেশ্বর তাঁর উপাসনার জন্য যে স্থান মনোনীত করবেন সেই স্থান যদি তোমাদের কাছ থেকে অনেক দূরে হয় তা হলে আমি যেভাবে বলেছি সেই ভাবে তোমরা প্রভু তোমাদের যে গো-মেষাদির পাল দিয়েছেন তা থেকে পশু নিয়ে বধ করবে ও নিজেদের নগরে বসে ইচ্ছামত তার মাংস খাবে।
{12:22} কৃষ্ণসার ও হরিণের মাংস যেভাবে তোমরা খেতে সেই ভাবেই ঐ মাংস খাবে। সংস্কার অনুযায়ী অশুচি ও শুচি, সকলেই তা খেতে পারবে।
{12:23} কিন্তু তোমরা কোনক্রমেই রক্ত ভোজন করবে না, কারণ রক্তই প্রাণ। তোমরা মাংসের সঙ্গে প্রাণস্বরূপ রক্ত ভোজন করবে না।
{12:24} সেই রক্ত জলের মত মাটিতে ঢেলে ফেলবে।
{12:25} এই আদেশ পালন করলে প্রভু পরমেশ্বর তোমাদের প্রতি প্রসন্ন হবেন এবং তোমাদের, তোমাদের সন্তানদের ও ভাবী বংশধরদের কল্যাণ হবে।
{12:26} প্রভু পরমেশ্বরের উদ্দেশে নিবেদিত সমস্ত বস্তু এবং মানতের সমস্ত দ্রব্য নিয়ে তোমরা প্রভু পরমেশ্বরের মনোনীত স্থানে যাবে।
{12:27} তোমাদের আরাধ্য ঈশ্বর প্রভু পরমেশ্বরের বেদীর উপরে তোমাদের হোমবলি, মাংস ও রক্ত উৎসর্গ করবে। বলির রক্ত তোমরা আরাধ্য ঈশ্বর প্রভু পরমেশ্বরের বেদীর উপরে ঢেলে দেবে, পরে তোমরা তার মাংস খেতে পারবে।
{12:28} তোমরা খুব সাবধানে আমার এই সমস্ত নির্দেশ ও বিধি পালন করবে, তা হবে তোমাদের আরাধ্য ঈশ্বর প্রভু পরমেশ্বরের দৃষ্টিতে উত্তম ও ন্যায্য এবং এইভাবে চললে তোমাদের ও তোমাদের বংশধরদের যুগপর্যায়ে কল্যাণ হবে।
{i12:29} অলীক প্রতিমা পূজা সম্পর্কে সতর্কবাণী
{12:29} তোমরা যে জাতি সমূহকে অধিকারচ্যুত করতে যাচ্ছ, তোমাদের আরাধ্য ঈশ্বর প্রভু পরমেশ্বর যখন তোমাদের সম্মুখ থেকে তাদের উচ্ছেদ করবেন এবং তোমরা যখন তাদের অধিকারচ্যুত করে তাদের দেশে বসতি করবে,
{12:30} তখন তোমরা খুব সাবধানে থাকবে, অন্যথায় তোমাদের সম্মুখ থেকে তারা উচ্ছিন্ন হওয়ার পর তোমরাও তাদের অনুসরণ করে ফাঁদে পড়বে। তাদের পূজা পদ্ধতি জেনে তাদেরই মত তোমরাও দেবতাদের উপাসনা করবে।
{12:31} তোমরা তোমাদের আরাধ্য ঈশ্বর প্রভু পরমেশ্বরের উদ্দেশে কখনও সেরকম আচরণ করবে না। কারণ তারা তাদের দেবতাদের উদ্দেশে প্রভুর দৃষ্টিতে ঘৃণিত সর্বপ্রকার গর্হিত আচরণ করেছে, এমন কি তারা সেই দেবতাদের উদ্দেশে নিজেদের পুত্রকন্যাদের আগুনে আহুতি দিয়েছে।
{12:32} আমি তোমাদের যে সব নির্দেশ দিয়েছি তোমরা শুধু সেগুলিই সযত্নে পালন করবে। তোমরা তার সঙ্গে কিছু যোগ করবে না বা তা থেকে কিছু বাদও দেবে না।
{13:1} তোমাদের মাঝে যদি কোন নবী বা স্বপ্নদ্রষ্টা আবির্ভূত হয়ে তোমাদের কোন নিদর্শন কিম্বা অদ্ভুত লক্ষণ দেখায় এবং
{13:2} যে নিদর্শন ও অদ্ভুত লক্ষণের কথা সে বলে, তা যদি সত্যিই ঘটে তাহলেও যাদের তোমরা জান না বা উপাসনা কর না সে যদি এমন দেবতাদের অনুগামী হতে তোমাগের আহ্বান জানায়,
{13:3} তাহলে তোমরা সেই নবী বা স্বপ্নদ্রষ্টার কথা শুনবে না, কেননা তোমরা সমগ্র মনপ্রাণ দিয়ে তোমাদের আরাধ্য ঈশ্বর প্রভু পরমেশ্বরকে ভালবাস কিনা তা জানার জন্য প্রভু পরমেশ্বর হয়তো তোমাদের এভাবে পরীক্ষা করতে পারেন।
{13:4} তোমরা তোমাদের আরাধ্য ঈশ্বর প্রভু পরমেশ্বরের অনুগামী হবে, তাঁকেই সম্ভ্রম করবে, তাঁরই নির্দেশ পালন করবে, তাঁর কথা শুনবে, তাঁর উপাসনা করবে, একমাত্র তাঁর প্রতিই থাকবে তোমাদের অনুরাগ।
{13:5} সেই নবী বা স্বপ্নদ্রষ্টার অবশ্যই মৃত্যুদণ্ড হবে, কারণ তোমাদের আরাধ্য ঈশ্বর প্রভু পরমেশ্বর যিনি মিশর থেকে তোমাদের উদ্ধার করে এনেছেন, দাসত্বের শৃঙ্খল থেকে যিনি তোমাদের মুক্ত করে এনেছেন, তাঁর বিরুদ্ধাচরণ করতে সে তোমাদের প্ররোচিত করেছে এবং তোমাদের আরাধ্য ঈশ্বর প্রভু পরমেশ্বর যে পথে চলতে তোমাদের আদেশ দিয়েছেন, সেই পথ থেকে সে তোমাদের ভ্রষ্ট করতে চেয়েছে। তোমরা নিজেদের মধ্য থেকে অবশ্যই এই মন্দতার উচ্ছেদ সাধন করবে।
{13:6} তোমার সহোদর ভ্রাতা, পুত্র, কন্যা, তোমার প্রিয়তমা স্ত্রী কিম্বা তোমার অন্তরঙ্গ বন্ধুও যদি গোপনে তোমাকে অন্য দেবতাদের ভজনা করার প্ররোচনা দেয়, অন্য কোন দেবতা যাকে
{13:7} তুমি জান না বা তোমার পিতৃপুরুষেরাও জানতেন না, তোমাদের চারিপাশের কাছের বা দূরের পৃথিবীর যে কোন প্রান্তের যে কোন জাতির উপাস্য দেবতা হোক না কেন,
{13:8} তুমি তার প্রস্তাবে সম্মত হবে না বা তার কোন কথা শুনবে না। তুমি তাকে কৃপা বা করুণা করবে না, তাকে অব্যাহতি দেবে না বা তার কথা গোপন করে রাখবে না।
{13:9} তুমি অবশ্যই তাকে বধ করবে। তাকে বধ করার জন্য তুমিই প্রথমে আঘাত করবে, পরে অন্যান্য সকলে আঘাত করবে।
{13:10} তাকে মারার জন্য তুমি পাথর ছুঁড়বে, কারণ তোমার আরাধ্য ঈশ্বর প্রভু পরমেশ্বর যিনি মিশর থেকে, দাসত্বের শৃঙ্খল থেকে তোমাকে মুক্ত করে এনেছেন তোমার অনুগামী হতে সে তোমাকে ভ্রষ্ট করতে চেয়েছে।
{13:11} ইসরায়েলীরা সকলে একথা শুনে ভয় পাবে এবং তোমাদের মধ্যে কেউ আর এরকম দুষ্কর্ম করবে না।
{13:12} তোমাদের আরাধ্য ঈশ্বর প্রভু পরমেশ্বর তোমাদের বসবাসের জন্য যে সব নগর দেবেন তার কোনোটি সম্পর্কে যদি তোমরা শোন যে
{13:13} সেখানে কয়েকজন হীন প্রকৃতির লোক এসে যে দেবতাদের কথা তোমরা জান না তাদের ভজনা করার প্ররোচনা দিয়ে নগরবাসীকে বিভ্রান্ত করছে,
{13:14} তাহলে তোমরা ভাল করে সন্ধান নিয়ে জানবে। যদি একথা নিশ্চিতভাবে প্রমাণিত হয় যে তোমাদের মধ্যে সত্যই এরকম ঘৃণ্য দুষ্কর্ম অনুষ্ঠিত হয়েছে
{13:15} তাহলে তোমরা তরবারির আঘাতে সেই নগরের অধিবাসীদের বধ করবে। সেই নগর এবং তার মধ্যে বসবাসকারী পশুপাল সমেত সকলকে নিঃশেষে ধ্বংস করবে।
{13:16} সেখানকার লুন্ঠিত সমস্ত দ্রব্য নগরের মাঝখানে উন্মুক্ত স্থানে সংগ্রহ করে সেই সমস্ত দ্রব্য ও সেই নগরটিকে প্রভু পরমেশ্বরের উদ্দেশে আগুনে পূর্ণাহুতি দেবে। সেই নগর চিরকাল একটি ধ্বংস স্তূপ হয়ে থাকবে, তা আর পুনর্গঠন করা চলবে না।
{13:17} সেই সমস্ত নিষিদ্ধ বস্তুর কোন কিছুই তোমরা হস্তগত করবে না, তাহলেই প্রভু পরমেশ্বরের প্রচণ্ড ক্রোধের নিবৃত্তি হবে। তিনি তোমাদের পিতৃপুরুষদের যে প্রতিশ্রুতি দিয়েছিলেন সেই অনুযায়ী তোমাদের প্রতি কৃপা করবেন এবং তাঁর করুণায় তোমরা বৃদ্ধি লাভ করবে
{13:18} যদি তোমরা তোমাদের আরাধ্য ঈশ্বর প্রভু পরমেশ্বরের বাক্যে কর্ণপাত কর এবং আমি আজ তোমাদের যে সব নির্দেশ দিলাম, তাঁর সেই নির্দেশগুলি তোমরা পালন কর ও তোমাদের আরাধ্য ঈশ্বর প্রভু পরমেশ্বরের দৃষ্টিতে যা ন্যায্য সেই রকম আচরণ কর।
{i14:1} শোক প্রকাশ ও শুচি-অশুচি খাদ্য সম্পর্কে বিধি-নিষেধ ( লেবীয় 11:1-47 )
{14:1} তোমরা তোমাদের আরাধ্য ঈশ্বর প্রভু পরমেশ্বরের সন্তান। তোমরা মৃতের উদ্দেশে শোক প্রকাশের জন্য নিজেদের দেহে কোন ক্ষত সৃষ্টি করবে না কিম্বা মস্তকের সম্মুখভাগের কেশ মুণ্ডন করবে না,
{14:2} কেননা তোমরা তোমাদের আরাধ্য ঈশ্বর প্রভু পরমেশ্বরের উদ্দেশে নিবেদিত প্রজামণ্ডলী। পৃথিবীর সমস্ত জাতির মধ্য থেকে প্রভু পরমেশ্বর নিজস্ব প্রজারূপে তোমাদেরই মনোনীত করেছেন।
{14:3} তোমরা কোন ঘৃণ্য বস্তু ভোজন করবে না। গরু, ভেড়া, ছাগল,
{14:4} হরিণ, কৃষ্ণসার, বন্য গরু, বন্য ছাগল, সাদা লেজ বিশিষ্ট
{14:5} হরিণ, সম্বর হরিণ ও পাহাড়ী ছাগল-এই পশুগুলি হবে তোমাদের ভক্ষ্য।
{14:6} পশুদের মধ্যে যেগুলির খুর সম্পূর্ণ বিভক্ত এবং যেগুলি জাবর কাটে সেই সব পশু তোমাদের ভক্ষ্য হবে।
{14:7} কিন্তু যেগুলি জাবর কাটে, কিম্বা যেগুলির খুর দ্বিখণ্ডিত সেগুলির মধ্যে উট, খরগোস ও খটাশ তোমাদের ভক্ষ্য হবে না কারণ এরা জাবর কাটে বটে, কিন্তু এদের খুর দ্বিখণ্ডিত নয়। সেইজন্য এগুলি তোমরা অশুচি বলে গণ্য করবে।
{14:8} শূকরের খুর দ্বিখণ্ডিত কিন্তু তারা জাবর কাটে না তাই শূকরকে তোমরা অশুচি বলে গণ্য করবে। তোমরা তার মাংস খাবে না কিম্বা তার মৃতদেহ স্পর্শ করবে না।
{14:9} জলচর প্রাণীদের মধ্যে যেগুলির পাখ্না ও আঁশ আছে সেগুলি তোমরা খেতে পার।
{14:10} কিন্তু যেগুলির পাখ্না ও আঁশ নেই সেগুলি তোমরা খাবে না, সেগুলি হবে তোমাদের কাছে অশুচি।
{14:11} তোমরা সব রকমের শুচি পাখির মাংস খেতে পার।
{14:12} কিন্তু ঈগল, হাড়গিলা, কুরল,
{14:13} গৃধ্র, চিল, সবজাতের শঙ্খচিল,
{14:14} সব জাতের কাক,
{14:15} উটপাখি, নিশাচর বাজ, গাংচিল, সব জাতের বাজপাখি,
{14:16} ছোট পেঁচা ও বড় পেঁচা, জলকুক্কুট পেলিক্যান,
{14:17} শকুন, মাছরাঙা,
{14:18} সারস, সবজাতের বক, তিতির ও বাদুড় — এইগুলির মাংস তোমরা খাবে না।
{14:19} পাখা আছে এমন সব জাতের কীট পতঙ্গ তোমাদের কাছে হবে অশুচি, এগুলি অখাদ্য।
{14:20} সব জাতের শুচি পাখির মাংস তোমাদের ভক্ষ্য হবে।
{14:21} তোমরা মৃত কোন প্রাণীর মাংস খাবে না। তোমাদের নগরবাসী কোন বিদেশীকে সেটি দিতে পার, কিম্বা বিজাতীয় কোন লোকের কাছে বিক্রি করতে পার। তোমরা তোমাদের আরাধ্য ঈশ্বর প্রভু পরমেশ্বরের উদ্দেশ নিবেদিত প্রজামণ্ডলী। তোমরা ছাগশিশুর মাংস তার মায়ের দুধে সিদ্ধ করবে না।
{i14:22} দশমাংশ দানের বিধি
{14:22} তোমাদের বীজ-শস্য থেকে উৎপন্ন ফসল, তোমাদের ক্ষেতে উৎপন্ন যাবতীয় ফসলের দশ ভাগের এক ভাগ প্রতি বছর পৃথক করে রাখবে।
{14:23} তোমাদের আরাধ্য ঈশ্বর প্রভু পরমেশ্বর তাঁর উপাসনার জন্য যে স্থান মনোনীত করবেন সেখানে গিয়ে তোমরা তোমাদের ফসল, দ্রাক্ষারস ও তেলের দশমাংশ এবং তোমাদের গো-মেষাদির পালের প্রথম জাত শাবকের মাংস প্রভু পরমেশ্বরের সাক্ষাতে ভোজন করবে, এইভাবে তোমরা চিরকাল তোমাদের আরাধ্য ঈশ্বর প্রভু পরমেশ্বরকে সম্ভ্রম করতে শিখবে।
{14:24} তোমাদের আরাধ্য ঈশ্বর প্রভু পরমেশ্বরের আশীর্বাদে তোমরা সমৃদ্ধি লাভ করার পর যদি দেখ তাঁর মনোনীত পীঠস্থান তোমাদের কাছে থেকে অনেক দূরবর্তী, তোমাদের দেয় দশমাংশের দ্রব্যসামগ্রী নিয়ে সেখানে যাওয়া দুরূহ,
{14:25} তাহলে সেই দ্রব্যসামগ্রীর বিনিময়ে অর্থ সংগ্রহ করবে এবং সেই অর্থ সঙ্গে নিয়ে তোমাদের আরাধ্য ঈশ্বর প্রভু পরমেশ্বরের মনোনীত পীঠস্থানে যাবে।
{14:26} সেখানে সেই অর্থের বিনিময়ে তোমরা তোমাদের ইচ্ছামত গো-মেষাদি দ্রাক্ষারস, সুরা কিম্বা অন্য কোন জিনিস কিনে তোমাদের আরাধ্য ঈশ্বর প্রভু পরমেশ্বরের সাক্ষাতে সপরিবারে খাওয়াদাওয়া করে আনন্দোৎসব করবে।
{14:27} তোমাদের নগরে বসবাসকারী লেবীয়দের তোমরা অবহেলা করবে না, কারণ তোমাদের মত তাদের পৈতৃক বা নিজস্ব কোন সম্পত্তি নেই।
{14:28} প্রত্যেক তৃতীয় বছরের শেষে তোমরা সেই বছরের উৎপন্ন ফসলের দশমাংশ পৃথক করে নগরে সঞ্চয় করে রাখবে।
{14:29} তার দ্বারা তোমাদের নগরে বসবাসকারী লেবীয়, যাদের তোমাদের মত পৈতৃক বা নিজস্ব কোন সম্পত্তি নেই, তাদের এবং বিদেশী অনাথ ও বিধবাদের ভরণপোষণের ব্যবস্থা হবে। তোমরা যদি এইভাবে চল তাহলে তোমরা সকল কাজকর্মে তোমাদের আরাধ্য ঈশ্বর প্রভু পরমেশ্বরের আশীর্বাদ লাভ করবে।
{i15:1} সপ্তম বর্ষ মুক্তির বর্ষ ( লেবীয় 25:1-7 )
{15:1} প্রত্যেক সপ্তম বছরের শেষে তোমরা ঋণ মকুব করবে।
{15:2} ঋণ মকুবের পদ্ধতি হবে এই: কোন মহাজন তার প্রতিবেশীকে ঋণ দিয়ে থাকলে সে সেই ঋণ মকুব করে দেবে। তার প্রতিবেশী কিম্বা ভাইয়ের কাছ থেকে ঐ ঋণ সে আর আদায় করবে না, কারণ প্রভু পরমেশ্বরের নির্দেশিত ঋণ মুক্তি ঘোষণা করা হয়েছে।
{15:3} বিদেশীদের কাছ থেকে তোমরা ঋণ আদায় করতে পার, কিন্তু তোমাদের স্বজাতীয়দের সমস্ত দেনা তোমরা মকুব করে দেবে।
{15:4} তোমাদের মধ্যে কেউ দরিদ্র থাকবে না, কারণ তোমাদের আরাধ্য ঈশ্বর প্রভু পরমেশ্বর যে দেশের অধিকার তোমাদের দিয়েছেন সেই দেশে তিনি তোমাদের নিশ্চয়ই আশীর্বাদ করবেন,
{15:5} যদি তোমরা তোমাদের আরাধ্য ঈশ্বর প্রভু পরমেশ্বরের আদেশ মেনে চল এবং আমি আজ তোমাদের যে সব নির্দেশ দিলাম সেগুলি সযত্নে পালন কর।
{15:6} তোমাদের আরাধ্য ঈশ্বর প্রভু পরমেশ্বর তোমাদের যে প্রতিশ্রুতি দিয়েছেন সেই অনুযায়ীই তিনি তোমাদের আশীর্বাদ করবেন। তোমরা অনেক জাতিকে ঋণ দেবে কিন্তু নিজেরা ঋণ করবে না। অনেক জাতির উপরে তোমরা কর্তৃত্ব করবে, কিন্তু তারা তোমাদের উপর কর্তৃত্ব করতে পারবে না।
{15:7} তোমাদের আরাধ্য ঈশ্বর প্রভু পরমেশ্বর যে দেশ তোমাদের দেবেন, সেখানকার কোন জনপদে তোমাদের স্বজাতীয় কোন ভাই যদি অভাবগ্রস্ত হয় তাহলে তার সম্পর্কে তোমরা অকরুণ হয়ো না কিম্বা তাকে সাহায্য দানে কার্পণ্য করো না,
{15:8} বরং মুক্তহস্তে তোমরা তাকে দান করবে এবং তার অভাব মোচনের জন্য প্রয়োজনীয় ঋণ অবশ্যই দেবে।
{15:9} সাবধান, সপ্তম বর্ষ অর্থাৎ মুক্তির বর্ষ আসন্ন বলে তোমাদের মনে যেন কোন কুচিন্তার উদয় না হয়। তুমি যদি তোমার দরিদ্র ভাইয়ের প্রতি উদাসীন হয় তাকে কিছু না দাও আর সে যদি প্রভু পরমেশ্বরের কাছে তোমার বিরুদ্ধে ক্ষোভ জানায় তাহলে তা তোমার পাপস্বরূপ গণ্য হবে।
{15:10} তুমি তাকে অবশ্যই দেবে এবং অকুন্ঠ হৃদয়ে দান করবে, কারণ এর জন্যই তোমার আরাধ্য ঈশ্বর প্রভু পরমেশ্বর তোমার সমস্ত কর্মে ও প্রচেষ্টায় আশীর্বাদ করবেন।
{15:11} গরীব মানুষ তোমাদের দেশে সব সময়ই থাকবে, সেই জন্যই আমি তোমাদের আদেশ দিচ্ছি যে নিজের দেশে তোমরা তোমাদের স্বজাতীয় দীন-দরিদ্র ভাইদের প্রতি সর্বদাই মুক্ত হস্ত থাকবে।
{i15:12} ক্রীতদাসদের মুক্তিদানের রীতি ( যাত্রা 21:1-11 )
{15:12} তোমার স্বজাতীয় কোন ইব্রীয় পুরুষ বা নারীকে যদি তোমার কাছে বিক্রী করা হয় তবে সে ছয় বছর তোমার দাসত্ব করবে কিন্তু সপ্তম বৎসরে তুমি তাকে মুক্তি দেবে।
{15:13} মুক্ত হয়ে তোমার কাছ থেকে চলে যাওয়ার সময় তুমি তাকে শূন্য হাতে বিদায় দেবে না,
{15:14} নিজের পশুপাল, শস্য ও দ্রাক্ষারসের ভাণ্ডার থেকে প্রভু পরমেশ্বর তোমাকে যেমন আশীর্বাদ করেছেন সেই অনুপাতে তাকে উদারহস্তে দান করবে।
{15:15} মনে রাখবে যে তুমিও এককালে মিশরে দাস ছিলে আর তোমার আরাধ্য ঈশ্বর প্রভু পরমেশ্বরই তোমাকে মুক্ত করেছেন। সেই জন্যই আজ আমি তোমাকে এই আদেশ দিলাম।
{15:16} কিন্তু সেই দাস যদি তোমার কাছে সুখে থাকে এবং তোমাকে ও তোমার পরিবারের লোকজনকে ভালবেসে তোমাকে ছেড়ে যেতে না চায়,
{15:17} তাহলে তুমি তাকে দরজার কাছে নিয়ে গিয়ে একটি সূচ দিয়ে তার কান বিদ্ধ করে দেবে তাহলে সে আজীবন তোমার দাস হয়ে থাকবে। ক্রীতদাসী সম্পর্কেও এই একই রীতি পালন করবে।
{15:18} ক্রীতদাসীদের মুক্ত করে বিদায় দেওয়ার সময় তুমি আদৌ কুন্ঠিত হবে না কারণ ছয় বৎসর কাল সে বেতনভোগী মজুরের অর্ধেক বেতনে তোমার দাসত্ব করেছে। তাহলে তোমার আরাধ্য ঈশ্বর প্রভু পরমেশ্বর সকল কাজে তোমাকে আশীর্বাদ করবেন।
{i15:19} প্রথমজাত পশুশাবক সম্পর্কে বিধি-নিয়ম
{15:19} তোমাদের পশুপালের প্রথমজাত সমস্ত পুংশাবক তোমরা প্রভু পরমেশ্বরের উদ্দেশে উৎসর্গ করবে। প্রথমজাত গোবৎসকে তোমরা কোন কাজে ব্যবহার করবে না এবং প্রথমজাত মেষশাবকের লোম ছাঁটাই করবে না।
{15:20} তোমাদের আরাধ্য ঈশ্বর প্রভু পরমেশ্বরের মনোনীত পবিত্র স্থানে তাঁর সাক্ষাতে তোমরা প্রতি বৎসর সপরিবারে সমবেত হয়ে সেই প্রথমজাত পশুগুলির মাংস ভোজন করবে।
{15:21} সেগুলির মধ্যে কোন একটির যদি খুঁত থাকে, অর্থাৎ খঞ্জ, অন্ধ বা অন্য কোন প্রকার গুরুতর দোষযুক্ত হয় তাহলে সেটিকে তোমরা তোমাদের আরাধ্য ঈশ্বর প্রভু পরমেশ্বরের উদ্দেশে বলিদান করবে না।
{15:22} নিজেদের বাসস্থানেই তোমরা তার মাংস ভোজন করতে পারবে। শুচি বা অশৌচগ্রস্ত সকলেই কৃষ্ণসার বা হরিণের মাংসের মতই তা খেতে পারবে।
{15:23} তোমরা শুধু তার রক্ত খাবে না, সেই রক্ত জলের মত মাটিতে ঢেলে দেবে।
{i16:1} বার্ষিক পর্বপালনের বিধি তারণোৎসব ( যাত্রা 12:1-20 )
{16:1} তোমরা আবিব মাসে তোমাদের আরাধ্য ঈশ্বর প্রভু পরমেশ্বরের উদ্দেশে তারণোৎসব পালন করবে, কেননা আবিব মাসেই তোমাদের আরাধ্য ঈশ্বর প্রভু পরমেশ্বর রাত্রিকালে তোমাদের মিশর থেকে উদ্ধার করে এনেছিলেন।
{16:2} তাঁর উপাসনার জন্য প্রভু পরমেশ্বর যে পবিত্র স্থান মনোনীত করবেন সেখানে তোমরা তোমাদের আরাধ্য ঈশ্বর প্রভু পরমেশ্বরের উদ্দেশে তোমাদের পশুপাল থেকে গোবৎস কি মেষশাবক তারণোৎসবের বলিরূপে উৎসর্গ করবে।
{16:3} এই বলির মাংসের সঙ্গে তোমরা খামির মিশ্রিত রুটি খাবে না। মিশর দেশ থেকে তোমরা খুব অল্প সময়ের মধ্যে ব্যস্তভাবে পালিয়ে এসেছিলে, সেইজন্য সাতদিন তোমরা খামিরবিহীন রুটি খাবে যেন সারাজীবন মিশর থেকে পালিয়ে আসার দিনটি তোমাদের স্মরণে থাকে।
{16:4} তোমাদের বসতির সীমার মধ্যে সাতদিন যেন কোন খামির রাখা না হয়। প্রথমদিন সন্ধ্যায় তোমরা যে বলি উৎসর্গ করবে, তার মাংস যেন সেই রাত্রিশেষে সকাল পর্যন্ত অবশিষ্ট না থাকে।
{16:5} তোমাদের আরাধ্য ঈশ্বর প্রভু পরমেশ্বর যে সব নগর তোমাদের দেবেন সেগুলির মধ্যে তোমরা তারণোৎসবের বলি উৎসর্গ করতে পারবে না।
{16:6} তোমাদের আরাধ্য ঈশ্বর প্রভু পরমেশ্বর তাঁর উপাসনার জন্য যে পবিত্র স্থান মনোনীত করবেন সেখানে যে ঋতুতে তোমরা মিশর থেকে বেরিয়ে এসেছিলে সেই ঋতুতে সন্ধ্যাকালে সূর্যাস্তের সময় তারণোৎসবের বলি উৎসর্গ করবে।
{16:7} এবং তোমাদের আরাধ্য ঈশ্বর প্রভু পরমেশ্বরের মনোনীত পবিত্র স্থানে বলির মাংস রান্না করে খাবে। তারপর সকালে নিজ নিজ তাঁবুতে ফিরে যাবে।
{16:8} ছয়দিন তোমরা খামিরবিহীন রুটি খাবে এবং সপ্তম দিনে তোমাদের আরাধ্য ঈশ্বর প্রভু পরমেশ্বরের উদ্দেশে পবিত্র সমাবেশ অনুষ্ঠিত হবে। সেদিন তোমরা কোন কাজ করবে না।
{i16:9} শস্যোৎসর্গ পর্ব ( যাত্রা 34:22 ; লেবীয় 23:15-21 )
{16:9} তোমরা শস্যক্ষেত্রে কাস্তে লাগানোর দিন থেকে শুরু করে সাত সপ্তাহ ধরে দিন গণনা করবে।
{16:10} পরে তোমাদের আরাধ্য ঈশ্বর প্রভু পরমেশ্বরের আশীর্বাদে লব্ধ সম্পদ থেকে স্বেচ্ছাপ্রদত্ত অর্ঘ্য দ্বারা তোমরা তাঁর উদ্দেশে সাত সপ্তাহের উৎসব পালন করবে।
{16:11} তোমাদের আরাধ্য ঈশ্বর প্রভু পরমেশ্বর তাঁর উপাসনার জন্য যে পবিত্র স্থান মনোনীত করবেন, সেখানে তাঁর সাক্ষাতে তুমি, তোমার পুত্র-কন্যা, তোমার নগরে বসবাসকারী লেবীয়, তোমাদের মাঝে যারা বিদেশী, পিতৃহীন, বিধবা আছে তাদের সকলকে নিয়ে আনন্দোৎসব করবে।
{16:12} তোমরা স্মরণে রাখবে যে মিশরে তোমরা দাস ছিলে, সেই জন্য তোমরা সযত্নে এই সব বিধি পালন করবে।
{i16:13} কুটিরোৎসব পর্ব ( লেবীয় 23:33-43 )
{16:13} তোমাদের খামার এবং দ্রাক্ষাকুণ্ড থেকে ফসল ও দ্রাক্ষারস সংগ্রহ করার পর তোমরা সাতদিন কুটিরবাস পর্ব পালন করবে।
{16:14} সেই উৎসবে তুমি, তোমার পুত্র-কন্যা, দাসদাসী তোমাদের নগরবাসী লেবীয়, বিদেশী, পিতৃহীন ও বিধবা সকলেই আনন্দ করবে।
{16:15} প্রভু পরমেশ্বরের মনোনীত পবিত্র স্থানে তোমরা তাঁর উদ্দেশে সাতদিনব্যাপী উৎসব পালন করবে কেননা তোমাদের আরাধ্য ঈশ্বর প্রভু পরমেশ্বর তোমাদের উৎপন্ন সমস্ত দ্রব্যে ও তোমাদের সকল কর্ম প্রচেষ্টায় আশীর্বাদ করবেন এবং তোমরা পরিপূর্ণ আনন্দ লাভ করবে।
{16:16} তোমাদের মধ্যে যারা পুরুষ তারা প্রত্যেকে বছরে তিনবার খামিরবিহীন রুটির উৎসবে, সাত সপ্তাহের উৎসবে এবং কুটিরবাস পর্বে তোমাদের আরাধ্য ঈশ্বর প্রভু পরমেশ্বরের সাক্ষাতে তাঁর মনোনীত পবিত্র স্থানে উপস্থিত হবে। তাঁর সম্মুখে শূন্যহাতে তারা কেউ যাবে না।
{16:17} তোমাদের আরাধ্য ঈশ্বর প্রভু পরমেশ্বরের আশীর্বাদে লব্ধ সম্পদ থেকে প্রত্যেকে তার সঙ্গতি অনুযায়ী অর্ঘ্য নিবেদন করবে।
{i16:18} বিচার ও প্রশাসন সংক্রান্ত বিধি
{16:18} তোমাদের আরাধ্য ঈশ্বর প্রভু পরমেশ্বর তোমাদের বিভিন্ন গোষ্ঠীতে যে সব নগর দান করবেন সেগুলিতে তোমরা বিচারক ও প্রশাসক নিয়োগ করবে, তারা ন্যায়সঙ্গতভাবে লোকের বিচার করবে।
{16:19} তোমরা অন্যায় বিচার করবে না, পক্ষপাতিত্ব করবে না কিম্বা উৎকোচ নেবে না কারণ উৎকোচ প্রাজ্ঞদের দৃষ্টি লোপ করে এবং ন্যায়পরায়ণদের বিপরীত কথা বলায়।
{16:20} যা ন্যায্য সর্বতোভাবে তোমরা তাই অনুসরণ করবে, তাহলে তোমরা জীবিত থেকে তোমাদের আরাধ্য ঈশ্বর প্রভু পরমেশ্বরের দেওয়া দেশ ভোগ দখল করতে পারবে।
{16:21} তোমরা তোমাদের আরাধ্য ঈশ্বর প্রভু পরমেশ্বরের উদ্দেশে যে বেদী নির্মাণ করবে তার আশেপাশে কোন কাঠের তৈরী আশেরা মূর্তি স্থাপন করবে না।
{16:22} কোন শিলাস্তম্ভ তোমরা প্রতিষ্ঠা করবে না কারণ এইসব তোমাদের আরাধ্য ঈশ্বর প্রভু পরমেশ্বরের ঘৃণাস্পদ।
{17:1} তোমরা তোমাদের আরাধ্য ঈশ্বর প্রভু পরমেশ্বরের উদ্দেশে কোন খুঁত বা দোষযুক্ত বৃষ কিংবা মেষ উৎসর্গ করবে না কারণ তোমাদের আরাধ্য ঈশ্বর প্রভু পরমেশ্বরের কাছে এটি ঘৃণার্হ।
{17:2} তোমাদের আরাধ্য ঈশ্বর প্রভু পরমেশ্বর তোমাদের যে সব নগর দান করবেন, তার কোন একটিতে যদি এমন কোন পুরুষ বা নারী থাকে যে তোমাদের আরাধ্য ঈশ্বর প্রভু পরমেশ্বরের সঙ্গে স্থাপিত চুক্তি অমান্য করে তাঁর দৃষ্টিতে যা মন্দ তাই করে
{17:3} এবং অন্য দেবতাদের ভজনা করে ও আমার আদেশের বিরুদ্ধাচরণ করে তাদের কাছে কিম্বা সূর্য, চন্দ্র ও আকাশের জ্যোতিষ্কমণ্ডলীর কোন একটির উদ্দেশে প্রণিপাত করে,
{17:4} তাহলে সে বিষয়ে তোমাদের দৃষ্টি আকর্ষণ করা হলে তোমরা পুঙ্খানুপু্ঙ্খরূপে সে বিষয়ে তদন্ত করবে। যদি একথা সত্য ও নিশ্চিতরূপে প্রমাণিত হয় যে ইসরায়েলীদের সমাজে এই রকম জঘন্য কর্ম অনুষ্ঠিত হয়েছে,
{17:5} তাহলে তোমরা সেই দুষ্কৃতকারী পুরুষ কিম্বা নারীকে নগরের তোরণদ্বারের বাইরে নিয়ে যাবে। পুরুষ হোক বা নারী হোক, তোমরা পাথর মেরে তার মৃত্যুদণ্ড দেবে।
{17:6} দুই কিম্বা তিনজন সাক্ষীর সাক্ষ্য প্রমাণে প্রাণদণ্ডের যোগ্য ব্যক্তির প্রাণদণ্ড হবে। একজন মাত্র সাক্ষীর সাক্ষ্যে কারও প্রাণদণ্ড হবে না।
{17:7} দণ্ডিত ব্যক্তিকে বধ করার জন্য প্রথমে সাক্ষীরা, তারপর জনসাধারণ পাথর মারবে। এইভাবে তোমরা নিজেদের সমাজ থেকে ভ্রষ্টাচার নির্মূল করবে।
{17:8} তোমাদের নগরসমূহে রক্তপাত, আইনসঙ্গত অধিকার কিম্বা মারামারি সংক্রান্ত এমন কোন বিচার্য বিষয় যদি উপস্থিত হয়, যার মীমাংসা করা তোমাদের পক্ষে দুরূহ তাহলে তোমরা তোমাদের আরাধ্য ঈশ্বর প্রভু পরমেশ্বরের মনোনীত পবিত্র স্থানে যাবে
{17:9} এবং সেখানকার পুরোহিত ও বিচারাসনে অধিষ্ঠিত বিচারপতির কাছে পরামর্শ চাইবে। তারা তোমাদের মীমাংসা জানিয়ে দেবে।
{17:10} প্রভু পরমেশ্বরের মনোনীত পবিত্র স্থানে তারা তোমাদের যে বিচারাদেশ জানিয়ে দেবে সেই অনুযায়ী তোমরা তোমাদের করণীয় কাজ করবে। তারা তোমাদের যে শিক্ষা দেবে, সযত্নে তা-ই তোমরা কার্যকরী করবে।
{17:11} তাদের শিক্ষা এবং বিচারাদেশ অনুযায়ী তোমরা কাজ করবে। তারা যে সিদ্ধান্ত ঘোষণা করবে তার কোন ব্যতিক্রম তোমরা করবে না।
{17:12} যে ব্যক্তি ঔদ্ধত্যভরে তোমাদের আরাধ্য ঈশ্বর প্রভু পরমেশ্বরের সেবক পুরোহিত কিম্বা বিচারপতির সিদ্ধান্ত অমান্য করবে তার মৃত্যুদণ্ড হবে। এইভাবে তোমরা ইসরায়েলী সমাজ থেকে সর্বপ্রকার অন্যায়ের উচ্ছেদ করবে।
{17:13} লোকে এ কথা শুনে ভয় পাবে এবং স্পর্ধামূলক আচরণ আর করবে না।
{i17:14} রাজার মনোনয়ন ও তার আচরণ বিধি
{17:14} তোমাদের আরাধ্য ঈশ্বর প্রভু পরমেশ্বর যে দেশ তোমাদের দেবেন, তোমরা সেই দেশ অধিকার করে বসবাস করার পর হয়তো বলবে, আমাদের আশেপাশে অন্যান্য জাতি যারা রয়েছে তাদের মত আমরাও নিজেদের জন্য একজন রাজা বরণ করব,
{17:15} কিন্তু তখন তোমাদের আরাধ্য ঈশ্বর প্রভু পরমেশ্বর যাকে মনোনীত করবেন তাকেই তোমরা তোমাদের রাজারূপে বরণ করবে। তোমাদের স্বজাতীয়দের মধ্য থেকেই একজনকে রাজপদে বরণ করবে। স্বজাতীয় নয় এমন কোন বিদেশীকে কোনভাবেই তোমরা রাজপদে বরণ করবে না।
{17:16} সেই রাজা নিজের সৈন্যবাহিনীতে বেশী অশ্ব রাখবে না কিম্বা অধিক অশ্ব সংগ্রহের জন্য প্রজাদের আবার মিশরে পাঠাবে না, কারণ তোমাদের প্রতি প্রভু পরমেশ্বরের নির্দেশ এই, তোমরা আর মিশরের পথে ফিরে যাবে না।
{17:17} রাজা বহুপত্নী গ্রহণ করবে না, অন্যথায় তার চিত্ত বিপথগামী হবে। সে নিজের জন্য অধিক পরিমাণে রূপো কিম্বা সোনা সংগ্রহ করবে না।
{17:18} স্বরাজ্যে সিংহাসনে আরোহণের সময় সে নিজের জন্য লেবীয় পুরোহিতদের রক্ষণাধীন এই বিধি ব্যবস্থার অনুলিপি একটি পুস্তকে লিপিবদ্ধ করবে।
{17:19} সেটি তার কাছে থাকবে এবং আজীবন সেই পুস্তকে অধ্যয়ন করবে যেন সে তার আরাধ্য ঈশ্বর প্রভু পরমেশ্বরকে সম্ভ্রম করতে এবং এই বিধিব্যবস্থার সমস্ত বাক্য ও বিধি পালন করতে শেখে।
{17:20} তাহলে সে স্বজাতীয়দের চেয়ে নিজেকে বড় মনে করবে না এবং এই সমস্ত নির্দেশ ও বিধিব্যবস্থার ব্যতিক্রম করবে না, আর তাহলে ইসরায়েলীদের মাঝে তার ও তার বংশধরদের রাজত্ব দীর্ঘস্থায়ী হবে।
{i18:1} লেবীয় পুরোহিতদের অধিকার সংক্রান্ত বিধি
{18:1} লেবীয় পুরোহিতগণ অর্থাৎ লেবী গোষ্ঠীর কোন লোক ইসরায়েলীদের সঙ্গে সম্পত্তির কোন অংশ বা উত্তরাধিকার পাবে না, প্রভু পরমেশ্বরের উদ্দেশে নিবেদিত হোম-নৈবেদ্যই তাদের উত্তরাধিকার, তা-ই তারা ভোগ করবে।
{18:2} স্বজাতীয়দের মধ্যে তারা সম্পত্তির অধিকার পাবে না, প্রভু পরমেশ্বরের প্রতিশ্রুতি অনুযায়ী তাঁর পৌরোহিত্যেই তাদের একমাত্র উত্তরাধিকার।
{18:3} জনসাধারণের কাছ থেক পুরোহিতদের প্রাপ্য সম্পর্কে বিধি এই: যারা গোবৎস বা মেষ বলিদান করবে তারা বলির পশুর কাঁধের অংশ, চোয়াল দুটি ও পাকস্থলী পুরোহিতকে দেবে।
{18:4} তোমরা তোমাদের উৎপন্ন শস্য, দ্রাক্ষারস তেল ও মেষলোমের প্রথম অংশ পুরোহিতকে দেবে,
{18:5} কারণ সদা সর্বদা প্রভু পরমেশ্বরের উপাসনা ও পরিচর্যা করার জন্য তোমাদের আরাধ্য ঈশ্বর প্রভু পরমেশ্বর তোমাদের সকল গোষ্ঠীর মধ্য থেকে লেবি ও তার বংশধরদের মনোনীত করেছেন।
{18:6} ইসরায়েলীদের সমগ্র এলাকার মধ্যে তোমাদের কোন নগরে বসবাসকারী কোন লেবীয় যদি মনের ঐকান্তিক ইচ্ছায় সেখান থেকে প্রভু পরমেশ্বরের মনোনীত পবিত্রস্থানে যায়,
{18:7} তাহলে সে তাঁর পরিচর্যাকারী অন্যান্য লেবীয় জাতিভাইদের মতই সে তার আরাধ্য ঈশ্বর প্রভু পরমেশ্বরের পরিচর্যা করবে।
{18:8} সে নৈবেদ্যের সমান অংশ পাবে, তা ছাড়া সে তার পৈতৃক সম্পত্তি বিক্রয়ের মূল্যও ভোগ করবে।
{18:9} তোমাদের আরাধ্য ঈশ্বর প্রভু পরমেশ্বর তোমাদের যে দেশ দেবেন, সেখানে উপস্থিত হয়ে তোমরা সেখানকার অধিবাসী অন্যান্য জাতিসমূহের ঘৃণ্য আচরণ অনুকরণ করবে না।
{18:10} নিজের পুত্র বা কন্যাকে যারা আগুনে আহুতি দেয় সেই শ্রেণীর লোক এবং
{18:11} মন্ত্র সাধক, গণৎকার দৈবজ্ঞ, যাদুকর, ভূতের ওঝা, গুণিন বা প্রেত সাধক ইত্যাদি শ্রেণীর কোন লোক যেন তোমাদের মধ্যে না থাকে।
{18:12} কারণ এই সমস্ত কাজ যারা করে তারা প্রভু পরমেশ্বরের ঘৃণাস্পদ। এই সব ঘৃণ্য কাজের জন্যই তোমাদের আরাধ্য ঈশ্বর প্রভু পরমেশ্বর তোমাদের সম্মুখ থেকে তাদের বিতাড়িত করবেন।
{18:13} তোমাদের আরাধ্য ঈশ্বর প্রভু পরমেশ্বরের সেবায় একনিষ্ঠ হও।
{18:14} কারণ তোমরা যে জাতিদের অধিকারচ্যুত করবে তারা গণৎকার ও দৈবজ্ঞদের কথায় চলে কিন্তু তোমাদের আরাধ্য ঈশ্বর প্রভু পরমেশ্বর তোমাদের এভাবে চলার অনুমতি দেন নি।
{18:15} তোমাদের আরাধ্য ঈশ্বর প্রভু পরমেশ্বর তোমাদের স্বজাতীয় ভ্রাতৃবৃন্দের মধ্য থেকে আমার মতই একজন নবীর উদ্ভব ঘটাবেন, তোমরা তাঁরই কথা শুনবে।
{18:16} কারণ হোরেব পর্বতে সমাবেশের দিন তোমরা তোমাদের আরাধ্য ঈশ্বর প্রভু পরমেশ্বরের কাছে এই বিনতি জানিয়েছিলে, ‘আমরা আমাদের আরাধ্য ঈশ্বর প্রভু পরমেশ্বরের কন্ঠস্বর আর শুনতে চাই না এবং এই ভীষণ অগ্নিশিখা আর দেখতে চাই না, তাহলে আমাদের মৃত্যু হবে।’
{18:17} তখন প্রভু পরমেশ্বর আমাকে বললেন, ‘এরা ঠিক কথাই বলেছে।
{18:18} আমি এদের জন্য এদের স্বজাতীয়দের মধ্য থেকে তোমার মতই একজন প্রবক্তা নবী উৎপন্ন করব এবং তার মুখে আমার বাণী আরোপ করব। আমি তাকে যে সব নির্দেশ দেব তাই সে তাদের জানাবে।
{18:19} আর আমার নামে সে আমার যে সব কথা ঘোষণা করবে তা যে অগ্রাহ্য করবে তাকে তার কৈফিয়ৎ দিতে হবে আমার কাছে।
{18:20} আমি যে কথা বলার নির্দেশ দিই নি, আমার নামে কোন নবী যদি স্পর্ধাভরে সেই কথা বলে, কিম্বা অন্য কোন দেবতার নাম করে কেউ যদি কথা বলে, তাহলে সেই প্রবক্তা নবীর অবশ্যই মৃত্যুদণ্ড হবে।
{18:21} তোমরা মনে করতে পার, প্রভু পরমেশ্বরের নির্দেশিত বাক্য কোনটি — তা আমরা কি করে জানব?
{18:22} কোনও প্রবক্তা নবী প্রভু পরমেশ্বরের নামে কথা বললে তা যদি সফল না হয় ও সত্য প্রমাণিত না হয় তাহলেই বুঝবে যে সে কথা প্রভু পরমেশ্বরের বাক্য নয়। ঐ নবী স্পর্ধাভরেই এই কথা বলেছে, তাকে তোমরা গ্রাহ্য করবে না।
{i19:1} আশ্রয় নগরী ( গণনা 35:9-28 ; যিহো 20:1-9 )
{19:1} তোমাদের আরাধ্য ঈশ্বর প্রভু পরমেশ্বর যে জাতিসমূহকে উচ্ছেদ করে তাদের দেশ তোমাদের দেবেন, তিনি তাদের উচ্ছেদ করার পর তোমরা সেই দেশ অধিকার করে তাদের নগরসমূহে ও গৃহে বাস করবে।
{19:2} তখন যে দেশ তোমাদের আরাধ্য ঈশ্বর প্রভু পরমেশ্বর তোমাদের দান করবেন সেই দেশের কেন্দ্রস্থলে তোমরা তিনটি নগর পৃথক করে রাখবে।
{19:3} তোমরা সেখানে রাস্তা তৈরী করবে এবং তোমাদের আরাধ্য ঈশ্বর প্রভু পরমেশ্বর উত্তরাধিকারস্বরূপ যে দেশ তোমাদের দিয়েছেন সেই দেশকে তিনটি অঞ্চলে ভাগ করবে, যেন নরহত্যাকারী কোন ব্যক্তি সেই নগরগুলিতে পালিয়ে গিয়ে আশ্রয় নিতে পারে।
{19:4} নিম্নবর্ণিত নরহত্যাকারীরা এই নগরগুলিতে পালিয়ে গিয়ে প্রাণ বাঁচাতে পারবে: যদি কেউ পূর্বের কোন শত্রুতাবশত: নয় কিন্তু অনিচ্ছাকৃতভাবে তার প্রতিবেশীকে আঘাত করে তার মৃত্যু ঘটায়,
{19:5} যেমন, কেউ যদি তার প্রতিবেশীর সঙ্গে কাঠ কাটতে বনে যায় এবং সেখানে গাছ কাটার সময় যদি বাঁট থেকে কুড়ালের ফলা খসে গিয়ে প্রতিবেশীর গায়ে আঘাত লাগে এবং তার ফলেই তার মৃত্যু হয় তাহলে সেই ব্যক্তি ঐ তিনটি নগরের কোনও একটিতে পালিয়ে গিয়ে আশ্রয় নিতে পারবে।
{19:6} অন্যথায় মৃত ব্যক্তির নিকট আত্মীয়, যার উপরে তার রক্তপাতের প্রতিশোধ গ্রহণ করার দায়িত্ব রয়েছে সে ক্রোধোন্মক্ত হয়ে হত্যাকারীর পিছনে তাড়া করবে এবং পথের দূরত্ব বেশী হওয়ার জন্য হয়তো তাকে ধরে ফেলে তার প্রাণ হরণ করবে। কিন্তু সেই ব্যক্তি প্রাণদণ্ডের যোগ্য নয় কারণ মৃত ব্যক্তির সঙ্গে তার পূর্বের কোন শত্রুতা ছিল না।
{19:7} এই কারণেই আমি তোমাদের তিনটি নগর পৃথক করে রাখার নির্দেশ দিচ্ছি।
{19:8} আমি আজ তোমাদের যে সব নির্দেশ দিলাম, তোমরা যদি তা পালন কর, তোমাদের আরাধ্য ঈশ্বর প্রভু পরমেশ্বরকে ভালবাস ও আজীবন তাঁর পথে চল এবং
{19:9} তার ফলে যদি তোমাদের আরাধ্য ঈশ্বর প্রভু পরমেশ্বর তোমাদের পিতৃপুরুষদের কাছে দেওয়া তাঁর প্রতিশ্রুতি অনুযায়ী তোমাদের দেশের সীমা বিস্তৃত করেন এবং তোমাদের পিতৃপুরুষদের কাছে প্রতিশ্রুত সমস্ত দেশ তোমাদের দেন তাহলে তোমরা ঐ তিনটি নগর ছাড়াও আরও তিনটি নগর নির্দিষ্ট করে দেবে যেন
{19:10} তোমাদের ঈশ্বর প্রভু পরমেশ্বর যে দেশের অধিকার তোমাদের দেবেন সেই দেশে নির্দোষের রক্তপাত না হয় এবং তোমাদের উপরেও রক্তপাতের দায় না বর্তায়।
{19:11} কিন্তু যদি কেউ তার প্রতিবেশীর প্রতি শত্রুতাবশত: তাকে অতর্কিতে আক্রমণ করে সাংঘাতিক ভাবে আঘাত করে ও তার ফলে তার মৃত্যু হয় এবং তারপর যদি হত্যাকারী ঐ নগরগুলির কোনও একটিতে গিয়ে আশ্রয় নেয়,
{19:12} তাহলে সে যে নগরের অধিবাসী সেই নগরের নেতৃবৃন্দ লোক পাঠিয়ে তাকে ধরে আনাবে এবং তার প্রাণদণ্ডের জন্য সেই মৃত ব্যক্তির রক্তপাতের প্রতিশোধদাতা আত্মীয়ের হাতে তাকে সমর্পণ করবে।
{19:13} তোমরা সেই ব্যক্তির প্রতি দয়া প্রদর্শন করবে না বরং ইসরায়েলী সমাজ থেকে তোমরা নরহত্যা নির্মূল করবে।
{i19:14} সীমানা নির্ণয় ও সাক্ষী সম্পর্কিত বিধি
{19:14} তোমাদের আরাধ্য ঈশ্বর প্রভু পরমেশ্বর যে দেশ তোমাদের অধিকার করতে দেবেন সেই দেশে তোমার প্রতিবেশীর অধিকৃত জমির পূর্ব নির্দিষ্ট সীমানা নির্দেশক প্রস্তরখণ্ড তোমরা সরাবে না।
{19:15} কেউ কোন অপরাধ বা পাপ করলে তার বিরুদ্ধে শুধুমাত্র একজনের সাক্ষ্য গ্রাহ্য হবে না। দুই কিম্বা তিন জন সাক্ষীর সাক্ষ্য প্রমাণে তার বিচার নিষ্পত্তি করতে হবে।
{19:16} বিদ্বেষের বশবর্তী হয়ে যদি কেউ কারও বিরুদ্ধে মিথ্যা অভিযোগ আনে
{19:17} তাহলে বাদী ও প্রতিবাদী উভয়কেই প্রভু পরমেশ্বরের সাক্ষাতে পুরোহিত ও বিচারপতিদের কাছে উপস্থিত হতে হবে।
{19:18} বিচারপতিরা পুঙ্খানুপুঙ্খরূপে অভিযোগের তদন্ত করবে, যদি দেখা যায় যে সাক্ষীর সাক্ষ্য মিথ্যা, মিথ্যা অভিযোগে সে তার স্বজাতীয় ভাইকে অভিযুক্ত করেছে, তাহলে
{19:19} সে তার স্বজাতীয়ের প্রতি যা করতে চেয়েছিল তোমরা তার প্রতি তা-ই করবে। এইভাবে তোমরা নিজেদের মধ্য থেকে দুর্নীতির উচ্ছেদ সাধন করবে।
{19:20} এ কথা শুনে সমাজের অন্যান্য লোকেরা ভয় পাবে এবং সেই রকম কাজ আর তারা করবে না।
{19:21} এই ব্যাপারে তোমরা কোন দয়া প্রদর্শন করবে না — প্রাণের বদলে প্রাণ, চোখের বদলে চোখ, দাঁতের বদলে দাঁত, হাতের বদলে হাত, পায়ের বদলে পা — এই হবে নীতি।
{i20:1} যুদ্ধ সংক্রান্ত বিধি
{20:1} তোমরা শত্রুদের বিরুদ্ধে যুদ্ধ করতে গিয়ে যদি দেখ তাদের অশ্ব, রথ ও সৈন্য সংখ্যা তোমাদের চেয়ে বেশী, তাহলে ভয় পেয়ো না, কেননা তোমাদের আরাধ্য ঈশ্বর প্রভু পরমেশ্বর যিনি মিশর থেকে তোমাদের উদ্ধার করে এনেছেন, তিনিই তোমাদের সঙ্গে আছেন।
{20:2} তোমাদের যুদ্ধযাত্রার সময় পুরোহিত এসে লোকদের বলবে,
{20:3} ‘হে ইসরায়েল, শোন, তোমরা আজ শত্রুদের বিরুদ্ধে যু্দ্ধ করতে যাচ্ছ, তোমাদের হৃদয় যেন দুর্বল না হয়, তোমরা ভয় করো না, কম্পমান হয়ো না, শঙ্কিত হয়ো না শত্রুদের দেখে,
{20:4} কেননা তোমাদের আরাধ্য ঈশ্বর প্রভু পরমেশ্বর তোমাদের জয়যুক্ত করার জন্য তোমাদের পক্ষ হয়ে শত্রুদের বিরুদ্ধে যুদ্ধ করতে তোমাদের সঙ্গে যাচ্ছেন।
{20:5} তারপর সৈন্যধ্যক্ষেরা সৈন্যদের সম্বোধন করে বলবে,’ তোমাদের মধ্যে কেউ যদি নতুন বাড়ি তৈরী করে তা প্রতিষ্ঠা না করে থাকে তাহলে সে বাড়ি ফিরে যাক, কারণ সে যদি যুদ্ধে মারা যায় তাহলে অন্য লোকে তার গৃহ প্রতিষ্ঠা করবে।
{20:6} যদি কেউ দ্রাক্ষাকুঞ্জ রচনা করে তার ফল আস্বাদন না করে থাকে তাহলে সেও বাড়ি ফিরে যাক, কারণ সে যুদ্ধে মারা গেলে অন্য লোকে তার ফল ভোগ করবে।
{20:7} বিবাহের সম্বন্ধ স্থির হয়েছে অথচ বিবাহ হয়নি এমন যদি কেউ থাকে তবে সেও বাড়ি ফিরে যাক, কারণ সে যুদ্ধে মারা গেলে অন্য লোক সেই কন্যাকে গ্রহণ করবে।’
{20:8} এছাড়াও সৈন্যাধ্যক্ষেরা সৈন্যদের আরও বললেন, ‘দুর্বলচিত্ত ভীরু কেউ যদি থেকে থাকে তবে সেও বাড়ি ফিরে যাক, তা না হলে তার সহযোদ্ধাদের চিত্তও তার মত দুর্বল হয়ে পড়বে।’
{20:9} সৈন্যাধ্যক্ষেরা সৈন্যদের কাছে এসব কথা বলার পর তারা সেনাবাহিনীকে পরিচালনা করার জন্য নায়কদের নিযুক্ত করবে।
{20:10} তোমরা যখন কোন নগর আক্রমণ করতে যাবে তখন প্রথমে আত্মসমর্পণের প্রস্তাব দেবে,
{20:11} যদি সেই প্রস্তাবে সম্মত হয়ে তারা তোমাদের জন্য নগরদ্বার উন্মুক্ত করে দেয় তাহলে সেই নগরের সমস্ত অধিবাসী তোমাদের দাস হবে এবং বেগার খাটাবে।
{20:12} কিন্তু যদি সেই নগর আত্মসমর্পণের প্রস্তাব গ্রহণ না করে তোমাদের সঙ্গে যুদ্ধ করতে চায় তাহলে তোমরা নগর অবরোধ করবে।
{20:13} তারপর যখন তোমাদের আরাধ্য ঈশ্বর প্রভু পরমেশ্বর সেই নগর তোমাদের অধিকারে আনবেন তখন তোমরা নগরের সমস্ত পুরুষদের খড়্গাঘাতে বধ করবে,
{20:14} কিন্তু নারী, শিশু, পশুপাল এবং নগরের অন্যান্য সম্পদ তোমরা লুন্ঠিত সম্পদরূপে নিজেদের জন্য গ্রহণ করবে। তোমাদের শত্রুদের লুন্ঠিত সম্পদ যা তোমাদের আরাধ্য ঈশ্বর প্রভু পরমেশ্বর তোমাদের দেবেন, তোমরা ভোগ করবে।
{20:15} তোমাদের কাছাকাছি জাতিসমূহের নগরগুলি ছাড়া দূরবর্তী নগর সম্পর্কে তোমরা এই নীতি অনুসরণ করবে।
{20:16} কিন্তু এই সমস্ত জাতির যে নগরগুলি তোমাদের আরাধ্য ঈশ্বর প্রভু পরমেশ্বর তোমাদের অধিকার করতে দেবেন সেগুলির মধ্যে কোন প্রাণীকে তোমরা জীবিত রাখবে না।
{20:17} তোমাদের ঈশ্বর প্রভু পরমেশ্বরের নির্দেশ অনুযায়ী হিত্তীয়, ইমোরী, কনানী, পরিষী, হিব্বীয় ও যিবুষী জাতির সকলকে তোমরা নিঃশেষে ধ্বংস করবে।
{20:18} তা না হলে তারা তাদের দেবতাদের উপাসনার নামে যে সব ঘৃণ্য আচরণ করে সেগুলি তোমাদেরও করতে শিখাবে, আর তোমরা তোমাদের আরাধ্য ঈশ্বর প্রভু পরমেশ্বরের বিরুদ্ধে পাপ করবে।
{20:19} তোমরা যখন কোন নগর অধিকার করার জন্য যুদ্ধ ঘোষণা করে দীর্ঘকাল সেটি অবরোধ করে রাখবে তখন সেখানকার কোন বৃক্ষ তোমরা কুঠারাঘাতে ছেদন করবে না। তোমরা তার ফল ভোগ করবে, কিন্তু ছেদন করবে না। কারণ দেশের বৃক্ষরাজি মানুষ নয় যে তোমরা সেগুলিও ছেদন করবে।
{20:20} কিন্তু যে সব বৃক্ষের ফল খাওয়ার যোগ্য নয় বলে তোমরা জান, সেগুলি তোমরা ধ্বংস ও ছেদন করতে পারবে। যুদ্ধরত নগরটির পতন না হওয়া পর্যন্ত তোমরা সেগুলি অবরোধের কাজে ব্যবহার করতে পার।
{i21:1} গুপ্তহত্যার অপরাধ স্খালন
{21:1} তোমাদের আরাধ্য ঈশ্বর প্রভু পরমেশ্বর যে দেশের অধিকার তোমাদের দেবেন, সেই দেশে উন্মুক্ত প্রান্তরে যদি কোন নিহত ব্যক্তিকে পড়ে থাকতে দেখা যায় এবং কে তাকে হত্যা করল তা যদি জানা না যায়,
{21:2} তাহলে তোমাদের নেতৃবৃন্দ ও বিচারপতিরা এসে নিহত ব্যক্তির কাছ থেকে আশেপাশের নগরগুলির দূরত্ব নির্ধারণ করবে।
{21:3} নিহত ব্যক্তির সবচেয়ে কাছে যে নগর, সেখানকার নেতৃবৃন্দ একটি গোবৎস সংগ্রহ করবে যেটিকে কোন কাজে ব্যবহার করা হয় নি এবং যেটি জোয়াল বহন করে নি।
{21:4} পরে সেই নগরের নেতৃবৃন্দ ঐ গোবৎসটিকে একটি উপত্যকায় নিয়ে যাবে যেখানে জলস্রোত আছে এবং যেখানে কৃষিকাজ হয় না। সেখানে তারা ঐ গোবৎসের ঘাড় ভেঙ্গে ফেলবে।
{21:5} তারপর লেবির বংশধর পুরোহিতেরা, যাদের তোমাদের আরাধ্য ঈশ্বর প্রভু পরমেশ্বর তাঁর পরিচর্যা ও প্রভুর নামে আশীর্বাণী উচ্চারণ করার জন্য মনোনীত করেছেন, তারা এগিয়ে আসবে। সমস্ত বিবাদ ও সংঘর্ষের বিচারে তাদের সিদ্ধান্তই হবে চূড়ান্ত।
{21:6} মৃতদেহের নিকটবর্তী নগরের নেতৃবৃন্দ সেই উপত্যকায় ঘাড়ভাঙ্গা গোবৎসটির দেহের উপরে নিজেদের হাত ধুয়ে ফেলবে এবং বলবে,
{21:7} আমাদের হাত এই রক্তপাত করে নি এবং আমরা এই হত্যাকাণ্ড চোখে দেখি নি।
{21:8} হে প্রভু পরমেশ্বর, তোমার প্রজা যে ইসরায়েলীদের তুমি মুক্তি সাধন করেছে, তাদের ক্ষমা কর, নিজ প্রজা ইসরায়েলীদের উপর তুমি নিরপরাধের রক্তপাতজনিত দোষ আরোপ করো না। তাহলে তারা এই রক্তপাতের দোষ থেকে মুক্ত হবে।’
{21:9} এইভাবে প্রভু পরমেশ্বরের দৃষ্টিতে যা ন্যায্য তা-ই করে তোমরা নিজেদের মধ্যে থেকে নিরপরাধের রক্তপাতজনিত দোয় স্খালন করবে।
{21:10} তোমরা যখন শত্রুদের বিরদ্ধে যুদ্ধযাত্রা করবে তখন তোমাদের আরাধ্য ঈশ্বর প্রভু পরমেশ্বর যদি তাদের তোমাদের হাতে সমর্পণ করেন তাহলে তোমরা হয়তো তাদের বন্দী করবে।
{21:11} সেই বন্দীদের মধ্যে কোন সুন্দরী নারীর প্রতি আসক্ত হয়ে যদি তোমাদের কেউ তাকে বিবাহ করতে চায়,
{21:12} তাহলে সে তাকে নিজের বাড়িতে নিয়ে যাবে এবং সেই নারী তার মাথা মুড়িয়ে ফেলবে ও নখ কাটবে,
{21:13} এবং বন্দীর পোষাক পরিত্যাগ করবে। তারপর সে তার বাড়িতে থেকে নিজের পিতামাতার জন্য এক মাস কাল শোক পালন করবে। এরপরে সেই ব্যক্তি ঐ নারীকে গ্রহণ করতে পারবে। তখন সে ঐ নারীর স্বামী হবে এবং ঐ নারী তার স্ত্রী হবে।
{21:14} কিন্তু পরে ঐ নারীর প্রতি তার যদি প্রীতি না থাকে তবে সে তাকে তার যেখানে ইচ্ছা সেখানে যেতে দেবে, কিন্তু তাকে বিক্রয় করতে পারবে না কিম্বা তাকে ক্রীতদাসীর মত ব্যবহার করতে পারবে না, কারণ সে তার মর্যাদা হরণ করেছে।
{21:15} যদি কোন ব্যক্তির দুই স্ত্রী থাকে এবং সে যদি তাদের একজনকে ভালবাসে এবং অন্যজনকে উপেক্ষা করে, আর উভয় স্ত্রীর গর্ভেই যদি তার পুত্র সন্তান হয়ে থাকে এবং উপেক্ষিতা স্ত্রীর পুত্র সন্তানই যদি হয় জ্যেষ্ঠ পুত্র,
{21:16} তাহলে সেই ব্যক্তি তার সন্তানদের মধ্যে সম্পত্তি বন্টন করার সময় উপেক্ষিতা স্ত্রীর গর্ভজাত পুত্র বর্তমানে সে তার প্রেয়সী স্ত্রীর গর্ভজাত পুত্রকে জ্যেষ্ঠাধিকার দিতে পারবে না।
{21:17} উপেক্ষিতা স্ত্রীর পুত্রকেই তাকে জ্যেষ্ঠপুত্র বলে স্বীকার করতে হবে এবং তার সমুদয় সম্পত্তির দুই অংশ সে সেই পুত্রকে দেবে, কারণ সে তার পৌরুষের প্রথম ফসল, জ্যেষ্ঠাধিকার তারই প্রাপ্য।
{21:18} যদি কোন ব্যক্তির পুত্র জেদী ও অবাধ্য হয়, পিতা কিম্বা মাতার কথা না শোনে, শাসন করা সত্ত্বেও তাদের অমান্য করে,
{21:19} তাহলে তার পিতামাতা তাকে ধরে নগরের তোরণ দ্বারে বিচারস্থানে নগরের নেতৃবৃন্দের কাছে নিয়ে যাবে।
{21:20} তারা তাদের কাছে এই বলে অভিযোগ করবে: আমাদের এই পুত্র অত্যন্ত জেদী এবং অবাধ্য, আমাদের কথা শোনে না। সে অমিতাচারী ও মদ্যপায়ী।
{21:21} তখন নগরের সমস্ত লোক পাথর মেরে তাকে বধ করবে। এইভাবে তোমরা নিজেদের সমাজ থেকে দুষ্কর্ম লোপ করবে, আর ইসরায়েলীরা সকলে একথা শুনে ভয় পাবে।
{21:22} যদি কোন ব্যক্তি প্রাণদণ্ডের যোগ্য অপরাধ করে এবং যদি তার প্রাণদণ্ড হয়,
{21:23} তাহলে তোমরা তাকে গাছে ঝুলিয়ে ফাঁসী দেবে। কিন্তু তার মৃতদেহ রাত্রে গাছে ঝুলিয়ে রাখবে না, সেই দিনই তাকে কবর দেবে। কারণ যে ব্যক্তিকে গাছে ঝুলানো হয় সে ঈশ্বর কর্তৃক অভিশপ্ত। তোমাদের আরাধ্য ঈশ্বর প্রভু পরমেশ্বর যে দেশের অধিকার তোমাদের দেবেন সেই দেশ তোমরা অশুচি করবে না।
{22:1} তোমার স্বজাতীয় কোন ভাইয়ের বলদ কি ভেড়া যদি পথ হারায় তবে তাদের দেখে তুমি নিজের দায়িত্ব এড়িয়ে যেও না। তুমি অবশ্যই তাদের তোমার ভাইয়ের কাছে ফিরিয়ে নিয়ে যাবে।
{22:2} যদি সেই ভাই তোমার নিকট প্রতিবেশী না হয় কিম্বা তোমার পরিচিত কেউ না হয়, তাহলে তুমি সেই পশুদের নিজের বাড়িতে নিয়ে আসবে এবং যতদিন পর্যন্ত সেই তাই তাদের খোঁজ না করে ততদিন নিজের কাছে রাখবে,
{22:3} এবং তারপর তুমি তাদের ফিরিয়ে দেবে। তোমার স্বজাতীয় ব্যক্তির গাধা, জামা কাপড় এবং হারানো যে কোন জিনিস তুমি পাও না কেন সে সম্পর্কে তুমি একই রীতি পালন করবে।
{22:4} তোমার ভাইয়ের গাধা কিম্বা বদলকে পথে পড়ে থাকতে দেখলে তুমি তোমার দায়িত্ব এড়িয়ে যেও না। তুমি অবশ্যই সেগুলিকে টেনে তোলার জন্য তাকে সাহায্য করবে।
{22:5} কোন নারী পুরুষের পোশাক এবং কোন পুরুষ নারীর পোশাক পরবে না। কারণ এ কাজ যে করে সে তোমাদের আরাধ্য ঈশ্বর প্রভু পরমেশ্বরের ঘৃণাস্পদ।
{22:6} পথের পাশে গাছের উপরে বা মাটিতে কোন পাখির বাসা যদি তোমার চোখে পড়ে এবং সেখানে যদি বাচ্চা ও ডিম সহ পাখি বসে থাকে তাহলে তুমি বাচ্চা সমেত পাখিটিকে ধরবে না।
{22:7} তুমি বাচ্চাগুলিকে নিতে পার কিন্তু পাখিটিকে অবশ্যই ছেড়ে দেবে তাহলে তোমার মঙ্গল হবে এবং তুমি দীর্ঘায়ু হবে।
{22:8} নতুন বাড়ি তৈরী করার সময় তুমি ছাদের চারিধারে কার্নিস তৈরী করবে, তা না হলে ছাদের উপর থেকে কোন লোর পড়ে গেলে তোমার বাড়িতে রক্তপাতের দোষ বর্তাবে।
{22:9} তোমাদের দ্রাক্ষাকুঞ্জে তোমরা অন্য কোন শস্যের চায় করবে না তাহলে তোমরা দ্রাক্ষা ও শস্য কোনটাই পাবে না। ঈশ্বরের কাছে উৎসর্গ করে দুটিই দিতে হবে।
{22:10} তোমরা গাধা ও বলদ এক সঙ্গে লাঙ্গলে জুড়ে চাষ করবে না।
{22:11} তোমরা পশম ও রেশমী সুতোয় একসঙ্গে বোনা জামাকাপড় পরবে না।
{22:12} শরীর আচ্ছাদনের জন্য যে জামা তোমরা পরবে তার চার কোণায় তোমরা সুতোর গোছা ঝুলিয়ে দেবে।
{22:13} কোন ব্যক্তি বিবাহ এবং সহবাসের পর যদি তার স্ত্রীকে অবহেলা করে এবং তার নামে অপবাদ রটায়,
{22:14} মিথ্যা অভিযোগ করে বলে, ‘আমি এই নারীকে বিবাহ করেছি, কিন্তু এর কুমারীত্বের প্রমাণ পাই নি,
{22:15} তাহলে সেই কন্যার পিতামাতা তার কুমারীত্বের প্রমাণ নিয়ে নগরের নেতৃবৃন্দের সাক্ষাতে নগরদ্বারে উপস্থিত করবে।
{22:16} কন্যার পিতা নেতৃবৃন্দকে বলবে, আমি এই ব্যক্তির সঙ্গে আমার কন্যার বিবাহ দিয়েছিলাম কিন্তু সে তাকে অবহেলা করে
{22:17} এবং অপবাদ রটিয়ে বলছে যে সে আমার কন্যার কুমারীত্বের প্রমাণ পায় নি। কিন্তু এই দখুন আমার কন্যার কুমারীত্বের প্রমাণ। নগরের নেতৃত্ববৃন্দের সামনে তারা সেই বস্ত্রখণ্ড প্রদর্শন করবে।
{22:18} নগরের নেতৃবৃন্দ তখন সেই ব্যক্তিকে কশাঘাত করবে।
{22:19} সেই লোকটির কাছ থেকে তারা একশো শেকেল পরিমাণ রূপো জরিমানা আদায় করে কন্যার পিতাকে দেবে, কারণ সেই ব্যক্তি এক ইসরায়েলী নারীর নামে কলঙ্ক রটনা করেছে। সেই কন্যা তার স্ত্রী হবে এবং সেই ব্যক্তি আর কোনদিন তাকে ত্যাগ করতে পারবে না।
{22:20} কিন্তু সেই অভিযোগ যদি সত্য হয়, অর্থাৎ সেই কন্যার কুমারীত্বের প্রমাণ যদি না পাওয়া যায়,
{22:21} তাহলে তারা সেই নারীকে বের করে তার পিতৃগৃহের দ্বারে নিয়ে যাবে এবং তার নগরের অধিবাসী সকলেই পাথর মেরে সেই নারীকে বধ করবে। কেননা পিতৃগৃহে থাকার সময় সে ব্যভিচার করে ইসরায়েলী সমাজকে ভ্রষ্টাচারে দুষ্ট করেছে। এইভাবে তোমরা নিজেদের মধ্য থেকে দুষ্টতার উচ্ছেদ সাধন করবে।
{22:22} কোন ব্যক্তি যদি পরস্ত্রীর সঙ্গে ব্যভিচাররত অবস্থায় ধরা পড়ে তাহলে সেই পুরুষ এবং সেই নারী উভয়েরই মৃত্যুদণ্ড হবে। এইভাবে তোমরা ইসরায়েলী সমাজ থেকে অনাচার লোপ করবে।
{22:23} যদি কোন ব্যক্তি নগরের মধ্যে অপরের বাগদত্তা কোন কুমারীর সঙ্গে ব্যভিচার করে,
{22:24} তাহলে তোমরা দুজনকেই নগরদ্বারে এনে পাথর মেরে বধ করবে। সেই যুবতীকে বধ করবে এই জন্য যে সে নগরের মধ্যে থেকেও সাহায্যের জন্য চীৎকার করে নি। সেই পুরুষকে বধ করবে কারণ সে তার প্রতিবেশীর বাগদত্তাকে মর্যাদাভ্রষ্ট করেছে। এই ভাবে তোমরা নিজেদের মধ্য থেকে অনাচার দূর করবে।
{22:25} কিন্তু যদি কোন ব্যক্তি অপরের বাগদত্তা কোন কুমারীকে খোলা মাঠে পেয়ে বলপূর্বক তার সতীত্বনাশ করে তাহলে শুধু সেই ব্যক্তিরই মৃত্যুদণ্ড হবে।
{22:26} সেই যুবতীর প্রতি তোমরা কিছুই করবে না কারণ সে মৃত্যুদণ্ডের যোগ্য কোন অপরাধ করে নি। কোন ব্যক্তি তার প্রতিবেশীকে আক্রমণ করে হত্যা করলে যা হয় এই ব্যাপারও ঠিক তেমনই।
{22:27} সেই লোকটি খোলা মাঠে তার উপর বল প্রয়োগ করেছিল, বাগদত্তা ঐ কুমারী সাহায্যের জন্য চীৎকার করলেও তাকে রক্ষা করার কেউ সেখানে ছিল না।
{22:28} যদি কোন ব্যক্তি বাগদত্তা নয় এমন কোন কুমারীকে বলপূর্বক আয়ত্ত করে তার সঙ্গে সংসর্গ করে এবং উভয়েই ধরা পড়ে,
{22:29} তাহলে সেই ব্যক্তি ঐ যুবতীর পিতাকে পঞ্চাশ শেকেল পরিমাণ রূপো দেবে এবং ঐ যুবতীর মর্যাদাহানি করেছে বলে সে তাকে পত্নীরূপে গ্রহণ করবে। সেই ব্যক্তি কোনদিন তাকে ত্যাগ করতে পারবে না।
{22:30} কোন ব্যক্তি তার পিতার কোন পত্নীর সঙ্গে সহবাস করে পিতার সম্ভ্রমহানি করবে না।
{i23:1} প্রভু পরমেশ্বরের প্রজা হওয়ার অন্তরায়
{23:1} যার অণ্ডকোষ পিষ্ট অথবা যার পুরুষাঙ্গ ছিন্ন এমন কোন ব্যক্তি প্রভু পরমেশ্বরের উদ্দেশে আহূত সমাবেশে যোগদান করতে পারবে না।
{23:2} জারজ ব্যক্তিও প্রভু পরমেশ্বরের উদ্দেশে আহূত সমাবেশে যোগদান করবে না। এমন কি দশম পুরুষ পর্যন্ত তার কোন বংশধরেরও এই অধিকার থাকবে না।
{23:3} আম্মোনী ও মোয়াবী জাতির কোন ব্যক্তি এমন কি তার দশম পুরুষ পর্যন্ত কোন বংশধরও প্রভু পরমেশ্বরের সমাবেশে যোগদান করতে পারবে না।
{23:4} কেননা মিশর থেকে বেরিয়ে আসার পথে তারা তোমাদের খাদ্য ও জল দিয়ে সাহায্য করে নি এবং তোমাদের অভিশাপ দেওয়ার জন্য তারা অরাম-নহরায়িমের অন্তর্গত পিয়োর নিবাসী বিয়োরের পুত্র বিলিয়মকে ভাড়া করে এনেছিল।
{23:5} কিন্তু তোমাদের আরাধ্য ঈশ্বর প্রভু পরমেশ্বর বিলিয়মের কথায় কর্ণপাত না করে বরং তার অভিশাপকে তোমাদের পক্ষে আশীর্বাদে পরিণত করেছিলেন, কারণ তিনি তোমাদের ভালবাসেন।
{23:6} তোমরা জীবনে কোনদিন তাদের শান্তি কিম্বা কল্যাণ কামনা করবে না।
{23:7} তোমরা কোন ইদোমীকে ঘৃণা করবে না, কারণ সে তোমাদের ভাই। মিশরীদেরও ঘৃণা করবে না কারণ তাদের দেশে তোমরা প্রবাসী ছিলে।
{23:8} তাদের তৃতীয় পুরুষের বংশধরেরা প্রভু পরমেশ্বরের সমাবেশে যোগদান করতে পারবে।
{i23:9} সৈন্য শিবিরের শুচিতা
{23:9} শত্রুদের বিরুদ্ধে যুদ্ধের জন্য তোমরা যখন শিবির সন্নিবেশ করবে তখন সর্বপ্রকার অনাচার সম্পর্কে সাবধান হবে।
{23:10} তোমাদের মধ্যে কেউ যদি রাত্রে বীর্যস্খলন হওয়ার ফলে অশুচি হয় তাহলে শিবির থেকে বেরিয়ে যাবে, শিবিরে সে প্রবেশ করতে পারবে না।
{23:11} বেলা শেষে সে স্নান করবে এবং সূর্যাস্তের পর শিবিরে প্রবেশ করবে।
{23:12} তোমরা শিবির সন্নিবেশের বাইরে মলমূত্র ত্যাগের জন্য একটি স্থান নির্দিষ্ট করবে।
{23:13} তোমাদের সাজসরঞ্জামের সঙ্গে একটি খন্তা থাকবে, মলত্যাগের জন্য সেটি দিয়ে একটি গর্ত খুঁড়বে এবং তার মধ্যে মলত্যাগ করে মাটি ঢাকা দেবে।
{23:14} তোমাদের আরাধ্য ঈশ্বর প্রভু পরমেশ্বর তোমাদের রক্ষণাবেক্ষণ ও তোমাদের হাতে শত্রুদের সমর্পণ করার জন্য শিবিরের মধ্যে গমনাগমন করেন, সেই জন্য তোমাদের শিবিরকে শুচি রাখতে হবে, তোমাদের কোন অশুচিতা, যেন তিনি দর্শন না করেন তাহলে তোমাদের প্রতি তিনি বিরূপ হবেন।
{i23:15} বিবিধ বিধি-নিষেধ
{23:15} কোন ক্রীতদাস যদি তার মনিবের কাছ থেকে পালিয়ে এসে তোমাদের কাছে আশ্রয় নেয় তাহলে তোমরা তাকে তার মনিবের কাছে ধরিয়ে দেবে না।
{23:16} সে তোমাদেরই কোন এক নগরে, যেখানে তার ভাল লাগে, তার পছন্দমত সেই স্থানে তোমাদের সঙ্গে বাস করবে। তোমরা তার উপর কোন অত্যাচার করবে না।
{23:17} ইসরায়েল জাতির কোন পুরুষ বা নারী মন্দিরের বেশ্যাবৃত্তিতে নিযুক্ত হবে না।
{23:18} মানত শোধের জন্য গণিকার মজুরী কিংবা পুরুষের বেশ্যাবৃত্তির অর্থ তোমাদের আরাধ্য ঈশ্বর প্রভু পরমেশ্বরের মন্দিরে তোমরা আনবে না। কারণ এ দুই-ই তাঁর ঘৃণাস্পদ।
{23:19} তোমার স্বজাতীয় ভাইকে টাকাপয়সা, খাদ্যশস্য কিংবা অন্য কিছু ধার দিয়ে সুদ আদায় করবে না।
{23:20} বিদেশীকে তোমরা সুদে ধার দিতে পার, কিন্তু তোমাদের স্বজাতীয় ভাইকে সুদে ধার দেবে না, তাহলে যে দেশ তোমরা অধিকার করতে যাচ্ছ সেই দেশে সর্ববিষয়ে তোমাদের আরাধ্য ঈশ্বর প্রভু পরমেশ্বর তোমাদের আশীর্বাদ করবেন।
{23:21} তোমাদের আরাধ্য ঈশ্বর প্রভু পরমেশ্বরের উদ্দেশে কোন মানত করলে শোধ করতে দেরী করবে না। কারণ তিনি অবশ্যই তা তোমার কাছ থেকে আদায় করবেন, অন্যথায় তোমার পাপ হবে।
{23:22} তুমি যদি মানত না কর তাহলে কোন পাপ হবে না,
{23:23} কিন্তু যদি তোমাদের আরাধ্য ঈশ্বর প্রভু পরমেশ্বরের কাছে স্বেচ্ছায় কোন মানত কর তবে সেই প্রতিশ্রুতি অবশ্যই পালন করবে।
{23:24} তোমরা প্রতিবেশীর দ্রাক্ষাকুঞ্জে গেলে ক্ষুধা নিবৃত্তির জন্য তুমি যত খুশী আঙুরফল খেতে পারবে কিন্তু ঝুড়িতে কিছু সংগ্রহ করে নিতে পারবে না।
{23:25} তোমরা প্রতিবেশীর শস্যক্ষেত্রে গিয়ে হাত দিয়ে শীষ ছিঁড়তে পারবে কিন্তু কাস্তে দিয়ে প্রতিবেশীর ফসল কাটতে পারবে না।
{i24:1} বিবাহ-বিচ্ছেদ ও পুনর্বিবাহ
{24:1} কোন ব্যক্তি বিবাহের পর তার স্ত্রীর কোন বিসদৃশ আচরণ দেখে যদি তার প্রতি অপ্রসন্ন হয়ে একটি ত্যাগপত্র লিখে তার হাতে দিয়ে তাকে বাড়ি থেকে বার করে দেয়
{24:2} এবং তারপর যদি সেই নারী অন্য পুরুষের স্ত্রী হয়,
{24:3} এবং তার দ্বিতীয় স্বামীও যদি অনুরূপভাবে তার প্রতি বিরূপ হয়ে ত্যাগপত্র লিখে তার হাতে দিয়ে তাকে বাড়ি থেকে বার করে দেয়, অথবা তার সেই দ্বিতীয় স্বামী যদি মারা যায়,
{24:4} তাহলে তার প্রথম স্বামী, যে তাকে তাড়িয়ে দিয়েছিল, সে তাকে আবার বিবাহ করতে পারবে না, কারণ সে হবে তখন তার পক্ষে অশুচি। প্রভু পরমেশ্বরের দৃষ্টিতে এই কাজ ঘৃণার্হ। তোমাদের ঈশ্বর প্রভু যে দেশের অধিকার তোমাদের দেবেন, এইভাবে সেই দেশকে কলুষিত করবে না।
{i24:5} মানবতার আবেদন
{24:5} নববিবাহিত কোন ব্যক্তি সৈন্যবাহিনীতে যোগ দেবে না এবং তার উপরে অন্য কোন দায়িত্বভার ন্যস্ত করা চলবে না। এক বৎসর সে অবসর নিয়ে বাড়িতে থাকবে ও বিবাহিত স্ত্রীর সঙ্গে দাম্পত্য সুখ ভোগ করবে।
{24:6} কোন ব্যক্তি কারও গম পেষাই করা যাঁতা এমন কি তার উপরকার পাথরের চাক্তিও বন্ধক রাখবে না, কারণ সেটা প্রাণ বন্ধক রাখারই সামিল।
{24:7} কোন ব্যক্তি যদি তার স্বজাতীয় কোন ইসরায়েলীকে অপহরণ করে তাকে ক্রীতদাসের মত খাটায় বা বিক্রি করে এবং তার সেই কাজ ধরা পড়ে, তাহলে সেই অপহরণকারীর মৃত্যুদণ্ড হবে। এইভাবে তোমরা নিজেদের মধ্য থেকে অনাচার দূর করবে।
{24:8} কুষ্ঠরোগ সম্পর্কে তোমরা সাবধান হবে। এ বিষয়ে লেবীয় যাজকদের সমস্ত নির্দেশ তোমরা সযত্নে পালন করবে। আমি তাদের যে সব নির্দেশ দিয়েছি সব তোমরা অবশ্য পালন করবে।
{24:9} মিশর থেকে বার হয়ে আসার পথে তোমাদের আরাধ্য ঈশ্বর প্রভু পরমেশ্বর মরিয়মের যে দশা করেছিলেন, তার কথা তোমরা স্মরণে রাখবে।
{24:10} প্রতিবেশীকে কোন কিছু ধার দেওয়ার সময় তুমি তার বাড়িতে ঢুকে বন্ধক হিসাবে কোন বস্তু নেবে না।
{24:11} তুমি বাইরে অপেক্ষা করবে এবং ঋণগ্রহীতা তার বন্ধকী জিনিষ বাইরে এনে তোমাকে দেবে।
{24:12} সে যদি গরীব হয় তাহলে তার বন্ধকী জামা নিজের কাছে রেখে তুমি ঘুমাবে না।
{24:13} সূর্যাস্তের সময় তুমি অবশ্যই তার বন্ধকী জামা ফেরত দেবে, তাহলে সে নিজের জামা গায়ে দিয়ে শুতে পারবে এবং তোমাকে আশীর্বাদ করবে। তোমাদের আরাধ্য ঈশ্বর প্রভু পরমেশ্বরের দৃষ্টিতে তোমার এই আচরম সৎকর্ম বলে বিবেচিত হবে।
{24:14} তোমাদের স্বজাতীয় হোক বা তোমাদের দেশ ও নগরে বসবাসকারী বিদেশীই হোক দীনদরিদ্র জনমজুরের উপর তোমরা অবিচার করবে না।
{24:15} দিনের মজুরী তাকে সে দিনই সূর্যাস্তের আগেই দিয়ে দেবে। কারণ সে গরীব এবং ঐ মজুরীর উপরই তার ভরসা। সে যদি তোমার বিরুদ্ধে প্রভু পরমেশ্বরের কাছে নালিশ জানায় তাহলে তা তোমার পক্ষে পাপ বলে গণ্য হবে।
{24:16} সন্তানের অপরাধে পিতার কিংবা পিতার অপরাধে সন্তানের প্রাণদণ্ড হবে না। নিজ অপরাধের জন্যই অপরাধী প্রাণদণ্ডে দণ্ডিত হবে।
{24:17} বিদেশী ও পিতৃহীনদের তোমরা ন্যায়বিচারে বঞ্চিত করবে না এবং বিধবাদের বস্তু বন্ধক রাখবে না।
{24:18} মনে রেখ, মিশরে তোমরা দাস ছিলে, আর তোমাদের আরাধ্য ঈশ্বর প্রভু পরমেশ্বর সেখান থেকে তোমাদের উদ্ধার করে এনেছেন, সেই জন্যই আমি তোমাদের এই কাজ করার নির্দেশ দিচ্ছি।
{24:19} ক্ষেতে ফসল কাটার সময় যদি ভুলে এক আঁটি শস্য তুমি ক্ষেতে ফেলে রেখে যাও তাহলে সেটি আর আনতে যেও না। বিদেশী, পিতৃহীন ও বিধবাদের জন্য ছেড়ে দেবে তাহলে তোমাদের আরাধ্য ঈশ্বর প্রভু পরমেশ্বর সর্ববিষয়ে তোমাকে আশীর্বাদ করবেন।
{24:20} জলপাই গাছের ফল সংগ্রহের সময় গাছের ডালগুলি দ্বিতীয়বার ঝাড়াই করবে না। গাছের অবশিষ্ট ফল বিদেশী, পিতৃহীন ও বিধবাদের জন্য রেখে দিও।
{24:21} দ্রাক্ষাকুঞ্জ থেকে আঙুর সংগ্রহ করার সময় দ্বিতীয়বার তুমি আঙুর কুড়াবে না। বিদেশী, পিতৃহীন ও বিধবাদের জন্য ছেড়ে রেখ।
{24:22} স্মরণে রেখ, মিশরে তোমরা দাস ছিলে, সেই জন্যই আমি তোমাদের এই কাজ করার নির্দেশ দিচ্ছি।
{25:1} লোকে বিবাদ করে বিচারালয়ে গেলে বিচারকেরাই বিচার করে নির্ধারণ করবে, কে দোষী আর কে নির্দোষ।
{25:2} দোষী ব্যক্তি যদি বেত্রদণ্ডের যোগ্য হয় তবে বিচারক নিজের সাক্ষাতে তাকে শুইয়ে ফেলে বেত্রাঘাত করাবে। তার অপরাধের গুরুত্ব অনুসারে বেত্রাঘাতের সংখ্যা নিরূপিত হবে।
{25:3} বেত্রাঘাতের সংখ্যা চল্লিশ পর্যন্ত হতে পারবে, তার বেশী নয়। তার বেশী আঘাত করলে তোমার স্বজাতীয় ভাই জনসমক্ষে অপদস্থ হবে।
{25:4} শস্য মাড়াই করার সময় তোমরা বলদের মুখে জালতি বাঁধবে না।
{i25:5} বিধবা ভ্রাতৃবধূর প্রতি দেবরের কর্তব্য
{25:5} কোন পরিবারে ভাইয়েরা যদি একত্রে বাস করে, এবং তাদের কেউ যদি অপুত্রক অবস্থায় মারা যায় তাহলে সেই মৃত ব্যক্তির স্ত্রী পরিবারের বহির্ভূত অন্য গোষ্ঠীর কোন পুরুষকে বিবাহ করতে পারবে না। তার দেবর তাকে বিবাহ করে তার প্রতি দেবরের কর্তব্য পালন করবে।
{25:6} সেই স্ত্রী গর্ভজাত প্রথম পুত্র মৃত ভ্রাতার নাম ও সম্পত্তির উত্তরাধিকারী হবে, তার ফলে ইসরায়েলী সমাজে তার নাম লুপ্ত হবে না।
{25:7} কিন্তু সেই ব্যক্তি যদি তার ভ্রাতৃবধূকে গ্রহণ করতে সম্মত না হয়, তাহলে তার ভ্রাতৃবধূ নগরদ্বারে নেতৃবৃন্দের কাছে গিয়ে বলবে, ‘আমার দেবর ইসরায়েলী সমাজে তার ভাইয়ের বংশরক্ষা করতে রাজী নয়, সে আমার প্রতি দেবরের কর্তব্য পালন করতে চায় না।’
{25:8} নগরের নেতৃবৃন্দ তখন সেই ব্যক্তিকে ডাকিয়ে এনে তার সঙ্গে কথা বলবে। সে যদি তার পরেও তাকে বিবাহ করতে অস্বীকার করে
{25:9} তাহলে তার ভ্রাতৃবধূ নেতৃবৃন্দের সাক্ষাতে তার কাছে গিয়ে তার পা থেকে জুতো খুলে ফেলে তার মুখে থুতু দিয়ে বলবে, নিজের ভাইয়ের বংশরক্ষা যে না করে এই তার শাস্তি।
{25:10} ইসরায়েলী সমাজে তার বংশ ‘জুতো খোয়ানোর’ বংশ বলে পরিচিত হবে।
{i25:11} অন্যান্য বিধি নিষেধ
{25:11} দুই ব্যক্তির মারামারির সময় যদি একজনের স্ত্রী তার স্বামীকে আক্রমণকারীর হাত থেকে রক্ষা করার জন্য এগিয়ে গিয়ে আক্রমণকারীর পুরুষাঙ্গ ধরে,
{25:12} তাহলে তোমরা সেই স্ত্রীলোকের হাত কেটে ফেলবে, কোনরকম দয়ামায়া করবে না।
{25:13} তোমাদের ঝুলিতে কম বা বেশী ওজনের দুই রকম বাটখারা রাখবে না।
{25:14} তোমাদের বাড়িতেও ছোট ও বড় মাপের দুই রকম কুনিকা রাখবে না।
{25:15} সঠিক ও পুরো ওজনের বাটখারা এবং সঠিক ও পুরো মাপের কুনিকা থাকবে তোমাদের কাছে, তাহলে তোমাদের আরাধ্য ঈশ্বর প্রভু পরমেশ্বর যে দেশ তোমাদের দান করবেন সেই দেশে তোমরা দীর্ঘজীবন লাভ করবে।
{25:16} যারা ঐ ধরণের কাজ করে, অসাধু আচরণ করে তোমাদের আরাধ্য ঈশ্বর প্রভু পরমেশ্বরের দৃষ্টিতে তারা ঘৃণিত।
{25:17} মিশর থেকে বেরিয়ে আসার পথে অমালেক জাতির লোকেরা তোমাদের সঙ্গে যে ব্যবহার করেছিল সে কথা তোমরা স্মরণে রাখবে।
{25:18} পথে তোমরা যখন শ্রান্ত ও ক্লান্ত ছিলে তখন তারা পিছন থেকে অবসন্ন ও পিছিয়ে পড়া লোকদের উপর আক্রমণ করেছিল। ঈশ্বরকে তারা ভয় করে নি।
{25:19} তাই তোমাদের আরাধ্য ঈশ্বর প্রভু পরমেশ্বর যে দেশের অধিকার তোমাদের দেবেন সেই দেশের চারিদিকে তোমাদের শত্রুদের দমন করে তিনি যখন তোমাদের নিরাপত্তা ও শান্তি দেবেন তখন তোমরা পৃথিবীর বুক থেকে অমালেকীদের স্মৃতিচিহ্ন নিঃশেষে লোপ করবে, এ কথা ভুলে যেও না।
{i26:1} উৎপন্ন ফসলের অগ্রিমাংশ দানের বিধি
{26:1} তোমাদের আরাধ্য ঈশ্বর প্রভু পরমেশ্বর যে দেশের অধিকার তোমাদের দেবেন, সেই দেশে গিয়ে তোমরা যখন বসতি স্তাপন করবে,
{26:2} তখন তাঁর দেওয়া সেই দেশের ভূমিতে উৎপন্ন ফসলের এক অংশ তোমরা সংগ্রহ করে একটি ঝুড়িতে রাখবে। তারপর তোমরা তোমাদের আরাধ্য ঈশ্বর প্রভু পরমেশ্বরের উপাসনার জন্য তাঁর মনোনীত স্থানে যাবে
{26:3} এবং সেই সময়ে যে পুরোহিত থাকবেন, তাঁর কাছে গিয়ে বলবে, ‘আমি আজ আপনার আরাধ্য ঈশ্বর প্রভু পরমেশ্বরের সাক্ষাতে ঘোষণা করছি যে প্রভু পরমেশ্বর আমার পিতৃপুরুষদের কাছে যে দেশ দেওয়ার প্রতিশ্রুতি দিয়েছিলেন সেই দেশে আমি প্রবেশ করেছি।’
{26:4} পুরোহিত তখন তোমার হাত থেকে সেই ঝুড়িটি নিয়ে তোমাদের আরাধ্য ঈশ্বর প্রভু পরমেশ্বরের বেদীর সম্মুখে রাখবে।
{26:5} তারপর তুমি তাঁর সাক্ষাতে এই কথা উচ্চারণ করবে: ‘আমার পূর্বপুরুষ ছিলেন এক যাযাবর অরামীয়, তিনি তাঁর ক্ষুদ্র পরিবার নিয়ে মিশর গিয়ে প্রবাসী হয়েছিলেন। সেখানে তাঁর জনসংখ্যা বৃদ্ধি পেয়ে বিরাট শক্তিশালী এক জাতিতে পরিণত হল।
{26:6} তখন মিশরীরা আমাদের সঙ্গে নির্দয় ব্যবহার শুরু করল এবং আমাদের পীড়ন করতে লাগল, আমাদের তারা কঠোর দাস্যকর্মে নিযুক্ত করল।
{26:7} তখন আমরা আমাদের পিতৃপুরুষদের আরাধ্য ঈশ্বর প্রভু পরমেশ্বরের কছে আর্ত নিবেদন জানালাম, আর তিনি আমাদের আবেদন শুনলেন ও আমাদের দুর্দশা, শ্রম ও আমাদের উপরে যে উৎপীড়ন চলছিল, সবই দেখলেন।
{26:8} তখন প্রভু পরমেশ্বর তাঁর পরাক্রমী বাহু প্রসারণ করে ভয়াবহ এবং অত্যাশ্চর্য কীর্তিকলাপ সাধন করে, মিশর থেকে আমাদের উদ্ধার করলেন,
{26:9} এবং এইখানে এনে সুজলা সুফলা প্রাচুর্যময় এই দেশ আমাদের দিলেন।
{26:10} এখন হে প্রভু পরমেশ্বর, যে ভূমি আমাকে তুমি দিয়েছ সেই ভূমিতে উৎপন্ন প্রথম ফসল আমি এনেছি’। এরপর তুমি সেই ফসল তোমার আরাধ্য ঈশ্বর প্রভু পরমেশ্বরের সাক্ষাতে রেখে প্রণিপাত করে তাঁর আরাধনা করবে।
{26:11} তোমার আরাধ্য ঈশ্বর প্রভু পরমেশ্বর তোমাকে এবং তোমার পরিবারে যা কিছু ভাল জিনিস দিয়েছেন তার জন্য লেবীয়, তোমার পরিবারে বসবাসকারী বিদেশী এবং পরিবারের সকলকে নিয়ে তুমি আনন্দোৎসব করবে।
{i26:12} দশমাংশ দানের বিধি
{26:12} তৃতীয় বৎসরে অর্থাৎ দশমাংশ দান করার বৎসরে, তোমার সংগৃহীত ফসলের দশমাংশ তুমি লেবীয়, প্রবাসী, অনাথ ও বিধবা যারা তোমাদের নগরে বাস করে তাদের ভরণ পোষণের জন্য দেবে,
{26:13} তারপর তুমি তোমার আরাধ্য ঈশ্বর প্রভু পরমেশ্বরের সম্মুখে এসে বলবে, ‘আমার ফসলের পবিত্র অংশ আমি আমার বাড়ি থেকে স্থানান্তরিত করেছি এবং তোমার নির্দেশ অনুযায়ী লেবীয়, প্রবাসী, অনাথ ও বিধবাদের জন্য দান করেছি। আমি তোমার কোন নির্দেশ লঙ্ঘন করি নি বা ভুলে যাই নি।
{26:14} সেই দশমাংশ থেকে আমি শোক পালনের সময়ে কিছু খাই নি বা অশৌচ অবস্থায় তার কিছু স্থানান্তরিত করি নি কিংবা মৃতের উদ্দেশে তার কোন অংশ আমি উৎসর্গ করি নি। আমার আরাধ্য ঈশ্বর প্রভু পরমেশ্বরের বাক্য আমি পালন করেছি এবং তোমার নির্দেশ মতই আমি সব কাজ করেছি।
{26:15} তোমার পবিত্র আবাস স্বর্গ থেকে তুমি দৃষ্টিপাত কর এবং তোমার প্রজা ইসরায়েলীদের ও সুজলা সুফলা প্রাচুর্যময় এই দেশ, যা আমাদের পূর্বপুরুষদের তুমি দেবে বলে প্রতিশ্রুতি দিয়েছিলে, সেই দেশের প্রতি আশীর্বাদ কর।’
{i26:16} প্রভু পরমেশ্বরের মনোনীত প্রজা
{26:16} এই সমস্ত বিধি ও অনুশাসন মেনে চলার নির্দেশ তোমাদের আরাধ্য ঈশ্বর প্রভু পরমেশ্বর আজ তোমাদের দিলেন। তোমরা সর্বান্তঃকরণে এগুলি পালন করবে।
{26:17} প্রভু পরমেশ্বরের সম্পর্কে আজ তোমরা ঘোষণা করলে যে তিনিই তোমাদের ঈশ্বর। তোমরা তাঁর নির্দেশিত পথেই চলবে এবং তাঁর বিধি, অনুশাসন ও নির্দেশ পালন করবে।
{26:18} আর প্রভু পরমেশ্বরও তোমাদের সম্পর্কে ঘোষণা করেছেন যে তোমাদের প্রতি তাঁর প্রতিশ্রুতি অনুযায়ী তোমরা তাঁর মনোনীত বিশিষ্ট প্রজা। তোমরা তাঁর নির্দেশ মেনে চলবে,
{26:19} এবং তিনি তাঁর সৃষ্ট সর্বজাতির ঊর্ধ্বে সম্মান, খ্যাতি ও গৌরবের আসনে তোমাদের প্রতিষ্ঠিত করবেন। তোমাদের আরাধ্য ঈশ্বর প্রভু পরমেশ্বরের বাক্য অনুসারে তোমরা হবে তাঁর উদ্দেশে মনোনীত পবিত্র এক জাতি।
{i27:1} তৃতীয় বক্তৃতা প্রস্তরে লিখিত ঈশ্বরের বিধান
{27:1} ইসরায়েলীদের নেতৃত্ববৃন্দসহ মোশি ইসরায়েলীদের এই নির্দেশ দিলেনঃ আজ আমি তোমাদের যে সব নির্দেশ দিলাম সবই পালন করবে।
{27:2} যেদিন তোমরা জর্ডন নদী পার হয়ে তোমাদের আরাধ্য ঈশ্বর প্রভু পরমেশ্বর যে দেশ তোমাদের দিচ্ছেন, সেই দেশে যাবে, সেদিন তোমরা বড় বড় পাথরের খণ্ড স্থাপন করে তাতে পলেস্তারা লাগাবে
{27:3} এবং তার উপরে এই বিধানের সমস্ত বাক্য লিপিবদ্ধ করবে। জর্ডন নদী পার হওয়ার পর তোমরা তোমাদের আরাধ্য ঈশ্বর প্রভু পরমেশ্বরের প্রতিশ্রুত সুজলা সুফলা প্রাচুর্যময় সেই দেশে প্রবেশ করে,
{27:4} আমার নির্দেশমত এবল পাহাড়ে সেই পাথরগুলি স্থাপন করবে এবং তাতে পলেস্তারা লাগাবে।
{27:5} সেখানে তোমরা আরাধ্য ঈশ্বর প্রভু পরমেশ্বরের উদ্দেশে পাথর দিয়ে একটি বেদী প্রতিষ্ঠা করবে। এই বেদী নির্মাণের সময় কোন লোহার অস্ত্র ব্যবহার করবে না।
{27:6} তোমাদের আরাধ্য ঈশ্বর প্রভু পরমেশ্বরের উদ্দেশে তোমরা অক্ষোদিত পাথরের বেদী নির্মাণ করবে এবং তার উপরে তাঁর উদ্দেশে হোম নৈবেদ্য উৎসর্গ করবে।
{27:7} সেখানে তোমরা স্বস্ত্যয়ন বলি উৎসর্গ করে সেই বলির মাংস ভোজন করবে ও তোমাদের আরাধ্য ঈশ্বর প্রভু পরমেশ্বরের সাক্ষাতে আনন্দোৎসব করবে।
{27:8} সেই পাথরগুলির উপরে তোমরা এই বিধানের কথাগুলি সুস্পষ্ট ভাবে লিখে রাখবে।
{27:9} মোশি এবং লেবীয় পুরোহিতেরা ইসরায়েলীদের সকলকে বললেন, হে ইসরায়েলকুল, নীরব হও এবং শোন, আজ থেকে তোমরা তোমাদের আরাধ্য ঈশ্বর প্রভু পরমেশ্বরের প্রজা হলে,
{27:10} অতএব তোমরা তাঁর কথা মেনে চলবে এবং তাঁর যে সমস্ত নির্দেশ ও বিধি আজ আমি তোমাদের জানিয়ে দিলাম, সব পালন করবে।
{i27:11} অবাধ্যতা ও অভিশাপ
{27:11} মোশি সেই একই দিনে ইসরায়েলীদের এই নির্দেশ দিলেনঃ
{27:12} জর্ডন পার হবার পর শিমিয়োন, লেবী, যিহুদা, ইষাখর, যোষেফ ও বিন্যামীন গোষ্ঠী প্রধানেরা গেরিসীম পাহাড়ে গিয়ে দাঁড়াবে সেখান থেকে তারা বিধানে বর্ণিত আশীর্বাদের কথা ঘোষণা করবে।
{27:13} আর রূবেণ, গাদ, আশের, সবুলুন, দান ও নফ্তালি গোষ্ঠীর প্রধানেরা গিয়ে দাঁড়াবে এবল পাহাড়ে। যেখান থেকে তারা বিধানে বর্ণিত অভিসম্পাতের কথা ঘোষণা করবে।
{27:14} লেবীয় পুরোহিতেরা তখন উচ্চকন্ঠে ইসরায়েলীদের সকলের কাছে এই কথা ঘোষণা করবে:
{27:15} ‘প্রভুর দৃষ্টিতে ঘৃণার্হ প্রতিমা যে খোদাই বা ঢালাই করে তৈরী করে, কারিগরের হাতে গড়া সেই বস্তু যে গোপনে প্রতিষ্ঠা করে সে হোক অভিশপ্ত।’ এর উত্তরে জনতা সমস্বরে বলবে, ‘আমেন’।
{27:16} ‘পিতা বা মাতার অমর্যাদা যে করে সে হোক অভিশপ্ত।’ সমগ্র জনতা বলবে ‘আমেন’।
{27:17} ‘প্রতিবেশীর জমির সীমা-চিহ্ন যে স্থানান্তর করে সে হোক অভিশপ্ত।’ সমগ্র জনতা বলবে ‘আমেন’। —
{27:18} ‘অন্ধকে যে বিপথে পরিচালিত করে সে হোক অভিশপ্ত।’- সমগ্র জনতা বলবে ‘আমেন’। —
{27:19} ‘বিদেশী পিতৃহীন ও বিধবার প্রতি যে অন্যায় বিচার করে সে অভিশপ্ত হোক’। জনতা বলবে, ‘আমেন’। —
{27:20} ‘বিমাতার সঙ্গে যে সহবাস করে, অভিশপ্ত হোক সে, কারণ সে তার পিতাকে লজ্জার পাত্র করে।’ জনতা বলবে ‘আমেন’। —
{27:21} ‘পশুর সঙ্গে যে সংসর্গ করে সে হোক অভিশপ্ত।’ — জনতা বলবে ‘আমেন’।
{27:22} ‘ভগিনী অর্থাৎ পিতার কন্যা অথবা মাতার কন্যার সঙ্গে যে সহবাস করে সে অভিশপ্ত।’ জনতা বলবে, ‘আমেন’। —
{27:23} ‘শ্বাশুড়ীর সঙ্গে যে সহবাস করে সে অভিশপ্ত,’ জনতা বলবে, ‘আমেন’। —
{27:24} ‘কেউ যদি গোপনে কাউকে হত্য করে, সে অভিশপ্ত,’ জনতা বলবে ‘আমেন’। —
{27:25} ‘নিরীহ ব্যক্তিকে হত্যা করার জন্য যে অর্থ গ্রহণ করে সে অভিশপ্ত।’- জনতা বলবে, ‘আমেন’। —
{27:26} এই বিধানের এই সমস্ত নির্দেশ যথাযথভাবে পালনের চেষ্টায় যে ত্রুটি রাখে বা লঙ্ঘন করে সে অভিশপ্ত। জনতা বলবে ‘আমেন’। —
{i28:1} বাধ্যতা ও আশীর্বাদ ( লেবীয় 26:3-13 ; দ্বি.বি. 7:12-24 )
{28:1} তোমরা যদি তোমাদের আরাধ্য ঈশ্বর প্রভু পরমেশ্বরের অনুশাসন সযত্নে পালন কর, তাঁর নির্দেশ যা আমি আজ তোমাদের দিলাম যদি নিখুঁতভাবে পালন কর তাহলে তোমাদের আরাধ্য ঈশ্বর প্রভু পরমেশ্বর পৃথিবীর সকল জাতির চেয়ে তোমাদের উন্নত করবেন,
{28:2} এবং তোমাদের উপরে আশীর্বাদ বর্ষিত হবে। আশীর্বাদগুলি এই:
{28:3} তোমাদের নগর ও ক্ষেতখামারগুলি হবে আশীর্বাদপূত।
{28:4} তোমাদের সন্তান-সন্ততি, ক্ষেতের ফসল ও পশুপালের গোবৎস ও মেষশাবকগুলিও হবে আশীর্বাদযুক্ত।
{28:5} তোমাদের ঝুড়ি ও ময়দা মাখার পাত্রগুলির উপরেও নেমে আসবে আশীর্বাদ।
{28:6} তোমরা যখন ঘরের বাইরে যাবে ও ফিরে আসবে, তখনও তোমাদের উপরে থাকবে তাঁর আশীর্বাদ।
{28:7} যারা তোমাদের বিরোধিতা করবে, প্রভু পরমেশ্বর সেই শত্রুদের পরাস্ত করবেন, তোমরা স্বচক্ষে দেখবে সেই পরাজয়। তারা তোমাদের আক্রমণ করতে এলে দিশেহারা হয়ে চারদিক দিয়ে তাদের পালাতে হবে।
{28:8} প্রভু পরমেশ্বর তোমাদের শস্য ভাণ্ডার ও তোমাদের সকল কর্মপ্রচেষ্টাকে আশীর্বাদযুক্ত করবেন এবং তিনি যে দেশ তোমাদের দান করছেন সেই দেশে তোমাদের আশীর্বাদ করবেন।
{28:9} প্রভু তাঁর প্রতিশ্রুতি অনুযায়ী নিজস্ব পবিত্র প্রজামণ্ডলীরূপে তোমাদের প্রতিষ্ঠিত করবেন যদি তোমরা তাঁর নির্দেশ পালন করে তাঁর পথে চল।
{28:10} পৃথিবীর সর্ব জাতি যখন দেখবে যে প্রভু পরমেশ্বর তোমাদের তাঁর নিজস্ব প্রজারূপে আখ্যাত করেছেন, তারা তখন তোমাদের সমীহ করবে।
{28:11} প্রভু পরমেশ্বর যে দেশ তোমাদের দেওয়ার প্রতিশ্রুতি তোমাদের পূর্বপুরুষদের কাছে দিয়েছিলেন, সেই দেশে তিনি তোমাদের সন্তান সন্ততি, পশুপাল এবং ক্ষেতের ফসল প্রচুর পরিমাণে বৃদ্ধি করে তোমাদের সমৃদ্ধিশালী করবেন।
{28:12} তিনি তাঁর ঐশ্বর্যভাণ্ডার স্বরূপ আকাশ উন্মুক্ত করে যথাসময়ে তোমাদের দেশে বৃষ্টি বর্ষণ করবেন এবং তোমাদের সর্বপ্রকার কৃষিকর্মে আশীর্বাদ দান করবেন। অনেক জাতিকে তোমরা ঋণ দেবে, কিন্তু তোমাদের ঋণ নিতে হবে না।
{28:13} প্রভু পরমেশ্বর জাতিবৃন্দের মাঝে তোমাদের স্থান দেবেন শীর্ষে, তোমরা থাকবে সবার উপরে, নীচে কখনই নয়, যদি তোমাদের আরাধ্য ঈশ্বর প্রভু পরমেশ্বরের নির্দেশ, যা আমি আজ তোমাদের জানালাম, সব সযত্নে পালন কর।
{28:14} আমি আজ তোমাদের যে সব নির্দেশ দিলাম তা থেকে কোন অবস্থায় তোমরা বিচ্যুত হবে না এবং অন্য কোন দেবতার পূজা করবে না বা অনুগামী হবে না।
{28:15} কিন্তু যদি তোমরা তোমাদের আরাধ্য ঈশ্বর প্রভু পরমেশ্বরের কথায় কর্ণপাত না কর, তাঁর যে সব নির্দেশ ও অনুশাসন আজ আমি তোমাদের দিলাম তা যদি সযত্নে পালন না কর তাহলে তোমাদের উপরে নেমে আসবে এই সমস্ত অভিশাপ:
{28:16} তোমাদের নগর ও ক্ষেতখামারগুলি হবে অভিশপ্ত।
{28:17} তোমাদের ঝুড়ি ও ময়দা মাখার পাত্র হবে অভিশপ্ত।
{28:18} তোমাদের সন্তানসন্ততি, ক্ষেতের ফসল ও পশুপালের গোবৎস ও মেষশাবকগুলি হবে অভিশপ্ত।
{28:19} ঘরের বাইরে যাওয়া ও ফেরার সময় তোমাদের উপর নেমে আসবে তাঁর অভিশাপ।
{28:20} প্রভু পরমেশ্বর তোমাদের সর্ব কর্ম প্রচেষ্টাকে অভিশপ্ত, বিভ্রান্ত ও ব্যর্থ করবেন, যত দিন না তাঁকে পরিত্যাগ করার অপরাধে সম্পূর্ণভাবে তোমরা ধ্বংস ও অচিরে বিনষ্ট না হও।
{28:21} যে দেশ তোমরা অধিকার করতে যাচ্ছ সেই দেশ থেকে তোমাদের সমূলে উচ্ছেদ না করা পর্যন্ত প্রভু পরমেশ্বর মহামারীর দ্বারা তোমাদের পীড়ন করবেন।
{28:22} তিনি তোমাদের ক্ষয়রোগ, জ্বর, প্রদাহ, প্রচণ্ড তাপ, খরা, ঝড়, উদ্ভিদ বিধ্বংসী ছত্রাক রোগের দ্বারা আঘাত করবেন। বিনষ্ট না হওয়া পর্যন্ত এগুলির দ্বারা তোমরা বিপর্যস্ত হবে।
{28:23} তোমাদের মাথার উপরে আকাশ হবে তাম্রবর্ণ এবং নীচে পায়ের তলার মাটি হবে লোহার মত কঠিন।
{28:24} প্রভু পরমেশ্বর তোমাদের দেশে বারি ধারার পরিবর্তে ধূলি বর্ষণ করবেন, তোমরা ধ্বংস না হওয়া পর্যন্ত আকাশ থেকে ধূলিবৃষ্টি হবে।
{28:25} প্রভু পরমেশ্বর তোমাদের শত্রু হস্তে পরাজিত করবেন। তোমরা তাদের আক্রমণ করতে গিয়ে দিশেহারা হয়ে পালাতে বাধ্য হবে। পৃথিবীর সমস্ত রাজ্যে তোমরা হবে বিভীষিকা স্বরূপ।
{28:26} তোমাদের মৃতদেহ হবে আকাশের পাখি ও বন্য পশুদের ভক্ষ্য, সেগুলিকে তাড়িয়ে দেওয়ার কেউ থাকবে না।
{28:27} প্রভু পরমেশ্বর তোমাদের মিশরীয় স্ফোটক, ক্ষত, পাঁচড়া ও চুলকানির দ্বারা পীড়িত করবেন,
{28:28} আরোগ্যের কোন উপায় থাকবে না। প্রভু তোমাদের উন্মত্ততা, দৃষ্টিহীনতা ও মানসিক বৈকল্যের দ্বারা আঘাত করবেন, তার ফলে
{28:29} তোমরা প্রকাশ্য দিবালোকে অন্ধের মত পথ হাতড়ে বেড়াবে কিন্তু পথ খুঁজে পাবে না। দিনের পর দিন তোমরা শুধু উৎপীড়িত ও লুন্ঠিত হবে, তোমাদের উদ্ধার করার কেউ থাকবে না।
{28:30} তোমরা বিবাহের সম্বন্ধ স্থির করবে কিন্তু অন্য লোকে তোমাদের বাগ্দত্তা বধূর সতীত্ব হরণ করবে। তোমরা বাড়ি তৈরী করবে, কিন্তু সেখানে বাস করতে পারবে না, তোমরা দ্রাক্ষাকুঞ্জ রচনা করবে কিন্তু তার ফল ভোগ করতে পারবে না।
{28:31} তোমাদের চোখের সামনে তোমাদের বৃষ হনন করা হবে কিন্তু তোমরা তার মাংস ভক্ষণ করতে পারবে না। তোমাদের সামনে থেকেই তোমাদের গর্দভ অপহৃত হবে, তোমরা তা আর ফিরে পাবে না। তোমাদের মেষপাল শত্রুরা দখল করে নেবে, সেগুলিকে উদ্ধার করার কেউ থাকবে না।
{28:32} তোমাদের চোখের সামনেই তোমাদের পুত্র-কন্যাদের অন্য জাতির হাতে তুলে দেওয়া হবে, তোমরা সারাদিন তাদের আশায় পথ চেয়ে থেকে হতাশ হবে, এ কাজে বাধা দেওয়ার ক্ষমতা তোমাদের থাকবে না।
{28:33} তোমাদের অপরিচিত এক জাতি তোমাদের ক্ষেতের ফসল ও তোমাদের শ্রমের ফল ভোগ করবে, আর তোমরা ক্রমাগত উৎপীড়িত ও নিষ্পেষিত হতে থাকবে।
{28:34} সেই দৃশ্য দেখে তোমরা উন্মাদ হয়ে যাবে,
{28:35} যন্ত্রণাদায়ক বিস্ফোটক দ্বারা প্রভু তোমাদের হাঁটু ও পা আক্রান্ত করবেন, সেই রোগ আরোগ্যের কোন উপায় তোমাদের থাকবে না, তোমাদের পায়ের তলা থেকে মাথার তালু পর্যন্ত সেই ক্ষত বিস্তৃত হবে।
{28:36} প্রভু তোমাদের এবং যে রাজাকে তোমরা নিযুক্ত করবে তাকে এমন এক জাতির অধীনে সমর্পণ করবেন যাদের তোমরা কিম্বা তোমাদের পিতৃপুরুষেরা কেউ কখনও জান না এবং সেখানে তোমরা প্রভুকে পরিত্যাগ করে পাথর ও কাঠের তৈরী দেবতাদের পূজা করবে।
{28:37} প্রভু পরমেশ্বর যে সব জাতির মধ্যে তোমাদের বিক্ষিপ্ত করবেন, তারা তোমাদের দুরবস্থা দেখে আতঙ্কিত হবে, তোমরা হবে তাদের কাছে তাচ্ছিল্য ও উপহাসের পাত্র।
{28:38} তোমরা ক্ষেতে অনেক বীজ বপন করবে কিন্তু শস্য সংগ্রহ করবে সামান্যই কারণ পঙ্গপাল সেই শস্য গ্রাস করবে।
{28:39} তোমরা দ্রাক্ষাকুঞ্জ রচনা করবে, তার পরিচর্যাও করবে কিন্তু তোমরা দ্রাক্ষাসুরা পান করতে পারবে না কিম্বা সেখান থেকে দ্রাক্ষা সংগ্রহ করতে পারবে না, কারণ কীটে সব নষ্ট করে দেবে।
{28:40} সারা দেশে তোমরা জলপাই গাছের চারা লাগাবে কিন্তু তার তেল তোমরা ব্যবহার করতে পারবে না কারণ তোমাদের জলপাই সব অকালে ঝরে পড়বে।
{28:41} তোমাদের পুত্র ও কন্যা জন্মাবে কিন্তু তারা তোমাদের হবে না, বন্দী করে নিয়ে যাওয়া হবে তাদের।
{28:42} তোমাদের গাছপালা ও ক্ষেতের ফসল সবই পঙ্গপালের গ্রাসে যাবে।
{28:43} তোমাদের মধ্যে বিদেশী যে থাকবে সে তোমাদের চেয়ে ক্রমশঃই উন্নত হতে থাকবে আর তোমরা ক্রমশঃ অবনতির পথে নেমে যাবে।
{28:44} সে তোমাদের ঋণ দেবে, কিন্তু অপরকে ঋণ দেওয়ার মত ক্ষমতা তোমাদের থাকবে না। তার স্থান হবে তোমাদের শীর্ষে আর তোমরা হবে তার অধীন।
{28:45} এই সব অভিশাপ তোমদের উপর নেমে আসবে, যতদিন না তোমরা ধ্বংস হয়ে যাও, ততদিন এর হাত থেকে তোমাদের অব্যাহতি নেই। কারণ তোমরা তোমাদের আরাধ্য ঈশ্বর প্রভু পরমেশ্বরের কথায় কর্ণপাত কর নি, তিনি যে সব নির্দেশ ও অনুশাসন তোমাদের দিয়েছিলেন, তা তোমরা পালন কর নি।
{28:46} এগুলি তোমাদের ও তোমাদের বংশধরদের কাছে যুগে যুগে ঈশ্বরের উদাহরণ স্বরূপ হয়ে থাকবে।
{28:47} যেহেতু তোমরা সর্ব বিষয়ে প্রাচুর্য সত্ত্বেও সানন্দে ও প্রফুল্লচিত্তে তোমাদের আরাধ্য ঈশ্বর প্রভু পরমেশ্বর ভজনা কর নি,
{28:48} সেই হেতু তিনি তোমাদের শত্রুদের দ্বারা আক্রান্ত করবেন, তোমরা তাদের দাসত্ব করবে। তখন তোমরা ক্ষুধায়, তৃষ্ণায়, বিবস্ত্র অবস্থায় চরম দারিদ্র্যের মধ্যে দিন কাটাবে। তোমরা ধ্বংস না হওয়া পর্যন্ত তিনি তোমাদের কাঁধে চাপিয়ে দেবেন লোহার জোয়াল।
{28:49} পৃথিবীর সুদূর প্রান্ত থেকে প্রভু পরমেশ্বর তোমাদের বিরুদ্ধে প্রেরণ করবেন এক জাতিকে, তারা ঈগল পাখির মত তোমাদের উপর ছোঁ মারবে, তাদের ভাষা হবে তোমাদের কাছে দুর্বোধ্য,
{28:50} তারা হবে কঠোর প্রকৃতির লোক, বৃদ্ধদের তারা সম্মান করবে না, শিশুদের প্রতিও তাদের থাকবে না দয়ামায়া।
{28:51} তারা তোমাদের পালের পশু ও ক্ষেতের ফসল গ্রাস করবে, যতদিন না তোমরা ধ্বংস হয়ে যাও। তারা তোমাদের ফসল, সুরা, তেল, বাথানের গরু বাছুর, পালের ভেড়া কিছুই অবশিষ্ট রাখবে না যতদিন না তোমরা সম্পূর্ণ ধ্বংস হও।
{28:52} তারা তোমাদের সমস্ত নগর অবরোধ করবে এবং সারা দেশের উঁচু ও সুরক্ষিত যে সব প্রাচীরের উপর তোমরা ভরসা করতে, সেগুলি ভেঙ্গে ফেলবে। তোমাদের আরাধ্য ঈশ্বর প্রভু পরমেশ্বর তোমাদের যে দেশ দিয়েছিলেন, সেই দেশের সমস্ত জনপদগুলিতে তারা তোমাদের অবরোধ করবে।
{28:53} তোমরা তখন শত্রুদের দ্বারা অবরুদ্ধ অবস্থায় ক্ষুধায় অতিষ্ঠ হয়ে নিজেদের পুত্র-কন্যাদেরও মাংস ভক্ষণ করবে যাদের ঈশ্বরের দান স্বরূপ তোমরা পেয়েছিলে।
{28:54} তোমাদের মধ্যে যে সবচেয়ে সহৃদয় ও সুশিক্ষিত ব্যক্তি সে-ও তার ভাই কিম্বা প্রিয়তমা পত্নী, কিম্বা তার অবশিষ্ট সন্তানদেরও তার খাদ্যের ভাগ দেবে না,
{28:55} এমনকি সে যখন তার নিজের সন্তানের মাংস ভক্ষণ করবে, তখন তারও কোন অংশ সে এদের কাউকে দেবে না, কারণ তোমাদের সমস্ত জনপদে শত্রুদের দ্বারা অবরুদ্ধ ও উৎপীড়িত হয়ে তার তখন কিছুই আর অবশিষ্ট থাকবে না।
{28:56} তোমাদের মধ্যে সবচেয়ে অভিজাত কোমলাঙ্গী রমণী, যে মাটিতে পা রাখে না পাছে পায়ে ব্যথা লাগে,
{28:57} সে-ও তার নবজাত সন্তানকে, প্রসবান্তিক গর্ভ পুষ্পের ভাগও তার প্রিয়তম স্বামী কিম্বা তার পুত্র কন্যাকে দেবে না, কারণ তোমাদের সমস্ত জনপদ শত্রুদের দ্বারা অবরুদ্ধ ও উৎপীড়িত হওয়ার ফলে খাদ্যাভাবে সে নিজেই গোপনে তা ভক্ষণ করবে।
{i28:58} সাবধান বাণী
{28:58} এই পুস্তকে যে সমস্ত বিধান লিপিবদ্ধ করা হল তা যদি তোমরা সযত্নে পালন না কর, যদি তোমাদের আরাধ্য ঈশ্বর প্রভু পরমেশ্বরের মহিমান্বিত ও ভয়াবহ নামের প্রতি শ্রদ্ধা প্রদর্শন না কর,
{28:59} তাহলে তিনি তোমাদের ও তোমাদের বংশধরদের অকল্পনীয় দুর্দশার মধ্যে ফেলবেন, কঠোর ও দীর্ঘস্থায়ী হবে সেই দুর্দশা এবং মারাত্মক ও দুরারোগ্য ব্যাধির দ্বারা তিনি আক্রান্ত করবেন তোমাদের।
{28:60} তোমরা যার ভয়ে ভীত, মিশরের সেই বাধিগুলি দ্বারা তিনি তোমাদের আক্রান্ত করবেন এবং সেগুলি তোমাদের চিরসঙ্গী হবে।
{28:61} তোমাদের ধ্বংস করার জন্য এই বিধান পুস্তকে যে সব ব্যাধি ও দুর্দশার উল্লেখ নেই, সেগুলির দ্বারাও প্রভু তোমাদের আঘাত করবেন।
{28:62} তোমরা, একদা আকাশের নক্ষত্ররাজির মত অসংখ্য ছিলে কিন্তু তখন তোমাদের অতি অল্প সংখ্যক লোকই অবশিষ্ট থাকবে কারণ তোমরা তোমাদের আরাধ্য ঈশ্বর প্রভু পরমেশ্বরের আদেশ পালন কর নি।
{28:63} প্রভু যেমন তোমাদের প্রতি প্রসন্ন হয়ে তোমাদের লোকসংখ্যা বৃদ্ধি করেছিলেন ও তোমাদের সমৃদ্ধি দান করেছিলেন, ঠিক তেমনি ভাবেই তিনি তোমাদের ধ্বংস ও উচ্ছেদ সাধন করে প্রীতিলাভ করবেন। যে দেশ তোমরা এখন দখল করতে যাচ্ছ, সেখান থেকে তখন তোমরা সমূলে উচ্ছিন্ন হবে।
{28:64} পৃথিবীর এক প্রান্ত থেকে অপর প্রান্ত পর্যন্ত সর্বজাতির মাঝে প্রভু পরমেশ্বর তোমাদের বিক্ষিপ্ত করবেন এবং সেখানে তোমরা কাঠ ও পাথরের তৈরী দেবতাদের পূজা করবে, যাদের পরিচয় তোমরা কিম্বা তোমাদের পিতৃপুরুষেরা কখনও পাও নি।
{28:65} এই সব জাতির মাঝে বাস করে তোমরা কখনও শান্তি পাবে না এবং তোমাদের আপন বাসস্থান বলে কিছুই থাকবে না। সেখানে প্রভু পরমেশ্বর তোমাদের হৃদয়ে উদ্বেগ, দৃষ্টিতে ক্ষীণতা ও প্রাণে বুভুক্ষার সঞ্চার করবেন।
{28:66} সেখানে তোমরা সর্বদা অনিশ্চয়তার মধ্যে জীবন যাপন করবে, দিন ও রাত্রি তোমরা ভয়ে ভয়ে কাটাবে, জীবনের কোন নিরাপত্তা থাকবে না তোমাদের।
{28:67} তোমাদের মনের ভীতি ও যে সব দৃশ্য তোমরা চোখে দেখবে তার জন্য প্রতিদিন সকালে তোমরা বলবে, ‘হায় ঈশ্বর! এখন যদি সন্ধ্যা হত।’ — এবং প্রতি সন্ধ্যায় তোমরা বলবে, ‘হায় ঈশ্বর! এখন যদি সকাল হত —’।
{28:68} প্রভু পরমেশ্বর তোমাদের ক্রন্দনরত অবস্থায় সেই পথেই মিশরে ফিরিয়ে নিয়ে যাবেন, যে পথ সম্পর্কে আমি তোমাদের বলেছিলাম, ‘এ পথে তোমাদের আর কখনও যাত্রা করতে হবে না।’ আর সেখানে তোমরা তোমাদের শত্রুদের কাছে নিজেদের ক্রীতদাস ও ক্রীতদাসীদের বিক্রি করতে চাইবে, কিন্তু কেউ তোমাদের কিনবে না।
{29:1} মোয়াব দেশে থাকতে ইসরায়েলীদের সঙ্গে সম্বন্ধ স্থাপন করে প্রভু পরমেশ্বর মোশিকে যে সব নির্দেশ দিয়েছিলেন সেগুলি ছাড়াও সিনাই পর্বতে প্রভু পরমেশ্বর ইসরায়েলীদের সঙ্গে যে সম্বন্ধ স্থাপন করেছিলেন, এ হল তারই বয়ান।
{i29:2} চতুর্থ বক্তৃতা মোশির শেষ আবেদন
{29:2} মোশি ইসরায়েলীদের সকলকে ডেকে বললেন, তোমরা মিশর দেশে থাকতে প্রভু পরমেশ্বর ফারাও, তাঁর সমস্ত কর্মচারী ও সমগ্র দেশের যে দুর্দশা করেছিলেন তা তোমরা স্বচক্ষে দেখেছ।
{29:3} সেই সব মহাপরীক্ষা, অলৌকিক কীর্তিকলাপ এ অদ্ভুত নিদর্শনও তোমরা দেখেছ,
{29:4} কিন্তু প্রভু পরমেশ্বর আজও তোমাদের উপলব্ধি করার মন, দেখার চোখ ও শোনার মত কান দেন নি।
{29:5} চল্লিশ বছর ধরে আমি প্রান্তরে তোমাদের পরিচালনা করেছি, এর মধ্যে তোমাদের বসন জীর্ণ হয় নি কিম্বা তোমাদের পায়ের জুতো পুরানো হয় নি।
{29:6} তোমরা রুটি খাও নি, সুরা কিম্বা উত্তেজক কোন পানীয় পান কর নি, আর এর দ্বারাই তোমাদের জানা উচিত যে আমিই তোমাদের আরাধ্য ঈশ্বর প্রভু পরমেশ্বর।
{29:7} তোমরা এখানে আসার পর হিষবোণের রাজা সিহোন ও বাশানের রাজা ওগ আমাদের বিরুদ্ধে যুদ্ধ করতে এসেছিল কিন্তু আমরা তাদের পরাস্ত করেছি।
{29:8} তাদের দেশ দখল করে আমরা রূবেণ ওগাদ গোষ্ঠী এবং মনঃশি গোষ্ঠীর অর্ধেক লোকজনের মধ্যে উত্তরাধিকার স্বরূপ বন্টন করে দিয়েছি।
{29:9} সুতরাং তোমাদের সকল প্রচেষ্টায় সাফল্য অর্জনের জন্যই এই সম্বন্ধের সমস্ত শর্ত তোমরা সযত্নে পালন করবে।
{29:10} আজ তোমরা সকলে তোমাদের আরাধ্য ঈশ্বর প্রভু পরমেশ্বরের সম্মুখে দাঁড়িয়ে আছ, তোমাদের গোষ্ঠীপতিরা প্রবীণ নেতৃবৃন্দ ও কর্মকর্তারা,
{29:11} ইসরায়েল কুলের সমস্ত পুরুষ, বালক-বালিকা ও তোমাদের পত্নীরা, তোমাদের ছাউনিতে বিদেশী যারা কাঠ কাটে ও জল বয়ে আনে সকলেই উপস্থিত আছে,
{29:12} এবং তোমাদের আরাধ্য ঈশ্বর প্রভু পরমেশ্বর তোমাদের সঙ্গে আজ যে সম্বন্ধের শর্ত স্থির করতে চলেছেন তোমরা শপথ করে তা গ্রহণ করতে রাজী আছ।
{29:13} এই সম্বন্ধের ফলে তোমরা আজ থেকে তাঁর প্রজা হবে এবং তিনি হবেন তোমাদের ঈশ্বর — এই প্রতিশ্রুতি তিনি তোমাদের দিয়েছিলেন এবং তোমাদের পিতৃপুরুষ অব্রাহম, ইস্হাক ও যাকোবের কাছে এই শপথই তিনি করেছিলেন।
{29:14} আমি যে শুধু তোমাদের সঙ্গেই এই সম্বন্ধ স্থাপন করছি ও তোমাদের কাছেই এই শপথ করছি তা নয়,
{29:15} কিন্তু যারা আজ আমাদের সঙ্গে আমাদের আরাধ্য ঈশ্বর প্রভু পরমেশ্বরের সম্মুখে দাঁড়িয়ে আছে এবং যারা আজ আমাদের সঙ্গে নেই, তাদেরও সকলের সঙ্গে করছি।
{29:16} তোমরা জান মিশরে আমরা কিভাবে জীবন যাপন করতাম। বিভিন্ন জাতির মধ্য দিয়ে আসার সময়
{29:17} তাদের ঘৃণার্হ বস্তুগুলি — কাঠ, পাথর, রূপো ও সোনা দিয়ে তৈরী তাদের অসার প্রতিমাগুলি তোমরা দেখেছ।
{29:18} তোমাদের মধ্যে কোন পুরুষ কিম্বা কোন নারী, কোন পরিবার কিম্বা গোষ্ঠী যদি থাকে, যাদের চিত্ত আমাদের আরাধ্য ঈশ্বর প্রভু পরমেশ্বরের প্রতি বিমুখ হয়ে ঐ সমস্ত জাতির দেবতাদের পূজা করার জন্য উৎসুক হয়ে থাকে, যদি এই রকম তিক্ত ও বিষবৃক্ষের মূল তোমাদের মধ্যে থেকে থাকে,
{29:19} তাহলে সে যখন এই শপথবাক্য শুনবে তখন হয়তো মনে মনে সে নিজের স্বস্তিবাচন করে বলবে, ‘দুরন্ত মনের বাসনা অনুযায়ী চললেও আমি নিরাপদেই থাকব।’ — কিন্তু এর ফলে ভালো-মন্দ সকলেরই ধ্বংস ডেকে আনা হবে।
{29:20} প্রভু পরমেশ্বর তাকে ক্ষমা করবেন না, তাঁর তীব্র রোষানল সেই ব্যক্তির বিরুদ্ধে ধূমায়িত হয়ে উঠবে এবং এই পুস্তকে লিখিত সমস্ত অভিশাপ তার উপর বর্তাবে। পৃথিবীর বুক থেকে প্রভু পরমেশ্বর তার নাম মুছে ফেলবেন।
{29:21} এই বিধানপুস্তকে বর্ণিত সম্বন্ধ স্থাপনের শপথবাক্য অনুযায়ী সমস্ত অভিশাপ তার উপরে বর্ষণ করার জন্য প্রভু পরমেশ্বর ইসরায়েলীদের সকল গোষ্ঠীর মধ্য থেকে তাকে পৃথক করবেন।
{29:22} পরবর্তী প্রজন্ম, তোমাদের ভাবী বংশধরেরা, এবং দূরবর্তী দেশ থেকে আগত বিদেশীরা এই দেশের দুর্দশা এবং এখানকার অধিবাসীদের প্রভু পরমেশ্বর যে ব্যাধি দ্বারা আক্রান্ত করেছেন সব দেখবে,
{29:23} প্রভু তাঁর রোষ ও ক্রোধে সদোম, ঘমোরা, আদ্মা ও সবোয়িম নগরগুলি যে ভাবে ধ্বংস করেছিলেন সেইভাবে এদেশেও জ্বলন্ত গন্ধক ও লবণ বর্ষণে এমন ভাবে দগ্ধ হবে যে এখানে কোন কিছু বপন করা যাবে না, কোন তৃণগুল্মও উৎপন্ন হবে না।
{29:24} এসব দেখে তারা এবং সর্বজাতির লোকই তখন বলবে, প্রভু পরমেশ্বর এ দেশের এমন দশা কেন করলেন? কি কারণে প্রজ্বলিত হল তাঁর এমন ভয়ঙ্কর ক্রোধ?
{29:25} লোকে তখন বলবে এদের পিতৃপুরুষদের আরাধ্য ঈশ্বর প্রভু পরমেশ্বর মিশর থেকে তাদের উদ্ধার করে আনার পর তাদের সঙ্গে যে সম্বন্ধ স্থাপন করেছিলেন, সেই সম্বন্ধের শর্ত এরা অমান্য করেছিল, তার ফলে এই অবস্থা।
{29:26} এরা প্রভু পরমেশ্বরের নিষিদ্ধ অন্যান্য দেবতাদের পূজা করতে শুরু করেছিল, এই দেবতাদের তারা জানত না।
{29:27} তাই এই দেশের বিরুদ্ধে প্রভু পরমেশ্বরের ক্রোধ প্রজ্বলিত হয়েছিল এবং এই পুস্তকে বর্ণিত সমস্ত অভিশাপ তিনি এই দেশের উপর বর্ষণ করেছিলেন।
{29:28} প্রচণ্ড রোষ ও ক্রোধে প্রভু এদেশ থেকে এদের উৎপাটন করে অন্য দেশে নির্বাসিত করেছেন, আজ পর্যন্ত তারা সেখানেই আছে।
{29:29} নিগূঢ় সমস্ত বিষয় আমাদের আরাধ্য ঈশ্বর প্রভু পরমেশ্বরের অধিকারভুক্ত, কিন্তু যা কিছু প্রকাশিত তার সব কিছুর উপরই আমাদের ও আমাদের সন্তান সন্ততিদের চিরকাল অধিকার থাকবে। এই বিধিব্যবস্থার সব কিছুই আমাদের পালন করতে হবে।
{30:1} যে সব আশীর্বাদ ও অভিশাপ আজ আমি তোমাদের সামনে উল্লেখ করেছি, সেগুলি তোমাদের জীবনে নেমে আসবে। তোমাদের আরাধ্য ঈশ্বর প্রভু পরমেশ্বর যে সব জাতির মাঝে তোমাদের বিতাড়িত করবেন সেখানে থেকে যদি তোমরা চেতনা লাভ কর,
{30:2} তোমরা ও তোমাদের সন্তানেরা যদি মনে প্রাণে তোমাদের আরাধ্য ঈশ্বর প্রভু পরমেশ্বরের কাছে ফিরে আস এবং আজ আমি তোমাদের যে সব নির্দেশ দিলাম, সর্বান্তঃকরণে যদি সেগুলি পালন কর,
{30:3} তাহলে তিনি তোমাদের দুর্দশার অবসান ঘটাবেন ও তোমাদের প্রতি করুণা প্রদর্শন করবেন। যে সব জাতির মধ্যে তোমাদের আরাধ্য ঈশ্বর প্রভু পরমেশ্বর তোমাদের বিক্ষিপ্ত করেছিলেন তাদের মধ্যে থেকে তিনি আবার তোমাদের সংগ্রহ করবেন।
{30:4} তোমরা যদি বিতাড়িত হয়ে পৃথিবীর প্রান্তে গিয়ে পড়, তাহলে সেখান থেকেও তোমাদের আরাধ্য ঈশ্বর প্রভু পরমেশ্বর তোমাদের সংগ্রহ করে আবার ফিরিয়ে আনবেন।
{30:5} তোমাদের পিতৃপুরুষেররা যে দেশ অধিকার করেছিল সেই দেশেই তিনি তোমাদের নিয়ে আসবেন। তোমরা সেই দেশ আবার অধিকার করবে, তিনি তোমাদের মঙ্গল করবেন, তোমাদের পিতৃপুরুষদের চেয়েও তিনি তোমাদের সংখ্যা বৃদ্ধি করবেন।
{30:6} তোমরা যাতে তোমাদের আরাধ্য ঈশ্বর প্রভু পরমেশ্বরকে সমগ্র মন-প্রাণ দিয়ে ভালবেসে জীবন লাভ করতে পার তার জন্য তিনি তোমাদের ও তোমাদের বংশধরদের হৃদয়ের সংস্কার সাধন করবেন।
{30:7} যারা তোমাদের নির্যাতন করেছে তোমাদের সেই শত্রুদের উপরে তখন তোমাদের আরাধ্য ঈশ্বর প্রভু পরমেশ্বর এই সমস্ত অভিশাপ বর্ষণ করবেন।
{30:8} তোমরা আবার তাঁর বাধ্য হবে এবং তাঁর সমস্ত নির্দেশ যা আমি আজ তোমাদের দিলাম সব পালন করবে।
{30:9} তোমাদের সকল কর্মপ্রচেষ্টায়, তোমাদের সন্তান ও পশুপালের বংশ বৃদ্ধিতে ও জমির ফসলে তিনি তোমাদের প্রচুর পরিমাণে সমৃদ্ধিশালী করবেন। তোমাদের পূর্বপুরুষদের প্রতি তিনি যেমন প্রসন্ন ছিলেন, তেমনি তোমাদেরও কল্যাণ সাধনে তিনি প্রীতিলাভ করবেন,
{30:10} যদি তোমরা তাঁর বাধ্য হও, এই বিধান-পুস্তকে লিখিত তাঁর সমস্ত নির্দেশ ও অনুশাসন মেনে চল এবং মনে প্রাণে তোমাদের আরাধ্য ঈশ্বর প্রভু পরমেশ্বরকে ভালবাস।
{30:11} আমি আজ তোমাদের যে নির্দেশ দিলাম তা তোমাদের পক্ষে দুঃসাধ্য নয় এবং তা তোমাদের আয়ত্তেরও বাইরে নয়।
{30:12} এটি স্বর্গে স্থাপিত নয় যে তোমরা বলবে, ‘আমাদের পক্ষে কে স্বর্গে গিয়ে এই নির্দেশ নিয়ে আসবে ও আমাদের কাছে ঘোষণা করবে যাতে আমরা তা পালন করতে পারি?’
{30:13} কিম্বা এ নির্দেশ সমুদ্রের ওপারে নেই যে তোমরা বলবে, ‘আমাদের পক্ষে কে সাগর পার হয়ে নিয়ে এসে আমাদের শোনাবে যাতে আমরা তা মেনে চলতে পারি?’
{30:14} কিন্তু সেই বাক্য তোমাদের অত্যন্ত নিকটেই আছে, তোমাদের ওষ্ঠাগ্রে, তোমাদের অন্তরে রয়েছে যেন তোমরা তা পালন করতে পার।
{30:15} দেখ, আজ আমি তোমাদের জীবন ও কল্যাণ এবং মৃত্যু ও অকল্যাণ বেছে নেওয়ার সুযোগ দিলাম।
{30:16} তোমরা যদি তোমাদের আরাধ্য ঈশ্বর প্রভু পরমেশ্বরকে ভালবাস, তাঁর পথে চল, তাঁর নির্দেশ যা আমি আজ তোমাদের দিচ্ছি, তাঁর বিধি ও অনুশাসন সব পালন কর, তাহলে তোমরা বাঁচবে ও বৃদ্ধিলাভ করবে। যে দেশ তোমরা অধিকার করতে যাচ্ছ সেখানে তোমাদের আরাধ্য ঈশ্বর প্রভু পরমেশ্বর তোমাদের আশীর্বাদ করবেন।
{30:17} কিন্তু যদি তোমাদের চিত্ত বিমুখ হয়, তোমরা যদি তাঁর বাধ্য না হয়ে অন্য দেবতাদের পূজা অর্চনা কর,
{30:18} তাহলে আমি তোমাদের আজ জানিয়ে দিচ্ছি যে তোমরা ধ্বংস হয়ে যাবে, জর্ডন পার হয়ে তোমরা যে দেশ অধিকার করতে যাচ্ছ সেখানে তোমরা বেশীদিন স্থায়ী হবে না।
{30:19} স্বর্গ ও মর্ত্যকে সাক্ষী রেখে আমি আজ তোমাদের বলছি যে আমি আজ তোমাদের সামনে বেছে নেওয়ার জন্য জীবন ও মৃত্যু, আশীর্বাদ ও অভিশাপ রেখেছি। তোমরা জীবন বেছে নাও, তাহলে তোমরা ও তোমাদের সন্তানসন্ততিরা বাঁচবে।
{30:20} তোমাদের আরাধ্য ঈশ্বর প্রভু পরমেশ্বরকে ভালবাস, তাঁর বাধ্য হও, তাঁর প্রতি আসক্ত হও কেননা তিনিই তোমাদের জীবন। তাহলেই তোমাদের পূর্বপুরুষ অব্রাহাম, ইস্হাক ও যাকোবকে যে দেশ দেওয়ার প্রতিশ্রুতি প্রভু দিয়েছিলেন সেই দেশে তোমরা দীর্ঘকাল বাস করতে পারবে।
{i31:1} মোশির উত্তরাধিকারী যিহোশূয়
{31:1} মোশি ইসরায়েলীদের বললেন,
{31:2} আমার বয়স এখন একশো কুড়ি বছর, আমি আর আগের মত চলাফেরা করতে পারি না, তাছাড়া প্রভু পরমেশ্বর আমাকে বলেছেন যে জর্ডনের ওপারে আমার যাওয়া হবে না।
{31:3} তোমাদের আরাধ্য ঈশ্বর প্রভু পরমেশ্বর স্বয়ং তোমাদের অগ্রণী হয়ে ওপারে যাবেন এবং যে সব জাতি তোমাদের বিরোধিতা করছে তিনিই তোমাদের পৌঁছাবার আগেই তাদের ধ্বংস করবেন যাতে তোমরা তাদের দেশ অধিকার করতে পার। প্রভু পরমেশ্বরের নির্দেশ অনুযায়ী যিহোশূয় তোমাদের নেতা হবে। তারই নেতৃত্বে তোমরা জর্ডন পার হবে।
{31:4} প্রভু পরমেশ্বর ইমোরীদের দুই রাজা সিহোন ও ওগের এবং তাদের দেশের যে দশা করেছেন তেমনি তিনি এই জাতিগুলিকেও ধ্বংস করবেন।
{31:5} প্রভু পরমেশ্বর তোমাদের হাতে তাদের সপর্মণ করবেন এবং তখন আমি তোমাদের যে নির্দেশ দিয়েছি, ঠিক সেইভাবে তোমরা তাদের প্রতি আচরণ করবে।
{31:6} তোমরা দৃঢ় হও, সাহস কর, ভয় করো না, ওদের ভয়ে ভীত হয়ো না। তোমাদের আরাধ্য ঈশ্বর প্রভু পরমেশ্বর স্বয়ং তোমাদের সঙ্গে থাকবেন, তিনি তোমাদের নিরাশ করবেন না বা পরিত্যাগ করবেন না।
{31:7} মোশি ইসরায়েলীদের সকলের সামনে যিহোশূয়কে ডেকে বললেন, তুমি দৃঢ় হও, সাহস কর কারণ প্রভু পরমেশ্বর এদের পূর্বপুরুষদের কাছে যে দেশ দেওয়ার প্রতিশ্রুতি দিয়েছিলেন, সেই দেশে তুমিই এই জনতাকে নিয়ে যাবে, তোমারই নেতৃত্বে এরা সেই দেশ অধিকার করবে।
{31:8} প্রভু পরমেশ্বর স্বয়ং তোমাদের অগ্রণী হবেন এবং তোমাদের সঙ্গে থাকবেন। তিনি তোমাদের নিরাশ করবেন না বা পরিত্যাগ করবেন না, সুতরাং তোমরা ভয় করো না, হতাশ হয়ো না।
{i31:9} বিধান পুস্তক পাঠের নির্দেশ
{31:9} মোশি তখন এই বিধান লিপিবদ্ধ করলেন এবং লেবি বংশীয় পুরোহিত, যারা চুক্তি সিন্দুক বহন করত, তাদের ও ইসরায়েলীদের প্রবীণ নেতৃবৃন্দের হাতে দিলেন।
{31:10} মোশি তাঁদের নির্দেশ দিলেন প্রতেক সপ্তম বৎসরে মুক্তিবর্ষে কুটিরবাস পর্বের সময়
{31:11} সমগ্র ইসরায়েল জাতি যখন তোমাদের আরাধ্য ঈশ্বর প্রভু পরমেশ্বরের মনোনীত স্থানে তাঁর সম্মুখে উপস্থিত হবে তখন তোমরা ইসরায়েলীদের সকলের সামনে এই বিধান পড়ে শোনাবে।
{31:12} নারী, পুরুষ, বালক-বালিকা এবং তোমাদের নগরে বসবাসকারী বিদেশী সকলকে ডেকে তোমরা একত্র করবে যেন তারা এই বিধান শুনে শিক্ষা লাভ করে, তোমাদের আরাধ্য ঈশ্বর প্রভু পরমেশ্বরকে শ্রদ্ধা করে এবং এই বিধিব্যবস্থার সমস্ত নির্দেশ সযত্নে পালন করে।
{31:13} তাদের সন্তান-সন্ততি যারা এগুলি জানে না, তারাও যেন শুনতে পারে এবং জর্ডন পার হয়ে তোমরা যে দেশ অধিকার করতে যাচ্ছ, সেই দেশে তারা যতদিন বসবাস করবে ততদিন যেন তোমাদের আরাধ্য ঈশ্বর প্রভু পরমেশ্বরকে শ্রদ্ধা করতে শেখে।
{i31:14} মোশির প্রতি ঈশ্বরের শেষ নির্দেশ
{31:14} প্রভু পরমেশ্বর মোশিকে বললেন, দেখ, তোমার অন্তিমকাল আসন্ন। তুমি যিহোশূয়কে ডেকে আন এবং উভয়ে সম্মিলন শিবিরে উপস্থিত হও। আমি তার হাতে দায়িত্বভার অর্পণ করব। মোশি ও যিহোশূয় তখন সম্মিলন শিবিরে উপস্থিত হলেন,
{31:15} প্রভু পরমেশ্বর সেখানে মেঘস্তম্ভে আবির্ভূত হলেন। শিবিরদ্বারে মেঘস্তম্ভ স্থির হয়ে রইল।
{31:16} প্রভু পরমেশ্বর তখন মোশিকে বললেন, তোমার পূর্ব পুরুষদের সঙ্গে তুমিও শীঘ্রই সমাহিত হবে এবং এই লোকেরা যে দেশ অধিকার করতে যাচ্ছে সেখানে গিয়ে তারা যখন ভিন্ন জাতির মানুষের সঙ্গে বসবাস করবে তখন তারা আমাকে পরিত্যাগ করে সেই দেশের দেবতাদের উপাসনা করবে এবং তাদের সঙ্গে আমার স্থাপিত সম্বন্ধের চুক্তি ভঙ্গ করবে।
{31:17} তখন তাদের বিরুদ্ধে আমার ক্রোধ প্রজ্বলিত হবে, আমি তাদের পরিত্যাগ করব, তাদের প্রতি আমি বিমুখ হব। ঘোর বিপর্যয়, বহুবিধ অমঙ্গল ও সঙ্কটের সম্মুখীন হবে তারা। সেদিন তারা বুঝতে পারবে, তাদের জীবনে যেসব অমঙ্গল ঘটছে তার কারণ, ঈশ্বর তাদের প্রতি বিমুখ হয়েছেন।
{31:18} তারা অন্য দেবতাদের অনুগামী হবে। নানাপ্রকার অপকর্ম করবে। তার জন্যই তখন আমি তাদের প্রতি বিমুখ হব।
{31:19} তোমরা এখন এই গীতটি লেখ এবং ইসরায়েলীদের শিখাও, মুখস্থ করাও। এই গীতই হবে ইসরায়েলীদের বিপক্ষে আমার সাক্ষী।
{31:20} তাদের পূর্বপুরুষদের কাছে যে দেশ দেওয়ার প্রতিশ্রুতি আমি দিয়েছি, সুজলা সুফলা সমৃদ্ধ সেই দেশে তাদের নিয়ে যাওয়ার পর তারা যখন প্রচুর আহার্যে তৃপ্ত ও হৃষ্টপুষ্ট হবে তখন তারা অন্য দেবতাদের দিকে আকৃষ্ট হবে এবং তাদের পূজা-অর্চনা করবে। আমাকে তারা অবজ্ঞা করবে ও আমার সঙ্গে তাদের সম্বন্ধের চুক্তি ভঙ্গ করবে।
{31:21} তারা যখন বহুবিধ অমঙ্গল ও সঙ্কটের সম্মুখীন হবে তখন এই গানই তাদের বিপক্ষে সাক্ষ্য হয়ে দাঁড়াবে, কারণ তাদের বংশধরদের মুখে অবিস্মরণীয় হয়ে থাকবে এই গান। যে দেশের প্রতিশ্রুতি আমি দিয়েছি সেই দেশে তাদের নিয়ে যাওয়ার আগে এখনই তারা মনে মনে যা ভাবছে তা আমি জানি।
{31:22} মোশি তখন সেই গীত লিপিবদ্ধ করলেন এবং ইসরায়েলীদের শিখালেন।
{31:23} নূনের পুত্র যিহোশূয়কে প্রভু পরমেশ্বর এই নির্দেশ দিলেনঃ তুমি দৃঢ় হও, সাহস কর কারণ ইসরায়েলীদের যে দেশ দিতে আমি প্রতিশ্রুত, সেই দেশে তুমিই তাদের নিয়ে যাবে। আমি তোমার সঙ্গে থাকব।
{31:24} এই বিধিব্যবস্থার আদ্যোপান্ত মোশি একটি পুস্তকে লিপিবদ্ধ করলেন।
{31:25} প্রভু পরমেশ্বরের সঙ্গে চুক্তি সিন্দুক বহনকারী সেই লেবীয়দের তিনি নির্দেশ দিলেনঃ
{31:26} তোমাদের আরাধ্য ঈশ্বর প্রভু পরমেশ্বরের চুক্তি সিন্দুকের পাশে এই বিধান পুস্তকটি রাখ। এটি সেখানে তোমাদের বিপক্ষে সাক্ষী হয়ে থাকবে।
{31:27} কারণ তোমাদের বিরুদ্ধাচরণ ও অবাধ্যতার কথা আমি জানি। দেখ, তোমাদের মাঝে আজ আমি জীবিত থাকতেই তোমরা প্রভুর বিরুদ্ধাচরণ করছ, আমার মৃত্যুর পরে তোমরা আরও কি না করবে?
{31:28} তোমাদের নিজ নিজ গোষ্ঠীর প্রবীণ নেতা ও পরিচালকদের সকলকে আমার কাছে একত্র কর। আমি স্বর্গ ও মর্ত্যকে সাক্ষী রেখে তাদের এই সমস্ত কথা শোনাব।
{31:29} কেননা আমি জানি আমার মৃত্যুর পরে তোমরা দু্ষ্কর্মে প্রবৃত্ত হবে এবং আমার নির্দেশিত পথ ছেড়ে বিপথগামী হবে। ভবিষ্যতে তোমাদের অমঙ্গল ঘটবে, কারণ প্রভু পরমেশ্বরের দৃষ্টিতে যা মন্দ তোমরা তাই করবে এবং তোমাদের আচরণের দ্বারা তাঁর ক্রোধের উদ্রেক করবে।
{31:30} তারপর মোশি সমগ্র ইসরায়েলী সমাজকে এই গীতটি গেয়ে শোনালেন:
{i32:1} মোশির গীত
{32:1} হে আকাশ, শোন আমার কথা শুনুক পৃথিবীও আমার মুখের বাণী।
{32:2} বর্ষিত হোক বৃষ্টির মত আমার উপদেশ, ঝরে পড়ুক আমার কথা শিশিরের মত, নরম ঘাসের বুকে বিন্দু বিন্দু বৃষ্টিপাতের মত, লতাপল্লবে ঝরে পড়া বারিধারার মত।
{32:3} আমি প্রভু পরমেশ্বরের স্তবগান করব, তাঁর প্রজাবৃন্দ করবে তাঁর মহিমা কীর্তন।
{32:4} তিনি পরম আশ্রয়গিরি ন্যায়ের আধার সকল কর্মে তিনি অভ্রান্ত নির্ভুল। প্রতিজ্ঞায় অটল তিনি সত্যে অবিচল, ধর্মময় তিনি যথার্থ ঈশ্বর।
{32:5} কিন্তু ভ্রষ্টাচারী তোমরা, তোমাদের অবাধ্যতায় হারিয়েছ তাঁর সন্তানের অধিকার, প্রবঞ্চক তোমরা, কুটিলতায় ভরা তোমাদের মন।
{32:6} হে নির্বোধ জ্ঞানহীন জাতি! এইভাবেই কি তোমরা প্রভু পরমেশ্বরকে দেবে প্রতিদান? তিনি কি পিতা নন তোমাদের? জাতিরূপে তোমাদের সৃষ্টি ও প্রতিষ্ঠা তাঁরই দ্বারা কি হয় নি সম্ভব?
{32:7} স্মরণ কর অতীতের দিনগুলি, বিবেচনা কর পুরুষানুক্রমে অতিক্রান্ত বছরগুলির কথা জিজ্ঞাসা কর তোমার পিতা-মাতাকে তারা তোমায় জানাবে সে কথা, জানতে চাও প্রবীণদের কাছে, তারা বলবে, তোমাদের অতীত কাহিনী।
{32:8} পরাৎপর ঈশ্বর যখন জাতিবৃন্দের উত্তরাধিকার স্বরূপ ভূমি বন্টন করলেন, মানব সন্তানদের যখন পৃথক করলেন তিনিতখন ঈশ্বরের সন্তানদের সংখ্যানুপাতে তিনি প্রত্যেক জাতির দেশের সীমানা করলেন নির্দিষ্ট।
{32:9} কিন্তু যাকোবের বংশধরদের তিনি করলেন মনোনীত, প্রজারূপে দিলেন তাদের আপন উত্তরাধিকার।
{32:10} তিনি তাদের খুঁজে পেলেন মরুপ্রান্তরে গর্জনমুখর জনহীন সেই উষর প্রান্তর, তিনি তাকে রাখলেন, লালন করলেন,
{32:11} ঈগল যেমন নিজের বাসা নাড়া দিয়ে শাবকদের বাইরে বার করে উড়তে শিখায়, ডানার ঝাপটায় তাদের এগিয়ে নিয়ে যায়, উড়তে অক্ষম হলে ডানা মেলে তুলে নেয় বয়ে নিয়ে যায় উড়ন্ত ডানায়।
{32:12} প্রভু পরমেশ্বরও তেমনি একাই নিয়ে গেলেন তাদের, অন্য কোন দেবতা ছিল না তাঁর সঙ্গে।
{32:13} পৃথিবীর নানা উচ্চভূমিতে তাদের আরোহণ করালেন, দিলেন প্রতিষ্ঠা, ক্ষেতের ফসল তারা করল ভোগ শিলাবক্ষ থেকে তাদের মধুপান করালেন তিনি, প্রস্তরময় ভূমিতে দিলেন তৈলদায়ী বৃক্ষ তাদের জন্য।
{32:14} তিনি গরু ও মেষের পাল থেকে দিলেন দুগ্ধ ও নবনী, দিলেন নধরকান্তি ছাগ ও মেষের পাল, তার সঙ্গে দিলেন তাদের সেরা গমের ফসল, তৃপ্ত করলেন তাদের উত্তম দ্রাক্ষারসে।
{32:15} কিন্তু যিশূরুণ হৃষ্টপুষ্ট হয়ে করল পদাঘাত, মেদবাহুল্যে সে হল স্থূল ও মসৃণ আর তখন সে পরিত্যাগ করল তার স্রষ্টা ঈশ্বরকে, তার প্রাণশৈলকে করল উপহাস।
{32:16} অজানা দেবতাদের অনুগামী হয়ে তারা উদ্রেক করল তাঁর ঈর্ষা ঘৃণ্য আচরণের দ্বারা তাঁকে করল রুষ্ট।
{32:17} তারা বলি উৎসর্গ করল অলীক অসার অপদেবতাদের উদ্দেশে, এমন দেবতাদের উদ্দেশে যাদের তারা জানত না, নবলব্ধ সেই দেবতাদের উদ্দেশে তোমাদের পিতৃপুরুষেরা যাদের করে নি মান্য।
{32:18} তাদের স্রষ্টা ও জনক ঈশ্বরের প্রতি তারা হল উদাসীন তাদের বিধাতা ঈশ্বরকে হল বিস্মৃত।
{32:19} প্রভু পরমেশ্বর তাঁর পুত্র-কন্যাদের এই আচরণে বিরূপ হলেন, প্রত্যাখ্যান করলেন তাদের।
{32:20} বললেন তিনি: আমি এদের পরিত্যাগ করব, দেখব এদের পরিণতি! বিদ্রোহী প্রজন্ম এরা অবিশ্বস্ত সন্তান!
{32:21} যারা ঈশ্বর নয় তাদের অনুগামী হয়ে এরা সৃষ্টি করেছে আমার অন্তর্দাহ, এদের অলীক প্রতিমাগুলি আমাকে করেছে কুপিত, তাই আমিও এমন লোকদের দ্বারা এদের ঈর্ষার উদ্রেক করব, যারা জাতি হিসাবে নগণ্য, সেই বর্বর জাতির দ্বারা এদের করব প্ররোচিত।
{32:22} এবার আমার রোষানল হয়েছে প্রজ্বলিত, পাতালের তলদেশও জ্বলে উঠবে তার দহনে, পৃথিবী ও তার সমস্ত ফসল পতিত হবে তার গ্রাসে, পর্বতশ্রেণীর মূলদেশও গ্রাস করবে সেই ভয়াবহ অগ্নি।
{32:23} তাদের উপর আমি চাপিয়ে দেব অন্তহীন অমঙ্গলের বোঝা, নিক্ষেপ করব আমার শরজাল তাদের দিকে।
{32:24} প্রচণ্ড দুর্ভিক্ষে শীর্ণ হবে তারা, দারুণ দহনে, ভয়ঙ্কর মহামারীতে তারা হবে আক্রান্ত। আমি পাঠাব হিংস্র জন্তু ও বিষধর সরীসৃপদের, তারা দংশন করবে তাদের।
{32:25} বাইরে খড়্গাঘাতে, ঘরে মহাত্রাসে জর্জরিত হবে তারা, তরুণ, তরুণী, পতিত হবে মৃত্যুর করাল গ্রাসে দুগ্ধপোষ্য শিশু ও শুক্লকেশ বৃদ্ধ — কেউ পাবে না নিস্তার।
{32:26} আমি সঙ্কল্প করেছিলাম, ওদের নিপাত করব, মুছে দেব তাদের নাম মানব সমাজ থেকে।
{32:27} কিন্তু ভাবলাম, ওদের শত্রুপক্ষ হয়তো উপহাস করে, বলবে আমায়, বলবে গর্বভরে: একাজ হয়েছে সম্ভব আমাদেরই বাহুবলে এ কীর্তি নয় প্রভু পরমেশ্বরের।
{32:28} কারণ ওরা নির্বোধ জাতি, বুদ্ধি বিবেচনাহীন।
{32:29} জ্ঞানবান হলে ওরা নিশ্চয়ই বুঝতো এ কথা, করত বিবেচনা নিজেদের পরিণাম,
{32:30} একজন কি করে পিছু ধাওয়া করে সহস্রজনের, দশসহস্রকে বিতাড়িত করে মাত্র দুজনে? যদি না পরাক্রমী প্রভু পরমেশ্বর স্বয়ং তাদের করতেন সমর্পণ শত্রু হস্তে।
{32:31} শত্রুরাও একথা মানে, ইসরায়েলীদের ঈশ্বরের মত শৈলপ্রতিম কোন ঈশ্বর নেই তাদের।
{32:32} তাদের শত্রুকুল সদোম ও ঘমোরার মত দুরাচার, সেই দ্রাক্ষাকুঞ্জের মত, যে কুঞ্জের ফল তিক্ত ও বিষাক্ত।
{32:33} ওদের সুরা সাপের গরল কালনাগিনীর তীব্র হলাহল।
{32:34} এ সবই রয়েছে সঞ্চিত আমার কাছে, সংরক্ষিত আমার ভাণ্ডারে।
{32:35} প্রতিশোধ গ্রহণ ও প্রতিফল দান আমারই কর্ম, ওদের পদস্খলনের সময় আসন্ন, আসন্ন ওদের বিপত্তির দিন, অবিলম্বে নেমে আসছে ওদের নিরূপিত দণ্ড।
{32:36} প্রভু পরমেশ্বর প্রজাদের পক্ষে ন্যায়বিচার করবেন, নিজ সেবকদের প্রতি হবেন সদয়, কারণ তিনি দেখবেন, তাদের শক্তি নিঃশেষিত, বন্দী অথবা মুক্ত, কেউ আর অবশিষ্ট নেই।
{32:37} তিনি তখন বলবেন, কোথায় ওদের দেবতারা? কোথায় সেই শৈল যার শরণ নিয়েছিল ওরা?
{32:38} যারা ভোজন করত ওদের বলির মেদ যারা পান করত ওদের পেয় নৈবেদ্যের দ্রাক্ষারস। তারাই এখন উঠে তোমাদের সাহায্য করুক তারাই দিক তোমাদের আশ্রয়।
{32:39} এখন দেখ, আমি — আমিই তিনি, আমি ছাড়া নেই আর কোন ঈশ্বর, আমি সংহার করি, আমিই করি জীবন দান, আমিই আঘাত করি, আবার সুস্থও করিআমিই। আমার হাত থেকে উদ্ধার করার শক্তি কারো নেই।
{32:40} স্বর্গের দিকে হাত তুলে আমি বলি: আমি চির অনন্ত — এ যেমন ধ্রুব সত্য,
{32:41} তেমনি সত্য এ কথা — আমার ঝল্সে ওঠা তরবারিতে আমি যদি শান দিই যদি বিচারের জন্য করি হস্তক্ষেপ তাহলে আমার বিপক্ষদের অবশ্যই দণ্ড দান করব, আমার শত্রুদের নিশ্চয়ই দেব প্রতিফল।
{32:42} আমার শরসমূহকে কবর প্রমত্ত নিহত ও বন্দীদের শোণিত পানে, তাদের মাংস ভক্ষণ করবে আমার তরবারি, শত্রু সেনানীর মস্তক করবে লেহন।
{32:43} হে জাতিবৃন্দ, জয়ধ্বনি কর তাঁর প্রজাদের সঙ্গে, কেননা নিজ সেবকদের রক্তপাতের প্রতিশোধ গ্রহণ করবেন তিনি, দণ্ড দেবেন তাঁর বিপক্ষদের। তাঁর প্রজাদের স্বদেশের জন্য করবেন প্রায়শ্চিত্ত সাধন।
{32:44} এইভাবে মোশি ও নূনের পুত্র যিহোশূয় ইসরায়েলীদের কাছে গানের মাধ্যমে সমস্ত বিষয় ব্যক্ত করলেন।
{32:45} ইসরায়েলীদের কাছে মোশি সমস্ত কথা শেষ করে বললেন,
{32:46} তোমাদের সাবধান করে দেওয়ার জন্য আমি আজ যে সব কথা বললাম সেগুলির প্রতি মনোযোগ দিও। তোমাদের সন্তান-সন্ততিদের তোমরা নির্দেশ দিও যেন তারাও সযত্নে এই বিধানের সব কথা মেনে চল।
{32:47} এইগুলিকে তোমরা অর্থহীন কথা বলে মনে করো না, কারণ এতেই তোমাদের জীবন। জর্ডন পার হয়ে তোমরা যে দেশে যাচ্ছ সেখানে এগুলি পালন করেই তোমরা দীর্ঘ জীবন লাভ করতে পারবে।
{32:48} সেইদিনই প্রভু পরমেশ্বর মোশিকে বললেন,
{32:49} তুমি অবারিম পাহাড়ে অর্থাৎ যিরিহোর পূর্বদিকে মোয়াব দেশের নবো পাহাড়ে আরোহণ কর এবং সেখান থেকে ইসরায়েলীদের যে দেশ আমি দিতে মনস্থ করেছি, সেই কনান দেশ দর্শন কর।
{32:50} তোমার ভাই হারোণ হোর পাহাড়ে লোকান্তরিত হয়ে তার পিতৃপুরুষদের সঙ্গে সম্মিলিত হয়েছিল, তোমারও দেহাবসান হবে ঐ নবো পাহাড়ে এবং স্বজনদের সঙ্গে সম্মিলিত হবে।
{32:51} কারণ সীন প্রান্তরে কাদেশ-এর মরিবা জলস্রোতের কাছে ইসরায়েলীদের সামনে তোমরা আমার উপর বিশ্বাস রাখতে পার নি, ইসরায়েলীদের কাছে আমার পবিত্রতার মর্যাদা রক্ষা কর নি।
{32:52} তাই তুমি দূর থেকে সেই দেশ শুধু দেখবে কিন্তু ইসরায়েলীদের কাছে আমার প্রতিশ্রুত সেই দেশে প্রবেশ করতে পারবে না।
{i33:1} ইসরায়েলীদের প্রতি মোশির আশীর্বচন
{33:1} মৃত্যুর পূর্বে ঈশ্বরভক্ত মোশি ইসরায়েলীদের উদ্দেশে এই আশীর্বাণী উচ্চারণ করলেনঃ
{33:2} সিনাই পাহাড়ে হল প্রভুর আগমন, সেয়ীরে তিনি উদিত হলেন আমাদের মাঝে পারাণ পর্বতে তিনি প্রকাশ করলেন নিজেকে। অগণিত পবিত্র বাহিনী ছিল তাঁর সঙ্গে ছিল তাঁর দক্ষিণপার্শ্বে দীপ্যমান।
{33:3} তিনি সত্যই ভালবাসেন তাঁর প্রজাদের তাঁর উদ্দেশে যারা পবিত্রীকৃত তাদের তিনি করেন আশীর্বাদ। তাই এস আমরা তাঁর চরণে প্রণত হই, গ্রহণ করি তাঁর উপদেশ।
{33:4} যাকোবকুলের উত্তরাধিকার স্বরূপ যখন মোশি আমাদের দিলেন বিধি বিধান,
{33:5} তখন জনতার নেতৃবৃন্দ সমবেত হল, ইসরায়েলের সকল গোষ্ঠী হল একত্র আর প্রভু হলেন যিশুরূণের রাজা
{33:6} মোশি বললেনঃ বেঁচে থাক রূবেণ, সংখ্যায় অল্প হলেও তার বংশ যেন লোপ না পায়।
{33:7} যিহুদা সম্পর্কে তিনি বললেনঃ হে প্রভু পরমেশ্বর, যিহুদার আবেদন শোন, তাকে নিয়ে এস তার স্বজনদের কাছে, তুমি স্বয়ং তার পক্ষে কর সংগ্রাম, শত্রুদের বিরুদ্ধে তুমিই হও তার সহায়।
{33:8} লেবি সম্পর্কে তিনি বললেনঃ তোমার এই ভক্তদাসের কাছে রয়েছে তোমার থুমিম ও উরীম মাস্সাতে যাকে তুমি পরীক্ষা করে দেখেছ, মরিবার জলকুণ্ডের কাছে যাব সঙ্গে করেছ বিতর্ক।
{33:9} সে নিজের পিতামাতার সম্বন্ধে বলেছিল, ‘আমি তাদের মানি না।’ নিজের ভাইদের সে করেনি স্বীকার, আপন সন্তানদেরও করেছে উপেক্ষা কারণ এরা পালন করেছে তোমার বাক্য, রক্ষা করেছে তোমার সঙ্গে সম্বন্ধের শর্ত।
{33:10} এরাই শিখাবে যাকোবকে তোমার অনুশাসন, ইসরায়েলকে শিখাবে তোমার বিধান। এরা তোমার সম্মুখে জ্বালবে ধূপ, তোমার বেদীতে প্রদান করবে আহুতি।
{33:11} হে প্রভু পরমেশ্বর, তার ক্ষমতাকে কর আশিস্পুত, গ্রাহ্য কর তার হস্তকৃত কর্ম, যারা তার বিরোধী, কটিদেশ চূর্ণ কর তাদের যেন তার বিদ্বেষীরা আর উঠে দাঁড়াতে না পারে।
{33:12} বিন্যামীন সম্পর্কে তিনি বললেনঃ প্রভু পরমেশ্বরের প্রিয়পাত্র সে, তাঁরই উপর নির্ভর করে সে নিরাপদে বাস করবে, তিনি তাকে ঘিরে রাখেন সারাক্ষণ তাঁর বক্ষই তার আশ্রয়স্থল।
{33:13} যোষেফ সম্পর্কে তিনি বললেনঃ তার দেশকে প্রভু পরমেশ্বর করুন আশীর্বাদ আকাশের বর্ষণ ও ভূতলের জলরাশি দিয়ে,
{33:14} সুপক্ক সুস্বাদু ফলের সম্ভারে আর সকল ঋতুর উৎকৃষ্ট ফসলে,
{33:15} সুপ্রাচীন পর্বতসমূহের সর্বোৎকৃষ্ট উৎপাদনে ও চিরস্থায়ী গিরিশ্রেণীর শ্রেষ্ঠ সম্ভারে
{33:16} পৃথিবীর উত্তম দ্রব্যসামগ্রী ও তার প্রাচুর্যের দ্বারা, জ্বলন্ত গুল্মের অন্তরালে থাকেন যিনি তাঁরই অনুগ্রহের দ্বারা। এই সমস্ত আশিস্ বর্ষিত হোক যোষেফের শিরে, ভ্রাতাদের মধ্যে যে ছিল শ্রেষ্ঠ, নেতৃস্থানীয় তারই ললাটে।
{33:17} প্রথম গর্ভজাত বৃষের মতই তেজস্বী সে, বন্যবৃষের শৃঙ্গের মত তার শৃঙ্গযুগল, তার দ্বারা সর্বজাতিকে সে পৃথিবীর প্রান্তসীমা পর্যন্ত করবে বিতাড়িত। ইফ্রয়িম ও মনঃশি গোষ্ঠীর অযুত সহস্র জনগণই সেই শৃঙ্গযুগল।
{33:18} সবুলুন সম্পর্কে তিনি বললেনঃ সবুলুন! উল্লাস কর অভিযান কালে ইষাখর আনন্দ করে নিজের শিবিরে,
{33:19} এরা এদের শৈল শিখরে আহ্বান করবে জাতিবৃন্দকে সেখানে তারা উৎসর্গ করবে যথাসঙ্গত বলি। কারণ তারা সমুদ্রের অতুল ঐশ্বর্য, মরুভূমির গুপ্ত সম্পদ করবে আহরণ।
{33:20} গাদ সম্পর্কে তিনি বললেনঃ গাদ তার বিস্তীর্ণ এলাকায় হোক আশীর্বাদযুক্ত, সিংহের মত ওৎ পেতে থাকে গাদ সে বিদীর্ণ করে বাহু ও শির,
{33:21} নিজের জন্য শ্রেষ্ঠাংশ বেছে নিয়েছে সে, নায়কের অধিকার তার জন্য নির্দিষ্ট হয়েছিল সেখানে। জননায়কদের সমাবেশে সে প্রভু পরমেশ্বরের দৃষ্টিতে যা ন্যায্য তাই করেছিল, পালন করেছিল ইসরায়েলীদের জন্য নির্দিষ্ট তাঁর অনুশাসন।
{33:22} দান সম্পর্কে তিনি বললেনঃ দান সিংহশাবক তুল্য, উৎপত্তি তার বাশান থেকে।
{33:23} নপ্তালি সম্পর্কে তিনি বললেনঃ নপ্তালি! অনুগ্রহে পুষ্ট তুমি, প্রভু পরমেশ্বরের আশীর্বাদে পরিপূর্ণ, সাগর ও দক্ষিণসীমা অধিকার কর তুমি।
{33:24} আশের সম্পর্কে তিনি বললেনঃ সকলের মধ্যে আশের হোক সর্বাপেক্ষা আশিস্ধন্য তার ভ্রাতাদের অনুগ্রহ ভাজন হোক সে তৈলসিক্ত হবে তার চরণযুগল!
{33:25} লৌহ ও পিতলের অর্গল হবে তোমার, তোমার আয়ুর মতই স্থায়ী হবে তোমার শক্তি।
{33:26} ইসরায়েলের ঈশ্বরের তুল্য আর কেউ নেই তিনি তোমার সাহায্যের জন্য আকাশ পথে, স্বপ্রতাপে মেঘের বাহনে আগমন করেন।
{33:27} সনাতন ঈশ্বরই তোমার আশ্রয়, নিম্নে চিরস্থায়ী তাঁর বাহুযুগল তিনি তোমার সম্মুখ থেকে শত্রুদের করলেন বিতাড়িত, বললেন, ‘সংহার কর ওদের।’ —
{33:28} তাই ইসরায়েল বাস করছে নিরাপদে, যাকোবের বংশধরেরা হয়েছে স্বনির্ভর শস্য ও দ্রাক্ষারসের দেশে যেখানে আকাশ ঝরায় শিশির।
{33:29} হে ইসরায়েল! ধন্য তুমি, তোমার তুল্য কে? প্রভু পরমেশ্বরের দ্বারা উদ্ধারপ্রাপ্ত জাতি তুমি, তিনিই তোমার রক্ষক-ঢাল, বিজয়-খড়্গ, তোমার শত্রুরা করবে বশ্যতা স্বীকার। যখন তারা আসবে অনুগ্রহ ভিক্ষা করতে তখন তুমি তাদের করবে পদদলিত।
{i34:1} মোশির মৃত্যু
{34:1} তারপর মোশি মোয়াবের উপত্যকা ছেড়ে নবো পাহাড়ে, যিরিহোর পূর্বদিকে পিসগা শৃঙ্গে উঠে গেলেন। সেখান থেকে প্রভু পরমেশ্বর তাঁকে সমগ্র দেশ, গিলিয়দ পর্যন্ত দানের এলাকা,
{34:2} নপ্তালির সমগ্র এলাকা, ইফ্রয়িম ও মনঃশির অঞ্চল, পশ্চিমে সমুদ্র পর্যন্ত যিহুদার সমগ্র অঞ্চল,
{34:3} নেগেব এবং সমতট অঞ্চল অর্থাৎ যিরিহোর উপত্যকা, সোয়ার পর্যন্ত প্রসারিত খেজুর গাছে ছাওয়া তলভূমি দেখালেন।
{34:4} প্রভু পরমেশ্বর তাঁকে বললেন, অব্রাহম, ইস্হাক ও যাকোবের কাছে শপথ করে তাদের বংশধরদের যে দেশ দেওয়ার শপথ আমি করেছিলাম, এই সেই দেশ। সেই দেশ আমি তোমাকে দেখতে দিলাম মাত্র কিন্তু সেখানে তুমি প্রবেশের অধিকার পাবে না।
{34:5} প্রভু পরমেশ্বরের কথা অনুসারে প্রভু পরমেশ্বরের দাস মোশি মোয়াব দেশে মারা গেলেন।
{34:6} সেখানে বেথ-পিয়োরের সম্মুখস্থ উপত্যকায় তাঁর সমাধি হল। আজ পর্যন্ত তাঁর সমাধিস্থান কোথায় তা কেউ জানে না।
{34:7} মৃত্যুকালে মোশির বয়স হয়েছিল একশো কুড়ি বছর, কিন্তু তা সত্ত্বেও তাঁর দৃষ্টি ক্ষীণ হয় নি বা শক্তিও হ্রাস পায়নি।
{34:8} ইসরায়েলীরা মোশির জন্য মোয়ার উপত্যকায় ত্রিশ দিন শোক পালন করল।
{34:9} নূনের পুত্র যিহোশূয় প্রজ্ঞার আত্মায় পরিপূর্ণ ছিলেন কারণ মোশি তাঁর মাথায় হস্তার্পণ করেছিলেন। ইসরায়েলীরা তাঁর কথা মেনে চলত এবং মোশির মাধ্যমে প্রভু পরমেশ্বর যে সব নির্দেশ দিয়েছিলেন তা পালন করত।
{34:10} ইসরায়েলীদের মধ্যে মোশির সমকক্ষ আর কোন নবীর উদ্ভব হয়নি। প্রভু পরমেশ্বর তাঁর সঙ্গে সরাসরি বাক্যালাপ করতেন।
{34:11} প্রভু পরমেশ্বর তাঁকে প্রেরণ করার পর তিনি মিশরে ফারাও ও তাঁর কর্মচারীদের সাক্ষাতে তাঁদের দেশে নানাবিধ অলৌকিক কাজ করেছিলেন।
{34:12} সমগ্র ইসরায়েলী সমাজ মোশির পরাক্রমী হস্তের নানা ভয়াবহ কীর্তিকলাপ প্রত্যক্ষ করেছিল।
