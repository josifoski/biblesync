{1:1} আমাদের প্রিয় বন্ধু ও সহকর্মী ফিলীমন এবং তোমার গৃহে সমবেত মণ্ডলী, ভগ্নী আপ্পিয়া
{1:2} ও সংগ্রামী বন্ধু আর্খিপাস সমীপে — খ্রীষ্ট যীশুর জন্য বন্দী পৌল এবং ভ্রাতা তিমথী।
{1:3} আমাদের পিতা ঈশ্বর এবং প্রভু যীশু খ্রীষ্ট তোমাদের মঙ্গল করুন ও শান্তি দান করুন।
{i1:4} ফিলীমনের ভালবাসা ও বিশ্বাস
{1:4} আমার প্রার্থনায় আমি তোমার কথা উল্লেখ করে সর্বদা আমার আরাধ্য ঈশ্বরকে কৃতজ্ঞতা জানাই,
{1:5} কারণ প্রভু যীশুর প্রতি তোমার গভীর অনুরাগ ও বিশ্বাস এবং তাঁর ভক্তদের প্রতি তোমার ভালবাসার কথা শুনেছি।
{1:6} তোমার ও আমার সমধর্মী বিশ্বাসের ফলে খ্রীষ্টের গৌরবের জন্য যেসব গুণাবলী আমাদের থাকা উচিত, আশা করি তুমি তা সম্পূর্ণভাবে উপলব্ধি করতে পারবে।
{1:7} বন্ধু, তোমার এই ভালবাসা দেখে আমি প্রচুর আনন্দ ও সান্ত্বনা পেয়েছি, কারণ তুমি ভক্তদের প্রাণ জুড়িয়ে দিয়েছ।
{i1:8} ওনীসিমের জন্য অনুরোধ
{1:8} যদিও আমাদের পারস্পরিক সম্পর্কের জন্য খ্রীষ্টের নামে তোমার কর্তব্য সম্পর্কে নির্দেশ দেওয়ার সাহস আমার আছে, তবুও
{1:9} আমি ভালবেসেই তোমাকে অনুরোধ করছি। আমি বৃদ্ধ এবং এখন খ্রীষ্ট যীশুর রাজদূত এবং তাঁরই জন্য বন্দী পৌল,
{1:10} তোমাকে অনুরোধ করছি ওনীসিমের* জন্য, বন্দীদশায় আমি যাকে পুত্ররূপে লাভ করেছি, আমি তার আধ্যাত্মিক জীবনের পিতা।
{1:11} পূর্বে সে তোমার কাজের অনুপযুক্ত ছিল কিন্তু এখন সে তোমার ও আমার উভয়ের উপকারে লাগবে।
{1:12} সে আমার নয়নের মণি, আমি তাকে তোমার কাছে ফেরৎ পাঠাচ্ছি।
{1:13} সুসমাচার প্রচারের জন্য আমার এই বন্দীদশায় আমি তাকে আমার কাছেই রাখতে চেয়েছিলাম, তাহলে সে তোমার হয়ে আমার সেবা করতে পারত।
{1:14} কিন্তু তোমার সম্মতি ছাড়া আমি কিছু করতে চাইনি। আমি চেয়েছিলাম তুমি স্বেচ্ছায় সম্মতি দাও, বাধ্য হয়ে নয়।
{1:15} হয়তো তাই সে কিছুদিনের জন্য তোমাকে ছেড়ে চলে এসেছিল যাতে তুমি চিরদিনের জন্য তাকে ফিরে পাও।
{1:16} তুমি হারিয়েছিলে দাস, এবার ফিরে পাবে ভাই। সে শুধু ক্রীতদাস নয়, তার চেয়ে বেশী। তাই মানুষ হিসাবে এবং একজন খ্রীষ্টভক্তরূপে সে আমার আদরের ধন এবং তোমারও একান্ত আপনজন।
{1:17} সুতরাং যদি আমাকে সহযোগী বলে মনে কর তাহলে আমাকে তুমি যেভাবে গ্রহণ করতে সেইভাবে তাকেও গ্রহণ করো।
{1:18} সে যদি তোমার কোন ক্ষতি করে থাকে বা তোমার কাছে কোন বিষয়ে ঋণী থাকে, তবে তা আমারই ঋণ হিসাবে ধর।
{1:19} আমি পৌল স্বহস্তে এই অঙ্গীকার পত্র লিখছি, আমিই তা পরিশোধ করব। তোমার জীবনটাই যে আমার কাছে বাঁধা সে কথা নাই বা বললাম।
{1:20} ভাই, খ্রীষ্টের সুবাদে আমি তোমার কাছ থেকে কিছু উপকার প্রত্যাশা করি। খ্রীষ্টের নামে তুমি এ বিষয়ে আমায় নিশ্চিন্ত করো।
{1:21} আমি বিশ্বাস করি তুমি আমার অনুগত, তাই একথা লিখলাম। আমি জানি, আমি যা বললাম তার চেয়েও তুমি বেশী কিছু করবে।
{1:22} এই সঙ্গে তুমি আমার থাকার ব্যবস্থা করে রেখ। আশা করি, তোমাদের প্রার্থনার ফলে ঈশ্বরের দয়ায় তোমাদের সঙ্গে আবার দেখা হবে।
{1:23} খ্রীষ্ট যীশুর জন্য আমার কারাসঙ্গী ইপাফ্রা তোমাকে শুভেচ্ছা জানাচ্ছেন।
{1:24} আমাদের সহকর্মী মার্ক আরিষ্টারখাস, দীমাস ও লুক এইসঙ্গে তোমাদের শুভেচ্ছা জানাচ্ছেন।
{1:25} প্রভু যীশু খ্রীষ্ট তোমাদের সকলের মঙ্গল করুন। আমেন।
