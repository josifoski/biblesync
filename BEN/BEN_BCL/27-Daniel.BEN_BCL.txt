{i1:1} দানিয়েল ও তাঁর সঙ্গীদের বিবরণ ( 1:1—6:28 ) নেবুকাডনেজারের রাজসভায় কয়েকজন তরুণ
{1:1} যিহুদীয়ারাজ যিহোয়াকিমের রাজত্বকালের তখন তৃতীয় বৎসর। এই সময়ে ব্যাবিলনরাজ নেবুকাডনেজার জেরুশালেম আক্রমণ করলেন। চারদিক থেকে ঘিরে ফেললেন নগর।
{1:2} তিনি যিহোয়াকীমকে বন্দী করলেন ও মন্দিরের কিছু মূল্যবান সম্পদ লুণ্ঠন করলেন। জগদীশ্বর প্রভু এইভাবে নেবুকাডনেজারের হাতে যিহোয়াকিমের পতন ঘটালেন। নেবুকাডনেজার ব্যাবিলনে তাঁর আরাধ্য দেবতাদের মন্দিরে কিছু বন্দীকে নিয়ে গেলেন আর লুণ্ঠিত সম্পদ সেই মন্দিরের কোষাগারে জমা রাখলেন।
{1:3} প্রধান সচিব অস্পনসকে রাজা ইসরায়েলী বন্দীদের মধ্যে থেকে রাজবংশজাত ও উচ্চবংশের কয়েকজন তরুণকে বেছে নিতে বললেন।
{1:4} আদেশ হল, এই তরুণদের সুদর্শন ও বুদ্ধিমান হওয়া চাই। তারা হবে সুশিক্ষিত ও জ্ঞানার্জনে পটু। শরীরে থাকবে না কোন খুঁত। তারা হবে রাজসভাসদ হবার উপযুক্ত পুরুষ। তাদের ব্যাবিলনীয়দের ভাষা ও সাহিত্য শেখাবার দায়িত্ব পড়ল অস্পনসের উপর।
{1:5} রাজা নির্দেশ দিলেন, রাজসভার পারিষদবর্গের জন্য যে আহার্য ধার্য করা আছে এই তরুণেরা প্রতিদিন সেই একই খাদ্য-পানীয় গ্রহণ করবে। তিন বৎসর এইভাবে তাদের শিক্ষা চলবে।
{1:6} যাদের বেছে নেওয়া হল তাদের মধ্যে ছিল দানিয়েল, হনানিয়, মীশায়েল ও অসরিয় নামে চারজন যিহুদা বংশীয় তরুণ।
{1:7} প্রধান সচিব তাদের নাম রাখলেন যথাক্রমে বেল্টশৎসর, শদ্রক, মৈশক ও অবেদনগো।
{1:8} দানিয়েল স্থির করলেন রাজার দেওয়া এই আহার্য গ্রহণ করে তিনি নিজেকে অশুচি করবেন না। তিনি এই বিষয়ে অস্পনসের অনুমতি চাইলেন।
{1:9} ঈশ্বর অস্পনসকে দানিয়েলের প্রতি সদয় করলেন।
{1:10} কিন্তু অস্পনস রাজার আদেশ অমান্য করতে সাহস করলেন না। তিনি দানিয়েলকে বললেনঃ দেখুন, আপনার খাদ্যতালিকা রাজা নিজে ঠিক করে দিয়েছেন। আপনার স্বাস্থ্য যদি অন্য তরুণদের মত সুস্থ সবল না হয়, তবে রাজা আমাকে মৃত্যুদণ্ড দেবেন।
{1:11} তখন দানিয়েল ও তাঁর তিন বন্ধুর তত্ত্বাবধানের জন্য যে ব্যক্তিকে অস্পনস নিযুক্ত করেছিলেন, দানিয়েল তাঁর শরণাপন্ন হলেন।
{1:12} বললেনঃ অনুগ্রহ করে আমাদের দিন দশেকের জন্য পরীক্ষা করে দেখুন। আমাদের শুধু নিরামিষ খাদ্য ও পানের জন্য জল দেবেন।
{1:13} তারপর যে তরুণেরা রাজ সভাসদদের জন্য নির্দিষ্ট খাদ্য-পানীয় গ্রহণ করবে, তাদের চেহারার সঙ্গে আমাদের চেহারা মিলিয়ে দেখবেন। দেখে আপনি তখন যা ভাল বুঝবেন তাই করবেন।
{1:14} তিনি দশদিনের জন্য তাঁদের পরীক্ষা করতে রাজী হলেন।
{1:15} নির্দিষ্ট সময়ের পর দেখা গেল যে যাদের রাজকীয় আহার দেওয়া হয়েছিল তাদের চেয়ে এই চারজন বেশী স্বাস্থ্যবান ও সবল।
{1:16} এই দেখে তিনি রাজকীয় খাদ্য পানীয়ের পরিবর্তে তাঁদের নিরামিষ আহারেরই ব্যবস্থা করলেন।
{1:17} ঈশ্বর এই চার তরুণকে সাহিত্য ও দর্শনশাস্ত্রে ব্যুৎপত্তি দান করলেন। আর দানিয়েলকে তিনি আর একটি বিশেষ ক্ষমতা দান করলেন — স্বপ্ন ও দিব্যদর্শন ব্যাখ্যা করার ক্ষমতা।
{1:18} রাজনির্ধারিত তিন বৎসর পার হলে অস্পনস এই সব তরুণদের নেবুকাডনেজারের কাছে উপস্থিত করলেন।
{1:19} রাজা প্রত্যেকের সঙ্গে কথাবার্তা বললেন। এদের মধ্যে দানিয়েল, হনানিয়, মীশায়েল ও অসরিয়কেই সকলের চেয়ে রাজার বেশী ভাল লাগল। তাই তাঁরা রাজসভাসদ হিসাবে গৃহীত হলেন।
{1:20} রাজা যে প্রশ্নই জিজ্ঞাসা করেন বা যে কোন সমস্যাই উত্থাপন করেন, দেখা যায় যে রাজ্যের যে কোন ভবিষ্যৎ-বক্তা বা জাদুকরের চেয়ে এই চারজন সে বিষয়ে দশগুণ বেশী অবগত।
{1:21} পারস্য সম্রাট কোরস যখন ব্যাবিলনকে পদানত করেন সেই সময় পর্যন্ত দানিয়েল রাজসভা অলঙ্কৃত করেছিলেন।
{i2:1} নেবুকাডনেজারের স্বপ্ন
{2:1} নেবুকাডনেজারের রাজত্বের তখন দ্বিতীয় বৎসর চলছে। এই সময় তিনি একটি স্বপ্ন দেখলেন। স্বপ্নটি তাঁকে ভাবিয়ে তুলল, তাঁর চোখে ঘুম নেই।
{2:2} তিনি রাজ্যের সমস্ত ভবিষ্যৎ দ্রষ্টা, জাদুকর, মায়াবী ও জ্যোতিষী পণ্ডিতদের ডেকে পাঠালেন। স্বপ্নটি কি — রাজেকে বুঝাতে হবে। তাঁরা যখন এসে উপস্থিত হলেন,
{2:3} রাজা তাঁদের বললেনঃ আমি একটি স্বপ্ন দেখে বড় উদ্বিগ্ন হয়েছি। এই স্বপ্নের অর্থ জানতে চাই।
{2:4} তাঁরা অরামীয় ভাষায় উত্তর দিলেনঃ মহারাজ চিরজীবী হোন। আপনি কি স্বপ্ন দেখেছেন বলুন, আমরা আপনার স্বপ্নের তাৎপর্য ব্যাখ্যা করে দেব।
{2:5} রাজা বললেনঃ আমার ইচ্ছা, আমার স্বপ্ন ও তার তাৎপর্য দুই-ই আপনাদের বলতে হবে। যদি বলতে না পারেন তবে আপনাদের অঙ্গ-প্রত্যঙ্গ ছিঁড়ে ফেলা হবে আর আপনাদের ঘরবাড়ি ধ্বংসস্তূপে পরিণত করা হবে।
{2:6} আর যদি স্বপ্ন ও স্বপ্নের অর্থ দুই-ই বলতে পারেন তবে আপনাদের উপযুক্ত পুরস্কার দেব ও মহাসম্মানে ভূষিত করব। এবার বলুন, আমি কি স্বপ্ন দেখেছি ও তার অর্থ কি?
{2:7} তাঁরা বললেলনঃ মহারাজ, আমাদের শুধু বলুন আপনি কি স্বপ্ন দেখেছেন। আমরা তার অর্থ বলে দেব।
{2:8} এই কথা শুনে রাজা রেগে গিয়ে বললেনঃ
{2:9} যা ভেবেছি ঠিক তাই! আপনারা এইভাবে সময় নেবার চেষ্টা করছেন, কারণ আপনারা জানেন, আমি কি স্বপ্ন দেখেছি তা বলতে না পারলে আপনাদের সকলকেই একই শাস্তি দেওয়া হবে। আপনারা সবাই মিলে ঠিক করেছেন যে আমাকে প্রবঞ্চনা করে সময় কাটাবেন। ভেবেছেন, সময়ে সব কিছু ঠিক হয়ে যাবে। যদি স্বপ্নটি কি ছিল বলতে পারেন তবেই বুঝব স্বপ্নের অর্থও আপনারা বলতে পারবেন।
{2:10} জ্যোতিষী পণ্ডিতেরা বললেন, মহারাজ, আপনি যা জানতে চান তা বলার মত লোক জগতে নেই। আজ পর্যন্ত কোন রাজা, তিনি যত বড় ও ক্ষমতাশালীই হোন না কেন, ভবিষ্যৎ দ্রষ্টা, জাদুকর বা মায়াবীদের কাছে এমন কথা কোনদিন জানতে চাননি।
{2:11} মহারাজ, যে কথা জানতে চাইছেন সে কথা বলা এতই দুরূহ যে দেবতারা ছাড়া কারও পক্ষে এ সবের উত্তর দেওয়া সম্ভব নয়। মানুষের জগতে কি তাঁদের পাওয়া যায়?
{2:12} এই কথা শুনে রাজা রাগে জ্বলে উঠলেন। ব্যাবিলনের রাজদরবারে যত পণ্ডিত ছিলেন সকলকে তিনি হত্যা করার আদেশ দিলেন।
{2:13} তাঁদের প্রত্যেককে বধ করার হুকুম জারী হয়ে গেল। দানিয়েল ও তাঁর তিন বন্ধুও এই হুকুমের আওতায় পড়লেন।
{i2:14} দানিয়েলের কাছে স্বপ্নের অর্থপ্রকাশ
{2:14} রাজার প্রহরীদের অধ্যক্ষ অরিয়োকের উপরে ছিল মৃত্যুদণ্ডাদেশ সম্পাদন করার ভার। দানিয়েল গেলের তাঁর কাছে। সুচতুরভাবে তাঁর বক্তব্য রাখলেন।
{2:15} বললেন, মহাশয়, আপনি রাজ প্রতিনিধি, আপনি বলুন, রাজা কেন এত কঠোর দণ্ডাদেশ দিয়েছেন? অরিয়োক তাঁকে সব বৃত্তান্ত বললেন।
{2:16} সঙ্গে সঙ্গে দানিয়েল রাজার কাছে গেলেন এবং তিনি নিজে স্বপ্নটি ব্যাখ্যা করবেন এই প্রতিশ্রুতি দিয়ে রাজার কাছ থেকে কিছু সময় চেয়ে নিলেন।
{2:17} এরপর তিনি বাড়ি ফিরে তাঁর বন্ধু হনানিয়, মীশায়েল ও অসরিয়কে সব কথা বললেন।
{2:18} তারপর বললেনঃ প্রার্থনা কর, ভগবৎকৃপা ভিক্ষা কর, যেন ঈশ্বর এই স্বপ্নেরর রহস্য উদ্ঘাটন করেন, যেন ব্যাবিলনের এই পণ্ডিতেরা ও আমরা বিনাশের হাত থেকে রক্ষা পাই।
{2:19} সেই রাতেই একটি দর্শনে দানিয়েলের কাছে রাজার স্বপ্নের রহস্য উদ্ঘাটিত হল। তিনি ভগবৎ-প্রশংসায় মুখর হয়ে প্রার্থনা করলেনঃ
{2:20} যুগে যুগে পরমেশ্বরের জয় হোক! পরমজ্ঞানে তিনি পূর্ণ, মহাপরাক্রমী তিনি
{2:21} ষড় ঋতু তাঁর কথা মেনে চলে, কাল আবর্তিত হয় তাঁরই ঈঙ্গিতে, নৃপতিরা আসে যায় তাঁরই অঙ্গুলি হেলনে, জ্ঞানবুদ্ধি বিবেচনা তাঁরই দান।
{2:22} রহস্যাবৃত গভীর তত্ত্ব তিনিই ব্যক্ত করেন, আঁধারের বুকে গোপনে যা আছে, সবই তাঁর জানা, মহিমাময় জ্যোতি সমাবৃত তিনি।
{2:23} হে আমার পিতৃপিতামহের ঈশ্বর, সসম্ভ্রমে করি তোমার গুণকীর্তন।আমাকে দিয়েছ তুমি জ্ঞানের গরিমা, দিয়েছ আমাদের প্রার্থনার উত্তর, রাজস্বপ্নের রহস্য তুমি করেছ উন্মোচন।
{i2:24} রাজার স্বপ্ন ও স্বপ্নের অর্থ
{2:24} ব্যাবিলনের সমস্ত পণ্ডিতদের মৃত্যুদণ্ড সম্পাদনের ভার ছিল অরিয়োকের উপর। দানিয়েল ছুটে গেলেন তাঁর কাছে। বললেনঃ ওদের এখনই বধ করবেন না। আমাকে রাজার কাছে নিয়ে চলুন। আমি তাঁকে তাঁর স্বপ্নের অর্থ বুঝিয়ে দেব।
{2:25} অরিয়োক তৎক্ষনাৎ দানিয়েলকে সম্রাট নেবুকাডনেজারের সম্মুখে উপস্থিত করলেন। বললেন, হে রাজন্, ইহুদি বন্দীদের মধ্যে থেকে একজনকে খুঁজে পেয়েছি যে আপনার স্বপ্নের অর্থ বলে দিতে পারবে।
{2:26} দানিয়েল অর্থাৎ বেল্টশৎসরকে রাজা জিজ্ঞাসা করলেনঃ তুমি বলতে পারবে আমি কি স্বপ্ন দেখেছি ও তার অর্থ কি?
{2:27} উত্তরে দানিয়েল বললেনঃ মহারাজ, এ ক্ষমতা কারও নেই। কোন পণ্ডিত, জাদুকর, গণৎকার বা জ্যোতিষী কারও পক্ষেই আপনি যা জানতে চান তা বলা সম্ভব নয়।
{2:28} কিন্তু একজন আছেন। তিনি স্বর্গমর্ত্যের অধীশ্বর। তিনি নিগূঢ় রহস্যকে মানুষের কাছে প্রকাশ করেন। তিনি আপনাকে দেখিয়েছেন ভবিষ্যতে কি ঘটবে। এখন স্বপ্নে আপনি যে দর্শন পেয়েছেন সেটি আমি বর্ণনা করব।
{2:29} নিদ্রার মধ্যে, হে মহারাজ, ভবিষ্যতে যা ঘটবে সেই বিষয়ে আপনি দর্শন পেয়েছিলেন। ঈশ্বর যিনি অজানা ভবিষ্যৎ মানুষের কাছে ব্যক্ত করেন তিনিই আপনাকে জানিয়েছেন, ভবিষ্যতে কি ঘটতে চলেছে।
{2:30} আপনার স্বপ্নের গোপন রহস্য আমার কাছে প্রকাশিত, হয়েছে। অবশ্য তার অর্থ এই নয় যে আমি অন্যদের তুলনায় বেশী বিচক্ষণ। এর একটিই উদ্দেশ্য। সেই উদ্দেশ্য এই যে আপনি যেন আপনার স্বপ্নের অর্থ বুঝতে পারেন এবং যে সত্য আপনার কাছে উদ্ঘাটন করা হয়েছে সেটি উপলব্ধি করতে পারেন।
{2:31} মহারাজ, স্বপ্ন দর্শনে আপনি একটি বিশালকায় মূর্তি দেখেছিলেন। সেটি ছিল দাঁড়িয়ে। বিকট, বীভৎস সেই মূর্তি। তার গা থেকে যেন ছটা বের হচ্ছিল।
{2:32} তার মাথা ও মুখ উজ্জ্বল সোনা দিয়ে তৈরী, বক্ষদেশ ও দুই হাত রূপোর, কোমর থেকে হাঁটুর উপর পর্যন্ত পিতল দিয়ে গড়া।
{2:33} পা দুটি লোহার আর পায়ের পাতা লোহা আর মাটি মিশিয়ে তৈরী করা হয়েছে।
{2:34} আপনি যখন সেই দিকে তাকিয়ে ছিলেন, সেই সময়ে পাহাড়ের চূড়া থেকে বিরাট একটি প্রস্তরখণ্ড খসে পড়ল। কেউ কিন্তু সেটাকে স্থানচ্যুত করেনি। পাথরটি এসে মূর্তির লোহা ও মাটি মিশিয়ে তৈরী পায়ের উপর আছড়ে পড়ল। পা দুটি চুরমার হয়ে গেল।
{2:35} সঙ্গে সঙ্গে লোহা, মাটি, পিতল, রূপো, সোনা সব কিছু একেবারে গুঁড়িয়ে ধূলো হয়ে গেল। বাতাস তুষের মত উড়িয়ে নিয়ে গেল সেই ধূলো। তার চিহ্নমাত্র রইল না। এদিকে পাথরটি ক্রমে এক বিশাল পর্বতে পরিণত হল। সেই পর্বত ক্রমে সারা পৃথিবী জুড়ে বিস্তারিত হল।
{2:36} মহারাজ, স্বপ্নে আপনি এই দৃশ্য দেখেছিলেন। এবারে আমি বলব স্বপ্নটির অর্থ কি?
{2:37} হে রাজন! রাজরাজেশ্বর আপনি। জগদীশ্বর প্রভু আপনাকে সম্রাটের আসনে বসিয়েছেন। ক্ষমতা, সম্মান ও প্রতিপত্তির চরম শিখরে এনেছেন।
{2:38} সমগ্র জগৎ এমকি পশুপক্ষীও আপনার রাজছত্রতলে। মূর্তির সেই স্বর্ণময় মস্তক আপনি স্বয়ং।
{2:39} আপনার পরে আসবে আরেকটি সাম্রাজ্য। তবে এত উন্নত নয়। তারপর আসবে আরেকটি। এটি সেই পিতলের অংশ। জগৎব্যাপী হবে তার আদিপত্য।
{2:40} এরপর চতুর্থ সাম্রাজ্য। এ সাম্রাজ্য হবে লোহার মত কঠিন। লোহা যেমন সব কিছু ভেঙ্গে চূরমার করে দেয় তেমনি এই সাম্রাজ্যও ঐ সমস্ত সাম্রাজ্যকে গুঁড়িয়ে ফেলবে।
{2:41} আপনি দেখেছেন, পায়ের পাতা ও আঙ্গুলগুলি লোহা ও মাটির সংমিশ্রণে তৈরী। এর অর্থ হলঃ এই সাম্রাজ্যও দুই রকম অবস্থার সংমিশ্রণ। লোহার কাঠিন্য কিছুটা তার মধ্যে থাকবে। কারণ লোহার সঙ্গে মাটি মিশান ছিল।
{2:42} লোহা ও মাটির সংমিশ্রণে তৈরী পায়ের আঙ্গুলগুলি দেখায় যে এই সাম্রাজ্যের কিছু অংশ হবে সবল আর কিছু অংশ দুর্বল।
{2:43} আপনি লক্ষ্য করেছেন, লোহার সঙ্গে মাটি মিশানো ছিল। এর তাৎপর্য এই: সাম্রাজ্যের বিভিন্ন দেশীয় রাজবংশগুলি বিবাহসূত্রে আবদ্ধ হয়ে সাম্রাজ্যের ঐক্য বজায় রাখার চেষ্টা করবে। কিন্তু লোহা আর মাটি যেমন এক হয়না, সেই রকম তাদের প্রচেষ্টাও বিফল হবে।
{2:44} এই সব রাজাদের রাজত্বের সময়ে স্বর্গমর্ত্যের অধীশ্বর এমন একটি রাজ্যের প্রতিষ্ঠা করবেন যে রাজ্য কেউ কোনদিন ধ্বংস করতে পারবে না বা কারও অধিকারে যাবে না কিন্তু এই সাম্রাজ্য ঐ সমস্ত রাজ্যকে নিঃশেষে ভেঙ্গে গুড়িয়ে দেবে আর নিজে হবে চিরস্থায়ী।
{2:45} আপনি আরও দেখেছেন, কেউ স্থানচ্যূত না করা সত্ত্বেও কিভাবে পর্বতচূড়া থেকে একটি পাথর খসে পড়ে লোহা, পিতল, মাটির, রূপো ও সোনা দিয়ে গড়া মূর্তিটির উপর আছড়ে পড়ল। এর দ্বারা পরমেশ্বর আপনাকে দেখাচ্ছেন ভবিষ্যতে কি ঘটবে। মহারাজ, আপনি যে স্বপ্ন দেখছিলেন আমি অবিকল তার বর্ণনা দিয়েছি ও স্বপ্নের প্রকৃত অর্থও বুঝিয়ে দিয়েছি।
{i2:46} দানিয়েলের রাজপুরস্কার লাভ
{2:46} সম্রাট নেবুকাডনেজার ভূমিষ্ঠ হয়ে দানিয়েলকে প্রণাম করলেন ও দানিয়েলের কাছে হোমবলি ও নৈবেদ্য নিবেদন করতে আদেশ দিলেন।
{2:47} রাজা বললেন, আপনার দেবতা শ্রেষ্ঠ দেবতা, রাজগণের প্রভু তিনি। রহস্যের অন্ধকারে লুকানো বিষয় তিনি প্রকাশ করেন। আমি একথা বলছি কারণ আপনি নিগূঢ় রহস্য উদ্ঘাটন করেছেন।
{2:48} দানিয়েলকে রাজা উচ্চপদে প্রতিষ্ঠিত করলেন, মূল্যবান উপহার দিয়ে পুরস্কৃত করলেন এবং তাঁর হাতে তুলে দিলেন ব্যাবিলন প্রদেশের কর্তৃত্বভার। রাজ উপদেষ্টাদের প্রধান হিসাবে তিনি তাঁকে নিযুক্ত করলেন।
{2:49} দানিয়েলের পরামর্শে রাজা শদ্রক, মৈশক ও অবেদনগোকে ব্যাবিলন প্রদেশের বিভিন্ন বিভাগের কর্তা হিসাবে নিযুক্ত করলেন। কিন্তু দানিয়েলের স্থান হল একেবারে রাজ সভাতেই।
{i3:1} স্বর্ণমূর্তি পূজার আদেশ
{3:1} সম্রাট নেবুকাডনেজারের আদেশে একটি সোনার মূর্তি গড়া হল। মূর্তিটি উচ্চতায় ষাট হাত, চওড়ায় ছয় হাত । রাজা মূর্তিটিকে ব্যাবিলন প্রদেশের দূরে সমভূমিতে স্থাপন করলেন।
{3:2} তারপর দেশের সমস্ত উচ্চপদস্থ আধিকারিকদের এই মূর্তি প্রতিষ্ঠা উপলক্ষ্যে সমবেত হবার জন্য আদেশ জারী করলেন। রাজন্যবর্গ, রাজ্যপাল, সামরিক প্রশাসক, কোষাধ্যক্ষ, উপদেষ্টা ও বিচারপতি প্রভৃতি প্রত্যেক উচ্চপদস্থ আধিকারিককে রাজ-আমন্ত্রণ পাঠান হল যেন তাঁরা সকলে রাজার স্থাপিত মূর্তির প্রতিষ্ঠা উপলক্ষ্যে উপস্থিত থাকেন।
{3:3} যখন সকলে এসে প্রতিষ্ঠা উৎসবে মূর্তির সামনে সমবেত হলেন,
{3:4} রাজঘোষক উচ্চকণ্ঠে ঘোষণা করলেনঃ নানা জাতি, নানা গোষ্ঠীর প্রতিনিধিগণ, নানা ভাষাভাষী মানুষের প্রতিনিধিগণ
{3:5} শুনুন আপনারা, রাজার আদেশ — তূরী, বাঁশী, বীণা, মৃদঙ্গ প্রভৃতি নানা বাদ্য একসঙ্গে বেজে উঠলেই আপনারা রাজা নেবুকাডনেজারের স্থাপিত স্বর্ণমূর্তিকে ভূমিষ্ঠ হয়ে প্রণাম ও আরাধনা করবেন।
{3:6} যদি কেউ প্রণাম ও আরাধনা না করেন, তাঁকে সঙ্গে সঙ্গে জ্বলন্ত অগ্নিকুণ্ডে নিক্ষেপ করা হবে।
{3:7} অতএব নানা জাতিবৃন্দের ও নানা ভাষাভাষী সমস্ত মানুষ তূরী, বাঁশী, বীণা ও মৃদঙ্গ ইত্যাদি বেজে ওঠার সঙ্গে সঙ্গে রাজা নেবুকাডনেজারের স্থাপিত সোনার মূর্তির সামনে ভূমিষ্ঠ হয়ে সেটির আরাধনা করলেন।
{i3:8} অগ্নিকুণ্ডে দানিয়েলের তিন বন্ধু
{3:8} ব্যাবিলনবাসীদের মধ্যে কিছু লোক তখন সুযোগ নিয়ে ইহুদীদের বিরুদ্ধে অপবাদ রটনা করে তাদের অভিযুক্ত করার সুযোগ নিল।
{3:9} তারা রাজা নেবুকাডনেজারের কাছে এসে বলল, মহারাজ চিরজীবী হোন!
{3:10} মহারাজ হুকুম জারী করেছিলেন যে, যে মুহূর্তে সব বাদ্যযন্ত্র বেজে উঠবে সেই মুহূর্তে সকলে ভূমিষ্ঠ হয়ে সোনার মূর্তিটিকে প্রণাম করবে,
{3:11} আর যদি কেউ এইভাবে মূর্তিটির পূজা না করে, তবে তাকে জ্বলন্ত অগ্নিকুণ্ডে নিক্ষেপ করা হবে।
{3:12} হে রাজন, শদ্রক, মৈশক ও অবেদনগো নামে যে ইহুদীদের আপনি ব্যাবিলন প্রদেশের বিভাগীয় কর্তা হিসাবে নিযুক্ত করেছেন তারা আপনার আদেশ অমান্য করে চলেছে। তারা আপনার দেবতাদের পূজা করে না। আপনার স্থাপিত মূর্তিরও পূজা করে না।
{3:13} এই শুনে রাজা রাগে জ্বলে উঠলেন ও শদ্রক, মৈশক ও অবেদনগোকে তাঁর সামনে হাজির করার আদেশ দিলেন।
{3:14} তাঁদের নিয়ে আসা হলে রাজা তাঁদের বললেন, শদ্রক, মৈশক ও অবেদনগো, এ কথা কি সত্য যে তোমরা স্থির করেছ তোমরা আমার দেবতাদের ও আমার স্থাপিত মূর্তির পূজা তোমরা করবে না?
{3:15} এখানও যদি তূরী, বাঁশী, বীণা মৃদঙ্গ ইত্যাদি বাদ্যযন্ত্র বেজে ওঠার সঙ্গে সঙ্গে ভূমিষ্ঠ হয়ে এই মূর্তির পূজা কর তো ভাল। নচেৎ সেই মুহূর্তে তোমাদের জ্বলন্ত অগ্নিকুণ্ডে ফেলে দেওয়া হবে। দেখি কোন্ দেবতা আমার হাত থেকে তোমাদের রক্ষা করে।
{3:16} শদ্রক, মৈশক ও অবেদনগো বললেন, মহারাজ, এ বিষয়ে বাদানুবাদের কোন প্রয়োজন নেই।
{3:17} যদি আমাদের আরাধ্য ঈশ্বর আমাদের জ্বলন্ত অগ্নিকুণ্ড থেকে উদ্ধার করতে সমর্থ হন, তবে তিনি নিশ্চয়ই আপনার হাত থেকে আমাদের উদ্ধার করবেন।
{3:18} আর যদি তিনি নাও উদ্ধার করেন তবুও হে মহারাজ, আপনি নিঃসন্দেহে জেনে রাখুন যে আপনার দেবতার পূজা করা অথবা আপনার স্থাপিত সোনার মূর্তির সামনে নত হওয়া আমাদের পক্ষে অসম্ভব।
{i3:19} তিন বন্ধুর মৃত্যুদণ্ড
{3:19} প্রচণ্ড ক্রোধে দিশেহারা হলেন নেবুকাডনেজার। রক্তচক্ষু নিয়ে তাকালেন শদ্রক, মৈশক ও অবেদনগোর দিকে। লোকদের আদেশ দিলনে অগ্নিকুণ্ডের তাপ সাত গুণ বাড়িয়ে দিতে।
{3:20} তারপর সৈন্যদের মধ্যে থেকে সব চেয়ে বলবান কয়েকজনকে আদেশ দিলনে এই তিনজনকে বেঁধে জ্বলন্ত অগ্নিকুণ্ডে নিক্ষেপ করতে।
{3:21} তারা তিনজনকে জামা পোষাক পরিচ্ছদ এমন কি উষ্ণীষ শুদ্ধ বেঁধে জ্বলন্ত অগ্নিকুণ্ডে নিক্ষেপ করল।
{3:22} এদিকে রাজার কঠোর আদেশ অনুযায়ী অগ্নিকুণ্ডের তাপ বাড়িয়ে এত প্রচণ্ড করা হল যে, যারা তাদের অগুনে নিক্ষেপ করল তারা নিজেরাই সেই আগুনের হল্কায় পুড়ে মারা গেল।
{3:23} আর শদ্রক, মৈশক ও অবেদনগো হাত পা বাঁধা অবস্থায় জ্বলন্ত আগুনের মধ্যে গিয়ে পড়লেন।
{3:24} হঠাৎ নেবুকাডনেজার বিস্ময়ে আসন ছেড়ে লাফিয়ে উঠলেন। অমাত্যদের দিকে চেয়ে বলে উঠলেন, আমরা তিনজন লোককে বেঁধে আগুনে ফেললাম না? সবাই বলে উঠল, হ্যাঁ, হ্যাঁ।
{3:25} রাজার বললেন, তাহলে চারজনকে আগুনের মধ্যে চলে ফিরে বেড়াতে দেখছি কি করে? ওদের তো হাত-পা বাঁধা নেই, ওদের গায়ে একটা আঁচড়ও লাগেনি — আবার দেখছি দেবতুল্য চতুর্থ একজনকে।
{i3:26} তিনজনের মুক্তিলাভ ও পদোন্নতি
{3:26} নেবুকাডনেজার তখন অগ্নিকুণ্ডের প্রবেশপথের কাছে গিয়ে ডাকলেন, পরমেশ্বরের সেবক শদ্রক, মৈশক ও অবেদনগো, বেরিয়ে এস। সঙ্গে সঙ্গে তাঁরা বেরিয়ে এলেন।
{3:27} রাজারা, রাজ্যপালেরা, সামরিক প্রশাসকেরা ও অমাত্যবর্গ সকলে ভিড় করে এগিয়ে এলেন তাঁদের দেখতে। দেখলেন, আগুন তাঁদের স্পর্শও করতে পারেনি। তাঁদের চুল, তাঁদের পোষাক-পরিচ্ছদ কোন কিছুতেই আগুনের আঁচ লাগেনি, এমনকি তাঁদের গায়ে আগুনের পোড়া গন্ধ পর্যন্ত নেই।
{3:28} রাজা বলে উঠলেন, শদ্রক, মৈশক ও অবেদনগোর আরাধ্য ঈশ্বরের মহিমা হোক! তিনি আপন দূত পাঠিয়ে এই তিনজনকে উদ্ধার করেছেন। তাঁরা তাঁর উপর নির্ভর করে আমার আদেশ অমান্য করেছেন। এঁরা নিজেদের জীবন বিপন্ন করেও নিজেদের আরাধ্য দেবতা ভিন্ন আর কোন দেবতার পূজা করতে অস্বীকার করেছেন।
{3:29} এখন আমার আদেশ এই শদ্রক, মৈশক ও অবেদনগোর আরাধ্য ঈশ্বরের বিরুদ্ধে যদি কেউ কোন কথা বলে সে যে জাতি, গোষ্ঠী বা ভাষাভাষীই হোক না কেন, তার অঙ্গ-প্রত্যঙ্গ ছিঁড়ে ফেলা হবে। তার ঘরবাড়ি ভেঙ্গে গুঁড়িয়ে দেওয়া হবে। কারণ এইভাবে উদ্ধার করার ক্ষমতা আর কোন দেবতার নেই।
{3:30} শদ্রক, মৈশক ও অবেদনগোকে রাজা ব্যাবিলন প্রদেশের আরও উঁচু পদে নিযুক্ত করলেন।
{i4:1} নেবুকাডনেজারের দ্বিতীয় স্বপ্ন
{4:1} পৃথিবীর প্রত্যেক জাতি, গোষ্ঠী ও প্রত্যেক ভাষাভাষী মানুষের কাছে রাজা নেবুকাডনেজার লিখে পাঠালেনঃ তোমাদের শান্তি অক্ষয় হোক!
{4:2} পরমেশ্বর আমাকে তাঁর যে অলৌকিক ক্রিয়াকর্ম দেখিয়েছেন সেগুলি তোমাদের জানাতে চাই।
{4:3} কি অপূর্ব ঈশ্বরের অলৌকিক কাজ। তিনি দেখান আমাদের সেই পরমাশ্চর্য কর্মের মহিমা, মহাশক্তির পরিচয় বিধৃত রয়েছে তাঁর অলৌকিক কর্মের মাঝে, তিনি শাশ্বত রাজা, তাঁর রাজত্ব আনন্তকাল স্থায়ী।
{4:4} আপন রাজপ্রাসাদে মহাসুখে ঐশ্বর্যের মাঝে ছিলাম আমি।
{4:5} একদিন ঘুমের মধ্যে এল দুঃস্বপ্ন, দর্শনে দেখলাম ভয়ঙ্কর দৃশ্য।
{4:6} ব্যাবিলনের রাজ-উপদেষ্টাদের প্রত্যেককে ডেকে পাঠালাম। স্বপ্নের আর্থ কেউ যদি বলে দিতে পারেন।
{4:7} ভবিষ্যৎ দ্রষ্টা, জাদুকর, গণক, জ্যোতিষী যে যেখানে ছিলেন সকলকে নিয়ে আসা হল। আমি স্বপ্নটি তাঁদের বললাম কিন্তু কেউ তার ব্যাখ্যা দিতে পারলেন না।
{4:8} তারপর এলেন দানিয়েল। তিনিই বেল্টশৎসর। আমাদের দেবতাদের নামে তাঁর নাম বেল্টশৎসর রাখা হয়েছে। পবিত্র ঈশ্বরের আত্মা তাঁর অন্তরে অধিষ্ঠান করেন। তাই আমি আমার স্বপ্নটি তাঁকে বললাম। বললাম,
{4:9} প্রধান রাজ-উপদেষ্টা বেল্টশৎসর, আমি জানি ঈশ্বরের আত্মা আপনার অন্তরে অধিষ্ঠান করেন। কোন রহস্যের তত্ত্ব উদ্ঘাটন আপনার অসাদ্য নয়। আমার স্বপ্নের অর্থ বুঝিয়ে দিন। স্বপ্নটি এই:
{4:10} ঘুমের মধ্যে দেখলাম, পৃথিবীর ঠিক মাঝখানে দাঁড়িয়ে আছে একটি প্রকাণ্ড বৃক্ষ।
{4:11} ক্রমে সেটা আরও বাড়তে লাগল। বাড়তে বাড়তে হয়ে উঠল গগনস্পর্শী। পৃথিবীর যে কোন জায়গা থেকে দেখতে পাওয়া যায় তাকে।
{4:12} গাছের পাতাগুলি ভারী সুন্দর। ফলের ভারে নুয়ে পড়ছে ডালপালা। বিশ্বচরাচর সে ফল খেয়েও ফুরাতে পারে না। গাছের ছায়ায় বন্যপশু বিশ্রাম করছে। পাখিরা ডালে ডালে বাসা বেঁধেছে। পৃথিবীর সকলে সে গাছ থেকে আহার সংগ্রহ করছে।
{4:13} কি দেখলাম ভাবছি, এমন সময়ে দেখলাম স্বর্গ থেকে এক দূত নেমে আসছেন, চারিদিকে তাঁর সতর্ক দৃষ্টি।
{4:14} তিনি উচ্চকণ্ঠে ঘোষণা করলেনঃ গাছটিকে কেটে ফেলা হোক, ডালপালা কেটে দাও, পাতাগুলি সব ছেঁটে ফেল, তার সব ফল চারিদিকে ছড়িয়ে ছিটিয়ে দেওয়া হোক। কোন পশুপাখি এ গাছের আশ্রয়ে আর থাকবে না।
{4:15} শুধু গুঁড়িটা যেমন আছে তেমনিই ঘাসের মধ্যে পড়ে থাক। সেখানে সেটিকে লোহা আর পিতলের শিকল দিয়ে বেঁধে রাখ।
{4:16} সাত বছর সে তার মানুষের বোধবুদ্ধি হারিয়ে পশুর মত আচরণ করবে।
{4:17} সতর্ক প্রহরায় রত স্বর্গদূতদের এই সিদ্ধান্ত। অতএব প্রত্যেক মানুষ এই কথা জেনে রাখুক যে পৃথিবীর সব রাজ্য ও শাসনক্ষমতা সর্বাধিপতি প্রভু পরমেশ্বরের কর্তৃত্বাধীন। তিনি যাকে ভাল মনে করেন তার উপর এই সবের কর্তৃত্বভার অর্পণ করেন — সে ব্যক্তি যত নগণ্যই হোক না কেন।
{4:18} রাজা নেবুকাডনেজার বললেন, এই হল আমার স্বপ্ন। বেল্টশৎসর, আমাকে স্বপ্নটির অর্থ বুঝিয়ে দিল। রাজ-উপদেষ্টাদের কেউই পারেন নি এর অর্থ ব্যাখ্যা করতে। কিন্তু আপনি পারবেন কারণ দৈব আত্মা আপনার অন্তরে অবস্থান করেন।
{i4:19} স্বপ্নের ব্যাখ্যা
{4:19} দানিয়েল এই স্বপ্নের কথা শুনে আতঙ্কে বোবা হয়ে গেলেন। রাজা বললেন, বেল্টশৎসর, স্বপ্ন ও তার অর্থ বুঝে বিহ্বল হবেন না। বেল্টশৎসর বললেন, মহারাজ, এ স্বপ্ন ও স্বপ্নের বার্তা আপনার শত্রুদের উপর প্রযোজ্য হোক।
{4:20} আপনি যে গাছটি দেখেছিলেন সেটি এত বড় যে জগতের সব জায়গা থেকে সেটিকে দেখা যায়।
{4:21} তার পাতাগুলি সুদৃশ্য, বিশ্বচরাচর তার ফল খেয়ে ফুরাতে পারে না। বন্যপশুরা তার ছায়ায় বিশ্রাম করছে, পাখিরা তার ডালে ডালে বাসা বেঁধেছে।
{4:22} মহারাজ, আপনিই সেই মহীরূহ, সুদীর্ঘ ও সতেজ। আকাশছোঁয়া আপনার মহিমা, জগৎজোড়া আপনার আধিপত্য।
{4:23} আপনি যখন এই দৃশ্য দেখছিলেন সেই সময় এক স্বর্গদূত নেমে এলেন। তিনি বললেনঃ গাছটিকে কেটে ফেল, একেবারে নষ্ট করে দাও। শুধু গুঁড়িটি যেমন আছে তেমনি থাক। লোহা আর পেতলের শিকল দিয়ে ওটাকে বেঁধে ফেল। মাঠের ঘাসের মধ্যে পড়ে থাক ওটা। শিশিরে ভিজুক এই গুঁড়িটা। সাতবছর জন্তুজানোয়ারের সঙ্গে বসবাস করুক সে।
{4:24} মহারাজ, এই ঘোষণার মধ্যেই রয়েছে আপনার ভাবী জীবনের ঘটনাবলীর সঙ্কেত। প্রভু পরমেশ্বর ঘোষণা করেছেনঃ
{4:25} মানুষের সমাজ থেকে আপনাকে দূর করে দেওয়া হবে। পশুদের সঙ্গে আপনাকে বসবাস করতে হবে। সাত বছর আপনাকে বলদের মত ঘাস খেয়ে থাকতে হবে, খোলা মাঠে শুয়ে শিশিরে ভিজতে হবে। তখন আপনি মানতে বাধ্য হবেন যে সর্বাধিপতি প্রভু পরমেশ্বরই জগতের সমস্ত রাজ্যের প্রকৃত অধিপতি। তিনি যাকে চান তারই হাতে তুলে দেন কর্তৃত্বভার।
{4:26} আদেশ হল, গুঁড়িটি যেমন আছে তেমনি থাক। এর অর্থ: আপনি যখন স্বীকার করবেন ঈশ্বরই জগতের প্রকৃত অধিপতি, তখনই আপনি আবার ফিরে পাবেন আপনার রাজত্ব।
{4:27} অতএব হে রাজন, আমার কথা শুনুন, ন্যায্য আচরণ করুন ও দীনদরিদ্রের প্রতি দয়াপরবশ হোন। হয়তো আপনার সুদিন আরও কিছুকাল বজায় থাকবে।
{4:28} নেবুকাডনেজারের জীবনে একদিন এই সব কিছুই সত্য হয়ে উঠেছিল।
{4:29} মাত্র এক বছর পরের কথা, একদিন তিনি ব্যাবিলনের রাজপ্রাসাদের ছাদে বেড়াচ্ছিলেন।
{4:30} তিনি আপন মনে বললেন, অপূর্ব এই ব্যাবিলন! অনুপম আমার এই রাজধানী। আমারই হাতে গড়া। আমার বৈভব, আমারই পরাক্রমের নিদর্শনস্বরূপ আমি একে গড়ে তুলেছি। এ আমারই গৌরব ঘোষণা করে।
{4:31} কথাগুলি শেষ হতে না হতেই স্বর্গ থেকে এক দৈববাণী ভেসে এল: রাজা নেবুকাডনেজার শোন, তোমার রাজক্ষমতা তোমার কাছ থেকে কেড়ে নেওয়া হবে।
{4:32} মানুষের সমাজ থেকে তোমাকে বহিস্কৃত করা হবে, তুমি জন্তুজানোয়ারের সঙ্গে দিন কাটাবে। সাত বছর বলদের মত ঘাস খাবে। তবেই তুমি বুঝবে যে জগতের সব রাজ্য ও ক্ষমতা সর্বাধিপতি প্রভু পরমেশ্বরেরই। তিনি যাকে চান তারই হাতে তুলে দেন কর্তৃত্বভার।
{4:33} কথাগুলি ফলতে সময় লাগল না। নেবুকাডনেজারকে মানুষের সমাজ থেকে দূর করে দেওয়া হল, তাঁকে বলদের মত ঘাস খেয়ে দিন কাটাতে হল। রাত্রে খোলা মাঠ হল তাঁর শয্যা। শিশিরে সিক্ত হত তাঁর সর্বাঙ্গ। তাঁর চুল হয়ে গেল পাখির পালকের মত লম্বা, আর নখগুলি হল পাখির নখের মত লম্বা।
{i4:34} নেবুকাডনেজারের ভগবৎস্তুতি
{4:34} রাজা বললেন, সাত বছর গত হলে একদিন আমি আকাশের দিকে চেয়ে ছিলাম। এমন সময়ে আবার ফিরে পেলাম মনের সুস্থ, স্বাভাবিক স্বাচ্ছন্দ্য। তখন আমি পরাৎপর ঈশ্বরের মহিমা কীর্তন করলাম, গাইলাম তাঁর প্রশস্তি যিনি নিত্য, শাশ্বত, সুমহানঃ চিরন্তন কর্তৃত্বে তিনি সমাসীন অক্ষয়, অম্লান তাঁর রাজত্বকাল।
{4:35} মানুষ, সে তো তাঁর চোখে নগণ্য, তাঁরই শুভ সঙ্কল্প নিয়ন্ত্রণ করে মর্ত্য মানুষের জীবন, ঊর্ধ্ব লোকবাসী সকলে করেন তাঁরই সদিচ্ছা পালন। তাঁর প্রতিরোধ করে এমন কে আছে? তাঁর কাজের জন্য কৈফিয়ৎ চায় এমন স্পর্ধা কার?
{4:36} আমি ফিরে পেলাম সুস্থ মস্তিস্ক, ফিরে এল আমার রাজ্যের হৃত গৌরব। মন্ত্রী, অমাত্যেরা আমাকে সাদরে অভ্যর্থনা করল, আমাকে পুনঃপ্রতিষ্ঠিত করা হল রাজক্ষমতায়। আমার রাজমহিমা বেড়ে উঠল আগের চেয়ে অনেকগুণ বেশী।
{4:37} অতএব আমি নেবুকাডনেজার স্বর্গের অধিপতি ঈশ্বরের মহিমা, প্রশস্তি ও গুণকীর্তন করি। তাঁর প্রতিটি কাজ ধর্মসঙ্গত ও সঠিক। উদ্ধত, অহঙ্কারী মানুষের দর্পতিনি চূর্ণ করতে পারেন।
{i5:1} বেলশৎসরের ভোজ
{5:1} একদিন রাজা বেলশৎসর তাঁর রাজ্যের এক হাজার সামন্তরাজকে এক মহাভোজে আমন্ত্রণ করলেন। ভোজে তিনি তাঁদের সঙ্গে সুরাপানে বসলেন।
{5:2} সুরাপান চলছে — এমন সময়ে বেলশৎসর তাঁর পিতা নেবুকাডনেজার জেরুশালেম মন্দির থেকে যে সব সোনারূপোর পাত্র নিয়ে চলে এসেছিলেন সেগুলি আনতে বললেন। এইসব পাত্রে তাঁরা সুরাপান করবেন, তিনি, তাঁর অমাত্যেরা ও পত্নী-উপপত্নীরা সকলে।
{5:3} অবিলম্বে এল সোনার সেই সব পাত্র। শুরু হল সুরাপান।
{5:4} তাঁরা পান করছেন আর তার সঙ্গে করছেন দেবতাদের গুণগান — সোনা, রূপো, পাথর দিয়ে গড়া সেই সব দেবতা।
{5:5} হঠাৎ দেখা গেল মানুষের একটা হাত। পলেস্তারা করা দেওয়ালে সেই হাত কি যেন লিখছে। যেখানে লেখা হচ্ছে, সেখানটা দীপের আলোয় আলো হয়ে আছে। রাজা দেখছেন, লিখে চলেছে সেই হাত।
{5:6} তাঁর বুকের ভেতরটা কেঁপে উঠল, ভয়ে তাঁর মুখ ছাইয়ের মত সাদা হয়ে গেল, হাত-পা নিয়ন্ত্রণ হারাল, পা দুটি ঠক্ঠক্ করে কাঁপতে লাগল।
{5:7} চীৎকার করে উঠলেন রাজা। ডেকে পাঠালেন জ্যোতিষী পণ্ডিতদের। তাঁরা এসে পৌঁছানমাত্র তাঁদের বললেন, এই লেখা যে পড়ে দেবে আর এর অর্থ উদ্ধার করে দেবে তাকে আমি বেগুনী রংয়ের রাজপোষাকে সজ্জিত করে, গলায় সোনার হার দিয়ে রাজ্যের তৃতীয় উচ্চতম ক্ষমতার আসনে বসাব।
{5:8} রাজ পণ্ডিতেরা এগিয়ে এলেন কিন্তু কেউই সে লেখা পড়তে পারলেন না, অর্থ উদ্ধার তো দূরের কথা।
{5:9} আতঙ্কে রাজা বেলশৎসরের মুখ আরও পাণ্ডুর হয়ে গেল। হতবুদ্ধি অমাত্যেরা কি যে করবেন ভেবে পেলেন না।
{5:10} রাজা ও অমাত্যদের ভয়ার্ত চীৎকার রাজমাতার কানে গেল। ভোজ সভাকক্ষে এসে উপস্থিত হলেন তিনি। বললেন, মহারাজ, চিরজীবী হোন! ভয়ে বিহ্বল হবার কোন কারণ নেই, মনে সাহস আনুন।
{5:11} আপনার রাজ্যে এমন একজন আছেন, দেবতাদের আত্মা যাঁর অন্তরে অবস্থান করেন। আপনার পিতার রাজত্বকালে ইনি দেবতা সুলভ বুদ্ধি, পাণ্ডিত্য ও প্রজ্ঞার পরিচয় দিয়েছিলেন। তাই আপনার পিতা, রাজা নেবুকাডনেজার তাঁকে ভবিষ্যৎ দ্রষ্টা, জাদুকর, মায়াবী ও জ্যোতিষী-প্রধান করে নিযুক্ত করেছিলেন।
{5:12} তিনি অদ্ভুত ক্ষমতাসম্পন্ন। স্বপ্নের অর্থ প্রকাশে, হেঁয়ালীর সমাধানে, রহস্যের ব্যাখ্যায় অসাধারণ তাঁর দক্ষতা। আপনি তাঁকে ডেকে পাঠান। তাঁর নাম দানিয়েল। রাজা তাঁকে বেল্টশৎসর নাম দিয়েছিলেন। তিনি আপনাকে এ সবের মর্ম বলে দেবেন।
{i5:13} লিপির অর্থ প্রকাশ
{5:13} অবিলম্বে দানিয়েলকে রাজার কাছে নিয়ে আসা হল। তাঁকে দেখে রাজা বললেন, আপনিই সেই ইহুদী দানিয়েল? আমার পিতা আপনাকে যিহুদীয়া থেকে এখানে নির্বাসনে নিয়ে এসেছিলেন?
{5:14} শুনেছি, আপনার অন্তরে দেবতাদের আত্মা অবস্থান করেন। প্রখর আপনার বুদ্ধিমত্তা ও পাণ্ডিত্য।
{5:15} এই লেখাটি পড়ে আমাকে তার অর্থ বুঝিয়ে দেবার জন্যে রাজ্যের সব পণ্ডিত ও জ্যোতিষীদের ডেকে আনা হয়েছিল। কিন্তু তাঁরা কেউই এর অর্থ উদ্ধার করতে পারলেন না।
{5:16} আমি শুনেছি যে আপনি অন্তর্নিহিত অর্থ উদ্ধারে ও গূঢ় রহস্য সমাধানে পারদর্শী। যদি এই লেখাটি পড়ে আমাকে এর অর্থ বুঝিয়ে দিতে পারেন তবে আপনাকে রাজকীয় বেগুনী পোষাকে সজ্জিত করে গলায় সোনার হার দিয়ে সম্মানিত করব, আর রাজ্যের তৃতীয় উচ্চতম ক্ষমতার আসনে বসিয়ে দেব।
{5:17} দানিয়েল বললেন, মহারাজ, আপনার পুরস্কার আপনারই থাক অথবা অন্য কাউকে দিন। আমি লেখাটি পড়ে তার অর্থ বলে দিচ্ছি।
{5:18} প্রভু পরমেশ্বর আপনার পিতা নেবুকাডনেজারকে একজন মহান রাজারূপে প্রতিষ্ঠিত করেছিলেন। তাঁকে দিয়েছিলেন মানসম্ভ্রম, গৌরব ও মাহাত্ম্য।
{5:19} তাঁর প্রতিপত্তি দেখে সব ভাষাভাষী, সব জাতি গোষ্ঠীর লোকেরা ভয়ে কাঁপত। তিনি যার প্রাণ নিতে চাইতেন তাকে মরতে হত। তিনি যাকে বাঁচিয়ে রাখতে চাইতেন সে বেঁচে থাকত। তিনি যাকে ইচ্ছা তাকে সম্মানে ভূষিত করতেন, আবার যাকে ইচ্ছা তাকে অসম্মানে নীচে নামিয়ে দিতেন।
{5:20} কিন্তু তিনি হয়ে উঠলেন উদ্ধত, স্বেচ্ছাচারী, নিষ্ঠুর। ফলে তাঁকে সিংহাসনচ্যুত করা হল। তিনি হারালেন তাঁর গৌরব।
{5:21} মানুষের সমাজ থেকে তাঁকে দূর করে দেওয়া হল। মানবসুলভ বোধবুদ্ধি তাঁর লোপ পেল। তিনি হয়ে উঠলেন গরু-ছাগলের মত নির্বোধ। বনের গর্দভদের সঙ্গে হল তাঁর বসবাস, বলদের মত ঘাস খেতেন তিনি। রাতে শুয়ে থাকতেন তিনি খোলা মাঠে, শিশিরে ভিজে যেত তাঁর দেহ। অবশেষে তাঁর চোখ খুলল, তিনি বুঝলেন, জগতের সব রাজ্য ও ক্ষমতার প্রকৃত অধিপতি স্বয়ং সর্বাধিপতি প্রভু পরমেশ্বর। তিনি যাকে ভাল মনে করেন তারই হাতে তুলে দেন এসবের কর্তৃত্ব ভার।
{5:22} এসব জেনে শুনেও তাঁরই পুত্র আপনি কিন্তু পরমেশ্বরের কাছে নিজেকে নত নম্র করেন নি।
{5:23} বরং আপনি স্বর্গের ঈশ্বরের বিরুদ্ধে চরম ঔদ্ধত্য প্রকাশ করেছেন। স্পর্ধাভরে তাঁর মন্দির থেকে তুলে আনা পাত্রসামগ্রী এখানে আনিয়েছেন। আবার সেগুলিতে আপনি, আপনার অমাত্যবর্গ ও পত্নী-উপপত্নীসহ সুরাপান করেছেন। আর সেই সঙ্গে করেছেন সেই সব দেবতার বন্দনা যারা সোনা, রূপো, পিতল, লোহা, কাঠ, পাথরে তৈরী। না আছে তাদের কিছু দেখার ক্ষমতা, না পায় তারা কিছু শুনতে আর না আছে তাদের কিছু করার ক্ষমত। কিন্তু আপনার জীবনমৃত্যু যাঁর হাতে, যাঁর অনুমোদন ছাড়া আপনি কিছুই করতে পারেন না, সেই প্রভু পরমেশ্বরকে আপনি তাঁর যোগ্য মর্যাদা দেননি।
{5:24} এই জন্যই তিনিই পাঠিয়েছেন এই কথা লেখার জন্য এই হাত।
{5:25} লেখা হয়েছে, “মিনে মিনে তকেল উপারসীন।” “গণিত, গণিত, পরিমিত ও বিভাজিত।”
{5:26} এর অর্থ হল এই: ‘গণিত’ বলতে বুঝায়, আপনার রাজত্বের দিনগুলি ঈশ্বরের গণনা করা হয়ে গেছে, আপনার রাজত্বকাল সমাপ্ত।
{5:27} ‘পরিমিত’ — এর অর্থ, আপনাকে নিক্তিতে পরিমাণ করা হয়েছে, ওজনে ঘাটতি হয়েছে।
{5:28} ‘বিভাজিত’ — এর অর্থ, মিডিয়া নিবাসী ও পারসিকদের মধ্যে আপনার রাজ্য ভাগ করে দেওয়া হবে।
{5:29} সঙ্গে সঙ্গে বেলশৎসর দানিয়েলকে বেগুনী রংয়ের রাজপোষাকে সজ্জিত করে, গলায় সম্মানসূচক সোনার হার পরিয়ে দেবার আদেশ দিলেন ও তাঁকে রাজ্যের তৃতীয় উচ্চতম ক্ষমতার আসনে প্রতিষ্ঠা করলেন।
{5:30} সেই রাতেই ব্যাবিলনরাজ বেলশৎসর নিহত হলেন।
{5:31} তাঁর রাজ্য কেড়ে নিলেন দারাউস। দারাউসের বয়স তখন বাষট্টি।
{i6:1} দানিয়েলের বিরুদ্ধে চক্রান্ত
{6:1} সম্রাট দারাউস সব বিবেচনা করে তাঁর রাজ্যে একশো কুড়ি জন রাজ্যপাল নিযুক্ত করলেন।
{6:2} এঁদের উপর আবার তিনজন অধ্যক্ষ নিযুক্ত করলেন। এঁদের মধ্যে দানিয়েল একজন। অধ্যক্ষের দায়িত্ব ছিল রাজার প্রাপ্য বুঝে নেওয়া। অচিরেই দেখা গেল যে অন্য সব অধ্যক্ষ ও সমস্ত রাজ্যপালদের চেয়ে দানিয়েলের কাজ অনেক ভাল।
{6:3} দানিয়েলের চরিত্রের বৈশিষ্ট্য দেখে রাজা দানিয়েলের হাতে সমগ্র রাজ্যের প্রশাসন ভার তুলে দেবার সঙ্কল্প করলেন।
{6:4} এই শুনে অন্যান্য সব অধ্যক্ষেরা ও রাজ্যপালেরা রাজকার্যের ব্যাপারে দানিয়েলের দোষত্রুটি খুঁজতে শুরু করলেন। কিন্তু দানিয়েল তাঁর কাজে এত বিশ্বস্ত ও সৎ ছিলেন যে তাঁরা তাঁর কোন দোষত্রুটি খুঁজে বার করতে পারলেন না।
{6:5} তাঁরা বললেন, দানিয়েলকে অভিযুক্ত করার মত সূত্র পাওয়া যেতে পারে একমাত্র তাঁর ধর্ম সংক্রান্ত সাধন-ভজনের ব্যাপারে। আর কোন ব্যাপারে অভিযুক্ত করা সহজসাধ্য হবে না।
{6:6} তাঁরা গেলেন রাজার কাছে। বললেন, মহারাজ দারাউস চিরজীবী হোন!
{6:7} আমরা অর্থাৎ যাদের উপর আপনার রাজ্যের প্রশাসনের ভার দিয়েছেন সেই সব অধ্যক্ষেরা, রাজ্যপালেরা, সামরিক প্রশাসকেরা, সামন্তরাজেরা ও মন্ত্রীরা — সবাই মিলে একটি বিষয় স্থির করেছি। আমাদের অনুরোধ যে মহারাজ একটি আদেশ জারী করবেন ও সেটিকে যথাযথভাবে বলবৎ করবেন। আপনার হুকুম হবে যে তিরিশ দিন কোন মানুষ মহারাজ ছাড়া কোন দেবতা বা মানুষের কাছে কিছু প্রার্থনা করতে পারবে না। আর যদি কেউ এই আজ্ঞা অমান্য করে তবে তাকে সিংহের গহ্বরে ফেলে দেওয়অ হবে।
{6:8} মহারাজ, আদেশনামায় স্বাক্ষর করে এই হুকুম জারী করে দিন। রাজ্যে এই আদেশ বলবৎ করা হোক। মাদীয় ও পারসিকদের রীতি অনুযায়ী এই আদেশের যেন একটি বিন্দুও নড়চড় না হয়।
{6:9} সেই কথা অনুসারে রাজা দারাউস হুকুমনামায় স্বাক্ষর করে দিলেন।
{6:10} হুকুমনামা স্বাক্ষরিত হওয়ার কথা দানিয়েলের কানে গেল। তিনি বাড়ি ফিরে গেলেন। কক্ষের যেদিকে জেরুশালেম — বাড়ির উপরতলায় একটি ঘরের সেই দিকে ছিল কয়েকটি জানলা। তাঁর চিরাচরিত রীতি অনুসারে তিনি সেই খোলা জানলার সামনে নতজানু হয়ে দিনে তিনবার নিয়মিত প্রার্থনা করে যেতে লাগলেন।
{i6:11} ক্ষুধার্ত সিংহের মুখে
{6:11} দানিয়েলের শত্রুরা সজাগ দৃষ্টি রাখলেন। তাঁরা তাকে এইভাবে ঈশ্বরের কাছে প্রার্থনা করতে দেখলেন।
{6:12} তাঁরা সকলে মিলে গেলেন রাজার কাছে। বললেন, হে রাজন্, নিজের হাতে স্বাক্ষর করা হুকুমনামা আপনি জারী করেছিলেন, তিরিশ দিনের মধ্যে যে ব্যক্তি আপনার কাছে ছাড়া অন্য কোন মানুষ বা দেবতার কাছে প্রার্থনা করবে, তাকে সিংহের খাদে ফেলে দেওয়া হবে, তাই নয় কি মহারাজ? রাজা বললেন, হ্যাঁ, ঠিক তাই। আর সে আজ্ঞা তো এখনও বলবৎ আছে। মাদীয় ও পারসিকদের রীতি অনুযায়ী তার অন্যথা হবার নয়।
{6:13} তাঁরা রাজাকে বললেন, কিন্তু নির্বাসিত ইহুদীদের মধ্যে একজন তো আপনাকে মানে না, আপনার আজ্ঞাও সে পালন করে না। সে নিয়মিতভাবে দিনে তিনবার তার ঈশ্বরের কাছে প্রার্থনা করে।
{6:14} এই কথা শুনে রাজা খুব দুঃখ পেলেন। দানিয়েলকে উদ্ধার করার পথ খুঁজতে লাগলেন এবং সারাদিন তিনি সেই চেষ্টা চালিয়ে গেলেন।
{6:15} তারপর সেই লোকেরা আবার একযোগে রাজার কাছে এসে বললেন, আপনি অবশ্যই জানেন মহারাজ, যে মাদীয় ও পারসিকদের আইন অনুসারে রাজা একবার যে হুকুম জারী করেন তার অন্যথা হবার নয়।
{6:16} অগত্যা রাজা দানিয়েলকে গ্রেপ্তার করে সিংহের খাদে ফেলে দেবার আদেশ মঞ্জুর করলেন। দানিয়েলকে এনে সিংহের খাদে ফেলে দেওয়া হল। দানিয়েলকে তিনি বললেন, আপনি যে ঈশ্বরের বিশ্বস্ত ভক্ত তিনিই আপনাকে রক্ষা করুন।
{6:17} একটি প্রস্তরখণ্ড দিয়ে খাদের মুখ বন্ধ করে দেওয়া হল। রাজা তার উপর তাঁর নিজের ও অমাত্যবর্গের শীলমোহর বসিয়ে দিলেন যেন দানিয়েলকে কেউ উদ্ধার করতে না পারে।
{i6:18} অলৌকিক উপায়ে দানিয়েলের রক্ষা
{6:18} রাজা প্রাসাদে ফিরে এলেন। দূরে সরিয়ে দিলেন সব খাওয়া-দাওয়া, আমোদ-প্রমোদ। অনিদ্রায় কাটালেন সারা রাত।
{6:19} ভোর হতে না হতেই রাজা ছুটে গেলেন সিংহের খাদের কাছে।
{6:20} সেখানে গিয়ে ব্যাকুল হয়ে উচ্চকণ্ঠে ডাকলেন, দানিয়েল! সদা জাগ্রত ঈশ্বরের ভক্ত দাস দানিয়েল! যে ঈশ্বরকে আপনি একনিষ্ঠভাবে সেবা করেন, সিংহদের মুখ থেকে কি তিনি আপনাকে রক্ষা করতে পেরেছেন?
{6:21} দানিয়েল উত্তর দিলেন, মহারাজ চিরজীবী হোন!
{6:22} ঈশ্বর তাঁর দূত পাঠিয়ে সিংহদের মুখ বন্ধ করে দিয়েছেন যেন তারা আমার কোন ক্ষতিসাধন করতে না পারে। মহারাজ, এর কারণ এই যে ঈশ্বর জানেন আমি নির্দোষ! তিনি জানেন যে আমি আপনার প্রতি কোন অন্যায় করি নি।
{6:23} রাজা আনন্দে উৎফুল্ল হয়ে উঠলেন। দানিয়েলকে খাদ থেকে তুলে আনতে আদেশ দিলেন। তাঁকে তুলে আনা হল। দেখা গেল তাঁর কেন রকম ক্ষতি হয়নি। তাঁর গায়ে একটা আঁচড়ও লাগেনি। কারণ তিনি ঈশ্বরের উপর সম্পূর্ণভাবে নির্ভর করেছিলেন।
{6:24} দানিয়েলের বিরুদ্ধে যাঁরা অভিযোগ এনেছিলেন, রাজা তাঁদের ধরে আনতে বললেন। তাঁর আদেশে স্ত্রী-পুত্র-কন্যা সমেত তাঁদের সকলকে সিংহদের গহ্বরে ফেলে দেওয়া হল। তাঁরা নীচে পড়তে না পড়তেই সিংহেরা ঝাঁপিয়ে পড়ল তাঁদের উপর, একটি অস্থিও আস্ত রাখল না।
{6:25} সম্রাট দারাউস তখন পৃথিবীর সমস্ত জাতি, গোষ্ঠী ও সব ভাষাভাষী মানুষের কাছে লিখে পাঠালেনঃ তোমাদের মঙ্গল হোক।
{6:26} আমার আদেশ, আমার সাম্রাজ্যের প্রত্যেক লোক দানিয়েলের আরাধ্য ঈশ্বরকে সম্ভ্রম ও ভক্তি করবে। সদাজাগ্রত ঈশ্বর তিনি, শাশ্বত, সনাতন। বিনষ্ট হবে না কোনদিন তাঁর শাসনব্যবস্থা, অবসান হবে না কোনদিন তাঁর প্রতাপ-পরাক্রমের।
{6:27} তিনি উদ্ধার করেন, সাধন করেন পরিত্রাণ, ভূলোকে, দ্যুলোকে সম্পাদন করেন অদ্ভুত অলৌকিক ক্রিয়া। তিনিই সেই, যিনি ছিনিয়ে এনেছেন দানিয়েলকে সিংহের মুখ-গহ্বর থেকে।
{6:28} রাজা দারাউস ও তাঁর পরবর্তী পারস্যরাজ সাইরাসের রাজত্বের শেষদিন পর্যন্ত দানিয়েলের শ্রী ও সমৃদ্ধি অক্ষুণ্ণ ছিল।
{i7:1} দানিয়েলের স্বপ্নদর্শন ( 7:1—12:13 ) চার জন্তু
{7:1} ব্যাবিলনরাজ বেলশৎসরের রাজত্বের তখন প্রথম বছর চলছে। একদিন রাতে আমি স্বপ্নে একটি দর্শন পেলাম।
{7:2} স্বপ্নটির সারমর্ম এই: প্রচণ্ড তুফান বইছে। চারদিক থেকে ঝড়ো হাওয়া এসে সমুদ্রের জল তোলপাড় করছে।
{7:3} এমন সময় সমুদ্র থেকে উঠে এল চারটি অতিকায় জন্তু। একটির সঙ্গে আর একটির কোন মিল নেই।
{7:4} প্রথমটি দেখতে সিংহের মত। কিন্তু তার ঈগলপাখির মত ডানা। আমি তাকিয়ে আছি, দেখলাম, তার ডানাগুলি উপড়ে ফেলা হল। তারপর জন্তুটিকে টেনে তুলে দুপায়ে ভর দিয়ে মানুষের মত দাঁড় করিয়ে দেওয়া হল। তাকে দেওয়া হল মানুষের মন ও বুদ্ধি।
{7:5} দ্বিতীয় জন্তুটি আকারে প্রকারে ভল্লুকের মত। পেছনের পাদুটিতে ভর দিয়ে দাঁড়িয়ে আছে সে। দাঁতে কামড়ে ধরে আছে তিনটি হাড়। সেগুলি পাঁজরের হাড়। তাকে বলা হল, খাও। মনের সুখে মাংস ভক্ষণ কর।
{7:6} আমি চেয়ে দেখছি। আরেকটি জন্তু দেখলাম। সেটি চিতাবাঘের মত দেখতে। কিন্তু তার পিঠে পাখির ডানার মত চারটি ডানা। এর আবার চারটি মাথা। হাবভাবে বেশ কর্তৃত্বের ছাপ।
{7:7} আমি চেয়ে আছি। দেখলাম, চতুর্থ এক জন্তু। সাংঘাতিক তার দৈহিক শক্তি, বিকট, বীভৎস তার চেহারা। লোহার মত শক্ত বিরাট রাক্ষুসে দাঁত দিয়ে সে তার শিকারকে চিবিয়ে গুঁড়িয়ে ফেলছিল আর বাকী অংশ পা দিয়ে দলে পিষে ফেলছিল। এই জন্তুটি আগেকার জন্তুগুলির মত নয়। এর মাথায় আবার দশটি শিং।
{7:8} আমার তখন ঐ শিংগুলির দিকেই মন। দেখি, সেগুলির মাঝে আরেকটি শিং গজিয়ে উঠল। সেটা অবশ্য অপেক্ষাকৃত ছোট আকারের। এটি গজিয়ে উঠতেই আগেকার শিংগুলির মধ্যে তিনটি শিং সমূলে উপড়ে বেরিয়ে এল। ছোট শিংটির গায়ে ছিল ঠিক মানুষের চোখের মত দুটি চোখ আর একটি মুখ। মুখটি সদর্পে আস্ফালন করছে এবং আপন মাহাত্ম্য প্রচার করছে।
{i7:9} বিচারাসনে এক অনাদি পুরুষ
{7:9} আমি তখনও দেখছি। কয়েকটি সিংহাসন এনে রাখা হল। তার একটিতে এসে বসলেন একজন যিনি অনাদি অনন্তকাল ধরে আছেন। পরণে তাঁর তুষারশুভ্র বসন। মাথার চুল পশমের মত সাদা। তাঁর সিংহাসনটি আগুনের শিখার মত জ্বলছে। সিংহাসনটি রাখা আছে জ্বলন্ত আগুনের চাকার উপর।
{7:10} স্রোতের মত আগুন বেরিয়ে আসছে সেখান থেকে। হাজার হাজার লোক তাঁর সেবায় ব্যস্ত। লক্ষ লক্ষ লোক তাঁর আদেশের অপেক্ষায় দাঁড়িয়ে। শুরু হল বিচারসভা। সব নথিপত্র খোলা হল।
{7:11} সেই ছোট শিংটির আস্ফালন আমার দৃষ্টি আকর্ষণ করল। দেখলাম, চতুর্থ জন্তুটিকে বধ করে কেটে, ছিঁড়ে আগুনে ফেলে দেওয়া হল।
{7:12} বাকী সব জন্তুগুলির ক্ষমতা কেড়ে নেওয়া হল। কিন্তু তাদের জীবননাশ করা হল না। কিছুদিনের জন্য তারা অব্যাহতি পেল।
{7:13} রাতের সেই দর্শনে দেখলাম মনুষ্যরূপী একজনকে। মেঘবাহনে এলেন তিনি। এগিয়ে গেলেন সুপ্রাচীন সেই ব্যক্তির কাছে। সেই ব্যক্তির সামনে তাঁকে উপস্থিত করা হল।
{7:14} তাঁকে অর্পণ করা হল কর্তৃত্ব, মাহাত্ম্য ও শাসনক্ষমতা, যেন সমস্ত ভাষাভাষী মানুষ সব জাতি ও গোষ্ঠীর লোকেরা তাঁর পদানত হয়। চিরস্থায়ী হবে তাঁর কর্তৃত্ব। পতন হবে না তাঁর রাজদণ্ডের।
{i7:15} দর্শনগুলির ব্যাখ্যা
{7:15} দর্শনগুলি দেখে আমি আতঙ্কিত হলাম গভীর উদ্বেগে মনটা চঞ্চল হয়ে উঠল।
{7:16} যাঁরা সেখানে দাঁড়িয়ে ছিলেন তাঁদের একজনের কাছে গিয়ে জিজ্ঞাসা করলাম এগুলির অর্থ কি? তিনি আমাকে বুঝিয়ে দিলেন।
{7:17} বললেন, পৃথিবীতে যে চারটি সাম্রাজ্যের আবির্ভাব হবে, এই চারটি অতিকায় জন্তু সেগুলিরই প্রতীক।
{7:18} কিন্তু প্রভু পরমেশ্বরের আপনজনেরা শাসনক্ষমতার অধিকারী হবে আর সে অধিকার থেকে তারা কোনদিন বঞ্চিত হবে না।
{7:19} আমি তখন সেই চতুর্থ জন্তুটির বিষয়ে জানতে চাইলাম। এটি সেই জন্তু যার সঙ্গে অন্য তিন জন্তুর কোন মিল নেই, ভীষণাকার, লোহার দাঁত আর পেতলের নখ দিয়ে সে সব কিছু খাচ্ছে, সব গুঁড়িয়ে ফেলছে আর পা দিয়ে পিষছে।
{7:20} তার মাথায় দশটি শিং ও সেই অন্য শিং যেটি পরে গজিয়ে ওঠার ফলে তিনটি শিং পড়ে গেল — সেগুলির বিষয়ে জিজ্ঞাসা করলাম। সেই শিংটির গায়ে ছিল দুটি চোখ আর আস্ফালনকারী দুটি ঠোঁট। অন্যগুলির চেয়ে এটি ছিল আরও ভয়ঙ্কর।
{7:21} আমি দেখলাম, সেই শিংটি ঈশ্বরের প্রজাদের যুদ্ধে পরাস্ত করল।
{7:22} ঈশ্বরের প্রজারা তার অধীন হয়ে রইল যতদিন না সেই অতি প্রাচীন পুরুষ এলন। তিনি এসে ঈশ্বরের প্রজাদের পক্ষে রায় দিলেন । সময় হল, এবার রাজক্ষমতা পাবে ঈশ্বরের প্রজারা।
{7:23} আমাকে যে ব্যাখ্যা দেওয়া হল সেটি এই: পৃথিবীতে যে চতুর্থ সাম্রাজ্যটির আবির্ভাব হবে চতুর্থ জন্তুটি তারই প্রতীক। এই সাম্রাজ্য অন্য সব সাম্রাজ্য থেকে ভিন্ন ধরণের। এই সাম্রাজ্য সারা পৃথিবীকে গ্রাস করে পদদলিত করবে ও ভেঙ্গে টুকরো টুকরো করে ফেলবে।
{7:24} যে দশ নৃপতি এই রাজ্য শাসন করবে, এই দশটি শিং তাদেরই প্রতীক। পরে আরও একজন রাজা আসবে। এই সব রাজাদের থেকে সে হবে একেবারে অন্য ধরণের। তিনজন রাজাকে সে উৎখাত করবে।
{7:25} পরমেশ্বরের বিরুদ্ধে সে নানা কথা বলবে। তাদের ধর্মীয় আচার অনুষ্ঠান বিধিনিষেধ বদলে দেবার চেষ্টা করবে। পরমেশ্বরের প্রজারা সাড়ে তিন বছর তার পদানত থাকবে।
{7:26} তারপর স্বর্গীয় বিচারসভায় তার বিচার হবে। তার সব ক্ষমতা কেড়ে নিয়ে সম্পূর্ণভাবে তাকে ধ্বংস করা হবে।
{7:27} জগতের সমস্ত রাজ্য, সমস্ত কর্তৃত্ব, বিত্তবৈভব তুলে দেওয়া হবে ঈশ্বরের পবিত্র প্রজাদের হাতে। তাদের রাজক্ষমতা বজায় থাকবে চিরদিন। পৃথিবীর সব রাজা হবে তাদের অনুগত।
{7:28} এখানেই বৃত্তান্তের শেষ। ভাবনায় আমি বিহ্বল হয়ে পড়লাম। বিবর্ণ হয়ে গেল আমার মুখ। আমি কিন্তু এসব কথা কারও কাছে প্রকাশ করি নি।
{i8:1} দর্শনে মেষ ও ছাগের দৃশ্য
{8:1} বেলশৎসরের রাজত্বের তৃতীয় বছরে আমি আরেকটি দর্শন পেলাম। এটি দ্বিতীয় দর্শন।
{8:2} দর্শনে দেখলাম, আমি রয়েছি এলম প্রদেশের রাজধানী প্রাকার ঘেরা নগরী সুসায়। সেখানে উলয় নদীতীরে দাঁড়িয়ে আছি।
{8:3} দেখলাম, নদীতীরে একটি মেষ। মেষটর দুটি বড় বড় শিং। একটি শিং অন্যটির চেয়ে লম্বায় আরও বড়, যদিও বোঝা যাচ্ছে সেটি পরে গজিয়েছে।
{8:4} লক্ষ্য করলাম, মেষটি শিং উঁচিয়ে পশ্চিম, উত্তর ও দক্ষিণে তেড়ে যাচ্ছে। তাকে রোধ করার মত কোন জন্তু সেখানে ছিল না। তার হাত থেকে রক্ষা করতে পারে এমন কেউ সেখানে ছিল না। তার যা ইচ্ছা তাই করছে আর ক্রমে তার দর্প আরও বেড়ে উঠছে।
{8:5} মনে মনে ভাবছি, এ সব কি ব্যাপার! দেখি পশ্চিম দিক থেকে একটি ছাগ বিদ্যুৎগতিতে ছুটে আসছে। এত তীব্র তার গতি যে তার পা পর্যন্ত মাটিতে ঠেকছে না। তার দুচোখের মাঝখানে একটি মাত্র সিং সুস্পষ্টভাবে দেখা যাচ্ছে।
{8:6} যে মেষটিকে আমি নদীতীরে দাঁড়িয়ে থাকতে দেখেছিলাম, ছাগটি তার কাছাকাছি এসে প্রচণ্ড রোষে তাকে আক্রমণ করল।
{8:7} দেখলাম, ছাগটি ক্রোধে উন্মত্ত হয়ে মেষটির দিকে তেড়ে গিয়ে এক ধাক্কায় তার শিং দুটি ভেঙ্গে দিল। ছাগটিকে প্রতিরোধ করার মত কোন ক্ষমতাই তার আর ছিল না। মেষটিকে মাটিতে ফেলে ছাগটি তাকে পা দিয়ে দলতে লাগল। মেষটিকে ছাগের হাত থেকে রক্ষা করার মত ক্ষমতা কারও ছিল না।
{8:8} ছাগটি ক্রমে দর্পে স্ফীত হয়ে উঠল। কিন্তু সে যখন ক্ষমতার শীর্ষে তখন তার শিংটি গেল ভেঙ্গে। তার বদলে সেখানে গজিয়ে উঠল সুস্পষ্টভাবে প্রতীয়মান চারটি শিং। এক একটি শিংয়ের সুখ এক দিকে।
{8:9} এই চারটি শিংয়ের একটি থেকে ছোট এক শিং গজিয়ে উঠল। এর ক্ষমতা দক্ষিণে, পূর্বে ও অপরূপ সেই দেশের উপর বিস্তৃত হল।
{8:10} নিসর্গবাহিনী অর্থাৎ নক্ষত্ররাজির সঙ্গে প্রতিদ্বন্দ্বিতা করার মত ক্ষমতা হল তার। এমনকি কতকগুলি নক্ষত্রকে সে টেনে নামিয়ে ফেলল মাটিতে আর তাদের পা দিয়ে পিষতে লাগল।
{8:11} তার উপর আবার নিসর্গবাহিনীর প্রধানকেও সে তুচ্ছ করল। তাঁর জন্য নিরূপিত নিত্য নৈবেদ্য সে বন্ধ করে দিল। তাঁর পঠস্থান কলুষিত করে দিল।
{8:12} বিধিসঙ্গত নিত্য নৈবেদ্যর বদলে সেখানে ধর্মবিরুদ্ধ ক্রিয়াকলাপ সম্পাদিত হল। পরিত্যক্ত হল প্রকৃত ধর্ম। শিংটি আর যা কিছু করল সবেতেই সফল হল।
{8:13} এরপর আমি শুনলাম, এক স্বর্গদূত আরেক দূতকে বলছেন, দর্শনে যে সব ঘটনাবলী দেখলাম, সেগুলি কতকাল স্থায়ী হবে? কতকাল নিত্যনৈবেদ্যের বদলে এই অনাসৃষ্টি চলবে? কতকাল নিসর্গবাহিনী ও পবিত্রস্থান পদদলিত হতে থাকবে?
{8:14} শুনলাম অন্য দূতটি বলছেন, এক হাজার একশো পঞ্চাশ দিন প্রাতঃসন্ধ্যা নৈবেদ্য বন্ধ থাকবে। তারপর পবিত্র স্থান নূতন করে প্রতিষ্ঠা করা হবে।
{i8:15} দিব্য দর্শনের ব্যাখ্যা
{8:15} দর্শনটির অর্থ কি হতে পারে ভাবছি, এমন সময়ে হঠাৎ দেখি সামনে কে যেন দাঁড়িয়ে।
{8:16} শুনলাম উলয় নদীর উপর থেকে একজনের কণ্ঠস্বর। বলছেন, গাব্রিয়েল ওকে বুঝিয়ে দাও ও কি দেখছে।
{8:17} গাব্রিয়েল আমার কাছে এসে দাঁড়ালেন। ভীত সন্ত্রস্ত হয়ে আমি উপুড় হয়ে মাটিতে পড়লাম। তিনি বললেন, মর্ত্য মানব, ভাল করে বুঝে নাও। দর্শনটিতে জগতের শেষ সময়ের কথা বলা হয়েছে।
{8:18} তিনি যখন কথা বলছেন আমি তখনও আবিষ্ট অবস্থায় উপুড় হয়ে মাটিতে পড়ে। তিনি আমাকে ধরে তুললেন।
{8:19} বললেন, ঈশ্বরের ক্রোধের পরিণাম কি হয় এবার তাই তোমাকে দেখাব। দর্শনে যা কিছু দেখেছ সেগুলি সেই নিরূপিত অন্তিম কালের বিষয়।
{8:20} দুই শিং বিশিষ্ট যে মেষটিকে দেখলে সেটি মিডিয়া ও পারস্য সাম্রাজ্যের প্রতীক।
{8:21} ছাগটি গ্রীক সাম্রাজ্যের প্রতীক। তার কপালের মাঝখানে যে বিরাট শিংটি দেখা যাচ্ছিল সেটি প্রথম রাজার প্রতীক।
{8:22} সেই শিংটি ভেঙ্গে যাওয়ার পর তার জায়গায় যে চারটি শিং গজিয়ে উঠল সেগুলি ঐ সাম্রাজ্য যে চার রাজ্যে বিভক্ত হয়ে যাবে সেই চারটি রাজ্যের প্রতীক। এগুলি প্রথম সাম্রাজ্যটির মত অতটা শক্তিশালী হবে না।
{8:23} যখন এই সাম্রাজ্যগুলির অন্তিমকাল উপস্থিত হবে, তাদের দুষ্টতা ও কদাচার চরমে উঠবে, তখন আসবে দুর্ধর্ষ, বেপরোয়া, চক্রান্তে পটু এক রাজা।
{8:24} দিন দিন তার ক্ষমতা বেড়ে উঠবে, যদিও তার নিজ শক্তিতে নয়। সব কিছু ছারখার করে দেবে সে। সে যা কছু করবে সবেতেই হবে সফল। ক্ষমতাশালী লোকদের অনেককে সে নিপাত করবে, এমন কি ঈশ্বরের প্রজাদেরও।
{8:25} তার চাতুরীর জোরে সে সবরকম চক্রান্তে সফল হবে। তার দর্পের সীমা থাকবে না। অতর্কিতে বহু লোকের সে বিনাশসাধন করবে। এমন কি রাজাদের রাজাকেও অবমাননা করতে সে ছাড়বে না। তবে তার বিনাশ অবশ্যই হবে। কিন্তু কোন মানুষের হাতে নয়।
{8:26} প্রাতঃসন্ধ্যা নৈবেদ্যের বিষয়ে যে দর্শনটি তোমাকে বুঝিয়ে দেওয়া হয়েছে সেটিও সত্য হবে। তবে এই সব দর্শনের কথা তুমি শীলমোহর দিয়ে বন্ধ করে রাখ কারণ এগুলি ফলতে অনেক দেরী আছে।
{8:27} বেশ কিছুদিন আমি মানসিক অবসাদে ভুগলাম, অসুস্থ হয়ে পড়লাম। তারপরে শয্যা ছেড়ে উঠে রাজকার্যে মনোনিবেশ করলাম। কিন্তু দর্শনটি আমাকে একেবারে বিভ্রান্ত করে দিয়েছিল। সব কিছুই হেঁয়ালি হয়ে রইল।
{i9:1} স্বজাতির জন্য দানিয়েলের প্রার্থনা
{9:1} জেরেক্সের পুত্র মিডিয়া নিবাসী দারাউসের রাজত্বকালের কথা। তিনি ব্যাবিলনের রাজা ছিলেন। তাঁর রাজত্বের প্রথম বছর চলছে।
{9:2} যিরমিয়ের কাছে পরমেশ্বরের ঘোষণা অনুযায়ী যে সত্তর বছর জেরুশালেম বিধ্বস্ত হয়ে পড়ে থাকবে, আমি দানিয়েল, সেই সময়ের হিসাব নিয়ে ভাবনা চিন্তায় মগ্ন ছিলাম। শাস্ত্র অনুসন্ধান করছিলাম।
{9:3} তারপর অনুতাপের চিহ্ন হিসাবে চটের কাপড় পরে, গায়ে ভস্ম মেখে উপবাস ও প্রার্থনায় রত হলাম।
{9:4} অনুতপ্ত হৃদয়ে প্রভু পরমেশ্বরের কাছে এইভাবে প্রার্থনা করলাম: পরম পবিত্র মহান প্রভু পরমেশ্বর, সর্বোচ্চ সম্মান তোমারই প্রাপ্য। তোমার একনিষ্ঠ ভক্তদের প্রতি, তোমার অনুশাসন যারা শিরোধার্য করে আছে, তাদের প্রতি তোমার প্রেম অবিচল, তোমার সন্ধি চুক্তির প্রতিশ্রুতি রক্ষায় তুমি চিরবিশ্বস্ত।
{9:5} আমরা পাপ করেছি, মন্দ পথে চলেছি, অন্যায় আচরণ করেছি। অমান্য করেছি তোমার অনুশাসন। তোমার নির্দেশিত সত্য পথ পরিহার করেছি।
{9:6} তোমার দাস প্রবক্তা নবীদের মাধ্যমে তুমিই যে আমাদের রাজাদের, প্রশাসকবর্গকে, আমাদের পূর্বপুরুষদের তথা সমগ্র জাতিকে এই সব কথা বলেছ, তা জেনেও আমরা সেই কথায় কর্ণপাত করিনি।
{9:7} হে প্রভু পরমেশ্বর, তুমি ন্যায়বান, ন্যায়সঙ্গত তোমার প্রতিটি কাজ। আমাদের এই অধঃপতনের জন্য আমরা নিজেরাই দায়ী। এ কথা জেরুশালেম তথা সমগ্র যিহুদীয়ার মানুষ ও দেশ দেশান্তরে বিক্ষিপ্ত সমস্ত ইসরায়েলীদের পক্ষে প্রযোজ্য। ইসরায়েলীদের এই শাস্তির জন্য তোমার প্রতি তাদের অবিশ্বস্ততাই দায়ী।
{9:8} হে প্রভু পরমেশ্বর, আমরা, আমাদের রাজন্যবর্গ, শাসক গোষ্ঠী ও পূর্বপুরুষের — সকলেই তোমার বিরুদ্ধে পাপ করেছি। এই গর্হিত আচরণের জন্য আমরা লজ্জা বোধ করছি।
{9:9} তুমি দয়াময় ও ক্ষমাশীল। কিন্তু আমরাই তোমার বিরুদ্ধে বিদ্রোহ করেছি।
{9:10} তোমার প্রবক্তা নবীদের মুখে তোমার অনুশাসন পালন করতে তুমি আমাদের বার বার বলে পাঠিয়েছ। আমরা কিন্তু সে কথায় কান দিই নি।
{9:11} সমগ্র ইসরায়েল জাতি তোমার বিধি-ব্যবস্থা অমান্য করে বিপথে গিয়েছে। তোমার কথা শুনতে চায়নি। আমাদের এই পাপের জন্যই তোমার দাস মোশির ধর্মব্যবস্থা অনুসারে তুমি আমাদের উপর অভিশাপ এনেছ।
{9:12} নবীদের মাধ্যমে তুমি আমাদের ও আমাদের শাসকবর্গকে যে শাস্তি দেবে বলেছিলে, সেই অনুসারেই শাস্তি দিয়েছ। জেরুশালেমকে যে নির্মম শাস্তি তুমি দিয়েছ সে রকম শাস্তি পৃথিবীর আর কোন নগর পায়নি।
{9:13} মোশির বিধানে উল্লিখিত প্রত্যেকটি শাস্তি আমরা পেয়েছি। তা সত্ত্বেও, হে জগদীশ্বর, আমরা পাপের পথ থেকে ফিরিনি, তোমার সত্য পথ ধরে চলিনি। তোমাকে প্রসন্ন করার কোন চেষ্টাই আমরা করিনি।
{9:14} হে আমাদের প্রভু পরমেশ্বর, আমাদের উপর রুষ্ট হয়ে তুমি নিয়ে এসেছ আমাদের অমঙ্গল। এ বিচার তোমার ন্যায্য বিচার। কিন্তু তবুও আমরা তোমার কথায় মন দিইনি।
{9:15} হে প্রভু, আপন বাহুবলে তুমি আমাদের মিশর থেকে তুলে এনেছ। তোমার সে কীর্তি কে না জানে? তা সত্ত্বেও আমরা পাপ করেছি, অন্যায় করেছি।
{9:16} ক্ষমাশীল তুমি। সম্বরণ কর জেরুশালেমের উপর থেকে তোমার মহাক্রোধ। এ তোমারই নগরী জেরুশালেম, পবিত্র পর্বত। আমাদের পাপ, আমাদের পিতৃপুরুষের অনাচারের এই ফল দেখে প্রতিবেশী রাজ্যের মানুষ জেরুশালেমকে অবজ্ঞা করে। তোমার প্রজাদের করে তাচ্ছিল্য।
{9:17} অতএব অনুনয় করি, হে জগদীশ্বত, আমার মিনতি ও প্রার্থনায় কর্ণপাত কর। বিধ্বস্ত তোমার এই মন্দির আবার গড়ে তোল, লোকে জানুক তোমার মাহাত্ম্য, জানুক যে তুমিই প্রভু পরমেশ্বর।
{9:18} আমাদের প্রার্থনা শোন, হে ঈশ্বর। আমাদের দিকে মুখ তুলে চাও। চেয়ে দেখ আমাদের দুর্দশা। দেখ তোমার নামাঙ্কিত নগরীর দৈন্য দশা। আপন পু্ণ্যবলে তোমার কাছে এই মিনতি করার সাহস করি না। কিন্তু তুমি করুণার আকর, তাই আমাদের এই প্রার্থনা।
{9:19} মিনতি করি, প্রভু, শোন। ক্ষমা কর আমাদের। আমাদের কাতর নিবেদন, তোমার ক্ষমতা প্রকাশে তৎপর হও, আর বিলম্ব করো না। যেন সকলে দেখে যে তুমিই ঈশ্বর। নগরী ও নগরবাসী তোমারই নামে পরিচিত।
{i9:20} দানিয়েলের প্রার্থনার উত্তর
{9:20} ক্রমাগত প্রার্থনা করে চলেছি। প্রার্থনায় নিজের ও স্বজাতির পাপ স্বীকার করলাম। তাঁর পবিত্র মন্দির সংস্কারের জন্য প্রভু পরমেশ্বরের চরণে অনুনয় করতে থাকলাম।
{9:21} এমন সময়ে সেখানে এলেন গাব্রিয়েল। আমি যেখানে ছিলাম সেখানে উড়ে এলেন তিনি। তখন ছিল সান্ধ্য নৈবেদ্যের সময়। ইনি সেইজন যাঁকে আমি আগের দর্শনে দেখেছিলাম।
{9:22} তিনি বললেন, দানিয়েল আমি তোমাকে প্রজ্ঞা ও বোধশক্তি দিতে এসেছি। ঈশ্বর তোমার অনুনয় শুনে উত্তর
{9:23} দিয়েছেন। তুমি তাঁর প্রিয়পাত্র। তাই সেই দর্শনের ব্যাখ্যা করে বুঝিয়ে দিতে এসেছি। মন দিয়ে শোন।
{9:24} তোমার স্বজাতিকে ও পবিত্র নগরকে পাপ ও দুষ্কর্ম থেকে মুক্ত করার জন্য ঈশ্বর সত্তর সপ্তাহ সময় দিয়েছেন। এই সময় পাপ ক্ষমা করা হবে। অন্যায়, অবিচার দূর করা হবে চিরতরে। প্রতিষ্ঠিত হবে ন্যায় বিচার। যে দিব্য দর্শন তুমি দেখেছ ও যে ভাববাণী শুনেছ সেগুলি সত্য হবে। পবিত্র স্থান আবার উৎসর্গিত হবে প্রভুর উদ্দেশে।
{9:25} ভাল করে বুঝে নাও: জেরুশালেমের পুনর্গঠনের আদেশ জারী হওয়ার সময় থেকে জাতির কর্ণধাররূপে ঈশ্বরের অভিষিক্ত ব্যক্তির আবির্ভাবের সময় পর্যন্ত সাত সপ্তাহকাল অতিবাহিত হবে। পথঘাট, নগর রক্ষার জন্য পরিখা সমেত জেরুশালেম আবার গড়ে উঠতে সময় লাগবে বাষট্টি সপ্তাহ। সময়টি কিন্তু হবে সঙ্কটময়।
{9:26} এই কাল পূর্ণ হলে পর ঈশ্বরের মনোনীত সেই নেতাকে অন্যায়ভাবে বধ করা হবে। এক শক্তিশালী শাসকের সৈন্যবাহিনীর আক্রমণে নগর, মন্দির সব আকস্মাৎ ধূলিসাৎ হয়ে যাবে। প্রবল বন্যার মত অন্তিমকাল ঘনিয়ে আসবে। সঙ্গে নিয়ে আসবে যুদ্ধ ও প্রলয় তাণ্ডব। এ সবই ঈশ্বর নিরূপিত।
{9:27} ঐ শাসক বহু লোকের সঙ্গে এক সপ্তাহের জন্য সন্ধিচুক্তি স্থাপন করবে। কিন্তু ঐ সপ্তাহের মাঝামাঝি সময় বলিদান ও নৈবেদ্য উৎসর্গ নিষিদ্ধ করবে। মন্দিরের উচ্চতম স্থানে সে ঘৃণ্য এক অশুচি প্রতীক স্থাপন করবে। পরিণামে ঈশ্বরের অমোঘ বিধানে তার চরম বিনাশ হবে অনিবার্য।
{i10:1} টাইগ্রিস নদীতীরে দানিয়েলের দিব্যদর্শন
{10:1} (পারস্যরাজ সাইরাসের রাজত্বের তখন তৃতীয় বছর চলছে। সেই সময় দানিয়েলের কাছে একটি বার্তা প্রকাশিত হয়। দানিয়েল বেল্টশৎসর নামেও পরিচিত ছিলেন। বার্তাটির মধ্যে সত্য নিহিত ছিল, কিন্তু সেই সত্য ছিল বোধের অগম্য। একটি দর্শনের সাহায্যে সেই বার্তা তাঁকে বুঝিয়ে দেওয়া হয়।)
{10:2} সেই সময় আমি তিন সপ্তাহ যাবৎ শোক পালন করছিলাম।
{10:3} সেই তিন সপ্তাহ পূর্ণ না হওয়া পর্যন্ত আমার খাওয়া দাওয়া ছিল নিতান্ত সাধারণ ও সম্পূর্ণ নিরামিষ। তখন আমি সুরাও মু্খে তুলিনি। মাথায় তেল পর্যন্ত ছোঁওয়াইনি।
{10:4} বছরের প্রথম মাসের চব্বিশ তারিখে আমি টাইগ্রিস মহানদীতীরে দাঁড়িয়েছিলাম।
{10:5} এমন সময় হঠাৎ একজনকে দেখলাম। তাঁর পরণে ছিল সূতির কাপড়, কোমরে নিখাদ সোনার কটিবন্ধ।
{10:6} বৈদূর্য মণির মত উজ্জ্বলকান্তি এক পুরুষ। তাঁর মুখমণ্ডলে বিদ্যুতের আভা, চোখে আগুনের ঝলক। হাতে পায়ে পিতলের চমক। বজ্রগম্ভীর তাঁর কণ্ঠস্বর যেন বিপুল জনতার কলরোল।
{10:7} একমাত্র আমিই সেই দিব্য দর্শন দেখেছিলাম। আমার সঙ্গীরা কেউ দেখতে পায়নি। কারণ তারা ভয়ে পালিয়ে গিযে লুকিয়ে পড়েছিল।
{10:8} আমাকে একা ফেলে তারা চলে গিয়েছিল। ফলে আমি একাই সেই আশ্চর্য দৃশ্য প্রত্যক্ষ করলাম এবং ভয়ে অত্যন্ত বিহ্বল হয়ে পড়লাম। নিস্তেজ হয়ে পড়ল আমার শরীর। মুখের ভাব বিবর্ণ হয়ে এমন বদলে গেল যে সেই সময় আমাকে দেখলে কেউ চিনতে পারত না।
{10:9} তারপর সেই পুরুষের কণ্ঠস্বর যখন শুনলাম, আমি চৈতন্য হারিয়ে মাটিতে মুখ থুবড়ে লুটিয়ে পড়লাম।
{10:10} তখন একটি হাত আমাকে স্পর্শ করল ও আমাকে তুলে বসিয়ে দিল। তখনও আমার সারা শরীর কাঁপছিল।
{10:11} তিনি আমাকে বললেন, দানিয়েল, তুমি ঈশ্বরের প্রিয়পাত্র। উঠে দাঁড়াও। আমার কথা মন দিয়ে শোন। আমাকে তোমার কাছে পাঠানো হয়েছে। এই কথা শুনে আমি কাঁপতে কাঁপতে উঠে দাঁড়ালাম।
{10:12} তিনি বললেন, দানিয়েল, ভয় পেয়ো না। প্রথম যেদিন তুমি দিব্য দর্শনগুলি সম্বন্ধে সঠিক জ্ঞানলাভের জন্য ঈশ্বরের কাছে আত্মনিবেদন করতে মনস্থ করেছিলে সেই দিন থেকেই ঈশ্বর তোমার প্রার্থনা শুনেছেন। তোমার প্রার্থনার উত্তর হয়েই আমি এসেছি।
{10:13} পারস্য সাম্রাজ্যের অধিরক্ষক দূত একুশ দিন ধরে আমাকে বাধা দিয়েছিলেন। তখন প্রধান দূতদের অন্যতম মীখায়েল এলেন আমাকে সাহায্য করতে কারণ পারস্যে আমি একা পড়ে গিয়েছিলাম।
{10:14} তোমার স্বজাতির ভবিষ্যৎ কি–সে কথা আমি তোমাকে বুঝিয়ে দিতে এসেছি। দর্শনটি ভাবীকালের ঘটনার কথা।
{10:15} তাঁর এই সব কথা শুনে আমি বাক্শক্তি রহিত হয়ে মাটির দিকে চেয়ে রইলাম।
{10:16} তখন মানবরূপী সেই দূত হাত বাড়িয়ে আমার ঠোঁট দুটি স্পর্শ করলেন। আমার বাক্শক্তি ফিরে এল। আমি বললাম, প্রভু, দর্শনটি দেখে আমি কাতর হয়ে এত ভেঙ্গে পড়েছি যে অত্যন্ত দুর্বল বোধ করছি।
{10:17} প্রভু, আপনার কাছে আমি সামান্য ক্রীতদাসের মত। আপনার সঙ্গে কথাবার্তা বলি এমন সাহস বা ক্ষমতা আমার নেই।
{10:18} তিনি আবার আমাকে স্পর্শ করলেন। আমি শক্তি ও সাহস ফিরে পেলাম।
{10:19} তিনি বললেন, তুমি ঈশ্বরের প্রিয়পাত্র! মনে সাহস আনো। দুশ্চিন্তা দূর কর। শান্ত হও। বিচলিত হয়ো না। এই কথা শুনে আমি মনে বল পেয়ে বললাম, প্রভু, এবার বলুন। আপনি আমাকে অনেকটা সবল করে তুলেছেন।
{10:20} তিনি বললেন, জান কেন আমি তোমার কাছে এসেছি? শাস্ত্রে লেখা পরম সত্যের কথা আমি তোমাকে জানাতে এসেছি। এবার আমাকে ফিরে গিয়ে পারস্যের অধিরক্ষক
{10:21} দূতের সঙ্গে যুদ্ধে লিপ্ত হতে হবে। তারপর গ্রীসের রক্ষক দূতের আবির্ভাব হবে। আমাকে সাহায্য করার জন্য ইসরায়েলের অধিরক্ষক দূত মীখায়েল ছাড়া আর কেউ নেই।
{11:1} আমাকে সাহায্য করার ও রক্ষা করার দায়িত্ব তাঁর।
{11:2} এবার তোমাকে যে সব কথা বলব সেগুলি ভবিষ্যতে অক্ষরে অক্ষরে ফলবে। দূত বললেন, আরও তিনজন পারস্যের অধিকর্তা হয়ে আসবেন। তারপর আরও একজন আসবে, সে হবে তাদের সকলের চেয়ে ধনী ও ঐশ্বর্যশালী। ঐশ্বর্য ও ক্ষমতার শিখরে উঠে সে গ্রীসের রাজাকে শক্তি পরীক্ষায় আহ্বান জানাবে।
{i11:3} মিশর ও সিরিয়া রাজ্য
{11:3} তখন এক মহাবীর সম্রাটের আবির্ভাব হবে। বিশাল এক সাম্রাজ্যের অধীশ্বর হবে সে। রাজ্যের সব কিছু পরিচালিত হবে তার ইচ্ছা অনুযায়ী।
{11:4} কিন্তু সে যখন ক্ষমতার চরমে উঠবে, ঠিক তখনই তার সাম্রাজ্য ভেঙ্গে চার টুকরো হয়ে যাবে। যারা এই চারটি রাজ্যের রাজা হবে, তারা কেউ সম্রাটের বংশধর হবে না আর তার মত দোর্দণ্ড প্রতাপও কারও থাকবে না। এদের কর্তৃত্বও আবার অন্যের হাতে চলে যাবে।
{11:5} মিশরের রাজার শক্তি ও ক্ষমতা বৃদ্ধি পাবে। কিন্তু তার একজন সৈন্যাধ্যক্ষ হয়ে উঠবে তার চেয়েও মহাপরাক্রমশালী। সে হবে তার চেয়েও বড় এক রাজ্যের অধিপতি।
{11:6} কয়েক বছর পরে মিশরের রাজা সিরিয়ার রাজার সঙ্গে কন্যার বিবাহ দিয়ে মিত্রতা স্থাপন করবে। কিন্তু এই মিত্রতা স্থায়ী হবে না। সেই কন্যা স্বামী সন্তান ও পিতৃগৃহ থেকে নিয়ে যাওয়া দাসদাসীসহ নিহত হবে।
{11:7} অল্পদিনের মধ্যেই কন্যার এক আত্মীয় সেই রাজ্যের রাজা হবে। সে সিরিয়ার সৈন্যবাহিনীকে আক্রমণ করে তাদের দুর্গে প্রবেশ করবে এবং তাদের পরাজিত করবে।
{11:8} তারপর তাদের দেবদেবী বিগ্রহ প্রতিমা এবং দেবদেবীর কাচে উৎসর্গিত স্বর্ণরৌপ্যের সমস্ত তৈজসপত্র মিশরে নিয়ে চলে যাবে। কয়েক বছর শান্তিতে কাটার পর
{11:9} সিরিয়ার রাজা মিশর আক্রমণ করবে কিন্তু সে ফিরে যেতে বাধ্য হবে।
{11:10} তার পুত্রেরা বিপুল সৈন্যবাহিনী একত্র করে আবার যুদ্ধের জন্য প্রস্তুত হবে। তাদের মধ্যে একজন দুর্নিবার স্রোতের মত এগিয়ে গিয়ে শত্রুশিবির আক্রমণ করবে।
{11:11} ক্রোধে উন্মত্ত হয়ে মিশররাজ সিরিয়ারাজের বিরুদ্ধে যুদ্ধযাত্রা করে তার বিশাল সৈন্যবাহিনীকে বন্দী করবে।
{11:12} অসংখ্য সৈন্য নিধন করে সে বিজয় গর্বে মত্ত হবে। কিন্তু সে বিজয় স্থায়ী হবে না।
{11:13} সিরিয়ারাজ ফিরে গিয়ে আরও বড় সৈন্যবাহিনী গড়ে তুলবে। যথাসময়ে সে এক সুসজ্জিত বিশালবাহিনী নিয়ে আবার মিশর আক্রমণ করবে।
{11:14} মিশররাজের বিরুদ্ধে অনেকে সে সময়ে বিদ্রোহ ঘোষণা করবে। দানিয়েল, তোমার স্বজাতির মধ্যে থেকেও কিছু উগ্রস্বভাবের লোক এক দর্শন লাভ করে বিদ্রোহ ঘোষণা করবে। অবশ্য তারা পরাস্ত হবে।
{11:15} সিরিয়ারাজ একটি সুরক্ষিত নগর আক্রমণ করে সেটি দখল করবে। এই সময় মিশরের সৈন্যবাহিনী আর যুদ্ধ করতে চাইবে না। তাদের শ্রেষ্ঠ যোদ্ধারাও হীনবল হয়ে পড়বে।
{11:16} রাজা তাদের নিয়ে যা ইচ্ছা তাই করবে। প্রতিবাদ করার কোন ক্ষমতাই তাদের থাকবে না। প্রতিশ্রুত দেশে সিরিয়ার রাজা নিজেকে প্রতিষ্ঠিত করবে। দেশ সম্পূর্ণরূপে তার পদানত হবে।
{11:17} সিরিয়ারাজ সমগ্র সামরিক শক্তি প্রয়োগ করে এক সামরিক অভিযান করতে সঙ্কল্প করবে। এর পরে শত্রুরাজ্য সম্পূর্ণভাবে বিনাশ করার অভিপ্রায়ে মিশররাজের সঙ্গে নিজের কন্যার বিবাহ দিয়ে মৈত্রীস্থাপন করবে কিন্তু তার সেই অভিসন্ধি ব্যর্থ হবে।
{11:18} এরপর সমুদ্রপথে সে নানা দেশ আক্রমণ করে কতকগুলি রাজ্য করায়ত্ত করবে। কিন্তু শেষে এক বিদেশী নেতা সিরিয়ারাজকে পরাভূত করে তার দর্প চূর্ণ করবে এবং এই সব জাতির পরাজয়ের প্রতিশোধ নেবে।
{11:19} সিরিয়ারাজ তার নিজের দুর্গের নিরাপদ আশ্রয়ে ফিরে আসার চেষ্টা করবে কিন্তু শত্রুর হাতে তার পতন হবে। এইভাবেই সে ইতিহাস থেকে মুছে যাবে।
{11:20} এরপর সেখানে আসবে আর এক রাজা। সে তার রাজ্যের ঐশ্বর্যবৃদ্ধির অভিপ্রায়ে প্রজাদের কাছ থেকে বলপূর্বক কর আদায়ের জন্য এক পদস্থ কর্মচারীকে নিযুক্ত করবে। কিন্তু কয়েকদিনের মধ্যেই সে নিহত হবে। অবশ্য তার এই মৃত্যু জনরোষে ঘটবে না।
{i11:21} সিরিয়ার দুষ্ট রাজা
{11:21} দেবদূত বলে চললেন, এরপর যে সিরিয়ার রাজা হবে সে এক দুর্বৃত্ত। রাজা হবার কোন অধিকার তার নেই। সে সকলের অজ্ঞাতসারে এসে ছলে বলে কৌশলে রাজত্ব ছিনিয়ে নেবে। কেউ তার প্রতিরোধ করতে পারবে না, সৈন্যবাহিনী তার হাতে বিধ্বস্ত হবে,
{11:22} এমনকি ঈশ্বরের প্রধান পুরোহিতেরও এই একই অবস্থা হবে।
{11:23} তার নিজের রাজ্য ছোট হলেও সে অন্যান্য রাজ্যের সঙ্গে সন্ধি স্থাপন করবে এবং তাদের প্রতারণা করে নিজের ক্ষমতা ও প্রতিপত্তি উত্তরোত্তর বৃদ্ধি করবে।
{11:24} এরপর সে অতর্কিতে এক ঐশ্বর্যশালী দেশ আক্রমণ করবে। তার পূর্বপুরুষেরা যে সব কাজ কোনদিন করেনি সে তাই করবে। যুদ্ধে লুঠ করা ধনসম্পদ তার অনুচরদের মধ্যে ভাগ করে দেবে। সে বহু সামরিক ঘাঁটি আক্রমণ করার জন্য প্রস্তুতি নেবে কিন্তু সে কাজ সম্পন্ন করার সময় পাবে না।
{11:25} মিশররাজকে আক্রমণ করার জন্য সে এক সুবিশাল সৈন্যবাহিনী গড়ে তুলবে। মিশররাজও এই আক্রমণ প্রতিহত করার জন্য এক প্রবল পরাক্রান্ত ও বিশাল সামরিক বাহিনী গঠন করবে। কিন্তু ষড়যন্ত্রকারীদের কূট চালের শিকার হয়ে মিশররাজ যুদ্ধে হেরে যাবে।
{11:26} তার বিশ্বস্ত পারিষদবর্গই তার সর্বনাশ করবে। সৈন্যদের মধ্যে হতাহতের সংখ্যা হবে অগণিত। সমগ্র সৈন্যবাহিনী হবে বিধ্বস্ত।
{11:27} এই ঘটনার পরে এই দুই রাজাই আবার একসঙ্গে আহারে বসবে কিন্তু কুমতলববশতঃ একে অপরের কাছে সত্য গাপন করবে। কিন্তু তাদের অভিসন্ধি সফল হবে না কারণ তার উপযুক্ত সময় তখনও আসেনি।
{11:28} সিরিয়ারাজ যুদ্ধে লুণ্ঠিত সব সম্পদ নিয়ে নিজ দেশ অভিমুখে যাত্রা করবে। পথে ঈশ্বরের প্রজাদের ন্যায়ধর্মের বিলোপসাধনে তৎপর হয়ে উঠবে এবং নিজের অভিলাষ পূর্ণ করে সে দেশে ফিরে যাবে।
{11:29} কিছুদিন পরে সে আবার মিশর আক্রমণ করবে কিন্তু তার ফলাফল হবে অন্যরকম।
{11:30} রোমীয় নৌবাহিনী পশ্চিম দিকে থেকে এসে তাকে রুখে দাঁড়াবে। সে ভয় পেয়ে ফিরে যাবে। ফিরে গিয়ে উন্মত্ত হয়ে ঈশ্বরের প্রজাদের ন্যায়ধর্মের বিনাশ সাধন করতে চেষ্টা করবে। যারা সেই ধর্ম পরিত্যাগ করেছে তাদের পরামর্শ অনুযায়ী প্রচুর ক্ষতিসাধন করবে।
{11:31} তার সৈন্যরা মন্দির অশুচি করবে। নিত্য-নৈবেদ্য বন্ধ করে দেবে ও সেই স্থানে ঘৃণ্য এক অশুচি প্রতীক স্থাপন করবে।
{11:32} ন্যায়ধর্মের বিধান ভঙ্গ করে যারা ঈশ্বরের সঙ্গে সম্পর্ক ত্যাগ করেছে, ছলনার আশ্রয় নিয়ে রাজা তাদের বশীভূত করবে। কিন্তু ঈশ্বরের প্রকৃত ভক্তেরা এর বিরুদ্ধে রুখে দাঁড়াবে।
{11:33} বিজ্ঞ নেতারা অনেককে সুপরামর্শ দেবে। কিন্তু এমন এক সময় হবে যখন এদের মধ্যে কয়েকজনকে খড়্গাঘাতে বধ করা হবে, কয়েকজনকে আগুনে পুড়িয়ে মারা হবে। আর অনেকের বিষয়সম্পত্তি কেড়ে নিয়ে তাদের কারাগারে নিক্ষেপ করা হবে।
{11:34} তাদের এই দুরবস্থায় আবার কিছু লোক দুরভিসন্ধি নিয়ে তাদের সাহায্যে এগিয়েও আসবে।
{11:35} বিজ্ঞ ব্যক্তিদের মধ্যে কয়েকজন নিহত হবে। এর ফলে ঈশ্বরের প্রজারা পরিশুদ্ধ ও পবিত্র হয়ে উঠবে। যতদিন না ঈশ্বর নিরূপিত কাল পূর্ণ হয় ততদিন এইভাবেই চলবে।
{11:36} সিরিয়ারাজ নিজের ইচ্ছামত যা খুশী তাই করবে। সে গর্বভরে নিজেকে দেবতাদের চেয়ে শ্রেষ্ঠ বলে ঘোষণা করবে এমনকি প্রভু পরমেশ্বরকেও তুচ্ছ করবে। যতদিন না তার উপর ঈশ্বরের অমোঘ শাস্তি নেমে আসে ততদিন সে এই ভাবেই চলবে।
{11:37} এই রাজা তার পূর্বপুরুষদের আরাধ্য দেবতাদের ও নারীকুলের আরাধ্য দেবতাদের বাতিল করে দেবে। কোন দেবদেবীকেই সে আর মানবে না, নিজেকেই সব দেবতার চেয়ে শ্রেষ্ঠ বলে মনে করবে।
{11:38} দুর্গরক্ষাকারী এক দেবতার পায়ে সে সোনা, রূপো, মণিমানিক্য ও যাবতীয় মনোরম বস্তুর অর্ঘ্য নিয়ে আসবে, যাকে তার পূর্বপুরুষেরা কোনদিন চিনত না।
{11:39} বিদেশীদের হাতে সে নিজের দুর্গ রক্ষার ভার অর্পণ করবে। তার কর্তৃত্ব ও শাসন যারা মেনে নেবে তাদের সে মহাসম্মানে ভূষিত করবে। তাদের উচ্চপদে নিযুক্ত করবে এবং ভূসম্পত্তি দিয়ে পুরস্কৃত করবে।
{11:40} তার শেষ সময় ঘনিয়ে এলে মিশররাজ তাকে আক্রমণ করবে। সিরিয়ারাজ তার রথ, অশ্ব ও নৌবাহিনী সমেত বিপুল পরাক্রমে ঘূর্ণিঝড়ের মত ঝাঁপিয়ে পড়ে সেই আক্রমণ প্রতিহত করবে। উন্মত্ত ক্রোধে বন্যার বেগে ভাসিয়ে নিয়ে যাবে অন্যান্য দেশকে।
{11:41} এমনকি প্রতিশ্রুত দেশকেও আক্রমণ করে হাজার হাজার মানুষের প্রাণনাশ করবে। অবশ্য ইদোম, মোয়াব এবং আম্মোনের যে অংশ এখনও বাকী আছে সেই সব দেশ তার হাত থেকে রক্ষা পাবে।
{11:42} যখন সে এইভাবে নানা দেশের উপর আক্রমণ চালাবে তখন মিশরও রক্ষা পাবে না।
{11:43} মিশরে সযত্নে রক্ষিত সোনা, রূপো ও নানা মূল্যবান সামগ্রী তার হস্তগত হবে। লিবিয়া ও সুদানকেও সে পদানত করবে।
{11:44} এরপর উত্তর ও পূর্বদেশ থেকে তার কাছে এক সংবাদ আসবে। সেই সংবাদে সে বিচলিত হয়ে উঠবে। ফলে সে ধ্বংসলীলায় মত্ত হয়ে চারিদিকে রক্তের স্রোত বইয়ে দেবে।
{11:45} সমুদ্র ও যে পাহাড়ের উপর পবিত্র মন্দির আছে তার মধ্যবর্তী স্থানে সে তার বিশাল রাজকীয় শিবির স্থাপন করবে। কিন্তু সেখানে অসহায়ভাবে তার মৃত্যু হবে, তাকে সাহায্য করার জন্য কেউই সেখানে থাকবে না।
{i12:1} শেষ সময়
{12:1} সেই মূল্যবান বস্ত্র পরিহিত দূত আরও বললেন, সেই সময়ে তোমার স্বজাতির রক্ষক দূত মীখায়েল আসবেন। সেই সময় কঠিন সঙ্কটের সময়। জগতের নানা জাতির অভ্যুত্থানের সময় থেকে সেই দিন পর্যন্ত এমন ভয়াবহ সময় কখনও উপস্থিত হয়নি। সে সময়ে তোমার স্বজাতির মধ্যে যাদের নাম ঈশ্বরের পুস্তকে লেখা আছে তারা মুক্তি পাবে।
{12:2} যারা মারা গেছে তাদের অনেকে বেঁচে উঠবে। কেউ অনন্তজীবন লাভ করবে আবার কেউ চির অধঃপতনে যাবে।
{12:3} বিজ্ঞজনেরা যারা লোকদের বুদ্ধিচেতনা দিয়েছিল তারা আকাশে উজ্জ্বল জ্যোতিষ্কের মত চির ভাস্বর হয়ে থাকবে।
{12:4} দানিয়েল, এখন তুমি এইসব কথা গোপন রাখ। জগতের শেষদিন পর্যন্ত প্রকাশ করো না। পুঁথিটি শীলমোহর দিয়ে বন্ধ করে রাখ। ইতিমধ্যে অনেকে ঘটনাগুলির অর্থ বুঝবার চেষ্টা করে ব্যর্থ হবে।
{12:5} সেই সময়ে আমি দুই ব্যক্তিকে দাঁড়িয়ে থাকতে দেখলাম, একজন নদীর এপারে, অন্যজন ওপারে।
{12:6} তাদের মধ্যে একজন নদীর উজানে যে দাঁড়িয়ে ছিলেন, তাঁকে প্রশ্ন করলেন, এই সব আশ্চর্য ঘটনার অবসান হতে আর কতদিন বাকী?
{12:7} দূত স্বর্গের দিকে দুহাত তুলে শাশ্বত ঈশ্বরের নাম উচ্চারণ করে বললেন, আরও সাড়ে তিন বছর লাগবে। যখন ঈশ্বরের প্রজাদের উপর অত্যাচার শেষ হবে তার মধ্যে এইসব ঘটনা ঘটে যাবে।
{12:8} আমি শুনলাম তিনি কি বললেন কিন্তু কিছুই বোধগম্য হল না। তাই বললাম, মহাশয়, শেষ পর্যন্ত এসব কোথায় গিয়ে দাঁড়াবে?
{12:9} তিনি বললেন, দানিয়েল, তুমি এবার যাও। এসব কথা শেষকাল না আসা পর্যন্ত প্রকাশ করা হবে না।
{12:10} অনেকে পরিশুদ্ধ হয়ে উঠবে। দুষ্টেরা কিছুই বুঝবে না আর নিজেদের কুপথও পরিত্যাগ করবে না। একমাত্র বিচক্ষণ ও সুবিবেচক ব্যক্তিরাই বুঝবে।
{12:11} নিত্য নৈবেদ্য বন্ধ হয়ে যাবার পরে অর্থাৎ ঘৃণ্য প্রতীক সেখানে স্থাপিত হওয়ার পর থেকে এক হাজার দুশো নব্বই দিন কেটে যাবে।
{12:12} যারা এক হাজার তিনশো পঁয়ত্রিশ দিন পর্যন্ত বিশ্বস্ত থাকবে তারা ধন্য।
{12:13} দানিয়েল, তুমি শেষ পর্যন্ত বিশ্বস্ত থেক। এরপর তুমি দেহরক্ষা করবে। কিন্তু কালের অন্তে তুমি জেগে উঠবে ও যোগ্য পুরস্কার লাভ করবে।
