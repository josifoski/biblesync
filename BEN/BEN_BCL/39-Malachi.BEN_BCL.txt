{i1:1} ইসরায়েলের জন্য প্রভু পরমেশ্বরের ভালবাসা
{1:1} নবী মালাখির মাধ্যমে ইসরায়েলের উদ্দেশে প্রভু পরমেশ্বরের ঘোষিত প্রত্যাদেশ:
{1:2} পরমেশ্বর বললেন, আমি তোমাদের ভালবাসি অথচ তোমরা বলছ, তোমার ভালবাসার প্রমাণ কি? পরমেশ্বর বলেন, এষৌ কি যাকোবের ভাই নয়?
{1:3} কিন্তু আমি যাকোবকেই ভালবেসেছি, এষৌকে করেছি ঘৃণা। আমি তার বসতি এলাকা বিধ্বস্ত করেছি, উত্তরাধিকারসূত্রে পাওয়া তার বাসভূমিকে পরিণত করেছি শিয়ালের আস্তানায়।
{1:4} এষৌর বংশধর ইদোমীরা যদি বলে, আমাদের দেশ বিধ্বস্ত হয়েছে বটে, কিন্তু আমরা আবার তা গড়ে তুলব। সর্বাধিপতি প্রভু পরমেশ্বর বলেন, ওরা গড়ে তুলুক আমি ভাঙ্গব। লোক এ দেশকে বলবে, ‘দুর্জনের দেশ’, এদের বলবে, ‘পরমেশ্বরের চির অভিশপ্ত জাতি’।
{1:5} তোমরা স্বচক্ষে এসব দেখবে আর বলবে, ইসরায়েলের সীমার বাইরেও পরমেশ্বরের প্রতাপ অখণ্ড।
{i1:6} পুরোহিতদের প্রতি পরমেশ্বরের অনুযোগ
{1:6} সর্বাধিপতি প্রভু পরমেশ্বর যাজকদের বলেন, পুত্র পিতাকে ও ভৃত্য মনিবকে সম্মান করে। আমি যদি প্রভু হই তবে আমার প্রতি তোমাদের সম্ভ্রমবোধ কোথায়? আমি যদি পিতা হই তবে আমার সম্মান কোথায়? হে যাজকেরা, তোমরা আমার অবমাননা করছ। আবার তোমরাই বলছ, ‘কিসে আমরা তোমরা অবমাননা করেছি?’
{1:7} তোমরা আমার বেদীতে অশুচি ভোগ নিবেদন করছ, তবুও বলছ, কেমন করে তোমাকে অবজ্ঞা করলাম? প্রভু পরমেশ্বরের বেদীকে তুচ্ছ করেই আমাকে অবজ্ঞা করেছ।
{1:8} তোমরা অন্ধ পশু বলিদান কর, তা কি অনাচার নয়? তোমরা খোঁড়া ও রোগগ্রস্ত পশু উৎসর্গ করে মনে কর তাতে কোন দোষ হয় না। কিন্তু তোমাদের শাসনকর্তাকে ঐরকম উপহার দিলে সে কি তোমাদের উপর খুশী হবে? তোমাদের অনুগ্রহ করবে?
{1:9} আবার তোমরা ঈশ্বরের অনুগ্রহ ভিক্ষা কর যেন তিনি তোমাদের উপর সদয় হন। তোমাদের কাছ থেকে ঐরকম নৈবেদ্য পাওয়ার পর তিনি কি তোমাদের কারও প্রতি অনুগ্রহ করবেন?
{1:10} হায়, তোমাদের মধ্যে কি এমন কেউ নেই যে মন্দিরের দ্বার বন্ধ করে দিতে পারে, যেন আমার বেদীর উপর বৃথা হোমের আগুন না জ্বলে। তোমাদের উপর আমি প্রসন্ন নই, তোমাদের দেওয়া কোন নৈবেদ্য আমি গ্রহণ করব না।
{1:11} উদয়াচল থেকে অস্তাচল পর্যন্ত সর্বজাতির মাঝে আমি পূজিত এবং সর্বস্থানে আমার নামে নিবেদিত হয় সুগন্ধি ধূপ ও শুচিশুদ্ধ নৈবেদ্য, কারণ সর্বজাতি আমাকে সম্ভ্রম করে।
{1:12} কিন্তু তোমরা আমাকে অবজ্ঞা কর কারণ তোমরা মনে কর, প্রভু পরমেশ্বরের বেদী অবজ্ঞা করা যায়।
{1:13} তোমরা নিজেরাই আমার উপর বিরক্তি প্রকাশ কর, বলে থাক, ‘একি বিড়ম্বনা!’ তোমরা লুঠ করা, খোঁড়া, রোগগ্রস্ত পশু এনে নৈবেদ্যরূপে আমার উদ্দেশ্যে উৎসর্গ কর। আমি কি তোমাদের এই নৈবেদ্য গ্রহণ করব?
{1:14} পালে নিখুঁত পশু থাকা সত্ত্বেও যে প্রতারক পরমেশ্বরের উদ্দেশে মানত পূরণের জন্য খুঁতগ্রস্ত পশু উৎসর্গ করে, সে অভিশপ্ত হোক! কারণ আমি মহান রাজা, সর্বজাতি আমাকে সম্ভ্রম ও সমাদর করে।
{i2:1} যাজককুলের প্রতি নির্দেশ
{2:1} হে যাজককুল শোন, তোমাদের প্রতি প্রভু পরমেশ্বরের এই নির্দেশ:
{2:2} তোমরা যদি মনে প্রাণে আমার নামের মর্যাদা না দাও, আমার কথা না শোন তাহলে আমি তোমাদের উপর অভিশাপ বর্ষণ করব, তোমাদের ধন-জন, শ্রী-সম্পদ সব যাবে। বাস্তবিক, সে অভিশাপ এরই মধ্যে তোমাদের উপর ফলতে শুরু করেছে কারণ তোমরা আমার কথায় কান দাওনি।
{2:3} দেখ, আমি তোমাদের সন্তানদের শান্তি দেব এবং তোমাদেরই বলির পশুর বিষ্ঠাতুল্য করে আমার সামনে থেকে তোমাদের দূর করে দেব।
{2:4} তবেই বুঝবে, লেবির বংশের সঙ্গে স্থাপিত আমার সন্ধি বজায় রাখার উদ্দেশ্যই আমি তোমাদের কাছে এই নির্দেশ পাঠিয়েছিলাম।
{2:5} তাদের সঙ্গে আমার যে সন্ধি স্থাপিত হয়েছিল তার ফলে তারা পেয়েছিল সুখ-সমৃদ্ধি। আমিই তাদের সেইসব দিয়েছিলাম যেন তারা আমাকে ভয়ভক্তি করে, আর তারাও তাই করত। আমার প্রতি ছিল তাদের শ্রদ্ধা ও ভক্তি।
{2:6} তাদের মুখে উচ্চারিত হতো সত্যের বিধান, তারা কোন ভ্রান্ত শিক্ষা দিত না। তারা ছিল ধর্মনিষ্ঠ। আমার সঙ্গে তাদের সুসম্পর্ক ছিল। তারা অধর্মের পথ থেকে ফিরিয়ে আনত অনেককে।
{2:7} প্রকৃতপক্ষে যাজকের ওষ্ঠাধরই প্রজ্ঞার আধার, লোকে তার মুখ থেকেই উপদেশ শোনে কারণ সে সর্বাধিপতি ঈশ্বরের বার্তাবহ।
{2:8} কিন্তু এখন তোমরা সেই পথ ত্যাগ করেছ, তোমাদের উপদেশ অনেকের পদস্খলন ঘটিয়েছে। লেবির বংশের সঙ্গে স্থাপিত আমার সন্ধির শর্ত তোমরা ভেঙ্গেছ।
{2:9} সুতরাং তোমরা যেমন আমার পথ পরিহার করেছ এবং লোকের মুখ চেয়ে উপদেশ দিয়েছ তেমনি আমিও সর্বজাতির দৃষ্টিতে তোমাদের তুচ্ছ ও হেয় প্রতিপন্ন করেছি।
{i2:10} অনাচারের বিরুদ্ধে সতর্কবাণী।
{2:10} আমাদের সকলের পিতা কি এক নন? এক ঈশ্বরই কি আমাদের সৃষ্টি করেননি? তাহলে কেন আমরা একে অপরকে ঠকাচ্ছি? কেন আমাদের পূর্বপুরুষের সঙ্গে স্থাপিত সন্ধির শর্ত ভঙ্গ করছি?
{2:11} ইহুদী জাতি বিশ্বাস ভঙ্গ করেছে, তারা ইসরায়েল দেশে ও জেরুশালেমে জঘন্য অনাচার করেছে। তারা পরমেশ্বরের প্রিয় পীঠস্থান অশুচি করেছে। তারা বিধর্মী কন্যাদের বিবাহ করেছে যারা অন্য দেবতার উপাসনা করে।
{2:12} যারা এইরকম আচরণ করে, পরমেশ্বর তাদের ইসরায়েল সমাজ থেকে উচ্ছিন্ন করুন, তারা গৃহস্থ বা যাযাবর যাই হোক না কেন। তারা যেন সর্বাধিপতি ঈশ্বরের উদ্দেশ্যে নৈবেদ্য উৎসর্গ করতে না পরে।
{2:13} আর একটি কথা হচ্ছে এই যে, তোমরা কান্নাকাটি কর, বিলাপ কর, চোখের জলে পরমেশ্বরের বেদী ভিজিয়ে দাও কারণ তিনি আর তোমাদের নৈবেদ্যের প্রতি ভ্রূক্ষেপ করেন না কিম্বা তোমাদের দেওয়া উপহার প্রসন্ন চিত্তে গ্রহণ করেন না।
{2:14} তোমরা জানতে চাও, কেন তিনি গ্রাহ্য করেন না? কারণ যৌবনে যাকে তুমি বিবাহ করেছিলে সে তোমার সঙ্গিনী ও বিধান সম্মত পত্নী। প্রভু পরমেশ্বর তার সাক্ষী। তা সত্ত্বেও তোমরা বিবাহের সেই প্রতিশ্রুতি ভঙ্গ করেছ।
{2:15} সেই প্রভু পরমেশ্বরই কি তোমাদের একাঙ্গ ও একাত্ম করেননি? তাকেও কি নিজের আত্মার অংশ দেননি? এর কারণ কি? কারণ তিনি সুসন্তান চান। অতএব সাবধান! সেই স্ত্রীকে দেওয়া প্রতিশ্রুতি ভঙ্গ করো না।
{2:16} ইসরায়েলের আরাধ্য ঈশ্বর সর্বাধিপতি প্রভু বলেন, আমি বিবাহ-বিচ্ছেদ ঘৃণা করি এবং এই রকম নিষ্ঠুর আচরণ যার স্বভাব, তাকেও ঘৃণা করি। সুতরাং সাবধান, বিশ্বাসঘাতকতা করো না।
{i2:17} বিচারের দিন আসন্ন
{2:17} তোমাদের কথায় প্রভু পরমেশ্বর বিরক্ত। তোমরা জিজ্ঞাসা করে থাক, কোন কথায় তিনি বিরক্ত? তোমাদের এই কথায়, ‘যারা দুষ্কর্ম করে, তারাই প্রভুর দৃষ্টিতে উত্তম, তিনি তাদের প্রতি প্রসন্ন।’ অথবা এই প্রশ্নে ‘ঈশ্বরের ন্যায়বিচার কোথায়?’
{3:1} দেখ, সর্বাধিপতি প্রভু পরমেশ্বর বলেছেন, আমি আমার অগ্রদূতকে পথ প্রস্তুত করার জন্য পাঠিয়েছি। তোমরা যাঁর প্রত্যাশায় আছ, সেই প্রভু সহসা তাঁর মন্দিরে উপস্থিত হবেন। প্রভুর সঙ্গে তোমাদের সন্ধির কথা ঘোষণা করতে আসবেন সেই অগ্রদূত, তোমরা যাঁর প্রতীক্ষায় আছ।
{3:2} কিন্তু তাঁর আগমনের দিনটিকে কে সহ্য করতে পারবে? কারণ তিনি বিশোধক অগ্নিসদৃশ, রজকের ক্ষারতুল্য।
{3:3} তিনি সংস্কার ও শোধন করবেন এবং লেবির বংশধরদের শুচি করবেন, সোনা ও রূপোর মত তাদের পুড়িয়ে খাঁটি করবেন। তখন তারা প্রভুর উদ্দেশে গ্রহণযোগ্য নৈবেদ্য উৎসর্গ করার যোগ্যতা অর্জন করবে।
{3:4} তখন যিহুদীয়া ও জেরুশালেমবাসীর নৈবেদ্য আগের মতই প্রভুর প্রতীতিজনক হবে।
{3:5} আমি তখন বিচারকরূপে তোমাদের সামনে উপস্থিত হব। যারা মায়াবী জাদুকর, ব্যাভিচারী, মিথ্যাশপথকারী এবং যারা দিনমজুর, বিধবা, অনাথ ও শিশুদের নির্যাতন করে, যারা প্রবাসীদের উপর দুর্ব্যবহার করে, যারা আমাকে মান্য করে না, তাদের সব কুকর্ম প্রকাশ করে দেব।
{i3:6} ফিরে আসার আহ্বান ও দশমাংশ দান
{3:6} আমি প্রভু পরমেশ্বর। আমি আমার প্রতিজ্ঞায় অটল। তাই, হে যাকোবের বংশধরগণ, তোমরা এখনও নির্মূল হয়ে যাওনি।
{3:7} তোমাদের পিতৃপুরুষদের আমল থেকেই তোমরা আমার অনুশাসন তুচ্ছ করেছ, মেনে চলনি। তোমরা আমার কাছে ফিরে এস, তাহলে আমিও তোমাদের কাছে ফিরে আসব। কিভাবে আসবে জানতে চাও?
{3:8} ঈশ্বরকে প্রবঞ্চনা করা কি উচিত? কিন্তু তোমরা আমাকে প্রবঞ্চনা করছ। তবুও তোমরা বলছ, আমরা কিসে তোমাকে বঞ্চিত করেছি? কেন, তোমাদের দশমাংশে ও নৈবেদ্যে!
{3:9} অভিশপ্ত তোমরা কঠোর এক অভিশাপে। তোমরা, তোমাদের সমগ্র জাতি–সকলে আমাকে প্রতারণা করছ।
{3:10} তোমাদের সব কিছুর দশমাংশ আমার ভাণ্ডারে আন যেন সেখানে খাদ্য মজুত থাকে। এইভাবে তোমরা আমাকে পরীক্ষা করে দেখ, আমি তোমাদের উপর অপরিমেয় আশীর্বাদ বর্ষণ করি কি না।
{3:11} আমি কীট-পতঙ্গের হাত থেকে তোমাদের ফসল রক্ষা করব। তোমাদের আঙুরলতা ফুলে ফলে ভরে উঠবে।
{3:12} সর্বজাতি বলবে, তোমরা ঈশ্বরের কৃপাধন্য। তোমাদের দেশ হবে এক আনন্দময় বাসভূমি।
{i3:13} চূড়ান্ত জয়
{3:13} প্রভু পরমেশ্বর বলেন, তোমরা আমার সম্পর্কে মারাত্মক কথা বলেছ। কি বলেছ শুনতে চাও?
{3:14} তোমরা বলেছ, ঈশ্বরের সেবা করা নিরর্থক। সর্বাধিপতি প্রভু পরমেশ্বরের নির্দেশ পালন করেই বা কি লাভ আর অনুতাপের অশ্রুজল ফেলেই বা কি লাভ?
{3:15} এখন থেকে আমরা গর্বোদ্ধত লোকদেরই কৃপাধন্য বলে মনে করব কারণ দুর্বৃত্তেরা যে শুধু প্রতিষ্ঠালাভ করে তাই নয়, ঈশ্বরকে পরোয়া না করেও পার পেয়ে যায়।
{3:16} প্রভুর ভক্তেরা এই বিষয়ে আলাপ আলোচনা করতে লাগলেন এবং প্রভু মনোযোগ সহকারে তাঁদের কথা শুনলেন। এই ভক্তদের কথা প্রভুর সাক্ষাতে একটি স্মারক গ্রন্থে লেখা হল, এঁরা প্রভুকে ভয়ভক্তি করতেন।
{3:17} সর্বাধিপতি প্রভু পরমেশ্বর বলেন, তারা আমার। আমার নির্দিষ্ট সেই আগমনের দিনে তারা হবে আমার একান্ত আপন। লোকে যেমন বাধ্য সন্তানের উপর মমতা করে থাকে তেমনি আমিও তোমাদের প্রতি মমতাপরবশ হব।
{3:18} তখন তোমরা বুঝবে কে সজ্জন, কে দুর্জন, কে ঈশ্বরের সেবক, কে সেবক নয়।
{i4:1} প্রভুর আগমনের দিন।
{4:1} দেখ, আসন্ন সেই দিন জ্বলন্ত চুল্লীর মত। গর্বোদ্ধত ও দুরাচারীরা আগামী সেই দিনে জ্বালানি কাঠের মত পুড়ে নিশ্চিহ্ন হয়ে যাবে, ঝাড়ে মূলে হবে নির্বংশ।
{4:2} ভক্তেরা, তোমাদের উপর উদিত হবে আমার পরাক্রম সূর্য। তারই রশ্মিতে তোমরা লাভ করবে নবশক্তি, মুক্তির আনন্দে হবে মাতোয়ারা।
{4:3} আমার সেই পরাক্রমের দিনে তোমরা দুষ্টদের ধূলার মত করবে পদদলিত।
{4:4} স্মরণ কর আমার দাস মোশির বিধানের কথা। আমি হোরেব পর্বতে সেই অনুশান তাকে দিয়েছিলাম যেন ইসরায়েল কুল তা পালন করে।
{4:5} প্রভুর সেই মহাভয়ঙ্কর দিন উপস্থিত হওয়ার আগে আমি তোমাদের কাছে নবী এলিয়কে পাঠাব।
{4:6} তিনি মানুষের মাঝে ও শান্তি ও প্রীতি ফিরিয়ে আনবেন, দূর করে দেবেন বিচ্ছেদের অভিশাপ, অন্যথায় আমাকে গিয়ে তোমাদের সবংশে নিধন করতে হবে।
