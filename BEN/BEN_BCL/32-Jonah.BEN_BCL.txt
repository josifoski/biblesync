{i1:1} যোনার অবাধ্যতা ও পলায়ন
{1:1} প্রভু পরমেশ্বর একদিন যোনাকে নির্দেশ দিলেনঃ
{1:2} মহানগরী নীনবীতে যাও। সেখানকার অধিবাসীদের কাছে ঘোষণা কর যে তাদের দুষ্কর্মগুলি আমার অজ্ঞাত নয়।
{1:3} কিন্তু যোনা চাইলেন প্রভু পরমেশ্বরের কাছ থেকে পালিয়ে যেতে। তাই তিনি উল্টোদিকে তার্শীশের অভিমুখে রওনা হলেন। যাফো বন্দরে পৌঁছে তার্শীশগামী একটি জাহাজ পেলেন। প্রভু পরমেশ্বরের হাত এড়িয়ে তার্শীশে পালাবার জন্য জাহাজের ভাড়া চুকিয়ে যাত্রীদের সাথে জাহাজে গিয়ে উঠলেন।
{1:4} কিন্তু প্রভু পরমেশ্বর সমুদ্রবক্ষে প্রচণ্ড ঝড় তুললেন। ঝড়ের তাণ্ডবে জাহাজটি ভেঙ্গে পড়ার উপক্রম হল।
{1:5} নাবিকেরা ভয় পেয়ে যে যার ইষ্টদেবতার কাছে আর্তনিবেদন করতে লাগল এবং জাহাজটি হালকা করার জন্য মালপত্র সমু্দ্রে ফেলে দিতে লাগল। এদিকে যোনা তখন জাহাজের ভিতরে এক কোণে শুয়ে নিশ্চিন্তে ঘুমাচ্ছিলেন।
{1:6} জাহাজের অধ্যক্ষ তাঁর কাছে এসে বললেন, একি, তুমি ঘুমাচ্ছ কি করে? ওঠ, তোমার দেবতাকে ডাক, হয়তো তিনি দয়া করবেন। আমরা রক্ষা পেয়ে যাব!
{1:7} পরে নাবিকেরা নিজেদের মধ্যে আলোচনা করে বলল, এস, আমরা পাশার ঘুঁটি চেলে দেখি, কার দোষে আমাদের এই বিপদ ঘটেছে। ঘুঁটি চেলে দেখা গেল, যোনার নাম উঠেছে।
{1:8} তারা যোনাকে বলল, বল, কেন আমাদের এই বিপত্তি ঘটল? তোমার পেশা কি? কোথা থেকে আসছ তুমি? তোমার দেশ কোথায়? তুমি কোন জাতির লোক?
{1:9} যোনা তাদের বললেন, আমি একজন ইব্রীয় আমি স্বর্গের ঈশ্বর প্রভু পরমেশ্বরের উপাসক। তিনিই সমুদ্র ও ধরাতল সৃষ্টি করেছেন। আমি তাঁকে এড়িয়ে চলতে চাই। তাই পালাচ্ছি।
{1:10} এ কথা শুনে নাবিকেরা অত্যন্ত ভীত হয়ে তাঁকে বলল, তুমি কেন এই সাংঘাতিক কাজ করলে? যোনা তখন প্রভু পরমেশ্বরের কাছ থেকে নিজের পলায়নের কাহিনী তাদের বললেন।
{1:11} সমুদ্র ক্রমেই উত্তাল হয়ে উঠছিল। তাই তারা তাঁকে বলল, সমুদ্রকে শান্ত করার জন্য তোমাকে নিয়ে এখন আমরা কি করব?
{1:12} যোনা বললেন, তোমরা আমাকে সমুদ্রে ফেলে দাও, তাহলেই সমুদ্র শান্ত হয়ে যাবে। কারণ আমি জানি, আমারই দোষে তোমরা এই প্রচণ্ড ঝড়ের মধ্যে পড়েছ।
{1:13} নাবিকেরা তবুও জাহাজটিকে তীরে নিয়ে যাওয়ার জন্য প্রাণপণে দাঁড় টানতে লাগল কিন্তু পারল না, কারণ ঝড়ের প্রচণ্ড দাপট ক্রমেই ভীষণ হয়ে উঠছিল।
{1:14} তকন তারা কাতর হয়ে প্রভু পরমেশ্বরকে ডাকতে লাগল: হে প্রভু পরমেশ্বর, মিনতি করি এই লোকটির প্রাণনাশের জন্য আমাদের মৃত্যুদণ্ড দিও না। নির্দোষের রক্তপাতের জন্য আমাদের দায়ী করো না, কারণ হে প্রভু, তোমার ইচ্ছাতেই এসব কিছু ঘটেছে।
{1:15} তারা তারপর যোনাকে সমুদ্রে ফেলে দিল এবং সঙ্গে সঙ্গে সমুদ্র শান্ত হয়ে গেল।
{1:16} এই ঘটনায় নাবিকেরা ভয়ে বিস্ময়ে আতঙ্কিত হয়ে উঠল। সসম্ভ্রমে তারা যোনার প্রভু পরমেশ্বরের উদ্দেশে বলিদান করার মানত করল।
{1:17} যোনাকে সমু্দ্রে ফেলে দেওয়ার সাথে সাথে প্রভু পরমেশ্বরের নির্দেশে বিরাট একটা মাছ যোনাকে গিলে ফেলল। যোনা তিন দিন ও তিন রাত সেই মাছের পেটে রইলেন।
{i2:1} যোনার স্তব
{2:1} মৎস্যের উদরে যোনার আরাধ্য ঈশ্বর প্রভু পরমেশ্বরের কাছে নিবেদিত প্রার্থনা:
{2:2} দারুণ সঙ্কটে হে প্রভু পরমেশ্বর, আমি তোমাকে ডাকলাম, তুমি সাড়া দিলে আমার ডাকে। গভীর পাতালের মৃতলোক থেকে আমি আর্তনাদ করলাম, তুমি শুনলে আমার আকুতি।
{2:3} তুমি সাগরের অতল গভীরে আমাকে নিক্ষেপ করেছিলে, অগাধ জলরাশি আমাকে গ্রাস করেছিল তোমারই সৃষ্ট সাগর তরঙ্গের ফেনিল উচ্ছ্বাস বয়ে গেল আমার উপর দিয়ে।
{2:4} ভাবলাম, আমি নির্বাসিত হয়েছি তোমার সম্মুখ থেকে, আর কখনও দর্শন করতে পারব না তোমার পবিত্র মন্দির।
{2:5} জলরাশি আমায় গ্রাস করল আমি ডুবে গেলাম অথৈ সাগরে আমার মাথায় জড়িয়ে গেল শৈবালদল।
{2:6} আমি নেমে যাচ্ছিলাম মৃতলোকে, যেখান থেকে বেরিয়ে আসার সকল দুয়ার রুদ্ধ। কিন্তু তবুও হে প্রভু, আমার ঈশ্বর তুমিই আমাকে উদ্ধার করলে অন্ধকূপ থেকে।
{2:7} আমার চেতনা লোপ করে মরণ যখন এগিয়ে আসছিল আমার দিকে তখন হে প্রভু পরমেশ্বর তোমাকে আমি স্মরণ করলাম, আমার মিনতি পৌঁছাল তোমার কাছে, তোমার পবিত্র মন্দিরে।
{2:8} অসার প্রতিমার পূজা করে যারা, ত্যাগ করেছে তারা তোমায়।
{2:9} কিন্তু আমি গাইব তোমার স্তব গান উৎসর্গ করব বলিদান তোমার চরণে পূর্ণ করব আমার সমস্ত মানত, একমাত্র প্রভুই করতে পারেন পরিত্রাণ।
{2:10} তখন প্রভু পরমেশ্বরের নির্দেশে সেই মৎস্য যোনাকে সমুদ্র তীরে উদ্গীরণ করে দিল।
{i3:1} যোনার বাধ্যতা ও প্রচার
{3:1} প্রভু পরমেশ্বর আবার যোনাকে নির্দেশ দিয়ে বললেনঃ
{3:2} মহানগরী নীনবীতে যাও। আমি তোমায় যা বলে দেব, সেই কথা ঘোষণা কর নগরবাসীর কাছে।
{3:3} এবার যোনা প্রভু পরমেশ্বরের বাধ্য হয়ে নীনবীতে গেলেন। এক বিরাট নগরী এই নীনবী। এর এক প্রান্ত থেকে অপর প্রান্তে যেতে তিন দিন লাগত।
{3:4} যোনা নগরের মধ্যে দিয়ে এগিয়ে চলতে লাগলেন। একদিনের পথ গিয়ে ঘোষণা করলেনঃ চল্লিশ দিনের মধ্যে নীনবী ধ্বংস হবে।
{3:5} নীনবীর অধিবাসীরা ঈশ্বরের কথায় বিশ্বাস করল। অনুতাপে দগ্ধ হয়ে তারা ঠিক করল, ছোট-বড় সকলে চট পরে উপবাস করবে।
{3:6} নীনবীর রাজার কাছে এই সংবাদ পৌঁছালে তিনিও সিংহাসন ছেড়ে উঠে এলেন। রাজবেশ ত্যাগ করে চটের পোষাক পরে ভস্মস্তূপে গিয়ে বসলেন।
{3:7} সারা নীনবী নগরে তিনি ঘোষণা করলেন, মহারাজ এবং তাঁর অমাত্যবৃন্দের নির্দেশ: মানুষ, পশু, গরু কিম্বা ভেড়ার পাল — কেউ-ই কিছু খাবে না, অন্ন-জল গ্রহণ করবে না।
{3:8} মানুষ, পশু নির্বিশেষে সকলকেই চটের পোষাক পরতে হবে এবং সকলকে একাগ্র হয়ে ঈশ্বরকে ডাকতে হবে। প্রত্যেকে কুপথ পরিহার করুক এবং দুষ্কর্ম থেকে নিবৃত্ত হোক।
{3:9} তাহলে হয়তো ঈশ্বর তাঁর সিদ্ধান্ত পরিবর্তন করবেন, প্রশমিত হবে তাঁর ভয়ঙ্কর ক্রোধ, আমাদের আর বিনাশ ঘটবে না।
{3:10} ঈশ্বর তাদের আচরণ দেখলেন। তিনি দেখলেন, তারা কুপথ পরিত্যাগ করেছে। তখন ঈশ্বর তাঁর সিদ্ধান্ত পরিবর্তন করলেন, তাদের আর শাস্তি দিলেন না।
{i4:1} যোনার ক্রোধ ও ঈশ্বরের করুণা
{4:1} এই ঘটনায় যোনা খুবই অসন্তুষ্ট হলেন।
{4:2} তিনি প্রভুর কাছে অনুযোগ করে বললেন, হে প্রভু পরমেশ্বর, তুমি যে এমনটি করবে, দেশে থাকতেই কি আমি একথা বলিনি? তাই তো আমি যত তাড়াতাড়ি সম্ভব তার্শীশে পালাচ্ছিলাম। কারণ আমি জানতাম যে তুমি স্নেহময় ও ক্ষমাশীল ঈশ্বর। তুমি সহজে ক্রুদ্ধ হও না, অপার তোমার করুণা। শাস্তি দিতে উদ্যত হয়েও তুমি নিজেকে সংবরণ কর।
{4:3} কাজেই আমার আর বেঁচে থেকে লাভ নেই, আমায় বরং তুলে নাও।
{4:4} প্রভু তাঁকে বললেন, তোমার এত রাগ কি ঠিক হচ্ছে?
{4:5} যোনা তখন নগর থেকে বেরিয়ে নগরের পূর্ব দিকে একটা জায়গায় গিয়ে বসলেন। সেখানে তিনি একটা চালা তৈরী করলেন আর নগরের কি দশা হয় তা দেখার জন্য তার নীচে বসে রইলেন।
{4:6} প্রভু পরমেশ্বর তখন একটি লতাগাছকে কাজে লাগালেন। তার ছায়াতে যোনা যেন আরামে থাকেন সেইজন্য তিনি সেটির শাখা তাঁর চলার উপর ছড়িয়ে দিলেন। তাতে যোনা খুব খুশী হলেন।
{4:7} কিন্তু পরের দিন ভোরে ঈশ্বরের ইচ্ছায় লতাটিকে পোকায় কেটে দিল। সেটি শুকিয়ে গেল।
{4:8} সূর্য ওঠার পর ঈশ্বরের নির্দেশে পূর্ব দিক থেকে ‘লু’ বইতে লাগল। মাথার উপর সূর্যের প্রখর তাপ যেন আগুন ছড়াতে লাগল। যোনার চেতনা লোপ হবার উপক্রম হল। তিনি তখন মৃত্যুকামনা করে বললেন, বেঁচে থাকার চেয়ে আমার মরণই ভাল।
{4:9} ঈশ্বর তাঁকে বললেন, লতাটি শুকিয়ে যাওয়ায় তোমার এত রাগ করা কি ঠিক হচ্ছে? যোনা বললেন, হ্যাঁ, রাগ হবারই কথা! এরপর আমি আর কিসের জন্য বাঁচব? আমার মরণই ভাল!
{4:10} প্রভু পরমেশ্বর বললেন, তুমি এই লতাগাছটির জন্য কোন পরিশ্রম করনি, এর যত্নও করনি। রাতারাতি এটি বেড়ে উঠেছিল এবং পরের দিন শুকিয়ে গেছে। এর জন্য যদি তোমার এত দুঃখ হয়
{4:11} তাহলে ভেবে দেখ, এই মহানগরী নীনবী, যার মধ্যে রয়েছে এক লক্ষ কুড়ি হাজারেরও বেশী মানুষ — যারা ন্যায়-অন্যায় বোঝে না, আর আছে অসংখ্য পশু, তাদের জন্য কি আমার মমতা থাকবে না?
