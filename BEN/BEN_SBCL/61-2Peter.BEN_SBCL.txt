{1:1} আমি শিমোন-পিতর যীশু খ্রীষ্টের একজন দাস ও প্রেরিত্‌। আমাদের ঈশ্বর ও উদ্ধারকর্তা যীশু খ্রীষ্ট ন্যায়বান, আর সেইজন্য তোমরাও আমাদেরই মত একই অমূল্য বিশ্বাস লাভ করেছ। এইজন্য আমি তোমাদের কাছে এই চিঠি লিখছি।
{1:2} ঈশ্বর ও আমাদের প্রভু যীশুকে গভীর ভাবে জানবার মধ্য দিয়ে তোমাদের উপর প্রচুর দয়া ও শান্তি থাকুক।
{i1:3} বিশ্বাসীদের ডাকা ও বেছে নেওয়া
{1:3} যিনি তাঁর মহিমা ও তাঁর গুণের দ্বারা আমাদের ডেকেছেন, তাঁকে গভীর ভাবে জানবার মধ্য দিয়েই তাঁর ঈশ্বরীয় শক্তি আমাদের এমন সব দান দিয়েছে যার দ্বারা আমরা ঈশ্বরের প্রতি ভক্তিপূর্ণ জীবন কাটাতে পারি।
{1:4} তিনি নিজের মহিমায় ও গুণে আমাদের কাছে অনেক মূল্যবান ও মহান প্রতিজ্ঞা করেছেন। এর উদ্দেশ্য হল, মানুষের মন্দ ইচ্ছার দরুন জগতে যে সব নোংরামি জমা হয়েছে তা থেকে তোমরা রক্ষা পেয়ে যেন ঈশ্বরের স্বভাবের ভাগী হও।
{1:5} এইজন্য খুব আগ্রহী হয়ে তোমাদের বিশ্বাসের সংগে ভাল স্বভাব, ভাল স্বভাবের সংগে জ্ঞান,
{1:6} জ্ঞানের সংগে নিজেকে দমন এবং নিজেকে দমনের সংগে ধৈর্য, ধৈর্যের সংগে ঈশ্বরের প্রতি ভক্তি,
{1:7} ভক্তির সংগে ভাইদের প্রতি ভালবাসা এবং সেই ভালবাসার সংগে আরও গভীর ভালবাসার মনোভাব যোগ কর।
{1:8} যদি তোমাদের এই সব গুণ থাকে এবং তা উপ্‌চে পড়তে থাকে, তাহলে আমাদের প্রভু যীশু খ্রীষ্টকে গভীর ভাবে জানবার কাজে তোমরা বিফল ও নিষ্ফল হবে না।
{1:9} যে লোকের ভিতরে এই গুণগুলো নেই সে বেশী দূর দেখতে পায় না, সে অন্ধ। তাকে যে তার আগেকার পাপ থেকে শুচি করা হয়েছে তা সে ভুলে গেছে।
{1:10} এইজন্য ভাইয়েরা, ঈশ্বর যে সত্যিই তোমাদের ডেকেছেন এবং বেছে নিয়েছেন তা নিশ্চিত করে তুলবার জন্য আরও বেশী আগ্রহী হও। এই সব করলে তোমরা কখনও উছোট খাবে না।
{1:11} এতে আমাদের প্রভু এবং উদ্ধারকর্তা যীশু খ্রীষ্টের চিরস্থায়ী রাজ্যে আগ্রহের সংগে তোমাদের গ্রহণ করা হবে।
{1:12} এইজন্যই আমি সব সময় এই বিষয়গুলো তোমাদের মনে করিয়ে দিচ্ছি। অবশ্য তোমরা তো এই সব জানই এবং যে সত্য তোমাদের অন্তরে আছে তাতে স্থিরও আছ।
{1:13} কিন্তু আমি মনে করি, যতদিন আমি এই তাম্বুর মত অস্থায়ী দেহে বেঁচে থাকব ততদিন এই বিষয়গুলো মনে করিয়ে দিয়ে তোমাদের জাগিয়ে রাখা আমার উচিত;
{1:14} কারণ আমি যে আর বেশী দিন এই দেহ-তাম্বুতে থাকব না তা আমাদের প্রভু যীশু খ্রীষ্ট আমাকে পরিষ্কার ভাবে জানিয়ে দিয়েছেন।
{1:15} আমার মৃত্যুর পরেও যাতে তোমরা এই সব বিষয় সব সময় মনে রাখ, আমি তার ব্যবস্থা করতে খুব চেষ্টা করব।
{i1:16} ঈশ্বরের বাক্য বিশ্বাসযোগ্য
{1:16} আমাদের প্রভু যীশু খ্রীষ্টের শক্তি ও তাঁর আসবার বিষয় তোমাদের কাছে জানাতে গিয়ে আমরা কোন বানানো গল্প বলি নি; আমরা তাঁর মহিমা নিজেদের চোখেই দেখেছি।
{1:17} “ইনি আমার প্রিয় পুত্র, এঁর উপরে আমি খুব সন্তুষ্ট,” স্বর্গ থেকে বলা এই কথার মধ্য দিয়ে খ্রীষ্ট পিতা ঈশ্বরের কাছ থেকে সম্মান ও গৌরব লাভ করেছিলেন।
{1:18} আমরা যখন তাঁর সংগে সেই পবিত্র পাহাড়ে ছিলাম তখন স্বর্গ থেকে বলা এই কথাগুলো শুনেছিলাম।
{1:19} শাস্ত্রের মধ্যে নবীরা যা বলেছেন তা আমাদের কাছে সত্যি বলে প্রমাণিত হয়েছে। অন্ধকারে যেমন তোমাদের চোখ বাতির দিকে থাকে ঠিক তেমনি করে, যতক্ষণ সকাল না হয় এবং তোমাদের অন্তরে শুকতারা না ওঠে, ততক্ষণ পর্যন্ত নবীদের কথায় মনোযোগ দিলে তোমরা ভাল করবে।
{1:20} তবে সব কিছুর উপরে এই কথা মনে রেখো যে, শাস্ত্রের মধ্যেকার কোন কথা নবীদের মনগড়া নয়,
{1:21} কারণ নবীরা তাঁদের ইচ্ছামত কোন কথা বলেন নি; পবিত্র আত্মার দ্বারা পরিচালিত হয়েই তাঁরা ঈশ্বরের দেওয়া কথা বলেছেন।
{i2:1} ভণ্ড শিক্ষক
{2:1} কিন্তু ইস্রায়েলীয়দের মধ্যে যেমন ভণ্ড নবী ছিল তেমনি তোমাদের মধ্যেও ভণ্ড শিক্ষক থাকবে। তারা চুপি চুপি এমন সব ভুল শিক্ষা নিয়ে আসবে যা মানুষকে ধ্বংস করে দেবে; এমন কি, যিনি তাদের কিনেছেন সেই প্রভুকে পর্যন্ত তারা অস্বীকার করবে। এইভাবে তারা শীঘ্রই নিজেদের উপরে ধ্বংস ডেকে আনবে।
{2:2} অনেকেই তাদের দেখাদেখি লমপট হয়ে উঠবে। তাদের জন্যই লোকেরা সত্যের পথের নিন্দা করবে।
{2:3} লোভের বশে ছলনার কথা বলে তারা নিজেদের লাভের জন্য তোমাদের কাজে লাগাবে। তাদের শাস্তি অনেক দিন ধরে তাদের উপরে ঝুলছে, আর তাদের ধ্বংস চুপচাপ বসে নেই।
{2:4} স্বর্গদূতেরা যখন পাপ করেছিল তখন ঈশ্বর তাদের ছেড়ে দেন নি বরং নরকের অন্ধকার গর্তে ফেলে দিয়ে বিচারের জন্য রেখে দিয়েছেন।
{2:5} আর তিনি সেই পুরানো জগতকেও ছেড়ে দেন নি, বরং ঈশ্বরের প্রতি ভক্তিহীন লোকদের উপর বন্যা এনেছিলেন; কিন্তু নোহ এবং অন্য সাতজনকে তিনি রক্ষা করেছিলেন। এই নোহ ঈশ্বরভক্তি সম্বন্ধে প্রচার করতেন।
{2:6} সদোম এবং ঘমোরা শহর আগুন দিয়ে ধ্বংস করে ঈশ্বর সেই শহরের লোকদের শাস্তি দিয়েছিলেন এবং এইভাবে তিনি দেখিয়েছিলেন, যারা ঈশ্বরকে ভক্তি করে না তাদের অবস্থা কি হবে;
{2:7} কিন্তু লোটকে তিনি রক্ষা করেছিলেন। লোট ঈশ্বরভক্ত লোক ছিলেন। সেখানকার আইন-অমান্যকারী লোকদের লমপটতায় তিনি কষ্ট পেতেন।
{2:8} সেই ঈশ্বরভক্ত লোকটি তাদের মধ্যে বাস করে দিনের পর দিন তাদের কাজ দেখতেন ও তাদের কথা শুনতেন, আর আইন-কানুনের বিরুদ্ধে তাদের কাজ করতে দেখে তাঁর ঈশ্বরভক্ত অন্তরে খুব বেদনা পেতেন।
{2:9} এই সব থেকে দেখা যায় যে, যারা প্রভুকে ভক্তি করে তাদের তিনি পরীক্ষার মধ্য থেকে রক্ষা করতে জানেন। এছাড়া যারা ঈশ্বরভক্ত নয়, বিশেষভাবে যারা তাদের পাপ-স্বভাবের মন্দ ইচ্ছামত চলে এবং শাসন
{2:10} তুচ্ছ করে, তিনি তাদের শাস্তি পাবার জন্য বিচারের দিন পর্যন্ত রাখতেও জানেন। এই ভণ্ড শিক্ষকেরা দুঃসাহসী। তারা নিজেদের ইচ্ছামত চলে এবং মহাকাশের গৌরবের পাত্রদের বিরুদ্ধে অপমানের কথা বলতে ভয় পায় না;
{2:11} অথচ স্বর্গদুতেরা শক্তি ও ক্ষমতায় মহান হলেও প্রভুর কাছে তাঁদের সম্বন্ধে এমন কোন নালিশ করেন না যাতে নিন্দার কথা আছে।
{2:12} কিন্তু যে বুদ্ধিহীন জীব-জানোয়ারেরা তাদের স্বাভাবিক ইচ্ছার অধীন এবং ধরে মেরে ফেলবার জন্যই যাদের জন্ম, এই ভণ্ড শিক্ষকেরা তাদেরই মত। তারা যা বোঝে না তার সম্বন্ধে খারাপ কথা বলে। নিজেদের নোংরামির মধ্যেই তারা ধ্বংস হয়ে যাবে।
{2:13} তাদের খারাপ কাজের পাওনা হিসাবে তারা কষ্ট ভোগ করবে। এই লোকেরা দিনের বেলায় ভোজ সভায় হৈ-হল্লা করে মদ খেতে আনন্দ পায়। যখন তারা তোমাদের সংগে খেতে বসে তখন হৈ-হল্লা করে মদ খেতে খেতে তাদের কামনায় তারা সেই খাওয়া-দাওয়ার মধ্যে লজ্জা ও অসম্মান আনে।
{2:14} তাদের চোখ ব্যভিচারে ভরা এবং তারা পাপ কাজ করা কখনও বন্ধ করে না। যারা অস্থিরমনা তাদের তারা লোভ দেখিয়ে ভুল পথে নিয়ে যায়। তাদের অন্তর কেবল লোভ করতেই শিখেছে। তাদের উপর অভিশাপ রয়েছে। তারা সোজা পথ ছেড়ে ভুল পথে গেছে।
{2:15} তারা বিয়োরের ছেলে বিলিয়মের পথ ধরেছে। বিলিয়ম মন্দ কাজের পুরস্কার পেতে চেয়েছিল,
{2:16} কিন্তু তার মন্দ কাজের জন্য সে একটা বোবা গাধার কাছ থেকে ধমক্‌ খেয়েছিল। সেই গাধা মানুষের মত কথা বলে তার পাগলামিতে বাধা দিয়েছিল।
{2:17} এই লোকেরা শুকিয়ে যাওয়া ফোয়ারার মত এবং ঝোড়ো হাওয়ায় বয়ে নিয়ে যাওয়া কুয়াশার মত। ভীষণ অন্ধকার তাদের জন্য জমা করে রাখা হয়েছে।
{2:18} তারা অসার ও বড় বড় কথা বলে এবং মানুষের পাপ-স্বভাবের কামনাপূর্ণ ইচ্ছা জাগিয়ে তুলে তারা এমন লোকদের ভুল পথে নিয়ে যায় যারা অন্যায়ের মধ্যে বাসকারী লোকদের মধ্য থেকে বের হয়ে আসবার পথে ছিল।
{2:19} সেই ভণ্ড শিক্ষকেরা সেই লোকদের স্বাধীনতা দেবার প্রতিজ্ঞা করে বটে, কিন্তু নিজেরা জঘন্য কাজের দাস হয়ে থাকে; কারণ কেউ যদি কোন কিছুর কাছে হার মানে তবে সে তার দাস হয়।
{2:20} আমাদের প্রভু ও উদ্ধারকর্তা যীশু খ্রীষ্টকে গভীর ভাবে জানবার ফলে জগতের মন্দতা থেকে পালিয়ে গিয়েও যখন তারা আবার সেই একই মন্দের মধ্যে জড়িয়ে পড়ে তার কাছে হার মেনেছে, তখন তাদের প্রথম দশা থেকে শেষ দশা আরও খারাপ হয়েছে।
{2:21} যদিও তারা সৎ জীবনের পথ জানত তবুও যে পবিত্র আদেশ তাদের দেওয়া হয়েছিল তা তারা অগ্রাহ্য করেছিল। এই অবস্থায় তাদের পক্ষে বরং ঠিক পথ না জানাই ভাল ছিল।
{2:22} তাদের সম্বন্ধে এই চলতি কথা সত্যি হয়ে উঠেছে, “কুকুর নিজের বমির দিকে ফেরে,” আর “শূকরকে ধোওয়ানো হলেও সে কাদায় গড়াগড়ি দেয়।”
{i3:1} প্রভুর ফিরে আসবার বিষয়
{3:1} প্রিয় ভাইয়েরা, তোমাদের কাছে এটাই আমার দ্বিতীয় চিঠি। দু’টা চিঠিতেই আমি তোমাদের কতগুলো বিষয় মনে করিয়ে দিয়ে তোমাদের খাঁটি মনকে নাড়া দেবার চেষ্টা করেছি।
{3:2} পবিত্র নবীরা যে সব কথা আগে বলে গেছেন সেগুলো এবং তোমাদের প্রেরিত্‌দের মধ্য দিয়ে আমাদের প্রভু ও উদ্ধারকর্তা যে আদেশ দিয়ে গেছেন, আমি চাই যেন তোমরা তা মনে রাখ।
{3:3} প্রথমে এই কথা মনে রেখো যে, ভাল বিষয় নিয়ে ঠাট্টা-বিদ্রূপ করাই যাদের স্বভাব তারা শেষকালে এসে ঠাট্টা-বিদ্রূপ ই করবে। তারা নিজেদের কামনা-বাসনা অনুসারেই চলবে,
{3:4} আর বলবে, “তাঁর আসবার যে প্রতিজ্ঞা ছিল তার কি হল? জগৎ সৃষ্টির সময় থেকে যেমন চলছিল ঠিক তেমনি আমাদের পূর্বপুরুষদের মৃত্যুর পর থেকে সব কিছু তো সেই একইভাবে চলছে।”
{3:5} এই লোকেরা ইচ্ছা করেই ভুলে যায় যে, অনেক দিন আগে ঈশ্বরের বাক্যের দ্বারা মহাকাশ সৃষ্ট হয়েছিল এবং জল দিয়ে ও জলের মধ্য থেকে পৃথিবীরও সৃষ্টি হয়েছিল।
{3:6} তখনকার সেই জগৎ বন্যার জলে ধ্বংস হয়ে গিয়েছিল।
{3:7} আর ঈশ্বরের সেই একই বাক্যের দ্বারা এখনকার মহাকাশ ও পৃথিবী আগুনে পুড়িয়ে দেবার জন্য রাখা হয়েছে; ঈশ্বরের প্রতি ভক্তিহীন লোকদের বিচার ও ধ্বংসের দিন পর্যন্ত তা রক্ষা করা হচ্ছে।
{3:8} কিন্তু প্রিয় ভাইয়েরা, এই কথাটা ভুলে যেয়ো না যে, প্রভুর কাছে এক দিন এক হাজার বছরের সমান এবং এক হাজার বছর এক দিনের সমান।
{3:9} কোন কোন লোক মনে করে প্রভু তাঁর প্রতিজ্ঞা পূর্ণ করতে দেরি করছেন, কিন্তু তা নয়। আসলে তিনি তোমাদের প্রতি ধৈর্য ধরছেন, কারণ কেউ যে ধ্বংস হয়ে যায় এটা তিনি চান না, বরং সবাই যেন পাপ থেকে মন ফিরায় এটাই তিনি চান।
{3:10} কিন্তু প্রভুর দিন চোরের মত করে আসবে।সেই দিন মহাকাশ হু হু শব্দ করে শেষ হয়ে যাবে এবং চাঁদ-সূর্য-তারা সবই পুড়ে ধ্বংস হয়ে যাবে। পৃথিবী এবং তার মধ্যে যা কিছু আছে তা সবই পুড়ে যাবে।
{3:11} সব কিছু যখন এইভাবে ধ্বংস হতে যাচ্ছে তখন তোমাদের কি রকম লোক হওয়া উচিত? আগ্রহের সংগে ঈশ্বরের দিনের অপেক্ষায় থেকে তোমাদের
{3:12} পবিত্র ও ঈশ্বরের প্রতি ভক্তিপূর্ণ জীবন কাটানো উচিত। সেই দিন মহাকাশ পুড়তে পুড়তে ধ্বংস হয়ে যাবে এবং চাঁদ-সূর্য-তারা আগুনে গলে যাবে।
{3:13} কিন্তু আমরা ঈশ্বরের প্রতিজ্ঞা অনুসারে নতুন আকাশ ও নতুন পৃথিবীর জন্য অপেক্ষা করছি। সেখানে সব কিছু ঈশ্বরের ইচ্ছামত হবে।
{3:14} প্রিয় ভাইয়েরা, তোমরা এখন এই সবের জন্য অপেক্ষা করছ বলে প্রাণপণ চেষ্টা কর যাতে তিনি এসে তোমাদের নিখুঁত হয়ে নির্দোষ অবস্থায় শান্তিতে বাস করতে দেখতে পান।
{3:15} মনে রেখো, মানুষকে পাপ থেকে উদ্ধার পাবার সুযোগ দেবার জন্য আমাদের প্রভু ধৈর্য ধরে আছেন। এই একই কথা আমাদের প্রিয় ভাই পৌলও ঈশ্বরের দেওয়া জ্ঞানে তোমাদের কাছে লিখেছেন।
{3:16} তাঁর সব চিঠিতেই তিনি এই সব বিষয় সম্বন্ধে এই একই কথা লিখে থাকেন। সেগুলোর মধ্যে অবশ্য কতগুলো বিষয় আছে যা বুঝা কঠিন। সেইজন্য যারা শিষ্য হবার শিক্ষা পায় নি ও যাদের মন অস্থির তারা অন্যান্য শাস্ত্রের মত এগুলোর মানেও ঘুরিয়ে বলে নিজেদের ধ্বংস ডেকে আনে।
{3:17} প্রিয় ভাইয়েরা, তোমরা এই কথা আগেই জানতে পেরেছ বলে সাবধান হও, যেন এই সব উচ্ছঙ্খল লোকদের ভুল তোমাদের ভুল পথে নিয়ে না যায়, আর তোমাদের মনের স্থিরতা থেকে তোমরা সরে না পড়।
{3:18} তোমরা আমাদের প্রভু ও উদ্ধারকর্তা যীশু খ্রীষ্টের দয়ায় ও তাঁর সম্বন্ধে জ্ঞানে বেড়ে উঠতে থাক। এখন এবং অনন্ত কাল পর্যন্ত তাঁরই গৌরব হোক। আমেন।
