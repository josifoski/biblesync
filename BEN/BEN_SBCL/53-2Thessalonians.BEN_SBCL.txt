{1:1} পিতা ঈশ্বর আর প্রভু যীশু খ্রীষ্টের সংগে যুক্ত থিষলনীকীয় মণ্ডলীর কাছে সীলবান, তীমথিয় আর আমি পৌল এই চিঠি লিখছি।
{1:2} পিতা ঈশ্বর আর প্রভু যীশু খ্রীষ্ট তোমাদের দয়া করুন ও শান্তি দান করুন।
{i1:3} দুঃখে সান্ত্বনা দান
{1:3} ভাইয়েরা, তোমাদের জন্য সব সময়ই ঈশ্বরকে আমাদের ধন্যবাদ দেওয়া উচিত। তোমাদের বিশ্বাস খুব বাড়ছে এবং তোমাদের একের প্রতি অন্যের ভালবাসা উপ্‌চে পড়ছে বলেই আমাদের পক্ষে সেই ধন্যবাদ দেওয়া উপযুক্ত।
{1:4} আর এইজন্যই ঈশ্বরের মণ্ডলীগুলোর সামনে তোমাদের নিয়ে আমরা গর্ববোধ করছি, কারণ যে সব অত্যাচার ও দুঃখ-কষ্ট তোমরা সহ্য করছ তার মধ্যেও তোমাদের ধৈর্য আর বিশ্বাস টিকে আছে।
{1:5} এই সবই ঈশ্বরের ন্যায়বিচারের প্রমাণ। আর এর উদ্দেশ্য হল, তোমাদের যেন ঈশ্বরের রাজ্যের উপযুক্ত বলে ধরা হয়। এর জন্যই তো তোমরা এত কষ্টভোগ করছ।
{1:6} ঈশ্বরের ন্যায়বিচার এই-যারা তোমাদের কষ্ট দেয় তিনি তাদের কষ্ট দেবেন;
{1:7} আর তোমরা যারা কষ্ট পাচ্ছ তিনি আমাদের সংগে তোমাদেরও কষ্ট থেকে রেহাই দেবেন। যখন প্রভু যীশু তাঁর শক্তিশালী স্বর্গদূতদের নিয়ে জ্বলন্ত আগুনের মধ্যে স্বর্গ থেকে
{1:8} প্রকাশিত হবেন তখনই এই সব হবে। যারা ঈশ্বরকে জানে না আর যারা প্রভু যীশুর বিষয়ে সুখবরের কথা মেনে চলে না তাদের তিনি তখন শাস্তি দেবেন।
{1:9} প্রভু যখন আসবেন তখন তাদের এমন শাস্তি দেওয়া হবে যার ফলে তারা তাঁর উপস্থিতি এবং মহা শক্তির বাইরে পড়ে চিরদিন ধরে ধ্বংস হতে থাকবে। সেই দিন তাঁর নিজের
{1:10} লোকদের মধ্য দিয়ে তাঁর মহিমা প্রকাশিত হবে এবং যারা বিশ্বাস করেছে তাদের সকলের মধ্য দিয়ে তাঁর গৌরব হবে। তোমরাও সেই বিশ্বাসীদের মধ্যে আছ, কারণ তোমরা আমাদের সাক্ষ্যে বিশ্বাস করেছ।
{1:11} তাই আমরা সব সময় তোমাদের জন্য প্রার্থনা করে থাকি যেন আমাদের ঈশ্বর তোমাদের তাঁর ডাকের যোগ্য বলে মনে করেন, আর যেন তাঁর শক্তির দ্বারা তোমাদের ভাল কাজ করবার সমস্ত ইচ্ছা তিনি পূর্ণ করেন এবং বিশ্বাসের ফলে তোমরা যে কাজ করছ তিনি যেন তাতে পূর্ণতা দান করেন।
{1:12} তাহলে আমাদের ঈশ্বর এবং প্রভু যীশু খ্রীষ্টের দয়ার দরুন আমাদের প্রভু যীশুর গৌরব তোমাদের মধ্য দিয়ে প্রকাশিত হবে, আর তোমরাও তাঁর মধ্য দিয়ে গৌরব পাবে।
{i2:1} অবাধ্যতার পুরুষ
{2:1} ভাইয়েরা, আমাদের প্রভু যীশু খ্রীষ্ট আসবেন এবং আমাদের একসংগে মিলিত করে তাঁর নিজের কাছে নিয়ে যাবেন। এই বিষয়ে আমরা তোমাদের এই অনুরোধ করছি-
{2:2} “প্রভুর দিন এসে পড়েছে,” এই অর্থে নবী হিসাবে বলা কারও কথা বা অন্য কারও কথা কিম্বা আমাদের লেখা মনে করে কোন চিঠির দরুন তোমরা সহজে চঞ্চল হয়ো না বা ভয় পেয়ো না।
{2:3} কেউ যেন কোন ভাবেই তোমাদের ভুল পথে নিয়ে না যায়, কারণ সেই দিন আসবার আগে ঈশ্বরের বিরুদ্ধে ভীষণ বিদ্রোহ হবে, আর সেই অবাধ্যতার পুরুষ, যার ধ্বংস হবার কথা আছে, সে প্রকাশিত হবে।
{2:4} ঈশ্বর বলে যা কিছু আছে সেই সমস্তের বিরুদ্ধে আর উপাসনা করবার মত সব কিছুর বিরুদ্ধে দাঁড়িয়ে সে নিজেকে বড় করে দেখাবে; এমন কি, সে ঈশ্বরের উপাসনা-ঘরে বসে নিজেকে ঈশ্বর বলে দাবি করবে।
{2:5} আমি যখন তোমাদের কাছে ছিলাম তখন এই সব কথা যে তোমাদের বলতাম, তা কি তোমাদের মনে পড়ে না?
{2:6} সেই অবাধ্যতার পুরুষ যাতে ঠিক সময়ের আগে প্রকাশিত হতে না পারে সেইজন্য যা এখন তাকে বাধা দিয়ে রাখছে তা তো তোমরা জান। তোমরা এও জানতে পেরেছ যে, অবাধ্যতার পুরুষের গুপ্ত কার্যকলাপ এখনও চলছে,
{2:7} কিন্তু যিনি তাকে বাধা দিয়ে রাখছেন তিনি সরে না যাওয়া পর্যন্ত বাধা দিতেই থাকবেন। তারপরে সেই অবাধ্যতার পুরুষ প্রকাশিত হবে।
{2:8} প্রভু যীশু তাঁর মুখের নিঃশ্বাসে তাকে ধ্বংস করবেন এবং তাঁর মহিমাপূর্ণ উপস্থিতির দ্বারা তার শক্তি শেষ করে দেবেন।
{2:9} সেই অবাধ্যতার পুরুষ যখন আসবে তখন তার সংগে থাকবে শয়তানের শক্তি। সেই শক্তি প্রকাশ পাবে সব রকম মিথ্যা চিহ্ন এবং আশ্চর্য ও শক্তির কাজের মধ্যে,
{2:10} আর ধ্বংসের পথে এগিয়ে যাওয়া লোকদের ঠকাবার সব রকম দুষ্ট ছলনার মধ্যে। এই লোকেরা ধ্বংস হবে, কারণ পাপ থেকে উদ্ধার পাবার জন্য তারা সত্যকে ভালবাসে নি এবং তা গ্রহণও করে নি।
{2:11} এইজন্য ঈশ্বর তাদের কাছে এমন এক শক্তি পাঠাবেন যা তাদের ভুল পথে নিয়ে যাবে, যেন তারা মিথ্যায় বিশ্বাস করে।
{2:12} ফলে যারা সত্যে বিশ্বাস না করে অন্যায় কাজে আনন্দ পেয়েছে তাদের সকলকে বিচারে দোষী বলে ধরা হবে।
{i2:13} স্থির থাকতে উপদেশ
{2:13} প্রভুর প্রিয় আমার ভাইয়েরা, তোমাদের জন্য সব সময়ই ঈশ্বরকে আমাদের ধন্যবাদ দেওয়া উচিত, কারণ পাপ থেকে উদ্ধার পাবার জন্য ঈশ্বর প্রথম থেকেই তোমাদের বেছে রেখেছেন। পবিত্র আত্মার দ্বারা ঈশ্বরের জন্য তোমাদের আলাদা করে রাখবার মধ্য দিয়ে এবং সুখবরের সত্যে তোমাদের বিশ্বাসের মধ্য দিয়ে তোমরা পাপ থেকে উদ্ধার পেয়েছ।
{2:14} আমরা যে সুখবর প্রচার করছি তার মধ্য দিয়েই সেই উদ্ধার পাবার জন্য তিনি তোমাদের ডেকেছেন, যাতে তোমরা আমাদের প্রভু যীশু খ্রীষ্টের মহিমার ভাগী হও।
{2:15} সেইজন্য ভাইয়েরা, স্থির থাক, আর চিঠির দ্বারা বা কথার দ্বারা যে শিক্ষা আমরা তোমাদের দিয়েছি তা ধরে রাখ।
{2:16} আমাদের প্রভু যীশু খ্রীষ্ট নিজে এবং আমাদের পিতা ঈশ্বর তোমাদের অন্তরে উৎসাহ দান করুন এবং সমস্ত ভাল কাজে
{2:17} ও কথায় তোমাদের স্থির রাখুন। তিনিই আমাদের ভালবেসেছেন আর দয়া করে অশেষ উৎসাহ এবং আনন্দপূর্ণ আশ্বাস দান করেছেন।
{i3:1} প্রার্থনার জন্য অনুরোধ
{3:1} শেষে বলি ভাইয়েরা, আমাদের জন্য প্রার্থনা কোরো যেন প্রভুর বাক্য তোমাদের মধ্যে যেমন তাড়াতাড়ি ছড়িয়ে পড়েছিল সেইভাবেই তা ছড়িয়ে পড়তে ও গৌরব পেতে থাকে।
{3:2} আরও প্রার্থনা কোরো যেন আমরা বিবেকহীন ও দুষ্ট লোকদের হাত থেকে রক্ষা পাই, কারণ সব লোকেরই যে বিশ্বাস আছে তা নয়।
{3:3} কিন্তু প্রভু বিশ্বাসযোগ্য; তিনিই তোমাদের স্থির রাখবেন এবং শয়তানের হাত থেকে তোমাদের রক্ষা করবেন।
{3:4} প্রভুর সংগে যুক্ত বলে তোমাদের সম্বন্ধে আমাদের এই বিশ্বাস আছে যে, আমরা তোমাদের যে সব আদেশ দিয়েছি সেইমতই তোমরা কাজ করছ এবং করতেও থাকবে।
{3:5} প্রভু যেন তোমাদের অন্তর ঈশ্বরের ভালবাসার পথে আর খ্রীষ্টের ধৈর্যের পথে চালিয়ে নিয়ে যান।
{i3:6} অলসতার বিরুদ্ধে
{3:6} ভাইয়েরা, আমাদের প্রভু যীশু খ্রীষ্টের নামে আমরা তোমাদের এই আদেশ দিচ্ছি-যদি কোন ভাই অলস ভাবে চলে এবং আমাদের কাছ থেকে তোমরা যে শিক্ষা পেয়েছ তা পালন না করে, তবে তোমরা তার সংগে মেলামেশা কোরো না।
{3:7} কিভাবে আমাদের মত হয়ে চলা উচিত তা তোমরা নিজেরাই জান। তোমাদের মধ্যে থাকবার সময়ে আমরা অলস ভাবে চলি নি,
{3:8} কিম্বা দাম না দিয়ে কারও খাবার খাই নি। আমরা দিনরাত পরিশ্রম আর কষ্ট করেছি যাতে আমরা তোমাদের কারও বোঝা হয়ে না পড়ি।
{3:9} তোমাদের কাছ থেকে সাহায্য নেবার অধিকার যে আমাদের নেই তা নয়, কিন্তু তোমরা যেন আমাদের মত হয়ে চল সেইজন্যই আমরা এইভাবে কাজ করে তোমাদের দেখিয়েছিলাম।
{3:10} তোমাদের কাছে থাকবার সময়েই আমরা তোমাদের আদেশ দিয়ে বলেছিলাম যে, কেউ যদি কাজ করতে না চায় তবে সে যেন না খায়।
{3:11} আমরা শুনতে পাচ্ছি, তোমাদের মধ্যে কেউ কেউ অলস ভাবে চলছে আর একেবারেই কাজকর্ম করছে না, বরং অন্যের ব্যাপার নিয়ে ব্যস্ত থাকছে।
{3:12} আমাদের প্রভু যীশু খ্রীষ্টের হয়ে আমরা এই রকম লোকদের আদেশ ও উপদেশ দিচ্ছি, তারা যেন শান্ত ভাবে কাজকর্ম করে নিজেদের খাবার নিজেরা যোগাড় করে।
{3:13} ভাইয়েরা, ভাল কাজে ক্লান্ত হয়ো না।
{3:14} এই চিঠির মধ্যে লেখা আমাদের কথা যদি কেউ না মানে তাহলে সেই লোককে চিনে রাখ। তার সংগে মেলামেশা কোরো না যাতে সে লজ্জা পায়।
{3:15} কিন্তু তাকে শত্রু বলেও মনে কোরো না, বরং ভাই হিসাবে তাকে সাবধান কর।
{i3:16} শেষ কথা
{3:16} শান্তিদাতা প্রভু নিজে সব সময় সব রকমে তোমাদের শান্তি দান করুন। প্রভু তোমাদের সকলের সংগে থাকুন।
{3:17} এই শুভেচ্ছার কথা আমি পৌল নিজের হাতে লিখছি। এটাই আমার প্রত্যেক চিঠির চিহ্ন; আমি এইভাবেই লিখে থাকি।
{3:18} আমাদের প্রভু যীশু খ্রীষ্টের দয়া তোমাদের সকলের সংগে থাকুক।
