{i1:1} হযরত নহিমিয়ার মনোদুঃখ ও মুনাজাত
{1:1} বিশতম বছরে কিশ্‌লেব মাসে আমি শূশন রাজধানীতে ছিলাম।
{1:2} তখন হনানি নামে আমার ভাইদের এক জন এবং এহুদা থেকে কয়েকজন লোক আসলে আমি তাদেরকে যারা বন্দীদশা থেকে ফিরে ইহুদীদের ও জেরুশালেমের বিষয়ে জিজ্ঞাসা করলাম।
{1:3} তখন তারা আমাকে বললো, সেই অবশিষ্ট লোকেরা অর্থাৎ যারা বন্দী দশা থেকে অবশিষ্ট থেকে সেই প্রদেশে ফিরে এসেছে, তারা অতিশয় দুরবস্থা ও গ্লানির মধ্যে রয়েছে এবং জেরুশালেমের প্রাচীর ভেঙ্গে গেছে ও তার সমস্ত দ্বার আগুন দিয়ে পুড়িয়ে দেওয়া হয়েছে।
{1:4} এই কথা শুনে আমি কিছুদিন বসে কান্নাকাটি ও শোক করলাম এবং বেহেশতের আল্লাহ্‌র সাক্ষাতে রোজা ও মুনাজাত করলাম।
{1:5} আমি বললাম, আরজ করি, হে মাবুদ বেহেশতের আল্লাহ্‌, তুমি মহান ও ভয়ঙ্কর আল্লাহ্‌; যারা তোমাকে মহব্বত করে ও তোমার সমস্ত হুকুম পালন করে, তাদের পক্ষে তুমি নিয়ম ও রহম পালন করে থাক।
{1:6} এখন তোমার গোলামের মুনাজাত শুনবার জন্য তোমার কান ও চোখ খোলা থাকুক। সম্প্রতি আমি তোমার গোলাম ও বনি-ইসরাইলদের জন্য দিনরাত তোমার কাছে মুনাজাত করছি এবং বনি-ইসরাইলদের সমস্ত গুনাহ্‌ স্বীকার করছি; বাস্তবিক আমরা তোমার বিরুদ্ধে গুনাহ্‌ করেছি; আমি ও আমার পিতৃকুলও গুনাহ্‌ করেছি।
{1:7} আমরা তোমার বিরুদ্ধে অতিশয় দুষ্কর্ম করেছি; তুমি তোমার গোলাম মূসাকে যেসব হুকুম, বিধি ও অনুশাসন হুকুম করেছিলে, তা আমরা পালন করি নি।
{1:8} আরজ করি, তুমি তোমার গোলাম মূসাকে যে হুকুম দিয়েছ সেই কথা স্মরণ কর, যথা, “তোমরা বিশ্বাস ভঙ্গ করলে আমি তোমাদেরকে জাতিদের মধ্যে ছিন্নভিন্ন করবো।
{1:9} কিন্তু যদি তোমরা আমার কাছে ফিরে এসো এবং আমার হুকুম পালন ও সেই অনুসারে কাজ কর, তবে তোমাদের কেউ কেউ আসমানের প্রান্তভাগে দূরীকৃত হলেও আমি সেখান থেকে তাদেরকে সংগ্রহ করবো এবং আমার নাম স্থাপনের জন্য যে স্থান মনোনীত করেছি, সেই স্থানে তাদেরকে আনবো।
{1:10} “এরা তোমার গোলাম ও তোমার লোক, যাদেরকে তুমি তোমার মহাপরাক্রমে ও শক্তিশালী হাতে মুক্ত করেছ।
{1:11} হে মালিক, আরজ করি, তোমার এই গোলামের মুনাজাতে এবং যারা তোমার নামে ভয় করতে সন্তুষ্ট, তোমার সেই গোলামের মুনাজাতে তোমার কান খোলা থাকুক; আর আরজ করি, আজ তোমার এই গোলামকে কৃতকার্য কর ও এই ব্যক্তির সাক্ষাতে করুণাপ্রাপ্ত কর — তখন আমি বাদশাহ্‌র পানপাত্র-বাহক ছিলাম।
{i2:1} হযরত নহিমিয়ার জেরুশালেম যাত্রা
{2:1} বাদশাহ্‌ আর্টা-জারেক্সেসের অধিকারের বিশতম বছরের নীষন মাসে বাদশাহ্‌র সম্মুখে আঙ্গুর-রস থাকাতে আমি সেই আঙ্গুর-রস নিয়ে বাদশাহ্‌কে দিলাম। এর আগে আমি তাঁর সাক্ষাতে কখনও বিষণ্ন হই নি।
{2:2} বাদশাহ্‌ আমাকে বললেন, তোমার তো অসুখ হয় নি, তবে মুখ কেন বিষণ্ন হয়েছে? এ তো মনের দুঃখ ছাড়া আর কিছু নয়। তখন আমি ভীষণ ভয় পেলাম।
{2:3} আর আমি বাদশাহ্‌কে বললাম বাদশাহ্‌ চিরজীবী হোন; আমার মুখ কেন বিষণ্ন হবে না? যে নগর আমার পূর্বপুরুষদের কবরস্থান, তা বিধ্বস্ত ও তার সমস্ত দ্বার আগুন দিয়ে পুড়িয়ে দেওয়া হয়েছে।
{2:4} তখন বাদশাহ্‌ আমাকে বললেন, তুমি কি ভিক্ষা চাও? তাতে আমি বেহেশতের আল্লাহ্‌র কাছে মুনাজাত করলাম।
{2:5} আর বাদশাহ্‌কে বললাম, যদি মহারাজের তুষ্টি হয় এবং আপনার গোলাম যদি আপনার দৃষ্টিতে অনুগ্রহ পেয়ে থাকে, তবে আপনি আমাকে এহুদায়, আমার পূর্বপুরুষদের কবরের নগরে, বিদায় করুন, যেন আমি তা নির্মাণ করতে পারি।
{2:6} তখন বাদশাহ্‌র পাশে তাঁর রাণী উপবিষ্টা ছিলেন — আমাকে জিজ্ঞাসা করলেন, তোমার যাত্রা কতদিনের জন্য হবে? আর কবে ফিরে আসবে? এভাবে বাদশাহ্‌ সন্তুষ্ট হয়ে আমাকে বিদায় করলেন, আর আমি তার কাছে সময় নির্ধারণ করলাম।
{2:7} আর আমি বাদশাহ্‌কে বললাম যদি বাদশাহ্‌র তুষ্টি হয়, তবে নদী-পারস্থ দেশাধ্যক্ষেরা যেন এহুদায় আমার না পৌঁছা পর্যন্ত আমার যাত্রার সাহায্য করেন, এজন্য তাঁদের নামে আমাকে পত্র দিতে হুকুম দিন।
{2:8} আর বায়তুল-মোকাদ্দসের পাশে অবস্থিত দুর্গ দ্বার ও নগর প্রাচীরের ও আমার নিজের থাকবার বাড়ির কড়িকাঠের জন্য বাদশাহ্‌র বনরক্ষক আসফ যেন আমাকে কাঠ দেন, এজন্য তাঁর নামেও একখানি পত্র দিতেও হুকুম দিন। তাতে আমার উপরে আমার আল্লাহ্‌র মঙ্গলময় হাত থাকায় বাদশাহ্‌ আমাকে সেসব দিলেন।
{2:9} পরে আমি নদী পারস্থ শাসনকর্তাদের কাছে উপস্থিত হয়ে বাদশাহ্‌র পত্র তাদেরকে দিলাম। বাদশাহ্‌ সেনাপতিদের ও ঘোড়-সওয়ারদেরকে আমার সঙ্গে পাঠিয়েছিলেন।
{2:10} আর হোরোনীরা সন্‌বল্লট ও অম্মোনীয় কর্মকর্তা টোবিয় যখন সংবাদ পেল যে, বনি-ইসরাইলদের মঙ্গল করবার জন্য এক জন লোক এসেছে, এই কথা বুঝতে পেরে তারা অতিশয় অসন্তুষ্ট হল।
{i2:11} প্রাচীরের অবস্থা পর্যবেক্ষণ
{2:11} আর আমি জেরুশালেমে উপস্থিত হয়ে সেই স্থানে তিন দিন রইলাম।
{2:12} পরে আমি ও আমার সঙ্গী কয়েকজন পুরুষ, আমরা রাতে উঠলাম; কিন্তু জেরুশালেমের জন্য যা করতে আল্লাহ্‌ আমার মনে প্রবৃত্তি দিয়েছিলেন, তা কাউকেও বলি নি; এবং আমি যে পশুর উপরে আরোহণ করেছিলাম, সেটি ছাড়া আর কোন পশু আমার সঙ্গে ছিল না।
{2:13} আমি রাতে উপত্যকার দ্বার দিয়ে বের হয়ে নাগ-কূপ ও সার-দ্বার পর্যন্ত গেলাম এবং জেরুশালেমের ভাঙ্গা প্রাচীর ও আগুনে পুড়িয়ে দেওয়া সমস্ত দ্বার পরিদর্শন করলাম।
{2:14} আর ফোয়ারা-দ্বার ও বাদশাহ্‌র পুষ্করিণী পর্যন্ত গেলাম, কিন্তু সেই স্থানে আমার বাহন পশুর যাবার স্থান ছিল না।
{2:15} তখন আমি সেই রাতে স্রোতের ধার দিয়ে উপরে উঠে প্রাচীর দেখলাম, আর ফিরে উপত্যকা-দ্বার দিয়ে প্রবেশ করলাম, পরে ফিরে এলাম।
{2:16} কিন্তু আমি কোন্‌ স্থানে গেলাম, কি করলাম, তা কর্মকর্তারা জানতে পারল না এবং সেই সময় পর্যন্ত আমি ইহুদীদের কি ইমামদের কিংবা প্রধান লোকদের অথবা কর্মকর্তাদেরকে বা অন্য কর্মচারীদের কাউকেও তা বলি নি।
{i2:17} প্রাচীর পুনর্নির্মাণের সিদ্ধান্ত
{2:17} পরে আমি তাদেরকে বললাম আমরা কেমন দুরবস্থায় আছি, তা তোমরা দেখছ; জেরুশালেম বিধ্বস্ত ও তার সমস্ত দ্বার আগুনে পোড়ানো রয়েছে; এসো, আমরা জেরুশালেমের প্রাচীর নির্মাণ করি, যেন আর গ্লানির পাত্র না থাকি।
{2:18} পরে আমার উপরে প্রসারিত আল্লাহ্‌র মঙ্গলময় হাতের কথা এবং আমার প্রতি কথিত বাদশাহ্‌র কালাম তাদেরকে জানালাম। তাতে তারা বললো, চল, আমরা গিয়ে নির্মাণ করি। এভাবে তারা সেই সাধু কাজের জন্য নিজ নিজ হাত সবল করলো।
{2:19} কিন্তু হোরোনীয় সন্‌্বল্লট, অম্মোনীয় কর্মকর্তা টোবীয় ও আরবীয় গেশম্‌ এই কথা শুনে আমাদেরকে বিদ্রূপ ও অবজ্ঞা করে বললো, তোমরা এই কি কাজ করতে উদ্যত হলে? তোমরা কি রাজদ্রোহ করবে?
{2:20} তখন আমি উত্তরে তাদের বললাম যিনি বেহেশতের আল্লাহ্‌, তিনিই আমাদেরকে কৃতকার্য করবেন; অতএব তাঁর গোলাম আমরা উঠে নির্মাণ করি; কিন্তু জেরুশালেমে তোমাদের কোন অংশ বা অধিকার বা স্মৃতিচিহ্ন নেই।
{i3:1} জেরুশালেমের প্রাচীর পুনর্নির্মাণ শুরু করা
{3:1} পরে ইলীয়াশীব মহা-ইমাম ও তাঁর ভাই ইমামেরা উঠে মেষ-দ্বার গাঁথলেন; তাঁরা তা পবিত্র করলেন ও তার কবাট স্থাপন করলেন; আর হম্মেয়া উচ্চগৃহ থেকে হননেলের উচ্চগৃহ পর্যন্ত তা পবিত্র করলেন।
{3:2} তাঁর কাছে জেরিকোর লোকেরা গাঁথল, আর তার কাছে ইম্রির পুত্র সক্কুর গাঁথল।
{3:3} হস্‌সনায়ার সন্তানেরা মৎস্য-দ্বার গাঁথল; তারা তার কড়িকাঠ তুললো এবং তার কবাট স্থাপন করলো, আর খিল ও অর্গল দিল।
{3:4} তাদের কাছে হক্কোসের পৌত্র ঊরিয়ের পুত্র মরেমোৎ মেরামত করলো। তাদের কাছে মশেষবেলর পৌত্র বেরিখিয়ে পুত্র মশুল্লম মেরামত করলো। তাদের কাছে বানার পুত্র সাদোক মেরামত করলো।
{3:5} তাদের কাছে তক্কোয়ীয়েরা মেরামত করলো, কিন্তু তাদের প্রধানবর্গরা তাদের প্রভুর কাজ করতে অস্বীকার করলো।
{3:6} আর পাসেহের পুত্র যিহোয়াদা ও বসোদিয়ার পুত্র মশুল্লম পুরানো দ্বার মেরামত করলো; তারা তার কড়িকাঠ তুললো; এবং তার কবাট স্থাপন করলো, আর খিল ও অর্গল দিল।
{3:7} তাদের কাছে গিবিয়োনীয় মলাটীয় ও মেরোনোথীয় যাদোন এবং গিবিয়োন ও মিস্‌পার লোকেরা মেরামত করলো, এই স্থানগুলো নদী-পারস্থ দেশাধ্যক্ষের সিংহাসনের অধীনে।
{3:8} তাদের কাছে স্বর্ণকারদের মধ্যে হর্হয়ের পুত্র উষীয়েল মেরামত করলো। আর তার কাছে হনানীয় নামে এক জন গন্ধবণিক মেরামত করলো, তারা প্রশস্ত প্রাচীর পর্যন্ত জেরুশালেম দৃঢ় করলো।
{3:9} তাদের কাছে জেরুশালেম প্রদেশের অর্ধভাগের নেতা হূরের পুত্র — রফায় মেরামত করলো।
{3:10} তাদের কাছে হরূমফের পুত্র যিদায় তার বাড়ির সম্মুখে মেরামত করলো। তার কাছে হশব্‌নিয়ের পুত্র হটুশ মেরামত করলো।
{3:11} হারীমের পুত্র মল্কিয় ও পহৎ-মোয়াবের পুত্র হশূব অন্য এক ভাগ ও তুন্দুরের উচ্চগৃহ মেরামত করলো।
{3:12} তার কাছে জেরুশালেম প্রদেশের অর্ধভাগের নেতা হলোহেশের পুত্র শল্লুম ও তার কন্যারা মেরামত করলো।
{3:13} হানূন এবং সাহোন-নিবাসীরা উপত্যকা-দ্বার মেরামত করলো; তারা তা গাঁথল এবং তার কবাট স্থাপন করলো, আর খিল ও অর্গল দিল; এবং সার-দ্বার পর্যন্ত প্রাচীরের এক হাজার হাত মেরামত করলো।
{3:14} আর বৈৎহক্কেরম প্রদেশের নেতা রেখবের পুত্র মল্কিয় সার-দ্বার মেরামত করলো; সে তা গাঁথল এবং তার কবাট স্থাপন করলো, আর খিল ও অর্গল দিল।
{3:15} আর মিসপা প্রদেশের নেতা — কল্‌হোষির পুত্র শল্লুম ফোয়ারা-দ্বার মেরামত করলো; সে তা গাঁথল, তার আচ্ছাদন প্রস্তুত করলো এবং তার কবাট স্থাপন করলো, আর খিল ও অর্গল দিল এবং যে সিড়ি দিয়ে দাউদ-নগর থেকে নেমে আসে, সেই পর্যন্ত বাদশাহ্‌র বাগানের সম্মুখস্থ শীলোহ পুষ্করিণীর প্রাচীর মেরামৎ করলো।
{3:16} তার কাছে বৈৎসূর প্রদেশের অর্ধভাগের নেতা — অস্‌বূকের পুত্র — নহিমিয়া দাউদের কবরের সম্মুখ পর্যন্ত, খনিত পুষ্করিণী ও বীরদের বাড়ি পর্যন্ত মেরামত করলো।
{3:17} তার কাছে লেবীয়েরা, বিশেষত বানির পুত্র রহূম মেরামত করলো। তার কাছে কিয়ীলা প্রদেশের অর্ধভাগের নেতা হসবীয় তার ভাগ মেরামত করলো।
{3:18} তারপর তাদের ভাইয়েরা অর্থাৎ কিয়ীলা প্রদেশের অর্ধভাগের নেতা — হেনাদদের পুত্র — ববয় মেরামত করলো।
{3:19} তার কাছে মিস্পার নেতা — যেশূরের পুত্র — এসর প্রাচীরের বাঁকে অবস্থিত অস্ত্রাগারে উঠবার পথের সম্মুখে আর এক ভাগ মেরামত করলো।
{3:20} তারপর সব্বয়ের পুত্র বারূক যত্ন করে বাঁক থেকে মহা-ইমাম ইলীয়াশীবের গৃহ-দ্বার পর্যন্ত আর এক ভাগ মেরামত করলো।
{3:21} তারপর হক্কোসের সন্তান ঊরিয়ের পুত্র মরেমোৎ ইলিয়াশীবের বাড়ির দরজা থেকে ইলীয়াশীবের বাড়ির প্রান্ত পর্যন্ত আর এক ভাগ মেরামত করলো।
{3:22} তারপর জর্ডানের অঞ্চল-নিবাসী ইমামেরা মেরামত করলো।
{3:23} তারপর বিন্‌ইয়ামীন ও হশূব নিজ নিজ বাড়ির সম্মুখে মেরামত করলো। তারপর অননিয়ের সন্তান মাসেয়ের পুত্র অসরিয় তার বাড়ির পাশে মেরামত করলো।
{3:24} তারপর হেনাদদের পুত্র বিন্নূয়ী অসরিয়ের বাড়ি থেকে বাঁক ও কোন্‌ পর্যন্ত আর এক ভাগ মেরামত করলো।
{3:25} উষয়ের পুত্র পালল বাঁকের সম্মুখে; রক্ষীদের প্রাঙ্গণের নিকটস্থ বাদশাহ্‌র উচ্চতর বাড়ি থেকে বহির্গত উচ্চগৃহের সম্মুখে এবং তারপর পরোশের পুত্র পদায় মেরামৎ করলো।
{3:26} আর নথীনীয়েরা পূর্ব দিকে পানি-দ্বারের সম্মুখ পর্যন্ত ও বহির্গত উচ্চগৃহ পর্যন্ত ওফলে বাস করতো।
{3:27} তারপর তকোয়ীয়েরা বহির্গত বিরাট উচ্চগৃহ থেকে ওফলের প্রাচীর পর্যন্ত আর এক ভাগ মেরামত করলো।
{3:28} ইমামেরা অশ্ব-দ্বারের উপরের দিকে, প্রত্যেকে নিজ নিজ বাড়ির সম্মুখে, মেরামত করলো।
{3:29} তারপর ইম্মেরের পুত্র সাদোক তার বাড়ির সম্মুখে মেরামত করলো এবং তারপর পূর্বদ্বার-রক্ষক — শখনিয়ের পুত্র — শমরিয় মেরামত করলো।
{3:30} তারপর শেলিমিয়ের পুত্র হনানিয় ও সালোফের ষষ্ঠ পুত্র হানূন আর এক ভাগ মেরামত করলো; তারপর বেরিখিয়ের পুত্র মশুল্লম তার কুঠরীর সম্মুখে মেরামত করলো।
{3:31} তারপর মল্কিয় নামে স্বর্ণকারদের এক জন নথীনীয়দের ও বণিকদের বাড়ি পর্যন্ত এবং কোণে উঠবার পথ পর্যন্ত হম্মিপ্‌কদ দ্বারের সম্মুখে মেরামত করলো।
{3:32} আর কোণে উঠবার পথ ও মেষ-দ্বারের মধ্যে স্বর্ণকারেরা ও বনিকেরা মেরামত করলো।
{i4:1} প্রাচীর পুনর্নির্মাণে বাধা
{4:1} সন্‌্বল্লট যখন শুনতে পেল যে, আমরা প্রাচীর পুনর্নির্মাণ করছি, তখন সে রাগান্বিত ও ভীষণ বিরক্ত হল, আর ইহুদীদেরকে বিদ্রূপ করলো।
{4:2} আর সে তার ভাইদের ও সামেরিয় সৈন্যদলের সাক্ষাতে বললো, এই নিস্তেজ ইহুদীরা কি করছে? এরা কি নিজদেরকে দৃঢ় করবে? এরা কি কোরবানী করবে? এক দিনে কি সমাপ্ত করবে? ধ্বংসস্তূপের ঢিবি থেকে এ সব পাথর তুলে কি সজীব করবে?
{4:3} এসব যে পুড়ে গেছে! তখন অম্মোনীয় টোবীয় তার পাশে ছিল; সেও বললো, ওরা যা পুনর্নির্মাণ করছে, তার উপরে যদি শিয়াল উঠে, তবে তাদের সেই পাথরের প্রাচীর ভেঙে পড়বে।
{4:4} — হে আমাদের আল্লাহ্‌, শোন, কেননা আমাদের তুচ্ছ করা হচ্ছে; ওদের টিটকারী ওদেরই মাথায় বর্তাও এবং ওদেরকে বন্দী হয়ে লুণ্ঠিত বস্তুর মত বিদেশে থাকতে দাও;
{4:5} ওদের অপরাধ ঢেকে রেখো না ও ওদের গুনাহ্‌ তোমার সম্মুখ থেকে মুছে যেতে দিও না; কেননা ওরা গাঁথকদের সম্মুখে তোমাকে অসন্তুষ্ট করেছে।
{4:6} — এভাবে আমরা প্রাচীর গাঁথলাম, তাতে উচ্চতার অর্ধেক পর্যন্ত সমস্ত প্রাচীর সংযোজিত হল, কারণ কাজ করতে লোকদের আগ্রহ ছিল।
{4:7} আর সন্‌্‌্বল্লট ও টোবিয় এবং আরবীয়েরা, অম্মোনীয়েরা ও অস্‌দোদীয়েরা যখন শুনতে পেল, জেরুশালেমের প্রাচীরের মেরামত সম্পন্ন হচ্ছে ও তার সমস্ত ছিদ্র বন্ধ করতে আরম্ভ করা হয়েছে, তখন তারা অতিশয় ক্রুদ্ধ হল;
{4:8} আর তারা সকলে জেরুশালেমের বিরুদ্ধে যুদ্ধ যাত্রা ও গোলযোগ উৎপন্ন করার জন্য চক্রান্ত করলো।
{4:9} কিন্তু তাদের ভয়ে আমরা আমাদের আল্লাহ্‌র কাছে মুনাজাত করলাম ও দিনরাত তাদের বিরুদ্ধে প্রহরিদেরকে রাখলাম।
{4:10} আর এহুদার লোকেরা বললো, ভারবাহকেরা দুর্বল হয়েছে এবং ধ্বংসাবশেষ অনেক আছে, প্রাচীর গাঁথা আমাদের অসাধ্য।
{4:11} আবার আমাদের দুশমনদের বললো, ওরা জানবে না, দেখবে না, অমনি আমরা ওদের মধ্যে এসে ওদেরকে হত্যা করে কাজ বন্ধ করবো।
{4:12} আর তাদের নিকটবাসী ইহুদীরা সর্বস্থান থেকে এসে দশবার আমাদেরকে বললো, তোমাদেরকে আমাদের কাছে ফিরে আসতে হবে।
{4:13} অতএব আমি প্রাচীরের পিছনের দিকে নিচস্থ অনাবৃত্ত স্থানে লোক নিযুক্ত করলাম, স্ব স্ব গোষ্ঠী অনুসারে তলোয়ার, বর্শা ও ধনুক সমেত লোক নিযুক্ত করলাম।
{4:14} পরে আমি চেয়ে দেখলাম এবং উঠে প্রধান লোকদের, কর্মকর্তাদের ও অন্য সমস্ত লোককে বললাম তোমরা ওদেরকে ভয় পেয়ো না; মহান ও ভয়ঙ্কর প্রভুকে স্মরণ কর এবং আপন আপন ভাইদের, পুত্র ও কন্যাদের, স্ত্রীদের ও বাড়ির জন্য যুদ্ধ কর।
{4:15} আর যখন আমাদের দুশমনেরা শুনতে পেল যে, আমরা জানতে পেরেছি, আর আল্লাহ্‌ তাদের মন্ত্রণা বিফল করেছেন, তখন আমরা সকলে প্রাচীরে নিজ নিজ কাজ করতে পুনর্বার গমন করলাম।
{4:16} আর সেদিন থেকে আমার যুবকদের অর্ধেক লোক কাজ করতো, অন্য অর্ধেক লোক বর্শা, ঢাল, ধনুক ও বর্ম ধরে থাকতো এবং সমস্ত এহুদাকুলের পিছনে নেতৃবর্গ থাকতেন।
{4:17} যারা প্রাচীর গাঁথত এবং যারা ভার বহন করতো, যারা ভার তুলে দিত, তারা সকলে এক হাতে কাজ করতো, অন্য হাতে অস্ত্র ধরত;
{4:18} আর রাজমিস্ত্রিরা প্রত্যেক জন কোমরে তলোয়ার বেঁধে কাজ করতো; এবং তূরীবাদক আমার পাশে থাকতো।
{4:19} আর আমি প্রধান লোকদেরকে, কর্মকর্তাদেরকে ও অন্য সমস্ত লোককে বললাম এই কাজ ভারী ও বিস্তীর্ণ জায়গা জুড়ে এবং আমরা প্রাচীরের উপরে পৃথক পৃথক হয়ে এক জন থেকে অন্য জন দূরে আছি;
{4:20} তোমরা যে কোন স্থানে তূরীর আওয়াজ শুনবে, সেই স্থানে আমাদের কাছে জমায়েত হবে; আমাদের আল্লাহ্‌ আমাদের জন্য যুদ্ধ করবেন।
{4:21} এভাবে আমরা কাজ করতাম এবং সূর্য উঠার সময় থেকে শুরু করে রাতের তারা দেখা যাওয়া পর্যন্ত আমাদের অর্ধেক লোক বর্শা ধরে থাকতো।
{4:22} সেই সময়ে আমি লোকদেরকে আরও বললাম প্রত্যেক পুরুষ নিজ নিজ চাকরের সঙ্গে রাতের বেলায় জেরুশালেমের মধ্যে থাকুক; তারা রাতে আমাদের রক্ষক হবে ও দিনে কাজ করবে।
{4:23} অতএব, আমি, আমার ভাইয়েরা, যুবকেরা ও আমার অনুবর্তী রক্ষকেরা কেউ কাপড় খুলতাম না, প্রত্যেকে নিজ নিজ অস্ত্র সহ পানির কাছে যেতাম।
{i5:1} দরিদ্রদের উপরে দৌরাত্ম্য নিবারণ
{5:1} পরে নিজেদের ভাই ইহুদীদের বিরুদ্ধে লোকেরা ও তাদের স্ত্রীরা ভীষণ কান্নাকাটি করতে লাগল।
{5:2} কেউ কেউ বললো, আমরা পুত্র কন্যাসুদ্ধ অনেক প্রাণী, আহার করে জীবন ধারণের জন্য শস্য নেব।
{5:3} আর কেউ কেউ বললো, আমরা আমাদের ভূমি, আঙ্গুরক্ষেত ও বাড়ি বন্ধক দিচ্ছি দুর্ভিক্ষের সময়ে শস্য নেব।
{5:4} আর কেউ কেউ বললো, রাজকরের জন্য আমরা নিজ নিজ ভূমি ও আঙ্গুরক্ষেত বন্ধক রেখে টাকা নিয়েছি।
{5:5} কিন্তু আমরা একই জাতির লোক, আমাদের সন্তানেরা তাদের সন্তানদের সমান, তবুও দেখুন, আমরা নিজ নিজ পুত্র কন্যাদের গোলাম বানাতে হয়েছে; আমাদের কন্যাদের মধ্যে কেউ কেউ তো বাঁদীর অবস্থায় পড়েছে; আমাদের কোন সঙ্গতি নেই; এবং আমাদের ভূমি ও আঙ্গুর — ক্ষেতগুলো অন্য লোকদের হয়েছে।
{5:6} তখন আমি তাদের কান্নাকাটি ও এসব কথা শুনে মহাক্রুদ্ধ হলাম।
{5:7} আর আমি মনে মনে বিবেচনা করলাম এবং প্রধান লোকদের ও কর্মকর্তাদেরকে ভর্ৎসনা করে বললাম তোমরা প্রত্যেকে আপন আপন ভাইয়ের কাছ থেকে সুদ আদায় করে থাক। পরে তাদের বিরুদ্ধে মহাসমাজ একত্র করলাম।
{5:8} আর আমি তাদেরকে বললাম বিভিন্ন জাতির কাছে আমাদের যে ইহুদী ভাইদের বিক্রি করা হয়েছিল, তাদেরকে আমরা সাধ্যানুসারে মুক্ত করেছি; এখন তোমাদের ভাইদেরকে তোমরাই কি বিক্রি করবে? আমাদের কাছে কি তাদেরকে বিক্রি করা হবে? তাতে তারা নীরব হল, কোন উত্তর দিতে পারল না।
{5:9} আমি আরও বললাম তোমাদের এই কাজ ভাল নয়; আমাদের দুশমন জাতিদের টিটকারির দরুন তোমরা কি আমাদের আল্লাহ্‌র ভয়ে চলবে না?
{5:10} আমি, আমার ভাইয়েরা ও যুবকেরা, আমরাও সুদের জন্য ওদেরকে টাকা ও শস্য ঋণ দিয়ে থাকি; এসো, আমরা এই সুদ ছেড়ে দিই।
{5:11} তোমরা ওদের শস্যক্ষেত, আঙ্গুরক্ষেত, জলপাইক্ষেত ও গৃহগুলো এবং টাকা, শস্য, আঙ্গুর-রস ও তেলের শতকরা যে সুদ নিয়ে তাদেরকে ঋণ দিয়েছ, তা আজই তাদেরকে ফিরিয়ে দাও।
{5:12} তখন তারা বললো, আমরা তা ফিরিয়ে দেব, তাদের কাছে কিছুই চাইব না; আপনি যা বলবেন, সেই অনুসারে করবো। তখন আমি ইমামদেরকে ডেকে এই ওয়াদা অনুসারে কাজ করতে ওদেরকে কসম করালাম।
{5:13} আবার আমি আমার দেহের কাপড় ঝেড়ে বললাম যে কেউ এই ওয়াদা পালন না করে আল্লাহ্‌ তার বাড়ি ও পরিশ্রমের ফল থেকে তাকে এরকম ঝেড়ে ফেলুন, এভাবে সে ঝাড়া ও শূন্য হোক। তাতে সমস্ত সমাজ বললো, আমিন এবং তারা মাবুদের শুকরিয়া করলো। পরে লোকেরা সেই ওয়াদা অনুসারে কাজ করলো।
{i5:14} হযরত নহিমিয়ার মহানুভবতা
{5:14} এছাড়া, আমি যে সময়ে এহুদা দেশে তাদের নেতৃত্বপদে নিযুক্ত হয়েছিলাম সেই থেকে অর্থাৎ আর্টা-জারেক্সেস বাদশাহ্‌র বিশতম বছর থেকে বত্রিশতম বছর পর্যন্ত, বারো বছর আমি ও আমার ভাইয়েরা শাসনকর্তার বৃত্তি ভোগ করি নি।
{5:15} আমার আগে যেসব শাসনকর্তা ছিলেন, তাঁরা লোকদেরকে ভারগ্রস্ত করতেন এবং তাদের থেকে নগদ চল্লিশ শেকল রূপা ছাড়াও খাদ্য ও আঙ্গুর-রস নিতেন, এমন কি তাঁদের চাকরেরাও লোকদের উপরে কর্তৃত্ব করতো; কিন্তু আমি আল্লাহ্‌ভয়ের দরুন তা করতাম না।
{5:16} আবার আমি এই প্রাচীরের কাজের নিয়োজিত ছিলাম; আমরা ভূমি ক্রয় করতাম না এবং আমার সমস্ত যুবক সেই স্থানে কাজে একত্র হত।
{5:17} আর আমাদের চারদিকের জাতিদের মধ্য থেকে যারা আমাদের কাছে আসত, তাদের ছাড়াও ইহুদী ও কর্মকর্তাদের মধ্য থেকে এক শত পঞ্চাশ জন আমার টেবিলে আহার করতো।
{5:18} সেই সময়ে প্রতিদিন একটা বলদ, ছয়টা উত্তম ভেড়া, কতগুলো পাখি আমাদের জন্য রান্না করা হত; এছাড়া, প্রতি দশ দিন পর পর নানা রকম আঙ্গুর-রস পরিবেশন করা হত; এ সব সত্ত্বেও লোকদের গোলামীর ভার গুরুতর হওয়াতে আমি শাসনকর্তার বৃত্তি চাইতাম না।
{5:19} হে আমার আল্লাহ্‌, আমি এই লোকদের জন্য যেসব কাজ করেছি, মঙ্গলের জন্য আমার পক্ষে তা স্মরণ কর।
{i6:1} হযরত নহিমিয়ার বিরুদ্ধে ষড়যন্ত্র
{6:1} পরে সন্‌বল্লট, টোবিয়, আরবীয় গেশম ও আমাদের অন্য সকল দুশমন শুনতে পেল যে, আমি প্রাচীর পুনর্নির্মাণ করছি, তার মধ্যে আর ভগ্ন স্থান নেই; তবুও তখনও নগর-দ্বারগুলোর কবাট স্থাপন করি নি।
{6:2} তখন সন্‌বল্লট ও গেশম লোক দ্বারা আমার কাছে এই কথা বলে পাঠাল, এসো, আমরা কোন উপত্যকার কোন পল্লীগ্রামে একত্র হই। কিন্তু তারা আমার ক্ষতি করতে মনস্থ করেছিল।
{6:3} তখন আমি দূতদের দ্বারা তাদেরকে বলে পাঠালাম, আমি একটি মহৎ কাজ করছি, নেমে যেতে পারি না; আমি যতক্ষণ কাজ ত্যাগ করে তোমাদের কাছে নেমে যাব, ততক্ষণ কাজ কেন বন্ধ থাকবে?
{6:4} এইভাবে তারা আমার কাছে চারবার লোক পাঠাল, আর আমি তাদেরকে সেই একই রকম জবাব দিলাম।
{6:5} পরে সন্‌বল্লট একইভাবে পঞ্চমবার আমার কাছে তার ভৃত্যকে পাঠাল, তার হাতে একটি খোলা চিঠি ছিল;
{6:6} তাতে এই কথা লেখা ছিল, জাতিদের মধ্যে এই গুজব হচ্ছে এবং গেশমও বলছে যে, তুমি ও ইহুদীরা রাজদ্রোহ করার সঙ্কল্প করছো; এজন্য তুমি প্রাচীর নির্মাণ করছো; আর এই গুজবের মর্ম এই যে, তুমি তাদের বাদশাহ্‌ হতে যাচ্ছ।
{6:7} আর এহুদা দেশে এক জন বাদশাহ্‌ আছেন, নিজের বিষয়ে জেরুশালেমে এই বিষয়ে প্রচার করাবার জন্য তুমি নবীদেরকেও নিযুক্ত করেছ। এখন এই গুজব বাদশাহ্‌র কাছে উপস্থিত হবে; অতএব এসো, আমরা একত্র হয়ে পরামর্শ করি।
{6:8} তখন আমি তাকে বলে পাঠালাম, তুমি যেসব কথা বলছো সেরকম কোন কাজ হয় নি; কিন্তু তুমি মনগড়া কথা বলছো।
{6:9} কারণ তারা সকলে আমাদেরকে ভয় দেখাতে চাইত, বলতো, এই কাজে ওদের হাত দুর্বল হোক, তাতে তা সমাপ্ত হবে না। কিন্তু এখন, হে আল্লাহ্‌, তুমি আমার হাত সবল কর।
{6:10} পরে মহেটবেলের সন্তান দলায়ের পুত্র যে শময়িয় তার বাড়িতে লুকিয়ে ছিল, আমি সেখানে গেলাম; আর সে বললো, এসো, আমরা আল্লাহ্‌র গৃহে, বায়তুল-মোকাদ্দসের ভিতরে একত্র হই ও বায়তুল-মোকাদ্দসের সমস্ত দ্বার রুদ্ধ করি, কেননা লোকে তোমাকে হত্যা করতে আসবে, রাতেই তোমাকে হত্যা করতে আসবে।
{6:11} তখন আমি বললাম আমার মত লোক কি পালিয়ে যাবে? আমার মত কোন লোক কি প্রাণ বাঁচাবার জন্য বায়তুল মোকাদ্দসে আশ্রয় নেবে? আমি সেখানে প্রবেশ করবো না।
{6:12} আর আমি টের পেলাম, দেখ, আল্লাহ্‌ তাকে পাঠান নি, সে আমার বিপক্ষে ভবিষ্যদ্বাণী উচ্চারণ করেছে এবং টোবিয় ও সন্‌বল্লট তাকে ঘুষ দিয়েছে।
{6:13} তাকে এজন্য ঘুষ দেওয়া হয়েছিল, যেন আমি ভয় পেয়ে সেই কাজ করি ও গুনাহ্‌ করি এবং তারা যেন আমার দুর্নাম করার সূত্র পেয়ে আমাকে টিট্‌কারি দিতে পারে।
{6:14} হে আমার আল্লাহ্‌, টোবিয় ও সন্‌বল্লটের এই কাজ অনুসারে তাদেরকে এবং নোয়দিয়া মহিলা-নবীকে ও অন্য যে নবীরা আমাকে ভয় দেখাতে চাইত, তাদেরকেও স্মরণ কর।
{i6:15} প্রাচীর নির্মাণ সমাপ্ত
{6:15} ইলূল মাসের পঞ্চবিংশ দিনে, বায়ান্ন দিনের মধ্যে প্রাচীর সমাপ্ত হল।
{6:16} পরে আমাদের সমস্ত দুশমন যখন তা শুনতে পেল, তখন আমাদের চারদিকের জাতিরা সকলে ভয় পেল এবং নিজেদের দৃষ্টিতে নিতান্ত লঘু মনে করলো, কেননা এই কাজ যে আমাদের আল্লাহ্‌ দ্বারাই হল, এই বিষয়টি তারা বুঝতে পারলো।
{6:17} আবার ঐ সময়ে এহুদার প্রধান লোকেরা টোবিয়ের কাছে অনেক পত্র পাঠাত এবং টোবিয়ের পত্রও তাদের কাছে আসত।
{6:18} কারণ এহুদার মধ্যে অনেকে তার পক্ষে শপথ করেছিল; কারণ সে আরহের পুত্র শখনিয়ের জামাতা ছিল এবং তার পুত্র যিহোহানন বেরিখিয়ের পুত্র মশুল্লমের কন্যাকে বিয়ে করেছিল।
{6:19} আরও তারা আমার সাক্ষাতে তার সৎকাজের কথা বলতো এবং আমার কথাও তাকে জানাত। আমাকে ভয় দেখাবার জন্য টোবিয় পত্র পাঠাত।
{7:1} প্রাচীর নির্মিত হওয়ার পর আমি সমস্ত দ্বারের কবাট স্থাপন করলাম এবং দ্বার-রক্ষক, গায়ক ও লেবীয়েরা নিযুক্ত হল।
{7:2} আর আমি আমার ভাই হনানি ও দুর্গের শাসনকর্তা হনানিয়কে জেরুশালেমের উপরে নিযুক্ত করলাম, কেননা হনানিয় বিশ্বস্ত লোক ছিলেন এবং অনেক লোকের চেয়ে আল্লাহ্‌কে বেশি ভয় করতেন।
{7:3} আর আমি তাঁদেরকে বললাম, যতক্ষণ রৌদ্র প্রচণ্ড না হয়, ততক্ষণ জেরুশালেমের দ্বারগুলো যেন খোলা না হয়; এবং রক্ষকেরা কাছে দণ্ডায়মান থাকতে দ্বারগুলো বন্ধ ও কবাট অর্গলে বন্ধ করা হোক; এবং তোমরা জেরুশালেম-নিবাসীদেরকে প্রহরী নিযুক্ত কর, তারা প্রত্যেকে নিজ নিজ প্রহরি-স্থানে, যার যার বাড়ির সম্মুখে থাকুক।
{7:4} নগরটি অনেক বড় ও অনেক স্থান জুড়ে ছিল, কিন্তু তার মধ্যে লোক অল্প ছিল এবং বাড়িগুলোও নির্মাণ করা যায় নি।
{i7:5} নির্বাসন থেকে ফিরে আসা লোকদের তালিকা
{7:5} পরে আমার আল্লাহ্‌ আমার মনে প্রবৃত্তি দিলে আমি প্রধানদের, কর্মকর্তাদের ও লোকদেরকে একত্র করলাম, যেন তাদের খান্দাননামা লেখা হয়। আর আমি প্রথমে আগত লোকদের খান্দাননামা পত্র পেলাম, তার মধ্যে এই কথা লেখা পেলাম;
{7:6} যারা বন্দীরূপে নীত হয়েছিল, ব্যাবিলনের বাদশাহ্‌ বখতে-নাসার যাদেরকে বন্দী করে নিয়ে গিয়েছিলেন, তাদের মধ্যে প্রদেশের এই লোকেরা বন্দীদশা থেকে যাত্রা করে জেরুশালেম ও এহুদাতে যার যার নগরে ফিরে এল;
{7:7} তারা সরুব্বাবিল, যেশূয়, নহিমিয়া, অসরিয়, রয়মিয়া, নহমানি, মর্দখয়, বিল্‌শন, মিসপরৎ, বিগ্‌বয়, নহূম ও বানা, এঁদের সঙ্গে ফিরে এল। সেই ইসরাইল লোকদের পুরুষ-সংখ্যা;
{7:8} পরোশের সন্তান দুই হাজার এক শত বাহাত্তর জন।
{7:9} শফটিয়ের সন্তান তিন শত বাহাত্তর জন।
{7:10} আরহের সন্তান ছয় শত বাহান্ন জন।
{7:11} যেশূয় ও যোয়াবের সন্তানদের মধ্যে পহৎ — মোয়াবের সন্তান দুই হাজার আট শত আঠার জন।
{7:12} এলমের সন্তান এক হাজার দুই শত চুয়ান্ন জন।
{7:13} সত্তূর সন্তান আট শত পঁয়তাল্লিশ জন।
{7:14} সক্কয়ের সন্তান সাত শত ষাট জন।
{7:15} বিন্নূয়ির সন্তান ছয় শত আটচল্লিশ জন।
{7:16} বেবয়ের সন্তান ছয় শত আটাশ জন।
{7:17} আস্‌গদের সন্তান দুই হাজার তিন শত বাইশ জন।
{7:18} অদোনীকামের সন্তান ছয় শত সাতষট্টি জন।
{7:19} বিগ্‌বয়ের সন্তান দুই হাজার সাতষট্টি জন।
{7:20} আদীনের সন্তান ছয় শত পঞ্চান্ন জন।
{7:21} যিহিষ্কিয়ের বংশজাত আটেরের সন্তান আটানব্বই জন।
{7:22} হশুমের সন্তান তিন শত আটাশ জন।
{7:23} বেৎসয়ের সন্তান তিন শত চব্বিশ জন।
{7:24} হারীফের সন্তান এক শত বারো জন।
{7:25} গিবিয়োনের সন্তান পঁচানব্বই জন।
{7:26} বেথেলহেমের ও নটোফার লোক এক শত অষ্টাশি জন।
{7:27} অনাথোতের লোক এক শত আটাশ জন।
{7:28} বৈৎ-অম্মাবতের লোক বিয়াল্লিশ জন।
{7:29} কিরিয়ৎ-যিয়ারীম, কফীরা ও বেরোতের লোক সাত শত তেতাল্লিশ জন।
{7:30} রামার ও গেবার লোক ছয় শত একুশ জন।
{7:31} মিক্‌মসের লোক এক শত বাইশ জন।
{7:32} বেথেলের ও অয়ের লোক এক শত তেইশ জন।
{7:33} অন্য নবোর লোক বায়ান্ন জন।
{7:34} অন্য এলমের সন্তান এক হাজার দুই শত চুয়ান্ন জন।
{7:35} হারীমের সন্তান তিন শত বিশ জন।
{7:36} জেরিকোর সন্তান তিন শত পঁয়তাল্লিশ জন।
{7:37} লোদ, হাদীদ ও ওনোর সন্তান সাত শত একুশ জন।
{7:38} সনায়ার সন্তান তিন হাজার নয় শত ত্রিশ জন।
{7:39} ইমামেরা; যেশূয় কুলের মধ্যে যিদয়িয়ের সন্তান নয় শত তিয়াত্তর জন।
{7:40} ইম্মেরের সন্তান এক হাজার বায়ান্ন জন।
{7:41} পশ্‌হূরের সন্তান এক হাজার দুই শত সাতচল্লিশ জন।
{7:42} হারীমের সন্তান এক হাজার সতের জন।
{7:43} লেবীয়বর্গ; হোদবিয়ের সন্তানদের মধ্যে যেশূয় ও কদ্‌মীয়েলের সন্তান চুয়াত্তর জন।
{7:44} গায়কবর্গ; আসফের সন্তান এক শত আটচল্লিশ জন।
{7:45} দ্বারপালবর্গ; শল্লুমের সন্তান, আটেরের সন্তান, টল্‌মোনের সন্তান, অক্কুবের সন্তান, হটীটার সন্তান, শোবরের সন্তান, একশত আটত্রিশ জন।
{7:46} নথীনীয়বর্গ; সীহের সন্তান, হসুফার সন্তান, টব্বায়োতের সন্তান,
{7:47} কেরোসের সন্তান, সীয়ের সন্তান, পাদোনের সন্তান,
{7:48} লবানার সন্তান, হগাবের সন্তান, শল্‌ময়ের সন্তান,
{7:49} হাননের সন্তান, গিদ্দেলের সন্তান, গহরের সন্তান,
{7:50} রায়ার সন্তান, রৎসীনের সন্তান, নকোদের সন্তান,
{7:51} গসমের সন্তান, ঊষের সন্তান, পাসেহের সন্তান,
{7:52} বেষয়ের সন্তান, মিয়ূনীমের সন্তান, নফূষযীমের সন্তান,
{7:53} বক্‌বূকের সন্তান, হকূফার সন্তান, হর্হূরের সন্তান,
{7:54} বসলীতের সন্তান, মহীদার সন্তান, হর্শার সন্তান,
{7:55} বর্কোসের সন্তান, সীষরার সন্তান, তেমহের সন্তান,
{7:56} নৎসীহের সন্তান, হটীফার সন্তানবর্গ।
{7:57} সোলায়মানের গোলামদের সন্তানবর্গ; সোটয়ের সন্তান, সোফেরতের সন্তান, পরীদার সন্তান,
{7:58} যালার সন্তান, দর্কোনের সন্তান, গিদ্দেলের সন্তান,
{7:59} শফটিয়ের সন্তান, হটীলের সন্তান, পোখেরৎ-হৎসবায়ীমের সন্তান, আমোনের সন্তানেরা।
{7:60} নথীনীয়েরা ও সোলায়মানের গোলামদের সন্তান সবসুদ্ধ তিন শত বিরানব্বই জন ছিল।
{7:61} আর তেল্‌মেলহ, তেল্‌হর্শা, কারুবী, অদ্দন ও ইম্মের, এসব স্থান থেকে নিম্নলিখিত সমস্ত লোক এল; কিন্তু তারা ইসরায়েল লোক কি না এই বিষয়ে নিজ নিজ পিতৃকুল কি গোত্রের প্রমাণ দিতে পারল না;
{7:62} দলায়ের সন্তান, টোবিয়ের সন্তান, নকোদের সন্তান ছয় শত বিয়াল্লিশ জন।
{7:63} আর ইমামদের মধ্যে হবায়ের সন্তান, হক্কোসের সন্তান ও বর্সিল্লয়ের সন্তানবর্গ; এই বর্সিল্লয় গিলিয়দীয় বর্সিল্লয়ের এক কন্যাকে বিয়ে করে তাদের নামে আখ্যাত হয়েছিল।
{7:64} খান্দাননামায় বর্ণিত লোকদের মধ্যে এরা যার যার খান্দাননামায় খোঁজ করে পেল না, এজন্য এরা নাপাক গণিত হয়ে ইমামের পদ থেকে বাদ পড়লো।
{7:65} আর শাসনকর্তা তাদেরকে বললেন, যে পর্যন্ত ঊরীম ও তুম্মীমের অধিকারী এক ইমাম অধিষ্ঠিত না হবেন, সেই পর্যন্ত তোমরা পবিত্র বস্তু ভোজন করো না।
{7:66} একত্রীকৃত সমস্ত সমাজ বিয়াল্লিশ হাজার তিন শত ষাট জন ছিল।
{7:67} এছাড়া, তাদের সাত হাজার তিন শত সাঁইত্রিশ জন গোলাম বাঁদী ছিল, আর তাদের দুই শত পঁয়তাল্লিশ জন গায়ক ও গায়িকা ছিল।
{7:68} তাদের সাত শত ছত্রিশটি ঘোড়া,
{7:69} দুই শত পঁয়তাল্লিশটি খচ্চর, চার শত পঁয়ত্রিশটি উট ও ছয় হাজার সাত শত কুড়িটি গাধা ছিল।
{7:70} পিতৃকুলপতিদের মধ্যে কেউ কেউ সেই কাজের জন্য দান করলো। শাসনকর্তা ভাণ্ডারে সোনার এক হাজার অদর্কোন ও পঞ্চাশটি বাটি এবং ইমামদের জন্য পাঁচ শত ত্রিশটি কোর্তা দিলেন।
{7:71} কয়েকজন পিতৃকুলপতি সেই কাজের ভাণ্ডারে সোনার বিশ হাজার অদর্কোন ও দুই হাজার দুই শত মানি রূপা দিল। অন্য লোকেরা সোনার বিশ হাজার অদর্কোন,
{7:72} দুই হাজার মানি রূপা ও ইমামদের জন্য সাতষট্টিটি কোর্তা দিল।
{7:73} পরে ইমামেরা, লেবীয়ের দ্বারপালেরা ও গায়কেরা এবং কোন কোন লোক ও নথীনীয়েরা এবং সমস্ত ইসরাইল নিজ নিজ নগরে বাস করতে লাগল।
{i8:1} প্রকাশ্যে পাক-কিতাব পাঠ
{8:1} সপ্তম মাস উপস্থিত হলে বনি-ইসরাইল নিজ নিজ নগরে ছিল। আর সমস্ত লোক একটি মানুষের মত পানি-দ্বারের সম্মুখস্থ চকে একত্র হল; এবং তারা অধ্যাপক উযায়েরকে মূসার শরীয়ত-কিতাব আনতে বললো যা আল্লাহ্‌ ইসরাইলকে দিয়েছিলেন।
{8:2} তাতে সপ্তম মাসের প্রথম দিনে ইমাম উযায়ের সমাজের সম্মুখে, স্ত্রী পুরুষ এবং যারা শুনে বুঝতে পারে, তাদের সম্মুখে সেই শরীয়ত-কিতাব আনলেন।
{8:3} আর পানি-দ্বারের সম্মুখস্থ চকে স্ত্রী পুরুষ এবং যত লোক বুঝতে পারে, তাদের কাছে তিনি সকাল থেকে মধ্যাহ্ন পর্যন্ত তা পাঠ করলেন, তাতে সমস্ত লোক মনোযোগের সঙ্গে শরীয়ত-কিতাব শুনতে লাগল।
{8:4} বস্তুত অধ্যাপক উযায়ের ঐ কাজের জন্য নির্মিত একটি কাঠের মঞ্চের উপরে দাঁড়ালেন এবং তাঁর দক্ষিণ পাশে মত্তিথিয়, শেমা, অনায়, ঊরিয়, হিল্কিয় ও মাসেয় এবং তাঁর বাম পাশে পদায়, মীশায়েল, মল্কিয়, হশুম, হশবদ্দানা, জাকারিয়া ও মশুল্লম দাঁড়ালো।
{8:5} উযায়ের সমস্ত লোকের সাক্ষাতে কিতাবখানি খুললেন, কেননা তিনি সমস্ত লোকের চেয়ে উচ্চে দণ্ডায়মান ছিলেন। তিনি কিতাব খোলামাত্র সমস্ত লোক উঠে দাঁড়ালো।
{8:6} পরে উযায়ের মহান আল্লাহ্‌ মাবুদের প্রশংসা করলেন। আর সমস্ত লোক হাত তুলে জবাবে বললো, আমিন, আমিন এবং উবুড় হয়ে ভূমিতে মুখ দিয়ে মাবুদের কাছে সেজ্‌দা করলো।
{8:7} আর যেশূয়, বানি, শেরেবিয়, যামীন, অক্কুব, শব্বথর, হোদিয়, মাসেয়, কলীট, অসরীয়, যোষাবদ, হানন, পলায়ও লেবীয়েরা লোকদেরকে শরীয়ত-কিতাবের অর্থ বুঝিয়ে দিল; আর লোকেরা স্ব স্ব স্থানে দাঁড়িয়ে রইলো।
{8:8} এভাবে তারা স্পষ্ট উচ্চারণপূর্বক সেই কিতাব, আল্লাহ্‌র শরীয়ত, পাঠ করলো এবং তার অর্থ করে লোকদের পাঠ বুঝিয়ে দিল।
{8:9} আর শাসনকর্তা নহিমিয়া, অধ্যাপক উযায়ের ইমাম ও লোকদের শিক্ষক লেবীয়েরা সমস্ত লোককে বললেন, আজকের দিন তোমাদের আল্লাহ্‌ মাবুদের উদ্দেশে পবিত্র, তোমরা শোক করো না, কান্নাকাটি করো না। কেননা শরীয়ত কিতাবের কালাম শুনে সমস্ত লোক কান্নাকাটি করছিল।
{8:10} আর তিনি তাদেরকে বললেন, যাও, পুষ্টিকর দ্রব্য ভোজন কর, মিষ্ট রস পান কর এবং যার জন্য কিছু প্রস্তুত নেই, তাকে অংশ পাঠিয়ে দাও; কারণ আজকের দিন আমাদের প্রভুর উদ্দেশে পবিত্র, তোমরা বিষণ্ন হয়ো না, কেননা মাবুদে যে আনন্দ, তা-ই তোমাদের শক্তি।
{8:11} লেবীয়েরাও লোক সকলকে শান্ত করে বললো, শান্ত হও, কেননা আজ পবিত্র দিন, তোমরা বিষণ্ন হয়ো না।
{8:12} তখন সমস্ত লোক ভোজন পান, অংশ প্রেরণ ও অতিশয় আনন্দ করতে গেল, কেননা যেসব কথা তাদের কাছে বলা গিয়েছিল, তারা সেসব বুঝতে পেরেছিল।
{i8:13} কুটির উৎসব পালন
{8:13} আর দ্বিতীয় দিনে সমস্ত লোকের পিতৃকুলপতি, ইমাম ও লেবীয়েরা শরীয়তের কালামে মনোনিবেশ করার জন্য অধ্যাপক উযায়েরের কাছে একত্র হল।
{8:14} আর তারা দেখতে পেল, কালামে এই কথা লেখা আছে যে, মাবুদ মূসা দ্বারা এই হুকুম দিয়েছিলেন, বনি-ইসরাইল সপ্তম মাসের উৎসবকালে কুটিরে বাস করবে;
{8:15} এবং নিজেদের সকল নগরে ও জেরুশালেমে এই কথা ঘোষণা ও তবলিগ করবে, যেরকম লেখা আছে, সেই অনুসারে কুটির তৈরি করার জন্য পর্বতে গিয়ে জলপাই গাছের ডাল, বন্য জলপাই গাছের ডাল, গুলমেঁদির ডাল, খেজুর গাছের ডাল ও পাতা-ভরা গাছের ডাল আন।
{8:16} তাতে লোকেরা বাইরে গেল ও সেসব এনে প্রত্যেকে নিজ নিজ বাড়ির ছাদে ও প্রাঙ্গণে এবং আল্লাহ্‌র গৃহের সকল প্রাঙ্গণে, পানি-দ্বারের চকে ও আফরাহীম-দ্বারের চকে নিজেদের জন্য কুটির তৈরি করলো।
{8:17} বন্দীদশা থেকে প্রত্যাগত লোকদের সমস্ত সমাজ কুটির তৈরি করে তার মধ্যে বাস করলো; বস্তুত নূনের পুত্র ইউসার সময় থেকে সেদিন পর্যন্ত বনি-ইসরাইল এই রকম আর করে নি; তাতে অত্যন্ত আনন্দ হল।
{8:18} আর উযায়ের প্রথম দিন থেকে শেষ দিন পর্যন্ত প্রতিদিন আল্লাহ্‌র শরীয়ত-কিতাব পাঠ করলেন। আর লোকেরা সাত দিন ঈদ পালন করলো এবং বিধি অনুসারে অষ্টম দিনে উৎসব-সভা হল।
{i9:1} ইহুদীদের রোজা, গুনাহ্‌ স্বীকার ও নিয়মস্থাপন
{9:1} আর ঐ মাসের চতুর্বিংশ দিনে বনি-ইসরাইল রোজা রেখে, চট পরে ও মাথায় মাটি মেখে একত্র হল।
{9:2} আর ইসরাইল-বংশ সমস্ত বিজাতীয় লোক থেকে নিজেদের পৃথক করলো এবং দাঁড়িয়ে তাদের গুনাহ্‌ ও তাদের পূর্বপুরুষদের অপরাধ স্বীকার করলো।
{9:3} আর তারা যার যার স্থানে দাঁড়াল ও দিনের চার ভাগের এক ভাগ সময় পর্যন্ত তাদের আল্লাহ্‌ মাবুদের শরীয়ত-কিতাব পাঠ করলো, পরে দিনের আর চার ভাগের এক ভাগ সময় পর্যন্ত তাদের আল্লাহ্‌ মাবুদের কাছে গুনাহ্‌ স্বীকার ও সেজ্‌দা করলো।
{9:4} আর যেশূয় ও বানি, কদ্‌মীয়েল, শবনিয়, বুন্নি, শেরেবিয়, বানি, কেনানী, এরা লেবীয়দের সোপানে দাঁড়িয়ে তাদের আল্লাহ্‌ মাবুদের কাছে চিৎকার করে কান্নাকাটি করলো।
{9:5} পরে যেশূয় ও কদ্‌মীয়েল, বানি, হশব্‌নিয়, শেরেবিয়, হোদিয়, শবনিয়, পথাহিয়, এই কয়েক জন লেবীয় এই কথা বললো, উঠ; তোমাদের আল্লাহ্‌ মাবুদের শুকরিয়া আদায় কর, যিনি অনাদিকাল থেকে অনন্তকাল পর্যন্ত ধন্য। তোমার মহিমান্বিত নামের শুকরিয়া হোক, যা যাবতীয় শুকরিয়া ও প্রশংসার অতীত।
{9:6} কেবলমাত্র তুমিই মাবুদ; তুমি বেহেশত ও বেহেশতের বেহেশত এবং তার সমস্ত বাহিনী, দুনিয়া ও সেখানকার সমস্ত কিছু এবং সমুদ্র ও তার মধ্যকার সকল কিছু নির্মাণ করেছ, আর তুমি তাদের সকলকে জীবন দিচ্ছ এবং বেহেশতের বাহিনী তোমার কাছে সেজ্‌দা করে।
{9:7} তুমিই মাবুদ আল্লাহ্‌; তুমি ইব্রামকে মনোতীত করেছিলে, কল্‌দীয় দেশের ঊর থেকে বের করে এনেছিলে ও তাঁর নাম ইব্রাহিম রেখেছিলে;
{9:8} এবং তোমার সাক্ষাতে তাঁর অন্তঃকরণ বিশ্বস্ত দেখে কেনানীয়, হিট্টিয়, আমোরীয়, পরিষীয়, যিবূষীয় ও গির্গাশীয়ের দেশ তাঁর বংশকে দেবার জন্য তাঁর সঙ্গে নিয়ম করেছিলে, আর তুমি তোমার কালাম অটল রেখেছ, কেননা তুমি ধর্মময়।
{9:9} আর তুমি মিসরে আমাদের পূর্ব-পুরুষদের দুঃখ দেখেছিলে ও লোহিত সাগরের তীরে তাদের কান্না শুনেছিলে;
{9:10} এবং ফেরাউনকে, তাঁর সমস্ত গোলাম ও তাঁর দেশের লোক সকলকে নানা চিহ্ন-কাজ ও অদ্ভুত লক্ষণ দেখিয়েছিলে; কেননা তুমি জানতে যে, মিসরীয়েরা তাদের প্রতি উদ্ধত ব্যবহার করতো; এতে তুমি তোমার নাম প্রতিষ্ঠিত করলে, যেমন আজ রয়েছে।
{9:11} আর তুমি তাদের সম্মুখে সমুদ্রকে দ্বিভাগ করলে, তাতে তারা সমুদ্রের মধ্যস্থলে শুকনো পথ দিয়ে অগ্রসর হল, কিন্তু প্রবল পানিতে যেমন পাথর, তেমনি তুমি তাদের পেছনে তাড়া করে আসা লোকদেরকে অগাধ পানিতে নিক্ষেপ করলে।
{9:12} আর তুমি দিনে মেঘস্তম্ভ দ্বারা ও রাতে তাদের গন্তব্য পথে আলো দেবার জন্য অগ্নিস্তম্ভ দ্বারা তাদেরকে গমন করাতে।
{9:13} তুমি তুর পর্বতের উপরে নেমে আসলে, বেহেশত থেকে তাদের সঙ্গে কথা বললে, আর যথার্থ অনুশাসন, সত্য ব্যবস্থা, উত্তম বিধি ও হুকুম তাদেরকে দিলে;
{9:14} এবং তোমার পবিত্র বিশ্রামবার সম্বন্ধে তাদেরকে জানালে এবং তোমার গোলাম মূসা দ্বারা তাদেরকে হুকুম, বিধি ও শরীয়ত দিলে,
{9:15} আর তাদের ক্ষুধা নিবারণের জন্য বেহেশত থেকে তাদেরকে খাবার দিলে ও তাদের পিপাসা নিবারণের জন্য শৈল থেকে পানি বের করলে; আর তুমি তাদেরকে যে দেশ দেবার জন্য ওয়াদা করেছিলে, তা অধিকার করার জন্য সেখানে প্রবেশ করতে হুকুম দিলে।
{9:16} তবুও তারা ও আমাদের পূর্বপুরুষেরা গর্ব করলো, স্ব স্ব ঘাড় শক্ত করলো এবং তোমার হুকুমে কান দিল না;
{9:17} আর তারা কথা শুনতে অস্বীকার করলো এবং তুমি তাদের মধ্যে যেসব অদ্ভুত কাজ করেছিলে, তা স্মরণে রাখল না, কিন্তু স্ব স্ব ঘাড় শক্ত করলো, গোলামীত্বে ফিরে যাবার জন্য বিদ্রোহী হয়ে এক জন সেনাপতিকে নিযুক্ত করলো; কিন্তু তুমি ক্ষমাবান আল্লাহ্‌, কৃপাময় ও স্নেহশীল, ক্রোধে ধীর ও অটল মহব্বতে মহান, তাই তাদেরকে ত্যাগ করলে না।
{9:18} এমন কি, তারা যখন নিজেদের জন্য ছাঁচে ঢালা একটি বাছুর তৈরি করলো এবং বললো, এ-ই তোমার দেবতা, যিনি মিসর থেকে তোমাকে বের করে এনেছেন, এভাবে যখন মহা কুফরীর কাজ করলো,
{9:19} তখনও তুমি তোমার প্রচুর করুণার দরুন মরুভূমিতে তাদেরকে ত্যাগ করলে না; দিনে তাদের পথ দেখাবার জন্য মেঘস্তম্ভ এবং রাতে গন্তব্য পথে আলো দেবার জন্য অগ্নিস্তম্ভ তাদের উপর থেকে সরে গেল না।
{9:20} আর তুমি শিক্ষা দেবার জন্য তোমার মঙ্গলময় রূহ্‌ তাদেরকে দান করলে এবং তাদের মুখ থেকে তোমার মান্না নিবৃত্ত করলে না ও তাদেরকে পিপাসা নিবারণ করার জন্য পানি দিলে।
{9:21} আর চল্লিশ বছর পর্যন্ত মরুভূমিতে তাদেরকে প্রতিপালন করলে, তাদের অভাব হল না; তাদের কাপড়-চোপড় নষ্ট হল না ও তাদের পা ফুলে উঠলো না।
{9:22} পরে তুমি নানা রাজ্য ও নানা জাতি তাদের হাতে দিয়েছিলে, এমন কি, তাদের সমস্ত জায়গাও তাদের ভাগ করে দিলে; তাতে তারা সীহোনের দেশ, অর্থাৎ হিষ্‌বোণের বাদশাহ্‌র দেশ ও বাশন-রাজ উজের দেশ অধিকার করলো।
{9:23} আর তুমি তাদের সন্তানদেরকে আসমানের তারার মত বহুসংখ্যক করলে এবং সেই দেশে তাদেরকে আনলে, যে দেশের বিষয়ে তুমি তাদের পূর্বপুরুষদের কাছে বলেছিলে যে, তারা তা অধিকার করার জন্য সেখানে প্রবেশ করবে।
{9:24} পরে সেই সন্তানেরা সেই দেশে প্রবেশ করে তা অধিকার করলো এবং তুমি সেই দেশ-নিবাসী কেনানীয়দেরকে তাদের সম্মুখে নত করলে এবং ওদেরকে ও ওদের বাদশাহ্‌দেরকে ও দেশস্থ সকল জাতিকে তাদের হাতে তুলে দিলে, ওদের প্রতি যা ইচ্ছা তা করতে দিলে।
{9:25} তাতে তারা প্রাচীরবেষ্টিত অনেক নগর ও উর্বরা ভূমি নিল এবং সমস্ত উত্তম দ্রব্যে পরিপূর্ণ বাড়ি, খনন-করা কূপ, আঙ্গুরক্ষেত, জলপাইক্ষেত্র ও প্রচুর ফলের গাছ অধিকার করলো এবং ভোজন করে তৃপ্ত ও পুষ্ট হল এবং তোমার কৃত মহা মঙ্গলে আপ্যায়িত হল।
{9:26} তবুও তারা অবাধ্য হয়ে তোমার বিরুদ্ধে বিদ্রোহ করলো, তোমার শরীয়ত ত্যাগ করলো এবং তোমার যে নবীদের তোমার প্রতি তাদেরকে ফিরাবার জন্য তাদের বিরুদ্ধে সাক্ষ্য দিতেন, তাঁদেরকে হত্যা করলো ও মহা কুফরীর কাজ করলো।
{9:27} পরে তুমি তাদেরকে বিপক্ষদের হাতে তুলে দিলে তারা তাদেরকে কষ্ট দিল; কিন্তু কষ্টের সময়ে যখন তারা তোমার কাছে কাঁদত, তখন তুমি বেহেশত থেকে তা শুনতে এবং তোমার প্রচুর করুণার দরুন তাদেরকে উদ্ধারকারীদের দিতে, যাঁরা বিপক্ষদের হাত থেকে তাদেরকে উদ্ধার করতেন।
{9:28} তবুও বিশ্রাম পাবার পর তারা আবার তোমার সাক্ষাতে কদাচরণ করতো, তাতে তুমি তাদেরকে দুশমনদের হাতে তুলে দিতে এবং সেই দুশমনেরা তাদের উপরে কর্তর্ৃৃত্ব করতো; কিন্তু তারা ফিরলে ও তোমার কাছে কান্নাকাটি করলে তুমি বেহেশত থেকে তা শুনতে; এবং তোমার করুণা অনুসারে অনেকবার তাদেরকে উদ্ধার করতে;
{9:29} আর তোমার শরীয়ত-পথে তাদেরকে ফিরিয়ে আনবার জন্য তাদের বিরুদ্ধে সাক্ষ্য দিতে; তবুও তারা গর্ব করলো ও তোমার হুকুমে কান দিত না, কিন্তু যা পালন করলে মানুষ বাঁচে, তোমার সেসব অনুশাসনের বিরুদ্ধে গুনাহ্‌ করতো ও তোমার অবাধ্য হত ও ঔদ্ধত্ব্য প্রকাশ করতো, কথা শুনত না।
{9:30} তবুও তুমি বহু বছর তাদের ব্যবহার সহ্য করলে ও তোমার নবীদের দ্বারা তোমার রূহ্‌কর্তৃক তাদের বিরুদ্ধে সাক্ষ্য দিলে; কিন্তু তারা কান দিল না, সেজন্য তুমি তাদেরকে নানা দেশীয় জাতিদের হাতে তুলে দিলে।
{9:31} তবুও তোমার প্রচুর করুণার দরুন তাদেরকে নিঃশেষ ও ত্যাগ কর নি, কারণ তুমি কৃপাময় ও স্নেহশীল আল্লাহ্‌।
{9:32} অতএব, হে আমাদের আল্লাহ্‌, মহান, বিক্রমশালী ও ভয়ঙ্কর আল্লাহ্‌, তুমি নিয়ম পালন ও অটল মহব্বত প্রকাশ করে থাক; আসেরিয়া-বাদশাহ্‌দের সময় থেকে আজ পর্যন্ত আমাদের উপরে, আমাদের বাদশাহ্‌দের, কর্মকর্তাদের, ইমামদের, নবীদের, পূর্বপুরুষদের ও তোমার সকল লোকের উপরে যে সমস্ত দুঃখ-কষ্ট ঘটছে, সেসব তোমার দৃষ্টিতে ক্ষুদ্র মনে না হোক।
{9:33} আমাদের প্রতি এসব ঘটলেও তুমি ধর্মময়; কেননা তুমি সত্য ব্যবহার করেছ, কিন্তু আমরা দুষ্কর্ম করেছি।
{9:34} আর আমাদের বাদশাহ্‌রা, কর্মকর্তারা, ইমামেরা ও পূর্বপুরুষেরা তোমার শরীয়ত পালন করেন নি এবং তোমার হুকুমে ও যা দ্বারা তুমি তাদের বিরুদ্ধে সাক্ষ্য দিতে, তোমার সেই সাক্ষ্যে কান দেন নি।
{9:35} এমন কি তাঁদের রাজত্বকালে, তোমার দেওয়া প্রচুর মঙ্গল সত্ত্বেও এবং তোমার দেওয়া প্রশস্ত ও উর্বর দেশে বাস করেও তারা তোমার সেবা করে নি এবং নিজ নিজ সমস্ত দুষ্কর্ম থেকে নিবৃত্ত হয় নি।
{9:36} দেখ, আজ আমরা গোলাম, ফলে তুমি আমাদের পূর্বপুরুষদেরকে যে দেশ দিয়ে সেখানকার উৎপন্ন ফল ও উত্তম দ্রব্যের অধিকারী করেছিলে, দেখ, আমরা এই দেশের মধ্যে গোলাম হয়ে রয়েছি।
{9:37} আর তুমি আমাদের গুনাহ্‌র দরুন আমাদের উপরে যে বাদশাহ্‌দেরকে নিযুক্ত করেছ, দেশে উৎপন্ন প্রচুর ফসলে তাঁদেরই স্বত্ব; আর তাঁরা আমাদের শরীরের উপরে ও আমাদের পশুগুলোর উপরে ইচ্ছামত প্রভুত্ব করছেন, আর আমরা মহা সঙ্কটের মধ্যে আছি।
{i9:38} নিয়মে সীলমোহর
{9:38} এসব ঘটলেও আমরা নিশ্চিত নিয়ম করে লিখছি; এবং আমাদের কর্মকর্তারা, আমাদের লেবীয় ও আমাদের ইমামেরা তাতে সীলমোহর করছে।
{10:1} সীলমোহরকারীদের নাম হখলিয়ের পুত্র শাসনকর্তা নহিমিয়া এবং সিদিকিয়,
{10:2} সরায়, অসরিয়, ইয়ারমিয়া,
{10:3} পশহূর, অমরিয়, মল্কিয়,
{10:4} , হটূশ, শবনিয়, মললুক,
{10:5} হারীম, মরেমোৎ, ওবদিয়,
{10:6} দানিয়াল, গিন্নথোন, বারূক,
{10:7} মশুল্লম, অবিয়, মিয়ামীন,
{10:8} মাসিয়, বিল্‌গয়, শমরিয়, ইমামদের মধ্যে, এসব লোক।
{10:9} আর লেবীয়দের মধ্যে অসনিয়ের পুত্র যেশূয়, হেনাদদের সন্তান বিন্নুয়ী, কদ্‌মীয়েল;
{10:10} এবং তাহাদের ভাইয়েরা শবনিয়, হোদিয়, কলীট, পলায়, হানন,
{10:11} মীখা, রহোব, হশবিয়,
{10:12} সক্কূর, শেরেবিয়, শবনিয়,
{10:13} হোদীয়, বানি, বনীনু।
{10:14} প্রজাদের মধ্যে প্রধান লোকেরা, পরোশ, পহৎ-মোয়াব, ইলাম, সত্তূ, বানি,
{10:15} বুন্নি, অস্‌গদ, বেবয়,
{10:16} অদোনিয়, বিগ্‌বয়, আদীন,
{10:17} আটের, হিষ্কিয়, অসূর,
{10:18} হোদিয়, হশুম, বেৎসয়,
{10:19} হারীফ, অনাথোৎ, নবয়,
{10:20} মগ্‌পীয়শ, মশুল্লম, হেষীর,
{10:21} মশেষবেল, সাদোক, যদ্দুয়,
{10:22} পলটিয়, হানন, অনায়,
{10:23} হোশেয়, হনানিয়, হশূব,
{10:24} হলোহেশ, পিল্‌হ, শোবেক,
{10:25} রহূম, হশব্‌না, মাসেয়,
{10:26} এবং অহিয়, হানন, অনান,
{10:27} মল্লুক, হারীম, বানা।
{i10:28} নিয়মের বিষয়বস্তু
{10:28} আর লোকদের অবশিষ্ট লোকেরা, ইমাম, লেবীয়, দ্বারপাল, গায়ক, নথীনীয় প্রভৃতি যেসব লোক নানাদেশীয় জাতিদের থেকে নিজেদেরকে পৃথক করে আল্লাহ্‌র শরীয়তের পক্ষ হয়েছিল, তারা সকলে, তাদের স্ত্রী ও পুত্র কন্যাদের, জ্ঞানবান ও বুদ্ধিমান সকলে,
{10:29} নিজেদের ভাইদের, নিজেদের প্রধান লোকদের পক্ষে আসক্ত থাকলো এবং শপথ-পূর্বক এই কসম করলো, আমরা আল্লাহ্‌র গোলাম মূসার মধ্য দিয়ে দেওয়া আল্লাহ্‌র শরীয়ত-পথে চলবো, আমাদের প্রভু মাবুদের হুকুম, অনুশাসন ও সমস্ত বিধি যত্নপূর্বক পালন করবো;
{10:30} এবং দেশীয় লোকদের সঙ্গে আমাদের কন্যাদের বিয়ে দেব না; ও আমাদের পুত্রদের জন্য তাদের কন্যাদেরকে গ্রহণ করবো না;
{10:31} আর দেশীয় লোকেরা বিশ্রামবারে দ্রব্য বিক্রি করতে আসলে কিংবা খাদ্যদ্রব্য বিক্রি করতে আনলে আমরা বিশ্রামবারে কিংবা অন্য পবিত্র দিনে তাদের কাছ থেকে তা ক্রয় করবো না এবং সপ্তম বছর চাষবাস করবো না, সমস্ত ঋণ মাফ করবো।
{10:32} এছাড়া, আমরা আমাদের আল্লাহ্‌র গৃহের সেবাকাজের জন্য প্রতি বছর এক এক শেকলের তৃতীয়াংশ দানের ভার নিজেদের উপরে নেবার বিধান করলাম;
{10:33} দর্শন-রুটির, নিয়মিত শস্য-উৎসর্গের, নিয়মিত পোড়ানো-কোরবানীর, বিশ্রামবারের, অমাবস্যার, ঈদগুলোর, পবিত্র বস্তুর ও ইসরাইলের কাফ্‌ফারার গুনাহ্‌-কোরবানীর এবং আমাদের আল্লাহ্‌র গৃহের সমস্ত কাজের জন্য তা করলাম।
{10:34} আর কাঠ যোগান দেবার বিষয়ে, অর্থাৎ শরীয়তের লিখনানুসারে আমাদের আল্লাহ্‌ মাবুদের কোরবানগাহ্‌র উপরে জ্বালাবার জন্য আমাদের পিতৃকুল অনুসারে প্রতি বছর নির্ধারিত কালে আমাদের আল্লাহ্‌র গৃহে কাঠ আনবার বিষয়ে আমরা ইমাম, লেবীয় ও লোকেরা গুলিবাট করলাম;
{10:35} আর আমাদের ভূমিজাত দ্রব্যের অগ্রিমাংশ ও সমস্ত বৃক্ষোৎপন্ন ফলের অগ্রিমাংশ প্রতি বছর মাবুদের গৃহে আনবার;
{10:36} এবং শরীয়তে যেমন লেখা আছে, সেই অনুসারে আমাদের প্রথমজাত পুত্র ও পশুদেরকে আমাদের গরুর পাল ও ভেড়ার পালগুলোর প্রথমজাতদের আল্লাহ্‌র গৃহে আমাদের আল্লাহ্‌র গৃহের পরিচর্যাকারী ইমামদের কাছে আনবার;
{10:37} এবং আমাদের ময়দার অগ্রিমাংশ, আমাদের উত্তোলনীয় উপহার ও সমস্ত গাছের ফল, আঙ্গুর-রস ও তেল আমাদের আল্লাহ্‌র গৃহের কুঠরীগুলোতে ইমামদের কাছে আনবার; এবং আমাদের ভূমিজাত দ্রব্যের দশ ভাগের এক ভাগ লেবীয়দের কাছে আনবার বিষয় স্থির করলাম; কারণ আমাদের সমস্ত কৃষি-নগরে লেবীয়েরাই দশ ভাগের এক ভাগ আদায় করে।
{10:38} আর লেবীয়দের দশ ভাগের এক ভাগ আদায়কালে হারুনের সন্তান ইমাম লেবীয়দের সঙ্গে থাকবে; পরে লেবীয়েরা দশমাংশের দশ ভাগের এক ভাগ আমাদের আল্লাহ্‌র গৃহে, কুঠরীগুলোতে, ভাণ্ডারগৃহে আনবে।
{10:39} কারণ পবিত্র স্থানের সমস্ত পাত্র এবং পরিচর্যাকারী ইমাম, দ্বারপাল ও গায়কেরা যে স্থানে থাকে, সেসব কুঠরীতে বনি-ইসরাইল ও লেবীয়রা শস্য, আঙ্গুর-রস ও তেলের উত্তোলনীয় উপহার আনবে; এবং আমরা আমাদের আল্লাহ্‌র এবাদতখানা ত্যাগ করবো না।
{i11:1} জেরুশালেম ও আশেপাশের ইহুদীদের তালিকা
{11:1} সেই সময়ে লোকদের নেতৃবর্গ জেরুশালেমে বাস করলো; আর অবশিষ্ট লোকেরাও পবিত্র নগর জেরুশালেমে বাস করার জন্য প্রতি দশজনের মধ্যে এক জনকে সেখানে আনবার ও নয় জনকে অন্যান্য নগরে বাস করাবার জন্য গুলিবাঁট করলো।
{11:2} আর যেসব লোক ইচ্ছাপূর্বক জেরুশালেমে বাস করতে চাইল, লোকেরা তাদেরকে দোয়া করলো।
{11:3} প্রদেশের এসব প্রধান লোক জেরুশালেমে বসতি করলো। কিন্তু এহুদার নগরে নগরে ইসরাইল, ইমাম, লেবীয়, নথীনীয় ও সোলায়মানের গোলামদের সন্তানেরা প্রত্যেকে নিজ নিজ অধিকারে যার যার নগরে বাস করলো।
{11:4} এহুদা-বংশের লোকদের মধ্যে ও বিন্‌ইয়ামীন-বংশের লোকদের মধ্যে কতগুলো লোক জেরুশালেমে বাস করলো। এহুদা-বংশের লোকদের মধ্যে উষিয়ের পুত্র অথায়; সেই উষিয় জাকারিয়ার পুত্র, জাকারিয়া অমরিয়ের পুত্র, অমরিয় শফটিয়ের পুত্র, শফটিয় মাহলাইলের পুত্র, সে পেরসের সন্তানদের মধ্যে এক জন।
{11:5} আর বারূকের পুত্র মাসেয়, সেই বারূক কল্‌হোষির পুত্র, কল্‌হোষি হসায়ের পুত্র, হসায় অদায়ার পুত্র, অদায়া যোয়ারীবের পুত্র যোয়ারীব জাকারিয়ার পুত্র, জাকারিয়া শীলোনীয়ের পুত্র।
{11:6} জেরুশালেম-নিবাসী পেরস-সন্তান সবসুদ্ধ চার শত আটষট্টি জন বীরপুরুষ ছিল।
{11:7} আর বিন্‌ইয়ামীনের এসব সন্তান; মশুল্লমের পুত্র সল্লূ, সেই মশুল্লম যোয়েদের পুত্র, যোয়েদ পদায়ের পুত্র, পদায় কোলায়ার পুত্র, কোলায়া মাসেয়ের পুত্র, মাসেয় ঈথীয়েলের পুত্র, ঈথীয়েল যিশায়াহের পুত্র।
{11:8} এর পরে গব্বয় ও সল্লয় প্রভৃতি নয় শত আটাশ জন।
{11:9} আর শিখ্রির পুত্র যোয়েল তাদের কাজের তত্ত্বাবধায়ক ছিল এবং হস্‌সনূয়ার পুত্র, এহুদা নগরের দ্বিতীয় মালিক ছিল।
{11:10} ইমামদের মধ্যে; যোয়ারীবের পুত্র যিদয়িয়, যাখীন, হিল্কিয়ের পুত্র সরায়;
{11:11} সেই হিল্কিয় মশুল্লমের পুত্র, মশুল্লম সাদোকের পুত্র, সাদোক মরায়োতের পুত্র, মরায়োৎ অহীটুবের পুত্র; অহীটুব আল্লাহ্‌র গৃহের নেতা।
{11:12} আর গৃহের কর্মকারী তাদের ভাইয়েরা আট শত বাইশজন; এবং যিরোহমের পুত্র অদায়া; সেই যিরোহম পললিয়ের পুত্র, পললিয় অম্‌সির পুত্র, অম্‌সি জাকারিয়ার পুত্র, জাকারিয়া পশুহূরের পুত্র, পশুহূর মল্কিয়ের পুত্র।
{11:13} আর অদায়ার ভাইয়েরা দুই শত বিয়াল্লিশ জন পিতৃকুলপতি ছিল এবং অসরেলের পুত্র অমশয়; সেই অসরেল অহসয়ের পুত্র, অহসয় মশিল্লেমোতের পুত্র, মশিল্লেমোৎ ইম্মেরের পুত্র।
{11:14} আর তাদের ভাইয়েরা এক শত আটাশজন বীরপুরুষ ছিল এবং তাদের কাজের তত্ত্বাবধায়ক ছিল, সব্দীয়েল, সে হগ্‌গদোলীমের পুত্র;
{11:15} আর লেবীয়দের মধ্যে; হশূরের পুত্র শিমরিয়; সেই হশূব অস্রীকামের পুত্র, অস্রীকাম হশবিয়ের পুত্র, হশবিয় বুন্নির পুত্র।
{11:16} আর প্রধান লেবীয়দের মধ্যে শব্বথয় ও যোষাবাদ হাতে আল্লাহ্‌র গৃহের বাইরের কাজকর্ম দেখাশোনা করবার ভার ছিল।
{11:17} আর আসফের সন্তান, সব্দির সন্তান, মিকাহ্‌র পুত্র মত্তনিয় মুনাজাতকালীন প্রশংসা-গজল আরম্ভ করার কাজে প্রধান ছিল। তার ভাইদের মধ্যে বক্‌বুকিয় দ্বিতীয় ছিল এবং যিদূথূনের সন্তান, গাললের সন্তান, শম্মুয়ের পুত্র অব্দ।
{11:18} পবিত্র নগরস্থ লেবীয়েরা সবসুদ্ধ দুই শত চুরাশী জন ছিল।
{11:19} আর দ্বারপালেরা অক্কুব, টল্‌মোন ও দ্বারগুলোর প্রহরী তাদের ভাইয়েরা ছিল, এক শত বাহাত্তর জন।
{11:20} আর ইসরাইলের, ইমামদের, লেবীয়দের অবশিষ্ট লোকেরা এহুদার সমস্ত নগরে নিজ নিজ অধিকারে থাকতো।
{11:21} কিন্তু নথীনীয়েরা ওফলে বাস করতো এবং সীহ ও গীষ্প নথীনীয়দের নেতা ছিল।
{11:22} আর বানির পুত্র উষি জেরুশালেমের লেবীয়দের তত্ত্বাবধায়ক ছিল, সেই বানি হশবিয়ের পুত্র, হশবিয় মত্তনিয়ের পুত্র, মত্তনীয় মিকাহ্‌র পুত্র; মিকাহ্‌ আসফ-বংশজাত গায়কদের মধ্যে এক জন। উষি আল্লাহ্‌র গৃহের কাজের নেতা ছিল।
{11:23} কেননা তাদের বিষয়ে বাদশাহ্‌র একটি হুকুম ছিল এবং গায়কদের জন্য প্রতিদিন নির্ধারিত অংশ দেওয়া হত।
{11:24} আর এহুদার পুত্র সেরহের বংশজাত মশেষবেলের পুত্র যে পথাহিয়, সে লোকদের সমস্ত বিষয়ে বাদশাহ্‌র অধীনে নিযুক্ত ছিল।
{i11:25} জেরুশালেমের বাইরের গ্রামগুলো
{11:25} আর সমস্ত গ্রাম ও তৎসংক্রান্ত ক্ষেতের বিষয়; এহুদা-সন্তানেরা কেউ কেউ কিরিয়ৎ-অর্বে ও তার উপনগরগুলোতে, দীবোনে ও তার উপনগরগুলোতে, যিকব্‌সেলে ও তার গ্রামগুলোতে
{11:26} আর যেশূয়েতে, মোলাদাতে, বৈৎপেলটে,
{11:27} হৎসর-শুয়ালে, বের-শেবাতে ও তার উপনগরগুলোতে,
{11:28} সিক্লগে, মকোনাতে ও তার উপনগরগুলোতে,
{11:29} ঐন্‌-রিম্মোণে, সরায় ও যম্মুতে,
{11:30} সানোহে, অদুল্লমে ও তাদের গ্রামগুলোতে, লাখীশ ও তৎসংক্রান্ত ক্ষেতে, অসেকাতে ও তার উপনগরগুলোতে বাস করতো; বস্তুত তারা বের্‌-শেবা থেকে হিন্নোম উপত্যকা পর্যন্ত তাঁবুতে বাস করতো।
{11:31} বিন্‌ইয়ামীন-সন্তানেরা সেবা থেকে মিক্‌মসে ও অয়াতে এবং বেথেলে ও তার উপনগরগুলোতে,
{11:32} অনাথোতে, নোবে, অননিয়াতে,
{11:33} হাৎসারে রামাতে, গিত্তয়িমে,
{11:34} হাদীদে, সবোয়িমে, নবাল্লাটে,
{11:35} লোদে ও ওনোতে, শিল্পকরদের উপত্যকাতে, বাস করতো।
{11:36} আর এহুদার কোন কোন পালাভুক্ত কয়েকজন লেবীয় বিন্‌ইয়ামীনের সঙ্গে সংযুক্ত হল।
{i12:1} ইমাম ও লেবীয়দের তালিকা
{12:1} এই ইমামেরা ও লেবীয়েরা শল্‌টীয়েলের পুত্র সরুব্বাবিলের ও যেশূয়ের সঙ্গে এসেছিল, সরায়, ইয়ারমিয়া, উযায়ের,
{12:2} MBCL: অমরিয়, মল্লুক, হটুশ,
{12:3} শখনিয়, রহূম, মরেমোৎ,
{12:4} ইদ্দো, গিন্নথোয়, অবিয়,
{12:5} মিয়ামীন, মোয়াদিয়, বিল্‌গা,
{12:6} শময়িয়, যোয়ারীব, যিদয়িয়,
{12:7} সল্লুক আমোক, হিল্কিয়, যিদয়িয়; এরা যেশূয়ের সময়ে ইমামদের ও আপন আপন ভাইদের মধ্যে প্রধান ছিল।
{12:8} আবার লেবীয়বর্গ; যেশূয়, বিন্নূয়ী, কদ্‌মীয়েল, শেরেবিয়, এহুদা, মত্তনিয়; এই মত্তনিয় ও তার ভাইয়েরা শুকরিয়া কাওয়ালীর নেতা ছিল।
{12:9} আর তাদের ভাইয়েরা বক্‌বুকিয় ও উন্নো তাদের সম্মুখে প্রহরিকর্মে নিযুক্ত ছিল।
{12:10} আর যেশূয়ের পুত্র যোয়াকীম, যোয়াকীমের পুত্র ইলিয়াশীব, ইলিয়াশীবের পুত্র যোয়াদা,
{12:11} যোয়াদার পুত্র যোনাথন, যোনাথনের পুত্র যদ্দূয়।
{12:12} যোয়াকীমের সময়ে এরা পিতৃকুলপতি ইমাম ছিল। সরায়ের কুলে মরায়, ইয়ারমিয়ার কুলে হনানিয়;
{12:13} উযায়েরের কুলে মশুল্লম, অমরিয়ের কুলে যিহোহানন,
{12:14} মল্লূকীর কুলে যোনাথন,
{12:15} শবনিয়ের কুলে ইউসুফ,
{12:16} হারীমের কুলে অদ্‌ন, মরায়েতের কুলে হিল্কয়, ইদ্দোর কুলে জাকারিয়া,
{12:17} গিন্ন্নথোনের কুলে মশুল্লম, অবিয়ের কুলে সিখ্রি, মিনিয়ামীনের কুলে এক জন মোয়দিয়ের কুলে পিল্টয়,
{12:18} বিল্‌গার কুলে সম্মুয়, শময়িয়ের কুলে যিহোনাথন,
{12:19} যোয়ারীবের কুলে মত্তনয়, যিদয়িয়ের কুলে উষি,
{12:20} সলয়ের কুলে কলয়, আমোকের কুলে এবর,
{12:21} হিল্কিয়ের কুলে হশবিয়, যিদয়িয়ের কুলে নথনেল।
{12:22} ইলিয়াশীবের, যোয়াদার, যোহাননের ও যদ্দূয়ের সময়ে লেবীয়দের পিতৃকুলপতিদের এবং পারসীক দারিয়ুসের রাজত্বকালে ইমামদের নাম খান্দাননামায় লেখা হল।
{12:23} লেবীয় বংশজাত পিতৃ-কুলপতিদের নাম বংশাবলি-কিতাবে ইলিয়াশীবের পুত্র যোহাননের সময় পর্যন্ত লেখা হল।
{12:24} লেবীয়দের প্রধান লোক হশবিয়, শেরেবিয় ও কদ্‌মীয়েলের পুত্র যেশূয় এবং তাদের সম্মুখস্থ ভাইয়েরা আল্লাহ্‌র লোক দাউদের হুকুম অনুসারে দলে দলে প্রশংসা ও প্রশংসা-গজল করতে নিযুক্ত হল।
{12:25} মত্তনিয় ও বক্‌বুকিয়, ওবদিয়, মশুল্লম, টল্‌মোন ও অক্কুব দ্বারপাল হয়ে দ্বারগুলোর নিকটবর্তী ভাণ্ডারগুলোর প্রহরি-কর্ম করতো।
{12:26} এরা যোষাদকের সন্তান যেশূয়ের পুত্র যোয়াকীমের সময়ে এবং শাসনকর্তা নহিমিয়ার ও অধ্যাপক উযায়ের ইমামের সময়ে ছিল।
{i12:27} জেরুশালেমের প্রাচীর প্রতিষ্ঠা
{12:27} আর জেরুশালেমের প্রাচীর প্রতিষ্ঠা উপলক্ষে লোকেরা লেবীয়দের সকল স্থানে গিয়ে জেরুশালেমে আনবার জন্য তাদের খোঁজ করলো, যেন করতাল, নেবল ও বীণাবাদ্য পুরঃসর স্তব ও গান করে আনন্দ সহকারে প্রতিষ্ঠা করা হয়।
{12:28} আর গায়কদের সন্তানেরা জেরুশালেমের চারদিকের অঞ্চল থেকে ও নটোফাতীয়দের সকল গ্রাম থেকে,
{12:29} এবং বৈৎ-গিল্‌গল থেকে এবং গেবার ও অম্মাবতের ক্ষেত থেকে একত্র হল, কেননা গায়কেরা জেরুশালেমের চারদিকে নিজেদের জন্য গ্রাম পত্তন করেছিল।
{12:30} আর ইমামেরা ও লেবীয়েরা নিজেরা পাক-পবিত্র হল এবং তারা লোকদেরকে ও সমস্ত দ্বার ও প্রাচীর পাক-পবিত্র করলো।
{12:31} পরে আমি এহুদার নেতাদেরকে প্রাচীরের উপরে আনলাম এবং প্রশংসা-গজলকারী দুই মহা সংকীর্তন-দল নির্ধারণ করলাম; তার এক দল) প্রাচীরের উপর দিয়ে দক্ষিণ পাশে সার-দ্বারের দিকে গেল;
{12:32} তাদের পিছনে হোশিয়য় ও এহুদার কর্মকর্তাদের অর্ধেক,
{12:33} এবং অসরিয়, উযায়ের ও মশুল্লম,
{12:34} এহুদা ও বিন্‌ইয়ামীন এবং শমরিয় ও ইয়ারমিয়া গেল।
{12:35} আর তুরীর সঙ্গে ইমাম-সন্তানদের মধ্যে কয়েকজন লোক, অর্থাৎ আসফের বংশজাত সক্কুরের সন্তান, মীখায়ের সন্তান, মত্তনিয়ের সন্তান, শময়িয়ের পুত্র যে যোনাথন, তার পুত্র জাকারিয়া,
{12:36} ও এর ভাইয়েরা শময়িয় ও অসরেল, মিললয়, গিললয়, মায়য়, নথনেল, এহুদা ও হনানি, এরা আল্লাহ্‌র লোক দাউদের নির্ধারিত নানা বাদ্যযন্ত্র হাতে নিয়ে চললো এবং অধ্যাপক উযায়ের তাদের অগ্রভাগে চললেন।
{12:37} তারা ফোয়ারা-দ্বারের কাছ হয়ে সম্মুখস্থ দাউদ-নগরের সোপানে প্রাচীরের বাড়ির উপর দিয়ে পানি-দ্বার পর্যন্ত পূর্ব দিকে গমন করলো।
{12:38} আর প্রশংসা-গজলকারী দ্বিতীয় দল প্রাচীরের উপর দিয়ে তাদের সঙ্গে মিলিত হতে গেল; এবং আমিও লোকদের অর্ধেককে নিয়ে তাদের পিছনে গমন করলাম। তারা তুন্দুরের উচ্চগৃহ থেকে প্রশস্ত প্রাচীর পর্যন্ত,
{12:39} এবং আফরাহীমের দ্বার, পুরানো দ্বার, মৎস্য-দ্বার, হননেলের উচ্চগৃহ ও হম্মেয়ার উচ্চগৃহ দিয়ে মেষ-দ্বার পর্যন্ত গেল এবং রক্ষীদের দ্বারে দাঁড়ালো।
{12:40} এভাবে আল্লাহ্‌র গৃহে প্রশংসা-গজলকারীদের ঐ দুই দল এবং আমি ও আমার সঙ্গে কর্মকর্তাদের অর্ধেক লোক;
{12:41} আর ইলীয়াকীম, মাসেয়, মিনিয়ামীন, মীখায়, ইলিয়ৈনয়, জাকারিয়া, হনানিয়, এই ইমামেরা তূরীসহ,
{12:42} এবং মাসেয়, শময়িয়, ইলিয়াসর, উষি, যিহোহানন, মল্কিয়, ইলাম ও এষর, আমরা সকলে দাঁড়িয়ে রইলাম; তখন গায়কেরা উচ্চৈঃস্বরে গান করলো ও যিষ্রহিয় তাদের তত্ত্বাবধায়ক ছিল।
{12:43} সেই দিনে লোকেরা অনেক কোরবানী করে আনন্দ করলো, কেননা আল্লাহ্‌ তাদেরকে মহানন্দে আনন্দিত করলেন এবং স্ত্রী ও বালক বালিকারাও আনন্দ করলো; তাতে অনেক দূর পর্যন্ত জেরুশালেমের আনন্দধ্বনি শোনা গেল।
{i12:44} বায়তুল-মোকাদ্দসে উপহার নিয়ে আসা
{12:44} আর সেদিন কেউ কেউ উত্তোলনীয় উপহারের, অগ্রিমাংশের ও দশমাংশের জন্য ভাণ্ডার-কুঠরীগুলোতে, ব্যবস্থানুসারে ইমামদের ও লেবীয়দের জন্য সমস্ত নগরের ক্ষেত থেকে প্রাপ্য সমস্ত অংশ তার মধ্যে সংগ্রহ করার জন্য নিযুক্ত হল; কেননা কার্যকারী ইমাম ও লেবীয়দের জন্য এহুদার লোকেরা আনন্দিত হয়েছিল।
{12:45} আর তারা তাদের আল্লাহ্‌র সেবা ও পাক-পবিত্র করণের নিয়ম পালন করলো; এবং গায়কেরা ও দ্বারপালেরা দাউদ ও তাঁর পুত্র সোলায়মানের হুকুম অনুসারে কাজ করলো।
{12:46} কেননা আগেকার দিনে দাউদ ও আসফের সময়ে গায়কদের প্রাচীনবর্গরা এবং আল্লাহ্‌র উদ্দেশে প্রশংসার গান ও স্তবের গান নির্ধারিত ছিল।
{12:47} আর সরুব্বাবিল ও নহিমিয়ার সময়ে সমস্ত ইসরাইল গায়ক ও দ্বারপালদের দৈনিক অংশ দিত, আর লোকেরা লেবীয়দের জন্য দ্রব্য পৃথক করে রাখত, আবার লেবীয়েরা হারুন-সন্তানদের জন্য দ্রব্য পৃথক করে রাখত।
{13:1} সেদিন লোকদের কর্ণগোচরে মূসার কিতাব পাঠ করা হল; তার মধ্যে লেখা এই হুকুম পাওয়া গেল, অম্মোনীয় কিংবা মোয়াবীয় লোক কখনও আল্লাহ্‌র সমাজে প্রবেশ করতে পারবে না;
{13:2} কেননা তারা খাদ্য ও পানি নিয়ে বনি-ইসরাইলদের সঙ্গে সাক্ষাৎ করে নি, বরং তাদেরকে বদদোয়া দিতে তাদের প্রতিকূলে বালামকে ঘুষ দিয়েছিল; কিন্তু আমাদের আল্লাহ্‌ সেই বদদোয়া দোয়ায় পরিণত করলেন।
{13:3} তখন তারা এই ব্যবস্থা শুনে সমস্ত বিদেশী বংশজাতদের ইসরাইল লোক থেকে পৃথক করলো।
{i13:4} হযরত নহিমিয়ার দ্বিতীয়বার আগমন
{13:4} এর আগে, আমাদের আল্লাহ্‌র গৃহের কুঠরীগুলোর নেতা ইমাম ইলিয়াশীব টোবিয়ের আত্মীয় হওয়াতে তার জন্য একটি বড় কুঠরী দিয়েছিল;
{13:5} আগে লোকেরা সেই স্থানে নিবেদিত শস্য-উৎসর্গ, কুন্দুরু ও সমস্ত পাত্র এবং লেবীয়, গায়ক ও দ্বারপালদের জন্য হুকুম অনুযায়ী দেওয়া শস্য, আঙ্গুর-রস ও তেলের দশ ভাগের এক ভাগ এবং ইমামদের প্রাপ্য উত্তোলনীয় সমস্ত উপহার রাখত।
{13:6} কিন্তু এসব ঘটনার সময়ে আমি জেরুশালেমে ছিলাম না, কেননা ব্যাবিলনের বাদশাহ্‌ আর্টা-জারেক্সেসের দ্বাত্রিংশ বছরে আমি বাদশাহ্‌র কাছে গিয়ে কিছু দিন পর বাদশাহ্‌র কাছ থেকে বিদায় নিলাম।
{13:7} পরে আমি জেরুশালেমে এলাম, আর ইলিয়াশীব টোবিয়কে আল্লাহ্‌র গৃহের প্রাঙ্গণে একটি কুঠরী দিয়ে যে অপকর্ম করেছে, তা অবগত হলাম।
{13:8} এতে আমার অতিশয় অসন্তোষ জন্মাল; তাই ঐ কুঠরী থেকে টোবিয়ের সমস্ত গৃহসামগ্রী বের করে ফেললাম।
{13:9} আর আমি হুকুম দিয়ে সমস্ত কুঠরী পাক-পবিত্র করালাম এবং সেই স্থানে আল্লাহ্‌র গৃহের সমস্ত পাত্র, শস্য-উৎসর্গ ও কুন্দুরু পুনর্বার আনালাম।
{13:10} আর আমি জানতে পারলাম, লেবীয়দের অংশ তাদেরকে দেওয়া হয় নি, সেজন্য কর্মকারী লেবীয় ও গায়কেরা পালিয়ে প্রত্যেকে যার যার ভূমিতে চলে গেছে।
{13:11} তাতে আমি কর্মকর্তাদেরকে অনুযোগ করে বললাম আল্লাহ্‌র এবাদতখানা কেন পরিত্যক্ত হল? পরে ওদেরকে সংগ্রহ করে স্ব স্ব পদে স্থাপন করলাম।
{13:12} আর সমস্ত এহুদা শস্যের, আঙ্গুর-রস ও তেলের দশ ভাগের এক ভাগ ভাণ্ডারে আনতে লাগল।
{13:13} আর আমি শেলিমিয় ইমাম ও সাদোক আলেমকে এবং লেবীয়দের মধ্যে পদায়কে ও তাদের অধীনে মত্তনিয়ের পৌত্র সক্কুরের পুত্র হাননকে ভাণ্ডারগুলোর নেতা করলাম, কেননা তারা বিশ্বস্ত হিসেবে বিবেচিত ছিল, আর তাদের ভাইদেরকে অংশ বিতরণ করা তাদের কাজ হল।
{13:14} হে আমার আল্লাহ্‌, এই বিষয়ে আমাকে স্মরণ কর; আমি আমার আল্লাহ্‌র গৃহের জন্য ও তাঁর সেবার জন্য যেসব সাধু কাজ করেছি, তা মুছে দিও না।
{i13:15} বিশ্রামবার পালন শুরু করা
{13:15} ঐ সময়ে আমি এহুদার মধ্যে কতগুলো লোককে বিশ্রামবারে আঙ্গুরযন্ত্র মাড়াই করতে, আটি আনতে ও গাধার উপরে চাপাতে এবং বিশ্রামবারে আঙ্গুর-রস, আঙ্গুর ফল ও ডুমুরাদি সকল দ্রব্যের বোঝা জেরুশালেমে আনতে দেখলাম; তাতে যেদিন তারা খাদ্যদ্রব্য বিক্রয় করছিল, সেদিন আমি তাদের বিরুদ্ধে সাক্ষ্য দিলাম।
{13:16} আর টায়ারের কতগুলো লোক নগরে বাস করতো, তারা মাছ ও সমস্ত রকম বিক্রয়ের দ্রব্য এনে বিশ্রামবারে এহুদা-বংশের লোকদের কাছে ও জেরুশালেমে বিক্রি করতো।
{13:17} তখন আমি এহুদার প্রধান লোকদেরকে অনুযোগ করে বললাম তোমরা বিশ্রামবার নাপাক করে এই কি কুকাজ করছো?
{13:18} তোমাদের পূর্বপুরুষেরা কি সেই একই কাজ করতো না? আর সেজন্য আমাদের আল্লাহ্‌ কি আমাদের উপরে ও এই নগরের উপরে এসব অমঙ্গল ঘটান নি? আবার তোমরাও বিশ্রামবার নাপাক করে ইসরাইলের উপরে আরও ক্রোধ বর্তাচ্ছ।
{13:19} পরে বিশ্রামবারের আগে জেরুশালেমের দ্বারগুলোর উপর সন্ধ্যার ছায়া পড়লে আমি কবাট বন্ধ করতে হুকুম করলাম; আরও বললাম, বিশ্রামবার অতীত না হলে এই দ্বার খুলবে না; আর বিশ্রামবারে যেন কোন বোঝা ভিতরে আনা না হয়, এজন্য আমি আমার কয়েক জন যুবককে দ্বারে নিযুক্ত করলাম।
{13:20} তাতে বণিকেরা ও সমস্ত রকম দ্রব্যের বিক্রেতারা দুই এক বার জেরুশালেমের বাইরে রাত যাপন করলো।
{13:21} তখন আমি তাদের বিরুদ্ধে সাক্ষ্য দিয়ে তাদেরকে বললাম তোমরা কেন প্রাচীরের সম্মুখে রাত যাপন কর? যদি আবার এমন কর, তবে আমি তোমাদের উপরে হাত উঠাবো।
{13:22} সেই সময় থেকে তারা বিশ্রামবারে আর এল না। পরে বিশ্রামবার পবিত্র করার জন্য আমি লেবীয়দেরকে পাক-পবিত্র হতে এবং সমস্ত দ্বার রক্ষা করার জন্য আসতে হুকুম করলাম। হে আমার আল্লাহ্‌, এই বিষয়েও আমাকে স্মরণ কর এবং তোমার অটল মহব্বতের মাহাত্ম্য অনুসারে আমার প্রতি করুণা কর।
{i13:23} বিজাতীয় স্ত্রী গ্রহণকে নিন্দা জানানো
{13:23} আবার সেই সময়ে আমি দেখলাম, ইহুদীদের কেউ কেউ অস্‌দোদীয়া, অম্মোনীয়া ও মোয়াবীয়া স্ত্রী গ্রহণ করেছে;
{13:24} এবং তাদের সন্তানেরা অর্ধেক অস্‌দোদীয় ভাষায় কথা বলছে, ইহুদীদের ভাষায় কথা বলতে জানে না, কিন্তু নিজের নিজের জাতির ভাষানুসারে কথা বলে।
{13:25} তাতে আমি তাদের সঙ্গে ঝগড়া করলাম, তাদেরকে তিরস্কার করলাম এবং তাদের কোন কোন ব্যক্তিকে প্রহার ও তাদের চুল উৎপাটন করলাম এবং আল্লাহ্‌র নামে তাদেরকে এই বলে কসম করালাম, তোমরা ওদের পুত্রদের সঙ্গে নিজ নিজ কন্যাদের বিয়ে দেবে না ও নিজ নিজ পুত্রদের জন্য কিংবা নিজেদের জন্য ওদের কন্যাদেরকে গ্রহণ করবে না।
{13:26} ইসরাইলের বাদশাহ্‌ সোলায়মান এসব কাজ করে কি অপরাধী হন নি? কিন্তু অনেক জাতির মধ্যে তার মত কোন বাদশাহ্‌ ছিল না; আর তিনি তার আল্লাহ্‌র প্রিয় পাত্র ছিলেন এবং আল্লাহ্‌ তাঁকে সমস্ত ইসরাইলের উপরে বাদশাহ্‌ করেছিলেন; তবুও বিজাতীয় স্ত্রীরা তাঁকেও গুনাহ্‌ করিয়েছিল।
{13:27} অতএব আমরা কি তোমাদের এই কথায় কান দেব যে, তোমরা বিজাতীয় কন্যাদেরকে বিয়ে করে আমাদের আল্লাহ্‌র বিরুদ্ধে বিশ্বাস ভঙ্গ করার জন্য এ সব মহাগুনাহ্‌ করবে?
{13:28} ইলিয়াশীব মহা-ইমামের পুত্র যিহোয়াদার এক পুত্র হোরুনীয় সন্‌বল্লটের জামাতা ছিল, এজন্য আমি আমার কাছ থেকে তাকে তাড়িয়ে দিলাম।
{13:29} হে আমার আল্লাহ্‌, তাদেরকে স্মরণ কর, কেননা তারা ইমামের পদ এবং ইমামের পদের ও লেবীয়দের নিয়ম কলঙ্কিত করেছে।
{13:30} এভাবে আমি বিজাতীয় সকলের থেকে তাদেরকে পরিষ্কার করলাম এবং প্রত্যেকের কাজ অনুসারে ইমাম ও লেবীয়দের কর্তব্য স্থির করলাম;
{13:31} আর নিরূপিত সময়ে কাঠ দানের জন্য ও অগ্রিমাংশগুলোর জন্য লোক নিযুক্ত করলাম। হে আমার আল্লাহ্‌, মঙ্গলার্থে আমাকে স্মরণ কর।
