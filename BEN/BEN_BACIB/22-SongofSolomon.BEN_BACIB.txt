{1:1} এটি সবচেয়ে সুন্দর গজল। এই গজল সোলায়মানের।
{1:2} তিনি তাঁর মুখের চুম্বনে আমাকে চুম্বন করুন; কারণ তোমার মহব্বত আঙ্গুর-রস থেকেও উত্তম।
{1:3} তোমার সুগন্ধি তেল সৌরভে উৎকৃষ্ট; তোমার নাম ঢেলে দেওয়া সুগন্ধি তেলের মত; এই জন্যই কুমারীরা তোমাকে মহব্বত করে।
{1:4} আমাকে আকর্ষণ কর। আমরা তোমার পিছনে দৌড়াব। বাদশাহ্‌ নিজের অন্তঃপুরে আমাকে এনেছেন। আমরা তোমাতে উল্লসিতা হব, আনন্দ করবো, আঙ্গুর-রস থেকেও তোমার প্রেমের কথা বেশি উল্লেখ করবো; লোকে ন্যায়ত তোমাকে মহব্বত করে।
{1:5} অয়ি জেরুশালেমের কন্যারা। আমি কালো রংয়ের, কিন্তু সুন্দরী, কায়দারের তাঁবুর মত, সোলায়মানের পর্দার মত।
{1:6} তোমরা আমার প্রতি এভাবে দৃষ্টিপাত করো না যে, আমি কালো রংয়ের, কারণ সূর্যই আমাকে বিবর্ণা করেছে। আমার ভাইয়েরা আমার উপর রাগ করলো, আমাকে সকল আঙ্গুরক্ষেতের রক্ষিকা করলো, আমার নিজের আঙ্গুরক্ষেত আমি রক্ষা করি নি। ----
{1:7} হে আমার প্রাণ-প্রিয়তম! আমাকে বল, তুমি [পাল] কোথায় চরাচ্ছো? মধ্যাহ্নকালে কোথায় শয়ন করাচ্ছো? তোমার সখাদের পালের কাছে, আমি কেন ঘোমটা দেওয়া নারীর মত হব?
{1:8} অয়ি নারীকুল-সুন্দরী! তুমি যদি না জান, তবে পালের পদচিহ্ন ধরে গমন কর, এবং পালকদের তাঁবুগুলোর কাছে, তোমার ছাগলের বাচ্চাগুলোকে চরাও।
{1:9} ফেরাউনের রথের একটি স্ত্রী-ঘোড়ার সঙ্গে অয়ি মম প্রিয়তমে! আমি তোমার তুলনা করেছি।
{1:10} তোমার কানের দুল ঝুলছে তোমার গালের দু’পাশ দিয়ে, হার তোমার গলায় শোভা পাচ্ছে।
{1:11} আমরা তোমার জন্য সোনার অলংকার প্রস্তুত করবো, তা রূপা দিয়ে সাজানো হবে। ----
{1:12} যখন বাদশাহ্‌ সভায় বসলেন, আমার জটামাংসীর সৌরভ ছড়াতে লাগল।
{1:13} আমার প্রিয় আমার কাছে সুগন্ধির পুঁটলির মত, যা আমার স্তনদ্বয়ের মাঝখানে সারা রাত শুয়ে থাকে।
{1:14} আমার প্রিয় আমার কাছে মেহেদির পুষ্পগুচ্ছের মত, যা ঐন্‌-গদীর আঙ্গুর-ক্ষেতে জন্মে। ----
{1:15} দেখ, তুমি সুন্দরী, অয়ি মম প্রিয়ে! দেখ, তুমি সুন্দরী, তোমার নয়নযুগল কবুতরের মত। ----
{1:16} হে আমার প্রিয়! দেখ, তুমি সুন্দর, হ্যাঁ, তুমি মনোহর, আর আমাদের পালঙ্ক সবুজ রংয়ের।
{1:17} এরস গাছ আমাদের বাড়ির কড়িকাঠ, দেবদারু আমাদের বরগা।
{2:1} আমি শারোণের গোলাপ, উপত্যকার লিলি ফুল। ----
{2:2} যেমন কাঁটাবনের মধ্যে লিলি ফুল, তেমনি যুবতীদের মধ্যে আমার প্রিয়া। ----
{2:3} যেমন বনের গাছপালার মধ্যে আপেল গাছ, তেমনি যুবকদের মধ্যে আমার প্রিয়; আমি পরমহর্ষে তাঁর ছায়াতে বসলাম, তাঁর ফল আমার মুখে সুস্বাদু লাগল।
{2:4} তিনি আমাকে পানশালাতে নিয়ে গেলেন, আমার উপরে প্রেমই তাঁর নিশান হল।
{2:5} তোমরা কিস্‌মিসের পিঠা দ্বারা আমাকে সুস্থির কর, আপেল দ্বারা আমার প্রাণ জুড়াও; কেননা আমি প্রেম-পীড়িতা।
{2:6} তাঁর বাম হাত আমার মাথার নিচে থাকে, তাঁর ডান হাত আমাকে আলিঙ্গন করে। ----
{2:7} অয়ি জেরুশালেমের কন্যারা! আমি তোমাদেরকে কসম দিয়ে বলছি, কৃষ্ণসার ও মাঠের হরিণীদের কসম দিয়ে বলছি, তোমরা প্রেমকে জাগিয়ো না, উত্তেজিত করো না, যে পর্যন্ত তার বাসনা না হয়। ----
{2:8} ঐ মম প্রিয়ের কণ্ঠস্বর! দেখ, তিনি আসছেন, পর্বতমালার উপর দিয়ে, উপপর্বতগুলোর উপর দিয়ে নৃত্য পরায়ণ হয়ে আসছেন।
{2:9} আমার প্রিয় মৃগের ও হরিণের বাচ্চার মত; দেখ, তিনি আমাদের প্রাচীরের পিছনে দাঁড়িয়ে, জানালা দিয়ে তাকিয়ে দেখছেন, জাফ্‌রির মধ্য দিয়ে উঁকি মারছেন।
{2:10} আমার প্রিয় কথা বললেন, আমাকে বললেন, ‘অয়ি মম প্রিয়ে! উঠ; অয়ি মম সুন্দরী! এসো;
{2:11} কারণ দেখ, শীতকাল অতীত হয়েছে, বর্ষা শেষ হয়ে গেছে,
{2:12} ক্ষেতে ফুল প্রস্ফুটিত হয়েছে, পাখিদের গানের সময় হয়েছে, আমাদের দেশে ঘুঘুর ডাক শোনা যাচ্ছে।
{2:13} ডুমুর গাছের ফল রসযুক্ত হচ্ছে, আঙ্গুরলতাগুলো মুকুলিত হয়েছে, সেগুলো সৌরভ ছড়াচ্ছে। অয়ি মম প্রিয়ে! উঠ; অয়ি মম সুন্দরী! এসো।
{2:14} অয়ি মম কপোতি! তুমি শৈলের ফাটলে, ভূধরের গুপ্ত স্থানে রয়েছ, আমাকে তোমার রূপ দেখতে দাও, তোমার স্বর শুনতে দাও, কেননা তোমার স্বর মিষ্ট ও তোমার রূপ মনোহর।’
{2:15} তোমরা আমাদের জন্য সেই শিয়ালদেরকে, ছোট শিয়ালদেরকে ধর, যারা আঙ্গুরের বাগানগুলো নষ্ট করে; কারণ আমাদের আঙ্গুরের বাগানগুলো মুকুলিত হয়েছে।
{2:16} আমার প্রিয় আমারই, আর আমি তাঁরই; তিনি লিলি ফুলবনে তার পাল চরান।
{2:17} যতক্ষণ দিন শীতল না হয়, ও ছায়াগুলো পালিয়ে না যায়, হে আমার প্রিয়! ততক্ষণ তুমি ফিরে এসো, আর কৃষ্ণসারের কিংবা হরিণের বাচ্চার মত হও, বেথর পর্বতশ্রেণীর উপরে।
{3:1} রাতের বেলায় আমি আমার বিছানায় আমার প্রাণ-প্রিয়তমের খোঁজ করছিলাম, খোঁজ করছিলাম, কিন্তু তাঁকে পেলাম না।
{3:2} বললাম, আমি এখন উঠে নগরে ভ্রমণ করবো, গলিতে গলিতে ও চকে চকে ভ্রমণ করবো, আমার প্রাণ-প্রিয়তমের খোঁজ করবো; খোঁজ করেছিলাম, কিন্তু তাঁকে পেলাম না।
{3:3} নগরে ভ্রমণকারী প্রহরীরা আমাকে দেখতে পেল, আমি বললাম, তোমরা কি আমার প্রাণ-প্রিয়তমকে দেখেছ?
{3:4} আমি তাদের কাছ থেকে একটু অগ্রসর হলাম, তখনই আমার প্রাণ-প্রিয়তমকে পেলাম, আমি তাঁকে ধরলাম, ছাড়লাম না, যতক্ষণ নিজের মায়ের বাড়িতে না আনলাম, আমার জননীর অন্তঃপুরে না আনলাম। ----
{3:5} অয়ি জেরুশালেমের কন্যারা। আমি তোমাদেরকে কসম দিয়ে বলছি, কৃষ্ণসার ও মাঠের হরিণীদের কসম দিয়ে বলছি, তোমরা প্রেমকে জাগিয়ো না, উত্তেজিত করো না, যে পর্যন্ত তার বাসনা না হয়। ----
{3:6} গন্ধরস ও কুন্দুরুতে সুবাসিত হয়ে, বণিকের সমস্ত রকম দ্রব্যে সুবাসিত হয়ে, ধোঁয়ার স্তম্ভের মত মরুভূমি থেকে আসছেন, উনি কে?
{3:7} দেখ, ওটা সোলায়মানের পাল্‌কি, ওর চারদিকে ষাটজন বীর আছেন, ওরা ইসরাইলের বীরদের মধ্যবর্তী।
{3:8} ওরা সকলে তলোয়ারধারী ও রণকুশল; ওদের প্রত্যেকের কোমরে নিজের নিজের তলোয়ার বাঁধা আছে, রাত্রিকালীন বিভীষিকার দরুন।
{3:9} বাদশাহ্‌ সোলায়মান নিজের জন্য একটি চতুর্দোল নির্মাণ করলেন, লেবাননের কাঠ দিয়ে তৈরি করলেন।
{3:10} তিনি রূপা দিয়ে তার স্তম্ভ নির্মাণ করলেন, সোনার তলদেশ ও বেগুনী রঙ্গের আসন করলেন, এবং জেরুশালেমের কন্যাদের কর্তৃক মহব্বত দিয়ে তার মধ্যভাগ খচিত হল।
{3:11} অয়ি সিয়োন-কন্যারা। তোমরা বাইরে গিয়ে বাদশাহ্‌ সোলায়মানকে নিরীক্ষণ কর; তিনি সেই মুকুটে ভূষিত, যা তাঁর মা তাঁর মাথায় দিয়েছিলেন, তাঁর বিয়ের দিনে, তাঁর অন্তরের আনন্দের দিনে। ----
{4:1} অয়ি মম প্রিয়ে! দেখ, তুমি সুন্দরী, দেখ, তুমি সুন্দরী; ঘোমটার মধ্যে তোমার নয়নযুগল কবুতরের মত; তোমার কেশপাশ এমন ছাগল পালের মত, যারা গিলিয়দ-পর্বতের পাশে শুয়ে থাকে।
{4:2} তোমার দাঁতগুলো ছিন্নলোমা ভেড়ীর পালের মত, যারা গোসল করে উঠে এসেছে, যাদের সকলের যমজ বাচ্চা আছে, যাদের মধ্যে একটিও মৃত বাচ্চা নেই।
{4:3} তোমার ওষ্ঠাধর লাল রংয়ের সুতার মত, তোমার মুখ অতি মনোহর, তোমার ঘোমটার মধ্যে তোমার গণ্ডদেশ ডালিম-খণ্ডের মত।
{4:4} তোমার গলদেশ দাউদের সেই উচ্চগৃহের মত, যা অস্ত্রাগারের জন্য নির্মিত, যার মধ্যে এক হাজার ঢাল টাঙ্গান রয়েছে, সে সমস্তই বীরদের ঢাল।
{4:5} তোমার কুচযুগল দু’টি হরিণের বাচ্চার, হরিণীর দু’টি যমজ বাচ্চার মত যারা লিলি ফুলবনে চরে।
{4:6} যতক্ষণ দিন শীতল না হয়, ও ছায়াগুলো পালিয়ে না যায়, ততক্ষণ আমি গন্ধরসের পর্বতে যাব, আর কুন্দুরুর পর্বতে যাব।
{4:7} অয়ি মম প্রিয়ে! তুমি সর্বাঙ্গসুন্দরী, তোমাতে কোন খুঁত নেই।
{4:8} আমারই সঙ্গে লেবানন থেকে এসো, বধূ! আমারই সঙ্গে লেবানন থেকে এসো; অবলোকন কর অমানার শৃঙ্গ থেকে, শনীর ও হর্মোণ পর্বতের শৃঙ্গ থেকে, সিংহদের বাসস্থান থেকে, চিতা বাঘদের পর্বত থেকে।
{4:9} তুমি আমার মন হরণ করেছ, অয়ি মম ভগিনি! মম বধূ! তুমি আমার মন হরণ করেছ, তোমার এক পলকের চাহনি দ্বারা, তোমার কণ্ঠের এক হার দ্বারা।
{4:10} তোমার মহব্বত কেমন মনোরম! অয়ি মম ভগিনি, মম বধূ! তোমার মহব্বত আঙ্গুর-রস থেকে কত উৎকৃষ্ট! তোমার তেলের সৌরভ সমস্ত সুগন্ধি দ্রব্যের চেয়ে কত উৎকৃষ্ট!
{4:11} বধূ! তোমার ওষ্ঠাধর থেকে ফোঁটা ফোঁটা মধু ক্ষরে, তোমার জিহ্বার তলে মধু ও দুধ আছে; তোমার পোশাকের গন্ধ লেবাননের গন্ধের মত।
{4:12} মম ভগিনি, মম কান্তা অর্গলবদ্ধ উপবন, বন্ধ বাগান, সীলমোহর করা ফোয়ারা।
{4:13} তোমার চারাগুলো ডালিমের উপবন, তন্মধ্যে আছে সুস্বাদু ফল, জটামাংসীর সঙ্গে মেঁহেদি,
{4:14} জটামাংসী ও জাফরান, বচ, দারুচিনি ও সমস্ত রকম সুগন্ধি ধূপের গাছ, গন্ধরস অগুরু ও প্রধান প্রধান সমস্ত সুগন্ধির তরু।
{4:15} তুমি উপবনগুলোর উৎস, তুমি জীবন্ত পানির কূপ, লেবাননের প্রবাহিত স্রোতমালা। ----
{4:16} হে উত্তরীয় বায়ু, জাগ, হে দখিনা বায়ু, এসো, আমার উপবনে উপর দিয়ে বয়ে যাও; উপবনের বিবিধ সুগন্ধি প্রবাহিত হোক, আমার প্রিয় তার বাগানে আসুন, নিজের উপাদেয় ফলগুলো আহার করুন। ----
{5:1} আমি নিজের উপবনে এসেছি, অয়ি মম ভগিনি! মম বধূ! আমার গন্ধরস ও সুগন্ধি দ্রব্য সংগ্রহ করেছি, আমার মধুসহ মধুচক্র চুষেছি, আমার আঙ্গুর-রস ও দুধ পান করেছি। হে বন্ধুরা! ভোজন কর; পান কর, হে প্রিয়েরা, যথেষ্ট পান কর। ----
{5:2}  আমি নিদ্রিতা ছিলাম, কিন্তু আমার হৃদয় জেগেছিল; আমার প্রিয়ের স্বর, তিনি দ্বারে আঘাত করে বললেন, ‘আমায় দুয়ার খুলে দাও; অয়ি মম ভগিনি! মম প্রিয়ে! মম কপোতি! মম শুদ্ধমতি! কারণ আমার মাথা ভিজে গেছে শিশিরে, আমার কেশপাশ রাতের কুয়াশায়।’
{5:3} ‘আমি আমার পোশাক খুলেছি, কেমন করে পরবো? আমি পা দুখানি ধুয়েছি, কেমন করে মলিন করবো?’
{5:4} আমার প্রিয় দুয়ারের ছিদ্র দিয়ে তাঁর হাত ঢুকালেন, তাঁর জন্য আমার অন্তর ব্যাকুল হল।
{5:5} আমি আমার প্রিয়ের জন্য দুয়ার খুলতে উঠলাম; তখন গন্ধরসে আমার হাত ভিজল, আমার আঙ্গুল তরল গন্ধরসে ভিজল, অর্গলের হাতলের উপরে।
{5:6} আমি আমার প্রিয়ের জন্য দুয়ার খুলে দিলাম; কিন্তু আমার প্রিয় ফিরে গিয়েছিলেন, চলে গিয়েছিলেন; তিনি কথা বললে আমার প্রাণ উড়ে গিয়েছিল; আমি তাঁর খোঁজ করলাম, কিন্তু পেলাম না, আমি তাঁকে ডাকলাম, তিনি আমাকে জবাব দিলেন না।
{5:7} নগরে ভ্রমণকারী প্রহরীরা আমাকে দেখতে পেল, তারা আমাকে প্রহার করলো, ক্ষতবিক্ষত করলো, প্রাচীরের প্রহরীরা আমার চাদর কেড়ে নিল।
{5:8} অয়ি! জেরুশালেমের কন্যারা! আমি তোমাদেরকে কসম দিয়ে বলছি, তোমরা যদি আমার প্রিয়তমের দেখা পাও, তবে তাঁকে বলো যে, আমি প্রেম-পীড়িতা। ----
{5:9} অন্য প্রিয় থেকে তোমার প্রিয় কিসে বিশিষ্ট? অয়ি নারীকুল-সুন্দরি! অন্য প্রিয় থেকে তোমার প্রিয় কিসে বিশিষ্ট যে, তুমি আমাদেরকে এরকম কসম দিচ্ছ?
{5:10} আমার প্রিয়তম শ্বেত ও লাল রংয়ের; তিনি দশ হাজারের মধ্যে অগ্রগণ্য।
{5:11} তাঁর মাথা খাঁটি সোনার মত, তাঁর কেশপাশ কুঞ্চিত ও দাঁড়কাকের মত কালো রংয়ের।
{5:12} তাঁর নয়নযুগল স্রোতের ধারে থাকা এক জোড়া কবুতরের মত, যেন দুধে গোশল করা ও পানির স্রোতের তীরে উপবিষ্ট।
{5:13} তাঁর গণ্ডদেশ সুগন্ধি বাগানের কেয়ারি ও আমোদকারী লতার স্তম্ভস্বরূপ; তাঁর ওষ্ঠাধর লিলি ফুলের মত, তরল গন্ধরস ক্ষরণকারী।
{5:14} তাঁর হাত বৈদূর্যমণিতে খচিত সোনার আংটির মত; তাঁর উদর নীলকান্তমণিতে খচিত হাতির দাঁতের শিল্পকর্মের মত।
{5:15} তাঁর ঊরুদ্বয় সোনার চুঙ্গিতে বসান মারবেল পাথরের দু’টি থামের মত; তাঁর দৃশ্য লেবাননের মত, এরস গাছের মত উৎকৃষ্ট।
{5:16} তাঁর কথা অতীব মধুর; হ্যাঁ, তিনি সর্বতোভাবে মনোহর। অয়ি জেরুশালেমের কন্যারা! এই আমার প্রিয়, এই আমার সখা। ----
{6:1} অয়ি নারীকুল-সুন্দরি! তোমার প্রিয় কোথায় গেছেন? তোমার প্রিয় কোন্‌ দিকের পথ ধরেছেন? আমরা তোমার সঙ্গে তাঁর খোঁজ করবো। ----
{6:2} আমার প্রিয়তম তার উপবনে সুগন্ধি ওষধির বাগানে গেছেন, উপবনে পাল চরাবার জন্য ও লিলি ফুল তুলবার জন্য।
{6:3} আমি আমার প্রিয়েরই ও আমার প্রিয় আমারই; তিনি লিলি ফুলবনে পাল চরান। ----
{6:4} অয়ি মম প্রিয়ে! তুমি তির্সা শহরের মত সুন্দরী, জেরুশালেমের মত রূপবতী, নিশান সহ বাহিনীর মত ভয়ঙ্করী।
{6:5} তুমি আমা থেকে তোমার নয়ন দু’টি ফিরিয়ে নাও, কেননা ওরা আমাকে ব্যাকুল করে তোলে; তোমার কেশপাশ এমন ছাগল পালের মত, যারা গিলিয়দের পাশে শুয়ে থাকে।
{6:6} তোমার দাঁতগুলো ভেড়ীর পালের মত, যারা গোসল করে উঠে এসেছে, যাদের সকলের যমজ বাচ্চা আছে, যাদের মধ্যে একটিও মৃত বাচ্চা নেই।
{6:7} তোমার ঘোমটার মধ্যে তোমার গণ্ডদেশ ডালিম-খণ্ডের মত।
{6:8} যদিও ষাটজন রাণী ও আশিজন উপপত্নী আছে, আর অসংখ্য যুবতী আছে।
{6:9} তবুও আমার ঘুঘু, আমার শুদ্ধমতি অদ্বিতীয়া; সে তার মায়ের একমাত্র মেয়ে, সে তার জননীর স্নেহপাত্রী; তাকে দেখে কন্যারা সুখী বললো, রাণীরা ও উপপত্নীরা তার প্রশংসা করলো। ----
{6:10} উনি কে, যিনি অরুণের মত উদীয়মানা, চন্দ্রের মত সুন্দরী, সূর্যের মত তেজস্বিনী, পতাকাবাহী বাহিনীর মত ভয়ঙ্করী?
{6:11} আমি উপত্যকার নবীন গাছ দেখতে, আঙ্গুরলতা পল্লবিত হয় কি না দেখতে, দেখতে ডালিমের ফুল ফোটে কি না দেখতে, বাদাম গাছের উপবনে নেমে গেলাম।
{6:12} আমি কিছু বুঝবার আগেই আমার বাসনা আমাকে বসিয়ে দিল আমার জাতির রাজকীয় রথের মধ্যে। ----
{6:13} ফেরো ফেরো, অয়ি শূলম্মীয়ে; ফেরো ফেরো, আমরা তোমাকে দেখব। শূলম্মীয়াকে তোমরা কেন দেখবে? মহনয়িমের নৃত্য দেখার মত কেন দেখবে? ----
{7:1} অয়ি রাজকন্যে! পাদুকায় তোমার চরণ কেমন শোভা পাচ্ছে! তোমার গোলাকার ঊরুদ্বয় সোনার হারস্বরূপ। নিপুণ শিল্পীর হাতে তৈরি সোনার হারস্বরূপ।
{7:2} তোমার দেহ এমন গোলাকার পাত্রের মত, যাতে মিশানো আঙ্গুর-রসের অভাব নেই। তোমার কোমর এমন গমের আঁটির মত, যা লিলি ফুলের শ্রেণীতে শোভিত।
{7:3} তোমার স্তনযুগল দুই হরিণের বাচ্চার মত, হরিণীর যমজ বাচ্চার মত।
{7:4} তোমার গলদেশ হাতির দাঁতের উঁচু গৃহের মত; তোমার নয়নযুগল হিশ্‌বনের বৎ-রব্বীম ফটকের নিকটবর্তী পুস্করণীগুলোর মত; তোমার নাসিকা লেবাননের সেই উঁচু গৃহের মত, যা দামেস্কের দিকে মুখ করা।
{7:5} তোমার দেহের উপর তোমার মাথা কর্মিল পর্বতের মত; তোমার মাথার কেশপাশ বেগুনী রংয়ের মত, তোমার কেশপাশে বাদশাহ্‌ বন্দী আছেন।
{7:6} হে প্রেম, বিচিত্র আমোদের মধ্যে তুমি কেমন সুন্দরী ও মনোহারিণী! ----
{7:7} তোমার এই উচ্চতা খেজুর গাছের মত, তোমার কুচযুগ আঙ্গুরগুচ্ছস্বরূপ।
{7:8} আমি বললাম, আমি খেজুর গাছে উঠবো, আমি তার ফলের ছড়া ধরবো; তোমার কুচযুগ আঙ্গুর ফলের গুচ্ছস্বরূপ হোক, তোমার নিশ্বাসের গন্ধ আপেলের মত হোক;
{7:9} তোমার তালু উত্তম আঙ্গুর-রসের মত হোক, যা সহজে আমার প্রিয়ের গলায় নেমে যায়, নিদ্রাগতদের ওষ্ঠ দিয়ে সরে যায়।
{7:10} আমি আমার প্রিয়েরই, তাঁর বাসনা আমারই প্রতি।
{7:11} হে আমার প্রিয়, চল, আমরা জনপদে যাই, পল্লীগ্রামে কাল যাপন করি।
{7:12} চল, খুব ভোরে উঠে আঙ্গুর-ক্ষেতে যাই, দেখি, আঙ্গুরলতা পল্লবিত হয়েছে কি না, তাতে মুকুল ধরেছে কি না, ডালিম ফুল ফুটেছে কি না; সেখানে তোমাকে আমার মহব্বত নিবেদন করবো।
{7:13} দূদাফল সৌরভ বিস্তার করছে; আমাদের দুয়ারে দুয়ারে নতুন ও পুরানো সমস্ত রকম উত্তম উত্তম ফল আছে; হে আমার প্রিয়, আমি তোমারই জন্য তা রেখেছি।
{8:1} আহা, তুমি যদি আমার ভাইয়ের মত হতে, যে আমার মাতার স্তন্য পান করতো, তবে আমি তোমাকে সড়কে পেলে চুম্বন করতাম, তবুও কেউ আমাকে তুচ্ছ করতো না।
{8:2} আমি তোমাকে পথ দেখাতাম, আমার মাতার বাড়িতে নিয়ে যেতাম; তুমি আমাকে শিক্ষা প্রদান করতে, আমি তোমাকে সুগন্ধ মিশানো আঙ্গুর-রস পান করাতাম, আমার ডালিমের মিষ্ট রস পান করাতাম।
{8:3} তাঁর বাম হাত আমার মাথার নিচে থাকতো, তাঁর ডান হাত আমাকে আলিঙ্গন করতো। ----
{8:4} অয়ি জেরুশালেম-কন্যারা! আমি তোমাদেরকে কসম দিয়ে বলছি, তোমরা প্রেমকে কেন জাগাবে? কেন উত্তেজিত করবে, যে পর্যন্ত তার বাসনা না হয়? ----
{8:5} উনি কে, যিনি মরুভূমি থেকে উঠে আসছেন, নিজের প্রিয়ের উপর ভর দিয়ে আসছেন? ---- আমি আপেল গাছের নিচে তোমাকে জাগালাম, সেখানে তোমার মা তোমাকে নিয়ে প্রসব বেদনায় ভুগিয়েছিলেন, সেখানে তোমার জননী ব্যথা সহ্য করেছিলেন, ও তোমাকে প্রসব করেছিলেন। ----
{8:6} তুমি আমাকে তোমার অন্তরে মুদ্রাঙ্কিত করে রাখ, তোমার বাহুর মধ্যে আবদ্ধ করে রাখ; কেননা মহব্বত মৃত্যুর মত বলবান; অন্তর্জ্বালা পাতালের মত নিষ্ঠুর; তার শিখা আগুনের শিখা, তা মাবুদেরই আগুন।
{8:7} অনেক পানি মহব্বত নিবিয়ে দিতে পারে না, অনেক নদী তা ডুবিয়ে দিতে পারে না; কেউ যদি মহব্বতের জন্য বাড়ির সর্বস্ব দেয়, লোকে তাকে যার-পর-নাই তুচ্ছ জ্ঞান করে। ----
{8:8} ‘আমাদের একটি ছোট বোন আছে, তার কুচযুগ নেই; আমরা নিজের বোনের জন্য সেদিন কি করবো, যে দিনে তার বিষয়ে প্রস্তাব হবে?
{8:9} সে যদি প্রাচীরস্বরূপা হয়, তার উপরে রূপার গম্বুজ নির্মাণ করবো, সে যদি দ্বারস্বরূপা হয়, এরস কাঠের কবাট দিয়ে তা ঘিরে রাখব।’ ----
{8:10} আমি প্রাচীরস্বরূপা এবং আমার কুচযুগ তার উঁচু গৃহের মত; তখন তাঁর চোখে শান্তি আনয়নকারীর মত হলাম।
{8:11} বাল্‌-হামোনে সোলায়মানের একটি আঙ্গুরক্ষেত ছিল, তিনি তা কৃষকদেরকে জমা দিয়েছেন; তার ফলের মূল্য হিসেবে প্রত্যেকে এক এক হাজার মুদ্রা দেবে।
{8:12} আমার নিজের আঙ্গুরক্ষেত আমার সম্মুখে; হে সোলায়মান, সেই হাজার মুদ্রা তোমারই হবে। দুই শত মুদ্রা কৃষকদের থাকবে। ----
{8:13} অয়ি উপবন-বাসিনী! সখারা তোমার স্বর শুনবার জন্য কান পেতে আছে, আমাকে তা শুনতে দাও। ----
{8:14} হে আমার প্রিয়, শীঘ্র চল, সুগন্ধময় পর্বতশ্রেণীর উপরে, কৃষ্ণসার কিংবা হরিণের বাচ্চার মত হও।
