{i1:1} বায়তুল-মোকাদ্দসের পুননির্মাণ বিষয়ে হগয়ের ভবিষ্যদ্বাণী
{1:1} বাদশাহ্‌ দারিয়ুসের দ্বিতীয় বছরের ষষ্ঠ মাসের প্রথম দিনে মাবুদের কালাম হগয় নবী দ্বারা শল্টীয়েলের পুত্র সরুব্বাবিল নামক এহুদার নেতা এবং যিহোষাদকের পুত্র মহা-ইমাম ইউসার কাছে নাজেল হল।
{1:2} তিনি বললেন, বাহিনীগণের মাবুদ এই কথা বলেন, লোকেরা বলছে, সময়, মাবুদের গৃহ নির্মাণের সময়, উপস্থিত হয় নি।
{1:3} তখন হগয় নবীর দ্বারা মাবুদের এই কালাম নাজেল হল;
{1:4} এটা কি তোমাদের নিজ নিজ ছাদযুক্ত বাড়িতে বাস করার সময়? এই গৃহ তো উৎসন্ন রয়েছে।
{1:5} এজন্য এখন বাহিনীগণের মাবুদ এই কথা বলেন, তোমরা নিজ নিজ পথ আলোচনা কর।
{1:6} তোমরা অনেক বীজ বপন করেও অল্প সঞ্চয় করছো, আহার করেও তৃপ্ত হচ্ছ না, পান করেও তৃপ্ত হচ্ছ না, কাপড়-চোপড় পরেও উষ্ণ হচ্ছ না এবং বেতনজীবী লোক ছেঁড়া থলিতে বেতন রাখে।
{1:7} বাহিনীগণের মাবুদ এই কথা বলেন, তোমরা নিজ নিজ পথ আলোচনা কর।
{1:8} পর্বতে উঠে গিয়ে কাঠ আন, এই গৃহ নির্মাণ কর, তাতে আমি এই গৃহের প্রতি খুশি হব এবং গৌরবান্বিত হব, মাবুদ এই কথা বলেন।
{1:9} তোমরা অনেক ফসল পাবার অপেক্ষা করেছিলে, আর দেখ, অল্প পেলে; এবং যা বাড়িতে এনেছিলে, তার উপরে আমি ফুঁ দিলাম। বাহিনীগণের মাবুদ বলেন, এর কারণ কি? কারণ এই যে, আমার গৃহ উৎসন্ন রয়েছে, তবুও তোমরা প্রত্যেকে নিজ নিজ বাড়িতে দৌড়ে যাচ্ছ।
{1:10} এজন্য তোমাদেরই কারণে আসমান রুদ্ধ হয়েছে, শিশির পড়ে না ও ভূমি রুদ্ধ হয়েছে, ফল দেয় না।
{1:11} আর আমি দেশের ও পর্বতমালার উপরে, শস্য, আঙ্গুর-রস ও তেল প্রভৃতি ভূমিতে উৎপন্ন বস্তুর উপরে এবং মানুষ, পশু ও তোমাদের হাতের সমস্ত শ্রমের উপরে অনাবৃষ্টিকে আহ্বান করলাম।
{1:12} তখন শল্টীয়েলের পুত্র সরুব্বাবিল, যিহোষাদকের পুত্র মহা-ইমাম ইউসা এবং লোকদের সমস্ত অবশিষ্টাংশ তাদের আল্লাহ্‌ মাবুদের কথার বাধ্য হলেন এবং তাদের আল্লাহ্‌ মাবুদ কর্তৃক প্রেরিত হগয় নবীর সকল কথায় মনোযোগ দিলেন; লোকেরাও মাবুদকে ভয় করতে লাগল।
{1:13} তখন মাবুদের দূত হগয় মাবুদের সংবাদবাহক হিসেবে লোকদের বললেন, মাবুদ বলেন, আমি তোমাদের সঙ্গে সঙ্গে আছি।
{1:14} পরে মাবুদ শল্টীয়েলের পুত্র সরুব্বাবিল নামক এহুদার শাসনকর্তার রূহ্‌ ও যিহোষাদকের পুত্র মহা-ইমাম ইউসার রূহ্‌ এবং লোকদের সমস্ত অবশিষ্টাংশের রূহ্‌কে উত্তেজিত করলেন; তাঁরা এসে নিজেদের আল্লাহ্‌ বাহিনীগণের মাবুদের গৃহে কাজ করতে লাগল।
{1:15} এই কাজ বাদশাহ্‌ দারিয়ুসের দ্বিতীয় বছরের ষষ্ঠ মাসের চব্বিশ দিনের দিন শুরু হল।
{i2:1} বায়তুল-মোকাদ্দসের ভবিষ্যতের মহিমা
{2:1} সপ্তম মাসের একবিংশ দিনে মাবুদের এই কালাম নবী হগয়ের মধ্য দিয়ে নাজেল হল,
{2:2} তুমি এখন শল্টীয়েলের পুত্র সরুব্বাবিল নামক এহুদার শাসনকর্তাকে, যিহোষাদকের পুত্র মহা-ইমাম ইউসাকে ও লোকদের অবশিষ্টাংশকে এই কথা বল,
{2:3} তোমাদের মধ্যে অবশিষ্ট এমন কে আছে যে, পূর্বপ্রতাপের অবস্থায় এই গৃহ দেখেছিল? আর এখন তোমরা এটা কি অবস্থায় দেখতে পাচ্ছ? এটা কি তোমাদের দৃষ্টিতে অবস্তুর মত নয়?
{2:4} কিন্তু এখন, হে সরুব্বাবিল, তুমি বলবান হও, এই কথা মাবুদ বলেন, আর হে যিহোষাদকের পুত্র মহা-ইমাম ইউসা, তুমি বলবান হও; এবং দেশের সমস্ত লোক, তোমরা বলবান হও, এই কথা মাবুদ বলেন; আর কাজ কর, কেননা আমি তোমাদের সঙ্গে সঙ্গে আছি, এই কথা বাহিনীগণের মাবুদ বলেন।
{2:5} তোমরা যখন মিসর থেকে বের হয়ে এসেছিলে, তখন আমি তোমাদের সঙ্গে কালাম দ্বারা নিয়ম স্থির করেছিলাম; এবং আমার রূহ্‌ তোমাদের মধ্যে অধিষ্ঠান করেন; তোমরা ভয় করো না।
{2:6} কেননা বাহিনীগণের মাবুদ এই কথা বলেন, আর একবার, অল্পকালের মধ্যে, আমি আসমান ও জমিনকে এবং সমুদ্র ও শুকনো ভূমিকে কাঁপিয়ে তুলব।
{2:7} আর আমি সর্বজাতিকে কাঁপিয়ে তুলব; এবং সর্বজাতির মনোরঞ্জন বস্তু সকল আসবে; আর আমি এই গৃহ প্রতাপে পরিপূর্ণ করবো, এই কথা বাহিনীগণের মাবুদ বলেন।
{2:8} রূপা আমারই, সোনাও আমারই, এই কথা বাহিনীগণের মাবুদ বলেন।
{2:9} এই গৃহের আগের প্রতাপের চেয়ে এর পরের প্রতাপ অনেক বেশি হবে, এই কথা বাহিনীগণের মাবুদ বলেন; আর এই স্থানে আমি শান্তি নিয়ে আসব, এই কথা বাহিনীগণের মাবুদ বলেন।
{i2:10} ভর্ৎসনা ও প্রতিজ্ঞা
{2:10} দারিয়াবসের দ্বিতীয় বছরের নবম মাসের চতুর্বিংশ দিনে মাবুদের এই কালাম নবী হগয়ের মধ্য দিয়ে নাজেল হল;
{2:11} বাহিনীগণের মাবুদ এই কথা বলেন, তুমি একবার ইমামদেরকে শরীয়তের বিষয় জিজ্ঞাসা কর,
{2:12} বল, কেউ যদি তার পোশাকের ভাঁজে পবিত্র মাংস বহন করে, আর সেই অঞ্চলে রুটি বা সিদ্ধ সব্‌জি বা আঙ্গুর-রস বা তেল বা অন্য কোন খাদ্যদ্রব্য স্পর্শ করা হয়, তবে সেই দ্রব্য কি পবিত্র হবে? ইমামেরা জবাবে বললেন, না।
{2:13} তখন হগয় বলিলেন, লাশের স্পর্শে নাপাক হওয়া কোন লোক যদি এর মধ্যে কোন দ্রব্য স্পর্শ করে, তবে তা কি নাপাক হবে? ইমামেরা জবাবে বললেন, তা নাপাক হবে।
{2:14} তখন হগয় জবাবে বললেন, মাবুদ বলেন, আমার সম্মুখে এই বংশ তদ্রূপ ও এই জাতিও তদ্রূপ; তাদের হাতের সমস্ত কাজও তদ্রূপ; এবং ঐ স্থানে তারা যা কোরবানী করে তা নাপাক।
{2:15} এখন, ফরিয়াদ করি, আজকের আগে যত দিন মাবুদের এবাদতখানায় প্রস্তরের উপরে প্রস্তর স্থাপিত ছিল না, সেই সকল দিন নিয়ে আলোচনা কর।
{2:16} সেই সকল দিনে তোমাদের মধ্যে কেউ বিশ কাঠা শস্যরাশির কাছে আসলে কেবল দশ কাঠা পেত এবং আঙ্গুরের কুণ্ড থেকে পঞ্চাশ পাত্র পরিমাণ আঙ্গুর-রস নিতে আসলে কেবল বিশ পাত্র পেত।
{2:17} আমি শস্যের শোষ, ম্লানি ও শিলাবৃষ্টি দ্বারা তোমাদের হাতের সমস্ত কাজে তোমাদেরকে আঘাত করতাম, তবুও তোমরা আমার প্রতি ফিরতে না, এই কথা মাবুদ বলেন।
{2:18} ফরিয়াদ করি, আজকের দিন থেকে এবং এর পরেও আলোচনা কর, নবম মাসের চব্বিশ দিনের দিন থেকে, মাবুদের এবাদতখানার ভিত্তিমূল স্থাপনের দিন থেকে, আলোচনা কর।
{2:19} গোলায় কি কিছু বীজ অবশিষ্ট আছে? আর আঙ্গুর, ডুমুর, ডালিম এবং জলপাই-গাছও ফলে নি। কিন্তু আজ থেকে আমি আশীর্বাদ করবো।
{i2:20} সরুব্বাবিলের কাছে আল্লাহ্‌র প্রতিজ্ঞা
{2:20} পরে মাসের চব্বিশ দিনের দিন মাবুদের এই কালাম দ্বিতীয় বার হগয়ের নিকটে নাজেল হল;
{2:21} তুমি এহুদার শাসনকর্তা সরুব্বাবিলকে এই কথা বল, আমি আসমান ও জমিনকে কাঁপিয়ে তুলব;
{2:22} আর বাদশাহ্‌দের সিংহাসন উল্টে ফেলবো, জাতিদের সকল রাজ্যের পরাক্রম নষ্ট করবো, রথ ও রথারোহীদেরকে উল্টে ফেলব এবং ঘোড়া ও ঘোড়সওয়ারেরা আপন আপন ভাইয়ের তলোয়ারের আঘাতে মারা পড়বে।
{2:23} বাহিনীগণের মাবুদ বলেন, সেই দিন হে শল্টীয়েলের পুত্র, আমার গোলাম, সরুব্বাবিল, আমি তোমাকে গ্রহণ করবো, এই কথা মাবুদ বলেন; আমি তোমাকে সীলমোর করার অঙ্গুরীয়স্বরূপ রাখব; কেননা আমি তোমাকে মনোনীত করেছি, এই কথা বাহিনীগণের মাবুদ বলেন।
