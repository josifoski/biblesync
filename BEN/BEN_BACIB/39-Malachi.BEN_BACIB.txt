{i1:1} ইসরাইলের প্রতি মাবুদের প্রেম
{1:1} মালাখির দ্বারা ইসরাইলের প্রতি মাবুদের কালামরূপ দৈববাণী।
{1:2} আমি তোমাদেরকে মহব্বত করেছি, মাবুদ এই কথা বলেন। কিন্তু তোমরা বলছো, কিসে তুমি আমাদেরকে মহব্বত করেছ? মাবুদ বলেন, ইস্‌ কি ইয়াকুবের ভাই নয়? তবুও আমি ইয়াকুবকে প্রেম করেছি;
{1:3} কিন্তু ইস্‌কে অপ্রেম করেছি, তার পর্বতমালাকে ধ্বংসস্থান ও তার অধিকার মরুভূমিস্থ শিয়ালদের বাসস্থান করেছি।
{1:4} ইদোম বলে, আমরা চূর্ণ হয়েছি বটে, কিন্তু ফিরে উৎসন্ন স্থানগুলো গাঁথব; বাহিনীগণের মাবুদ এই কথা বলেন, তারা গাঁথবে, কিন্তু আমি ভেঙ্গে ফেলবো এবং তাদেরকে এই নাম দেওয়া যাবে, ‘দুষ্টতার অঞ্চল’ ও ‘সেই জাতি, যার প্রতি মাবুদ নিয়ত ক্রোধ করেন’।
{1:5} আর তোমাদের চোখ তা দেখবে এবং তোমরা বলবে, ইসরাইলের সীমানার বাইরেও মাবুদ মহীয়ান হোন।
{i1:6} ইমামদের ভ্রষ্টতা
{1:6} পুত্র পিতাকে এবং গোলাম প্রভুকে সমাদর করে; ভাল, আমি যদি পিতা হই, তবে আমার সমাদর কোথায়? আর আমি যদি প্রভু হই, তবে আমার প্রতি ভয় কোথায়? হে ইমামেরা, তোমরা যে আমার নাম অবজ্ঞা করছো, তোমাদেরকেই বাহিনীগণের মাবুদ এই কথা বলেন। কিন্তু তোমরা বলছো, কিসে তোমার নাম অবজ্ঞা করেছি?
{1:7} তোমরা আমার কোরবানগাহ্‌র উপরে নাপাক খাদ্য নিবেদন করেছ। তবুও বলছো, কিসে তোমাকে নাপাক করেছি? মাবুদের টেবিল তুচ্ছ, এই কথা বলাতেই তা করেছ।
{1:8} আর যখন তোমরা কোরবানীর জন্য অন্ধ পশু কোরবানী কর, সেটি কি মন্দ নয়? এবং যখন খঞ্জ ও রুগ্ন পশু কোরবানী কর, সেটি কি মন্দ নয়? তোমার দেশের শাসনকর্তার কাছে তা কোরবানী কর দেখি; সে কি তোমার প্রতি খুশি হবে? সে কি তোমাকে গ্রাহ্য করবে? এই কথা বাহিনীগণের মাবুদ বলেন।
{1:9} এখন বলি, শোন, আল্লাহ্‌র কাছে ফরিয়াদ কর, যেন তিনি আমাদের প্রতি সদয় হন; তোমাদের হাত দিয়ে ঐ কাজ সম্পন্ন হয়েছে, তোমাদের মধ্যে কি তিনি কাউকেও গ্রাহ্য করবেন? এই কথা বাহিনীগণের মাবুদ বলেন।
{1:10} হায়! তোমাদেরই মধ্যে এক জন যদি কবাট বন্ধ করতো, যেন তোমরা আমার কোরবানগাহ্‌র উপরে বৃথা আগুন জ্বালাতে না পার! তোমাদের উপর আমি সন্তুষ্ট নই, এই কথা বাহিনীগণের মাবুদ বলেন; এবং তোমাদের হাত থেকে আমি নৈবেদ্য গ্রাহ্য করবো না।
{1:11} কারণ সূর্যের উদয়স্থান থেকে তার অস্তগমনস্থান পর্যন্ত জাতিদের মধ্যে আমার নাম মহৎ এবং প্রত্যেক স্থানে আমার নামের উদ্দেশে ধূপ জ্বালায় ও পবিত্র নৈবেদ্য উৎসৃষ্ট হচ্ছে; কেননা জাতিদের মধ্যে আমার নাম মহৎ, এই কথা বাহিনীগণের মাবুদ বলেন।
{1:12} কিন্তু তোমরা তা নাপাক করছো; কেননা তোমরা বলছো, মাবুদের টেবিল নাপাক, সেই টেবিলের ফল, তাঁর খাদ্য তুচ্ছ।
{1:13} আরও বলছো, দেখ, কেমন বিড়ম্বনা! আর তোমরা তার উপরে ফুঁ দিয়েছ, এই বাহিনীগণের মাবুদ বলেন। আর তোমরা লুণ্ঠিত, খঞ্জ ও রুগ্ন পশুকে উপস্থিত করেছ, এমনভাবে নৈবেদ্য উপস্থিত করছো; আমি কি তোমাদের হাত থেকে তা গ্রাহ্য করবো? মাবুদ এই কথা বলেন।
{1:14} আর পালের মধ্যে পুরুষ পশু থাকলেও যে প্রতারক মানত করে প্রভুর উদ্দেশে খুঁতযুক্ত পশু কোরবানী করে, সে বদদোয়াগ্রস্ত; কেননা আমি মহান বাদশাহ্‌, এই কথা বাহিনীগণের মাবুদ বলেন; এবং জাতিদের মধ্যে আমার নাম ভয়াবহ।
{2:1} এখন, হে ইমামেরা, তোমাদের প্রতি এই হুকুম।
{2:2} বাহিনীগণের মাবুদ বলেন, যদি আমার নামের মহিমা স্বীকার করার জন্য তোমরা কথা না শোন ও মনোযোগ না কর, তবে আমি তোমাদের উপরে বদদোয়া প্রেরণ করবো ও তোমাদের দোয়ার পাত্র সকলকে বদদোয়া দেব; বাস্তবিক আমি সেসব লোককে বদদোয়া দিয়েছি, কেননা তোমরা মনোযোগ দাও না।
{2:3} দেখ, আমি তোমাদের জন্য বংশধরকে ভৎর্সনা করবো ও তোমাদের মুখে বিষ্ঠা ছড়াব এবং লোকেরা তার সঙ্গে তোমাদের নিয়ে যাবে।
{2:4} আর তোমরা জানবে, লেবির সঙ্গে যেন আমার নিয়ম থাকে, সেজন্য আমি তোমাদের কাছে এই হুকুম পাঠালাম, এই কথা বাহিনীগণের মাবুদ বলেন।
{2:5} তার সঙ্গে আমার যে নিয়ম ছিল, তা জীবন ও শান্তির নিয়ম, আর আমি তাকে উভয়ই দিতাম, যেন সে ভয় করে, আর সে আমাকে ভয় করতো এবং আমার নামে ভয় পেত।
{2:6} তার মুখে সত্যের ব্যবস্থা ছিল ও তার কথায় কোন অন্যায় পাওয়া যেত না; সে শান্তিতে ও সরলতায় আমার সঙ্গে চলাফেরা করতো এবং অনেককে অপরাধ থেকে ফিরিয়ে রাখত।
{2:7} বস্তুত ইমামের মুখ জ্ঞান রক্ষা করে ও তার মুখে লোকেরা শরীয়তের খোঁজ করে; কেননা সে বাহিনীগণের মাবুদের দূত।
{2:8} কিন্তু তোমরা পথ থেকে সরে পড়েছ, শরীয়তের বিষয়ে অনেককে হোঁচট খাইয়েছ; তোমরা লেবির নিয়ম নষ্ট করেছ; এই কথা বাহিনীগণের মাবুদ বলেন।
{2:9} এজন্য আমিও সকল লোকের সাক্ষাতে তোমাদেকে তুচ্ছতার পাত্র ও নিচ করলাম, কারণ তোমরা আমার পথ রক্ষা করছো না, শরীয়তের বিষয়ে পক্ষপাতিত্ব করে থাক।
{i2:10} নিয়ম রক্ষা না করে এহুদার বেঈমানী
{2:10} আমাদের সকলের কি এক জন পিতা নন? এই আল্লাহ্‌ই কি আমাদের সৃষ্টি করেন নি? তবে আমরা কেন প্রত্যেকে আপন আপন ভাইয়ের প্রতি বেঈমানী করি, নিজেদের পৈতৃক নিয়ম নাপাক করি?
{2:11} এহুদা বেঈমানী করেছে এবং ইসরাইল ও জেরুশালেমে জঘন্য কাজ করেছে; কেননা এহুদা মাবুদের সেই পবিত্র-স্থান নাপাক করেছে, যা তিনি ভালবাসেন ও এক বিজাতীয় দেবতার কন্যাকে বিয়ে করেছে।
{2:12} যে ব্যক্তি এই কাজ করে, মাবুদ তার প্রতি এরকম করবেন, ইয়াকুবের তাঁবুগুলো থেকে যে জাগায় ও যে উত্তর দেয় এবং যে বাহিনীগণের মাবুদের উদ্দেশে নৈবেদ্য আনয়ন করে, তাকে উচ্ছিন্ন করবেন।
{2:13} আর তোমাদের দ্বিতীয় অপকর্ম এই, তোমরা অশ্রুপাতে, কান্নাকাটিতে ও আর্তস্বরে মাবুদের কোরবানগাহ্‌ আচ্ছন্ন করে থাক, কারণ তিনি আর কোরবানীর প্রতি দৃষ্টিপাত করেন না ও তোমাদের হাত থেকে তুষ্টিজনক বলে কিছু গ্রাহ্য করেন না।
{2:14} তবুও তোমরা বলছো, এর কারণ কি? কারণ এই, মাবুদ তোমার যৌবনকালীন স্ত্রীর ও তোমার মধ্যে সাক্ষী হয়েছেন; ফলত তুমি তার প্রতি বেঈমানী করেছ, যদিও সে তোমার সখী ও তোমার নিয়মের স্ত্রী।
{2:15} মাবুদ কি স্বামী ও স্ত্রীকে এক করে সৃষ্টি করেন নি? রূহে ও মাংসে তারা তাঁরই। তারা কেন এক? কারণ তিনি তাদের মধ্য দিয়ে একটি আল্লাহ্‌-ভক্ত বংশ রক্ষা করতে চেয়েছিলেন। অতএব তোমার নিজ নিজ রূহের বিষয়ে সাবধান হও এবং কেউ তার যৌবনকালীন স্ত্রীর প্রতি বেঈমানী না করুক।
{2:16} কেননা আমি স্ত্রীত্যাগ ঘৃণা করি, এই কথা ইসরাইলের আল্লাহ্‌ মাবুদ বলেন, আর যে তার পোশাক জোর-জুলুম দিয়ে ঢাকে, তাকে ঘৃণা করি, এই কথা বাহিনীগণের মাবুদ বলেন। অতএব তোমরা নিজ নিজ রূহের বিষয়ে সাবধান হও, বেঈমানী করো না।
{i2:17} ইহুদীদের প্রতি অনুযোগ ও ধার্মিকতারূপ সূর্যের আগমন
{2:17} তোমরা নিজ নিজ কথা দ্বারা মাবুদকে ক্লান্ত করেছ। তবুও বলে থাক, কিসে তাঁকে ক্লান্ত করেছি? এই কথায় করছো, তোমরা বলছো, যে কেউ দুষ্কর্ম করে, সে মাবুদের দৃষ্টিতে উত্তম; তিনি তাদের প্রতি প্রীত; অথবা, বিচারকর্তা আল্লাহ্‌ কোথায়?
{3:1} দেখ, আমি আমার দূতকে প্রেরণ করবো, সে আমার আগে পথ প্রস্তুত করবে; এবং তোমরা যে প্রভুর খোঁজ করছো, তিনি অকস্মাৎ তাঁর এবাদতখানায় আসবেন; নিয়মের সেই দূত, যাঁতে তোমাদের প্রীতি, দেখ, তিনি আসছেন, এই কথা বাহিনীগণের মাবুদ বলেন।
{3:2} কিন্তু তাঁর আগমনের দিন কে সহ্য করতে পারবে; আর তিনি দর্শন দিলে কে দাঁড়াতে পারবে; কেননা তিনি রূপা পরিষ্কার করা আগুনের মত ও ধোপার সাবানের মত।
{3:3} তিনি রূপা-পরিষ্কারক ও শুদ্ধিকারক হয়ে বসবেন, তিনি লেবির সন্তানদের পাক-পবিত্র করবেন, সোনার ও রূপার মত তাদের বিশুদ্ধ করবেন; তাতে তারা মাবুদের উদ্দেশে ধার্মিকতায় নৈবেদ্য কোরবানী করবে।
{3:4} তখন এহুদা ও জেরুশালেমের নৈবেদ্য মাবুদের তুষ্টিজনক হবে, যেমন আগেকার দিনে, আদিকালের বছরগুলোতে হয়েছিল।
{3:5} আর আমি বিচার করতে তোমাদের কাছে আসব; এবং মায়াবী, পতিতাগামী ও মিথ্যা শপথকারীদের বিরুদ্ধে ও যারা বেতনের বিষয়ে বেতনজীবীর প্রতি এবং বিধবা ও এতিম লোকের প্রতি জুলুম করে, বিদেশীর প্রতি অন্যায় করে ও আমাকে ভয় করে না, তাদের বিরুদ্ধে আমি সাক্ষী দিতে দেরি করবো না, এই কথা বাহিনীগণের মাবুদ বলেন।
{3:6} কারণ আমি মাবুদ, আমার পরিবর্তন নেই; তাই তোমরা, হে ইয়াকুবের সন্তানেরা, বিনষ্ট হচ্ছ না।
{3:7} তোমাদের পূর্বপুরুষদের সময় থেকে তোমরা আমার বিধিকলাপ থেকে সরে পড়েছ, সেসব পালন কর নি। আমার কাছে ফিরে এসো, আমিও তোমাদের কাছে ফিরে আসবো, এই কথা বাহিনীগণের মাবুদ বলেন। কিন্তু তোমরা বলছো, আমরা কিসে ফিরব?
{i3:8} আল্লাহ্‌কে ঠকিয়ো না
{3:8} মানুষ কি আল্লাহ্‌কে ঠকাবে? তোমরা তো আমাকে ঠকিয়ে থাক। কিন্তু তোমরা বলছো, কিসে তোমাকে ঠকিয়েছি? দশমাংশে ও উপহারে।
{3:9} তোমরা অভিশাপে বদদোয়াগ্রস্ত; হ্যাঁ, তোমরা, এ সব জাতি, আমাকেই ঠকাচ্ছ।
{3:10} তোমরা সমস্ত দশ ভাগের এক ভাগ ভাণ্ডারে আন, যেন আমার গৃহে খাদ্য থাকে; আর তোমরা এতে আমার পরীক্ষা কর, এই কথা বাহিনীগণের মাবুদ বলেন, আমি আসমানের দরজাগুলো মুক্ত করে তোমাদের প্রতি অপরিমেয় দোয়া বর্ষণ করি কি না।
{3:11} আর আমি তোমাদের জন্য গ্রাসকারীকে ভর্ৎসনা করবো, সে তোমাদের ভূমির ফল বিনষ্ট করবে না এবং ক্ষেতে তোমাদের আঙ্গুরলতার ফল অকালে ঝরাবে না, এই কথা বাহিনীগণের মাবুদ বলেন।
{3:12} আর সর্ব জাতি তোমাদেরকে সুখী বলবে, কেননা তোমরা প্রীতিজনক দেশ হবে, এই কথা বাহিনীগণের মাবুদ বলেন।
{3:13} তোমরা আমার বিরুদ্ধে শক্ত শক্ত কথা বলেছ, মাবুদ এই কথা বলেন। কিন্তু তোমরা বলছো, আমরা কিসে তোমার বিরুদ্ধে কথা বলেছি? তোমরা বলেছ, আল্লাহ্‌র সেবা করা অনর্থক;
{3:14} এবং তাঁর রক্ষণীয়-দ্রব্য রক্ষা ও বাহিনীগণের মাবুদের সাক্ষাতে শোকবেশে চলাফেরা করায় আমাদের লাভ কি হল?
{3:15} আমরা এখন গর্বিত লোকদেরকে সুখী বলি; হ্যাঁ, দুর্বৃত্তরা প্রতিষ্ঠিত হয় এবং আল্লাহ্‌র পরীক্ষা করেও রক্ষা পায়।
{i3:16} ধার্মিকতার পুরস্কার
{3:16} তখন, যারা মাবুদকে ভয় করতো, তারা পরস্পর আলাপ করলো এবং মাবুদ মনোযোগ দিয়ে শুনলেন; আর যারা মাবুদকে ভয় করতো ও তাঁর নাম ধ্যান করতো, তাদের জন্য তাঁর সম্মুখে একটি স্মরণ করার কিতাব লেখা হল।
{3:17} আর তারা আমারই হবে, এই কথা বাহিনীগণের মাবুদ বলেন; আমার কাজ করার দিনে তারা আমার নিজস্ব হবে; এবং কোন মানুষ যেমন আপন সেবাকারী পুত্রের প্রতি মমতা করে, আমি তাদের প্রতি তেমনি মমতা করবো।
{3:18} তখন তোমরা ফিরে আসবে এবং ধার্মিক ও দুষ্টের মধ্যে, যে আল্লাহ্‌র সেবা করে ও যে তাঁর সেবা না করে, উভয়ের মধ্যে প্রভেদ দেখবে।
{i4:1} মাবুদের মহান দিন
{4:1} কারণ দেখ, সেদিন আসছে, তা হাপরের মত জ্বলবে এবং দাম্ভিক ও দুর্বৃত্তরা সকলে খড়ের মত হবে; আর সেই যেদিন আসছে, তা তাদেরকে পুড়িয়ে ফেলবে, এই কথা বাহিনীগণের মাবুদ বলেন; সে দিন তাদের মূল বা শাখা কিছুই অবশিষ্ট রাখবে না।
{4:2} কিন্তু তোমরা যে আমার নাম ভয় করে থাক, তোমাদের প্রতি ধার্মিকতা-সূর্য উদিত হবেন, তাঁর রশ্মিতে থাকবে সুস্থতা; এবং তোমরা বের হয়ে পালের বাছুরগুলোর মত নাচবে।
{4:3} আর তোমরা দুষ্ট লোকদেরকে মাড়াই করবে; কেননা আমার কাজ করার দিনে তারা তোমাদের পদতলে ছাইয়ের মত হবে, এই কথা বাহিনীগণের মাবুদ বলেন।
{4:4} তোমরা আমার গোলাম মূসার শরীয়ত স্মরণ কর; তাকে আমি হোরেবে সমস্ত ইসরাইলের জন্য সেই বিধি ও অনুশাসন হুকুম করেছিলাম।
{4:5} দেখ, মাবুদের সেই মহৎ ও ভয়ঙ্কর দিন আসার আগে আমি তোমাদের কাছে নবী ইলিয়াসকে প্রেরণ করবো।
{4:6} সে সন্তানদের প্রতি পিতাদের হৃদয় ও পিতাদের প্রতি সন্তানদের হৃদয় ফিরাবে; পাছে আমি এসে দুনিয়াকে অভিশাপে আঘাত করি।
