{i1:1} হযরত শামুয়েলের জন্ম
{1:1} পর্বতময় আফরাহীম প্রদেশে অবস্থিত রামাথয়িম-সোফীম নিবাসী ইল্‌কানা নামে এক জন আফরাহীমীয় ছিলেন; তিনি সুফের বৃদ্ধ প্রপৌত্র, তোহের প্রপৌত্র, ইলীহূর পৌত্র, যিরোহমের পুত্র।
{1:2} তাঁর দু’জন স্ত্রী ছিল; একজনের নাম হান্না, আর একজনের নাম পনিন্না; পনিন্নার সন্তান হয়েছিল, কিন্তু হান্নার কোন সন্তান হয় নি।
{1:3} এই ব্যক্তি প্রতি বছর তাঁর নগর থেকে শীলোতে গিয়ে বাহিনীগণের মাবুদের উদ্দেশে এবাদত ও কোরবানী করতেন। সেই স্থানে আলীর দুই পুত্র হফ্‌নি ও পীনহস মাবুদের ইমাম ছিল।
{1:4} আর কোরবানীর দিনে ইল্‌কানা তাঁর স্ত্রী পনিন্না ও তাঁর সমস্ত পুত্র কন্যাকে গোশ্‌তের একটি করে অংশ দিতেন;
{1:5} কিন্তু হান্নাকে দ্বিগুণ অংশ দিতেন; কেননা তিনি হান্নাকে মহব্বত করতেন, কিন্তু মাবুদ হান্নার গর্ভ রুদ্ধ করে রেখেছিলেন।
{1:6} মাবুদ তাঁর গর্ভ রুদ্ধ করাতে তাঁর সতীন তাঁর মনস্তাপ জন্মাবার চেষ্টায় তাঁকে বিরক্ত করতেন।
{1:7} বছর বছর যখন হান্না মাবুদের গৃহে যেতেন, তখন তাঁর স্বামী ঐরূপ করতেন এবং পনিন্নাও ঐভাবে তাঁকে বিরক্ত করতেন; তাই তিনি ভোজন না করে কান্নাকাটি করতেন।
{1:8} তাতে তাঁর স্বামী ইল্‌কানা তাঁকে বলতেন, হান্না, কেন কাঁদছ? কেন ভোজন করছো না? তোমার মন শোকাকুল কেন? তোমার কাছে দশ পুত্রের চেয়েও কি আমি উত্তম নই?
{1:9} একবার শীলোতে ভোজন পান শেষ হলে পর হান্না উঠলেন। তখন মাবুদের এবাদতখানার দ্বারের কাছে ইমাম আলী আসনের উপরে বসে ছিলেন।
{1:10} আর হান্না তিক্তপ্রাণা হয়ে মাবুদের উদ্দেশে মুনাজাত করতে লাগলেন ও প্রচুর কান্নাকাটি করতে লাগলেন।
{1:11} তিনি মানত করে বললেন, হে বাহিনীগণের মাবুদ, যদি তুমি তোমার এই বাঁদীর দুঃখের প্রতি দৃষ্টিপাত কর, আমাকে স্মরণ কর ও তোমার বাঁদীকে ভুলে না গিয়ে তোমার বাঁদীকে পুত্র সন্তান দাও, তবে আমি চিরদিনের জন্য তাকে মাবুদের উদ্দেশে নিবেদন করবো; তার মাথায় ক্ষুর উঠবে না।
{1:12} যতক্ষণ হান্না মাবুদের সাক্ষাতে দীর্ঘ মুনাজাত করলেন, ততক্ষণ আলী তাঁর মুখের দিকে চেয়ে রইলেন।
{1:13} কেননা হান্না মনে মনে কথা বলছিলেন, কেবল তাঁর ঠোঁট নড়ছিল, কিন্তু তাঁর স্বর শোনা গেল না; এজন্য আলী তাঁকে মাতাল মনে করলেন।
{1:14} তাই আলী তাঁকে বললেন, তুমি কতক্ষণ মাতাল হয়ে থাকবে? তোমার আঙ্গুর-রস তোমা থেকে দূর কর।
{1:15} হান্না জবাবে বললেন, হে আমার মালিক, তা নয়, আমি দুঃখিনী স্ত্রী, আঙ্গুর-রস কিংবা সুরা পান করি নি, কিন্তু মাবুদের সাক্ষাতে আমার মনের কথা ভেঙ্গে বলেছি।
{1:16} আপনার এই বাঁদীকে আপনি পাষণ্ড মনে করবেন না; বস্তুত আমার গভীর দুশ্চিন্তা ও মনের কষ্টে আমি এই পর্যন্ত কথা বলছিলাম।
{1:17} তখন আলী উত্তরে বললেন, তুমি শান্তিতে যাও; ইসরাইলের আল্লাহ্‌র কাছে যা যাচ্ঞা করলে, তা তিনি তোমাকে দিন।
{1:18} হান্না বললেন, আপনার এই বাঁদী আপনার দৃষ্টিতে অনুগ্রহ লাভ করুক। পরে সেই স্ত্রী তাঁর পথে চলে গেলেন এবং ভোজন করলেন; তাঁর মুখ আর বিষণ্ন রইলো না।
{1:19} পরে তাঁরা খুব ভোরে উঠে মাবুদের সম্মুখে সেজ্‌দা করলেন এবং ফিরে রামায় নিজের বাড়িতে আসলেন। আর ইল্‌কানা তাঁর স্ত্রী হান্নার সঙ্গে মিলিত হবার পর মাবুদ তাঁকে স্মরণ করলেন।
{1:20} তাতে নিরূপিত সময়ের মধ্যে হান্না গর্ভধারণ করে পুত্র প্রসব করলেন; আর ‘আমি মাবুদের কাছে একে যাচ্ঞা করে নিয়েছি’ বলে তার নাম শামুয়েল রাখলেন।
{1:21} পরে তাঁর স্বামী ইল্‌কানা ও তাঁর সমস্ত পরিবার মাবুদের উদ্দেশে বার্ষিক কোরবানী ও মানত নিবেদন করতে গেলেন;
{1:22} কিন্তু হান্না গেলেন না; কারণ তিনি স্বামীকে বললেন, শিশুপুত্র স্তন্য ত্যাগ করলে আমি তাকে নিয়ে যাব, তাতে সে মাবুদের সাক্ষাতে নীত হয়ে নিত্য সেই স্থানে থাকবে।
{1:23} তাঁর স্বামী ইল্‌কানা তাঁকে বললেন, তোমার দৃষ্টিতে যা ভাল মনে হয়, তা-ই কর; তার স্তন্য ত্যাগ পর্যন্ত বিলম্ব কর; মাবুদ কেবল তাঁর ওয়াদা সফল করুন। অতএব হান্না বাড়িতে রইলেন এবং শিশুপুত্র যতদিন স্তন্য ত্যাগ না করলো ততদিন তাকে স্তন্যপান করালেন।
{1:24} পরে তার স্তন্য পান ত্যাগ হলে তিনি তাকে শীলোতে মাবুদের গৃহে নিয়ে গেলেন আর তাদের সঙ্গে নিলেন তিনটি ষাঁড়, এক ঐফা সুজী ও এক কুপা আঙ্গুর-রস; তখন শিশুটি অল্পবয়স্ক ছিল।
{1:25} পরে তাঁরা ষাঁড় কোরবানী করলেন ও শিশুটিকে আলীর কাছে আনলেন।
{1:26} আর হান্না বললেন, হে আমার মালিক, আপনার প্রাণের কসম, হে আমার মালিক, যে স্ত্রী মাবুদের উদ্দেশে মুনাজাত করতে করতে এই স্থানে আপনার সম্মুখে দাঁড়িয়েছিল, সে আমি।
{1:27} আমি এই শিশুর জন্য মুনাজাত করেছিলাম; আর মাবুদের কাছে যা চেয়েছিলাম তা তিনি আমাকে দিয়েছেন।
{1:28} এজন্য আমিও একে মাবুদকে দিলাম; তাকে চিরজীবনের জন্য মাবুদকে দেওয়া হল। পরে তাঁরা সেই স্থানে মাবুদকে সেজ্‌দা করলেন।
{i2:1} বিবি হান্নার মুনাজাত
{2:1} পরে হান্না মুনাজাত করে বললেন, আমার অন্তঃকরণ মাবুদে উল্লসিত, আমার শৃঙ্গ মাবুদে উন্নত হল; দুশমনদের কাছে আমার মুখ বিকশিত হল; কারণ তোমার নাজাতে আমি আনন্দিতা।
{2:2} মাবুদের মত পবিত্র কেউ নেই, তুমি ছাড়া আর কেউ নেই, আমাদের আল্লাহ্‌র মত আর শৈল নেই।
{2:3} তোমরা এমন মহা গর্বের কথা আর বলো না, তোমাদের মুখ থেকে অহংকারের কথা বের না হোক; কেননা মাবুদ জ্ঞানের আল্লাহ্‌, তাঁর দ্বারা সমস্ত কাজ তুলাতে পরিমিত হয়।
{2:4} শক্তিশালীদের ধনুক ভগ্ন হল, যাদের স্খলন হয়েছে তারা শক্তিশালী হয়ে উঠে দাঁড়িয়েছে।
{2:5} যারা পরিতৃপ্ত ছিল তারা খাদ্যের জন্য শ্রমজীবী মজুর হল, যারা ক্ষুধিত ছিল তারা বিশ্রাম লাভ করলো; এমন কি, বন্ধ্যা স্ত্রী সাতটি পুত্র প্রসব করলো, আর বহুপুত্রের মা ক্ষীণা হল।
{2:6} মাবুদ মারেন ও বাঁচান, তিনি পাতালে নামান ও ঊর্ধ্বে তোলেন।
{2:7} মাবুদ দরিদ্র করেন ও ধনী করেন, তিনি নত করেন ও উন্নত করেন।
{2:8} তিনি ধূলি থেকে দীনহীনকে তোলেন, সারের ঢিবি থেকে দরিদ্রকে উঠান, কুলীনদের সঙ্গে বসিয়ে দেন, মহিমা-সিংহাসনের অধিকারী করেন। কেননা দুনিয়ার সমস্ত স্তম্ভ মাবুদের; তিনি সেই সবের উপরে দুনিয়া স্থাপন করেছেন।
{2:9} তিনি তাঁর বিশ্বস্তদের চরণ রক্ষা করবেন, কিন্তু দুষ্টদেরকে অন্ধকারে স্তব্ধ করা হবে; কেননা শক্তিতে কোন মানুষ জয়ী হবে না।
{2:10} মাবুদের সঙ্গে বিবাদকারীরা চুরমার হয়ে যাবে; তিনি বেহেশতে থেকে তাদের উপরে বজ্রনাদ করবেন; মাবুদ দুনিয়ার প্রান্ত পর্যন্ত শাসন করবেন, তিনি তাঁর বাদশাহ্‌কে বল দেবেন, তাঁর অভিষিক্ত ব্যক্তির মাথা উন্নত করবেন।
{2:11} পরে ইল্‌কানা রামায় তাঁর বাড়িতে গেলেন। আর বালকটি আলী ইমামের সম্মুখে মাবুদের পরিচর্যা করতে লাগলেন।
{i2:12} ইমাম আলীর দুই পুত্রের নাফরমানী
{2:12} আলীর দুই পুত্র পাষণ্ড ছিল, তারা মাবুদকে জানত না।
{2:13} বাস্তবিক ঐ ইমামেরা লোকদের সঙ্গে এরকম ব্যবহার করতো; কেউ কোরবানী করলে যখন তার গোশ্‌ত সিদ্ধ করা হত, তখন ইমামের ভৃত্য তিন কাঁটাযুক্ত শূল হাতে করে আসত;
{2:14} এবং বাটিতে কিংবা হাঁড়িতে কিংবা কড়াইতে কিংবা পাত্রে তা মারত; আর সেই শূলে যা উঠতো, তা সকলই ইমাম শূলে করে নিয়ে যেত; ইসরাইলের যত লোক শীলোতে আসত, তাদের প্রত্যেকের প্রতি তারা এরকম ব্যবহার করতো।
{2:15} আবার চর্বি না পোড়াতেই ইমামের ভৃত্য এসে যজমানকে বলতো, ইমামকে শূল্য গোশ্‌ত দাও; সে তোমা থেকে সিদ্ধ গোশ্‌ত নেবে না, কাঁচাই নেবে।
{2:16} আর ঐ ব্যক্তি যখন বলতো, প্রথমে চর্বি পুড়িয়ে দিতে হবে, তারপর তোমার প্রাণের অভিলাষ অনুসারে গ্রহণ করো, তখন সে জবাবে বলতো, না, এখনই দাও, নতুবা কেড়ে নেব।
{2:17} এভাবে মাবুদের সাক্ষাতে ঐ যুবকদের গুনাহ্‌ অতিশয় ভারী হল, কেননা তারা মাবুদের নৈবেদ্য অবজ্ঞা করতো।
{i2:18} শীলোতে বালক শামুয়েল
{2:18} কিন্তু বালক শিশুপুত্র শামুয়েল মসীনা-সূতার এফোদ পরে মাবুদের সম্মুখে পরিচর্যা করতেন।
{2:19} আর তাঁর মা প্রতি বছর এক একখানি ছোট পোশাক প্রস্তুত করে স্বামীর সঙ্গে বার্ষিক কোরবানী করার জন্য আসার সময়ে তা এনে তাঁকে দিতেন।
{2:20} আর আলী ইল্‌কানা ও তাঁর স্ত্রীকে এই দোয়া করলেন, মাবুদকে যা দেওয়া হয়েছিল, তার পরিবর্তে তিনি এই স্ত্রী থেকে তোমাকে আরও সন্তান দিন।
{2:21} পরে তাঁরা স্বস্থানে প্রস্থান করলেন। আর মাবুদ হান্নাকে দোয়া করলেন; তাতে তিনি গর্ভবতী হলেন, আর তিনি তিন পুত্র ও দুই কন্যা প্রসব করলেন। ইতোমধ্যে বালক শামুয়েল মাবুদের সাক্ষাতে বেড়ে উঠতে লাগলেন।
{i2:22} ইমাম আলীর পরিবারের বিরুদ্ধে ভবিষ্যদ্বাণী
{2:22} আর আলী অতিশয় বৃদ্ধ হলেন এবং সমস্ত ইসরাইলের প্রতি তাঁর পুত্রেরা যা যা করে, সেসব কথা এবং জমায়েত-তাঁবুর দরজার কাছে সেবা করার জন্য যে সমস্ত স্ত্রীলোক আসত তাদের সঙ্গে তারা শয়ন করে, সেই কথা তিনি শুনতে পেলেন।
{2:23} তখন তিনি তাদের বললেন, তোমরা কেন এমন ব্যবহার করছো? আমি এ সব লোকের কাছে তোমাদের মন্দ আচরণের কথা শুনতে পাচ্ছি।
{2:24} হে আমার পুত্ররা, না না, আমি যে জনরব শুনতে পাচ্ছি, তা ভাল নয়; তোমরা মাবুদের লোকদেরকে হুকুম লঙ্ঘন করাচ্ছ।
{2:25} মানুষ যদি মানুষের বিরুদ্ধে গুনাহ্‌ করে, তবে আল্লাহ্‌ তার বিচার করবেন; কিন্তু মানুষ যদি মাবুদের বিরুদ্ধে গুনাহ্‌ করে, তবে তার জন্য কে ফরিয়াদ করবে? তবুও তারা পিতার কথায় কান দিত না, কেননা তাদের হত্যা করা মাবুদের অভিপ্রেত ছিল।
{2:26} কিন্তু বালক শামুয়েল উত্তরোত্তর বৃদ্ধি পেয়ে মাবুদের ও মানুষের অনুগ্রহ লাভ করতে থাকলেন।
{2:27} পরে আল্লাহ্‌র এক জন লোক আলীর কাছে এসে বললেন, মাবুদ এই কথা বলেন, যে সময়ে তোমার পিতার কুল মিসরে ফেরাউন-কুলের অধীন ছিল, তখন আমি না প্রত্যক্ষরূপে তাদের দর্শন দিয়েছিলাম?
{2:28} আমার ইমাম হবার জন্য, আমার কোরবানগাহ্‌র উপরে কোরবানী করতে ও ধূপ জ্বালাবার জন্য, আমার সাক্ষাতে এফোদ পরবার জন্য আমি না ইসরাইলের সমস্ত বংশ থেকে তাকে মনোনীত করেছিলাম? আর বনি-ইসরাইলদের অগ্নিকৃত সমস্ত উপহার না তোমার পিতৃকুলকে দিয়েছিলাম?
{2:29} অতএব আমি আমার নিবাসে যা কোরবানী করতে হুকুম করেছি, আমার সেই কোরবানী ও নৈবেদ্যের উপরে তোমরা কেন পদাঘাত করছো? এবং আমার লোক ইসরাইলের সমস্ত কোরবানীর অগ্রিমাংশ দ্বারা যাতে তোমরা হৃষ্টপুষ্ট হও, এই আশায় তুমি কেন আমার চেয়ে তোমার পুত্রদেরকে বেশি গৌরবান্বিত করছো? অতএব ইসরাইলের আল্লাহ্‌ মাবুদ বলেন,
{2:30} আমি নিশ্চয় বলেছিলাম; তোমার কুল ও তোমার পিতৃকুল যুগে যুগে আমার সম্মুখে গমনাগমন করবে, কিন্তু এখন মাবুদ বলেন, তা আমার কাছ থেকে দূরে থাকুক। কেননা যারা আমাকে গৌরবান্বিত করে, তাদেরকে আমি গৌরবান্বিত করবো; কিন্তু যারা আমাকে তুচ্ছ করে, তারা তুচ্ছতর হবে।
{2:31} দেখ এমন সময় আসছে, যে সময়ে আমি তোমার বাহু ও তোমার পিতৃকুলের বাহু কেটে ফেলব, তোমার কুলে একটি বৃদ্ধও থাকবে না।
{2:32} আর আল্লাহ্‌ ইসরাইলকে যে সমস্ত মঙ্গল দেবেন, তাতে তুমি আমার নিবাসের সঙ্কট দেখবে এবং তোমার কুলে কেউ কখনও বৃদ্ধকাল পর্যন্ত জীবিত থাকবে না।
{2:33} আর আমি আমার কোরবানগাহ্‌ থেকে তোমার যে লোককে ছেঁটে না ফেলব, সে তোমার চোখের ক্ষয় ও প্রাণের ব্যথা জন্মাবার জন্য থাকবে এবং তোমার কুলে উৎপন্ন সমস্ত লোক যৌবনাবস্থায় মারা যাবে।
{2:34} আর তোমার দুই পুত্র, হফ্‌নি ও পীনহসের উপরে যা ঘটবে, তা তোমার জন্য চিহ্ন হবে; তারা দু’জন এক দিনে মারা যাবে।
{2:35} আর আমি আমার জন্য এক জন বিশ্বস্ত ইমামকে উৎপন্ন করবো, সে আমার অন্তর ও আমার মনের মত কাজ করবে; আর আমি তার একটি স্থায়ী কুল প্রতিষ্ঠিত করবো; সে নিয়মিতভাবে আমার অভিষিক্ত ব্যক্তির সম্মুখে আসা যাওয়া করবে।
{2:36} আর তোমার কুলের মধ্যে অবশিষ্ট প্রত্যেক জন একটি রূপার মুদ্রা ও এক খণ্ড রুটির জন্য তার কাছে ভূমিতে উবুড় হয়ে সালাম করতে আসবে, আর বলবে, আরজ করি, আমি যাতে এক খণ্ড রুটি খেতে পাই, সেজন্য একটি ইমামের পদে আমাকে নিযুক্ত করুন।
{i3:1} হযরত শামুয়েলের প্রতি মাবুদের আহ্বান
{3:1} আর বালক শামুয়েল আলীর সম্মুখে মাবুদের পরিচর্যা করতেন। আর সেই সময়ে মাবুদের কালাম দুর্লভ ছিল, যখন তখন দর্শন পাওয়া যেত না।
{3:2} আর সেই সময়ে ক্ষীণদৃষ্টি হওয়াতে আলী আর দেখতে পেতেন না। এক দিন আলী নিজের জায়গায় শুয়ে আছেন,
{3:3} আল্লাহ্‌র প্রদীপ নিভে যায় নি এবং আল্লাহ্‌র সিন্দুক যে স্থানে ছিল, শামুয়েল সেই স্থানে অর্থাৎ মাবুদের গৃহের মধ্যে শুয়ে আছেন;
{3:4} এমন সময়ে মাবুদ শামুয়েলকে ডাকলেন; আর তিনি জবাবে বললেন, এই যে আমি।
{3:5} পরে তিনি আলীর কাছে দৌড়ে গিয়ে বললেন, এই যে আমি; আপনি তো আমাকে ডেকেছেন। তিনি বললেন, আমি ডাকি নি, তুমি ফিরে গিয়ে শুয়ে থাক। তখন তিনি গিয়ে শুয়ে রইলেন।
{3:6} পরে মাবুদ পুনর্বার ডাকলেন, শামুয়েল; তাতে শামুয়েল উঠে আলীর কাছে গিয়ে বললেন, এই যে আমি; আপনি তো আমাকে ডেকেছেন। তিনি জবাবে বললেন, বৎস, আমি ডাকি নি, তুমি ফিরে গিয়ে শুয়ে থাক।
{3:7} তখনও শামুয়েল মাবুদের পরিচয় পান নি এবং তাঁর কাছে মাবুদের কালামও প্রকাশিত হয় নি।
{3:8} পরে মাবুদ তৃতীয়বার শামুয়েলকে ডাকলেন; তাতে তিনি উঠে আলীর কাছে গিয়ে বললেন, এই যে আমি; আপনি তো আমাকে ডেকেছেন। তখন আলী বুঝলেন, মাবুদই বালকটিকে ডাকছেন।
{3:9} অতএব আলী শামুয়েলকে বললেন, তুমি গিয়ে শুয়ে থাক; যদি তিনি আবার তোমাকে ডাকেন, তবে বলো, হে মাবুদ, বলুন, আপনার গোলাম শুনছে। তখন শামুয়েল গিয়ে নিজের জায়গায় শুয়ে রইলেন।
{3:10} পরে মাবুদ এসে দাঁড়ালেন এবং অন্য অন্যবারের মত ডেকে বললেন, শামুয়েল, শামুয়েল; আর শামুয়েল জবাবে বললেন, বলুন, আপনার গোলাম শুনছে।
{3:11} তখন মাবুদ শমুয়েলকে বললেন, দেখ, আমি ইসরাইলের মধ্যে একটি কাজ করবো, তা যে শুনবে তার দুই কান শিহরিত হয়ে উঠবে।
{3:12} আমি আলীর কুলের বিষয়ে যা যা বলেছি, সেসব সেদিন তার বিরুদ্ধে প্রথম থেকে শেষ পর্যন্ত সফল করবো।
{3:13} বস্তুত আমি তাকে বলেছি, সে যে অপরাধ জানে, সেই অপরাধের জন্য আমি যুগানুক্রমে তার কুলকে দণ্ড দেব; কেননা তার পুত্রেরা নিজেদের শাপগ্রস্ত করছে, তবুও সে তাদেরকে নিবৃত্ত করে নি।
{3:14} অতএব আলীর কুলের বিষয়ে আমি এই শপথ করেছি যে, আলীর কুলের অপরাধ কোরবানী বা নৈবেদ্য দ্বারা কখনই দূর করা যাবে না।
{3:15} শামুয়েল প্রভাত পর্যন্ত শুয়ে রইলেন, পরে মাবুদের গৃহের দ্বার মুক্ত করলেন, কিন্তু শামুয়েল আলীকে ঐ দর্শনের বিষয় জানাতে তাঁর সাহস হল না।
{3:16} পরে আলী শামুয়েলকে ডেকে, বললেন, হে আমার সন্তান, শামুয়েল! তিনি জবাব দিলেন, এই যে আমি।
{3:17} আলী জিজ্ঞাসা করলেন, তিনি তোমাকে কি কথা বললেন? আরজ করি, আমার কাছ থেকে তা গোপন করো না; আল্লাহ্‌ যে যে কথা তোমাকে বলেছেন, তার কোন কথা যদি আমার কাছে গোপন কর, তবে তিনি তোমাকে অমুক ও তার চেয়েও বেশি দণ্ড দিন।
{3:18} তখন শামুয়েল তাঁকে সেসব কথা বললেন, কিছুই গোপন করলেন না। তখন আলী বললেন, তিনি মাবুদ; তাঁর দৃষ্টিতে যা ভাল মনে হয়, তা-ই করুন।
{3:19} পরে শামুয়েল বেড়ে উঠতে লাগলেন এবং মাবুদ তাঁর সহবর্তী ছিলেন, তাঁর কোন কথা বিফল হতে দিতেন না।
{3:20} তাতে দান থেকে বের্‌-শেবা পর্যন্ত সমস্ত ইসরাইল জানতে পারলো যে, শামুয়েল মাবুদের নবী হবার জন্য বিশ্বাসের পাত্র হয়েছেন।
{3:21} আর মাবুদ শীলোতে পুনরায় দর্শন দিলেন, কেননা মাবুদ শীলোতে শামুয়েলের কাছে মাবুদের কালাম দ্বারা নিজেকে প্রকাশ করতেন। আর সমস্ত ইসরাইলের কাছে শামুয়েলের বাণী উপস্থিত হত।
{i4:1} শরীয়ত সিন্দুক ফিলিস্তিনীদের হস্তগত
{4:1} পরে ইসরাইল যুদ্ধ করার জন্য ফিলিস্তিনীদের বিরুদ্ধে বের হয়ে এবন্‌-এষরে শিবির স্থাপন করলো এবং ফিলিস্তিনীরা অফেকে শিবির স্থাপন করলো।
{4:2} আর ফিলিস্তিনীরা ইসরাইলের বিরুদ্ধে সৈন্য সজ্জিত করলো; যখন যুদ্ধ বেঁধে গেল তখন ইসরাইল ফিলিস্তিনীদের সম্মুখে আহত হল; তারা ঐ যুদ্ধক্ষেত্রে সৈন্যশ্রেণীর অনুমান চার হাজার লোককে হত্যা করলো।
{4:3} পরে লোকেরা শিবিরে প্রবেশ করলে ইসরাইলের প্রাচীনবর্গরা বললেন, মাবুদ আজ ফিলিস্তিনীদের সম্মুখে আমাদের কেন আঘাত করলেন? এসো, আমরা শীলো থেকে আমাদের কাছে মাবুদের শরীয়ত-সিন্দুক আনাই, যেন তা আমাদের মধ্যে এসে দুশমনদের হাত থেকে আমাদের উদ্ধার করে।
{4:4} অতএব লোকেরা শীলোতে দূত পাঠিয়ে বাহিনীগণের মাবুদ, যিনি কারুবীদ্বয়ে আসীন, তাঁর শরীয়ত-সিন্দুক সেখান থেকে আনাল। তখন আলীর দুই পুত্র, হফ্‌নি ও পীনহস, সেই স্থানে আল্লাহ্‌র নিয়ম-সিন্দুকের সঙ্গে ছিল।
{4:5} পরে মাবুদের শরীয়ত-সিন্দুক শিবিরে উপস্থিত হলে সমস্ত ইসরাইল এমন মহা-সিংহনাদ করে উঠলো যে, দুনিয়া কাঁপতে লাগল।
{4:6} তখন ফিলিস্তিনীরা ঐ সিংহনাদের ধ্বনি শুনে জিজ্ঞাসা করলো, ইবরানীদের শিবিরে মহাসিংহনাদের ঐ ধ্বনি হচ্ছে কেন? পরে তারা বুঝল, মাবুদের শরীয়ত-সিন্দুক শিবিরে এসেছে।
{4:7} তখন ফিলিস্তিনীরা ভয় পেয়ে বললো, শিবিরে আল্লাহ্‌ এসেছেন। আরও বললো, হায়, হায়, এর আগে তো কখনও এমন হয় নি।
{4:8} হায়, হায়, এই পরাক্রমী দেবতাদের হাত থেকে আমাদের কে উদ্ধার করবে? এঁরা সেই দেবতা, যাঁরা মরুভূমিতে নানা রকম আঘাতে মিসরীয়দের হত্যা করেছিলেন।
{4:9} হে ফিলিস্তিনীরা, বলবান হও, পুরুষত্ব দেখাও; ঐ ইবরানীরা যেমন তোমাদের গোলাম হল, তেমনি তোমরা যেন ওদের গোলাম না হও; পুরুষত্ব দেখাও, যুদ্ধ কর।
{4:10} তখন ফিলিস্তিনীরা যুদ্ধ করলো এবং ইসরাইল আহত হয়ে প্রত্যেকে যার যার তাঁবুতে পালিয়ে গেল। আর মহাসংহার হল, কেননা ইসরাইলের মধ্যে ত্রিশ হাজার পদাতিক মারা পড়লো।
{4:11} আর আল্লাহ্‌র সিন্দুক দুশমনদের হস্তগত হল এবং আলীর দুই পুত্র, হফ্‌নি ও পীনহস্‌ মারা পড়লো।
{i4:12} ইমাম আলীর মৃত্যু
{4:12} তখন বিন্‌ইয়ামীনীয় এক জন লোক সৈন্যশ্রেণী থেকে দৌড়ে গিয়ে সেই দিনে শীলোতে উপস্থিত হল; তার কাপড় ছেঁড়া ও মাথায় মাটি ছিল।
{4:13} যখন সে আসছিল, দেখ, পথের পাশে আলী তাঁর আসনে বসে প্রতীক্ষা করছিলেন; কেননা তাঁর অন্তঃকরণ আল্লাহ্‌র সিন্দুকের জন্য থর থর করে কাঁপছিল। পরে সেই লোকটি নগরে উপস্থিত হয়ে ঐ সংবাদ দিলে সমস্ত নগরস্থ লোক কান্নাকাটি করতে লাগল।
{4:14} আর আলী সেই ক্রন্দনের আওয়াজ শুনে জিজ্ঞাসা করলেন, এই কলরবের কারণ কি? তখন সেই লোকটি শীঘ্র এসে আলীকে সংবাদ দিল।
{4:15} ঐ সময়ে আলী আটানব্বই বছর বয়স্ক ছিলেন এবং ক্ষীণদৃষ্টি হওয়াতে দেখতে পেতেন না।
{4:16} সেই ব্যক্তি আলীকে বললো, আমি সৈন্যশ্রেণী থেকে এসেছি, আজই সৈন্যশ্রেণী থেকে পালিয়ে এসেছি। আলী জিজ্ঞাসা করলেন, বৎস, সংবাদ কি?
{4:17} যে সংবাদ এনেছিল, সে জবাবে বললো, ইসরাইল ফিলিস্তিনীদের সম্মুখ থেকে পালিয়ে গেছে, আবার লোকদের মধ্যে মহাসংহার হয়েছে; আবার আপনার দুই পুত্র হফ্‌নি ও পীনহসও মারা গেছে এবং আল্লাহ্‌র সিন্দুক দুশমনদের হস্তগত হয়েছে।
{4:18} তখন সে আল্লাহ্‌র সিন্দুকের নাম করামাত্র আলী দ্বারের পাশের আসন থেকে পিছনে পড়ে গেলেন। এতে তাঁর ঘাড় ভেঙ্গে গেল এবং তিনি মারা গেলেন, কেননা তিনি বৃদ্ধ ও ভারী ছিলেন। তিনি চল্লিশ বছর ইসরাইলের বিচার করেছিলেন।
{4:19} তখন তাঁর পুত্রবধু পীনহসের স্ত্রী গর্ভবতী ছিল, প্রসবকাল সন্নিকট হয়েছিল; আল্লাহ্‌র সিন্দুক শত্রুহস্তগত হয়েছে এবং তার শ্বশুর ও স্বামীর মৃত্যু হয়েছে, এই সংবাদ শুনে সে নত হয়ে প্রসব করলো; কারণ তার প্রসববেদনা হঠাৎ উপস্থিত হয়েছিল।
{4:20} তখন তার মৃত্যুকালে যে স্ত্রী-লোকেরা কাছে দাঁড়িয়েছিল, তারা বললো, ভয় নেই, তুমি তো পুত্র প্রসব করলে। কিন্তু সে কিছুই উত্তর দিল না, কিছুই মনোযোগ করলো না।
{4:21} পরে সে বালকটির নাম ঈখাবোদ (হীনপ্রতাপ) রেখে বললো, ইসরাইল থেকে প্রতাপ গেল; কেননা আল্লাহ্‌র সিন্দুক দুশমনদের হস্তগত হয়েছিল এবং তার শ্বশুরের ও স্বামীর মৃত্যু হয়েছিল।
{4:22} সে বললো, ইসরাইল থেকে প্রতাপ গেল, কারণ আল্লাহ্‌র সিন্দুক দুশমনদের হস্তগত হয়েছে।
{i5:1} ফিলিস্তিনীদের দেশে শরীয়ত-সিন্দুক
{5:1} ফিলিস্তিনীরা আল্লাহ্‌র সিন্দুক নিয়ে এবন্‌-এষর থেকে অস্‌দোদে এনেছিল।
{5:2} পরে ফিলিস্তিনীরা আল্লাহ্‌র সিন্দুক দাগোন দেবতার বাড়িতে নিয়ে গিয়ে দাগোনের পাশে স্থাপন করলো।
{5:3} পরদিন অস্‌দোদের লোকেরা খুব ভোরে উঠে দেখলো মাবুদের সিন্দুকের সম্মুখে দাগোন ভূমিতে উবুড় হয়ে পড়ে আছে; তাতে তারা দাগোনকে তুলে পুনর্বার স্বস্থানে স্থাপন করলো।
{5:4} তার পরের দিনও লোকেরা খুব ভোরে উঠলো এবং দেখলো মাবুদের সিন্দুকের সম্মুখে দাগোন ভূমিতে উবুড় হয়ে পড়ে আছে এবং গোবরাটে দাগোনের মুণ্ড ও দুই হাত ছিন্ন হয়ে পড়ে আছে, কেবল দেহমাত্র অবশিষ্ট আছে।
{5:5} এজন্য দাগোনের পুরোহিত এবং আর যত লোক দাগোনের মন্দিরে প্রবেশ করে, তাদের মধ্যে আজ পর্যন্ত কেউ অস্‌দোদে অবস্থিত দাগোনের গোবরাটে পা দেয় না।
{5:6} আর অস্‌দোদীয়দের উপরে মাবুদের হাত ভারী হল এবং তিনি তাদের সংহার করলেন, অস্‌দোদের ও আশেপাশের লোকদেরকে স্ফোটক দ্বারা আক্রান্ত করলেন।
{5:7} পরে অস্‌দোদীয়েরা এরকম দেখে বললো, ইসরাইলের আল্লাহ্‌র সিন্দুক আমাদের কাছে থাকবে না; কেননা আমাদের উপরে ও আমাদের দেবতা দাগোনের উপরে তাঁর হাত কষ্টদায়ক হয়েছে।
{5:8} অতএব তারা লোক পাঠিয়ে ফিলিস্তিনীদের ভূপালদের তাদের কাছে একত্র করে বললো, ইসরাইলের আল্লাহ্‌র সিন্দুকের বিষয়ে আমাদের কি কর্তব্য? ভূপালেরা বললেন, ইসরাইলের আল্লাহ্‌র সিন্দুক গাতে নিয়ে যাওয়া হোক। তাতে তারা ইসরাইলের আল্লাহ্‌র সিন্দুক সেখানে নিয়ে গেল।
{5:9} তারা নিয়ে যাবার পর ঐ নগরের বিরুদ্ধে মাবুদের হস্তক্ষেপ অত্যন্ত ত্রাসজনক হল এবং তিনি নগরের ছোট কি বড় সমস্ত লোককে আঘাত করলেন, তাদের স্ফোটক হল।
{5:10} পরে তারা আল্লাহ্‌র সিন্দুক ইক্রোণে প্রেরণ করলো। কিন্তু আল্লাহ্‌র সিন্দুক ইক্রোণে উপস্থিত হলে ইক্রোণীয়েরা কান্নাকাটি করে বললো, আমাদের ও আমাদের লোকদের হত্যা করার জন্য ওরা আমাদের কাছে ইসরাইলের আল্লাহ্‌র সিন্দুক এনেছে।
{5:11} পরে তারা লোক পাঠিয়ে ফিলিস্তিনীদের সমস্ত ভূপালকে একত্র করে বললো, ইসরাইলের আল্লাহ্‌র সিন্দুক পাঠিয়ে দিন, তা স্বস্থানে ফিরে যাক, আমাদের ও আমাদের লোকদের হত্যা না করুক। কারণ মহামারীর ভয়ে নগরের সর্বত্র ত্রাস হয়েছিল; সেই স্থানে আল্লাহ্‌র হাত অতিশয় ভারী হয়েছিল;
{5:12} যে লোকেরা মারা পড়লো না, তারা স্ফোটকে আহত হল; আর নগরের আর্তনাদ আসমান পর্যন্ত উঠলো।
{i6:1} শরীয়ত-সিন্দুক ফিরিয়ে দেওয়া
{6:1} মাবুদের সিন্দুক ফিলিস্তিনীদের দেশে সাত মাস থাকলো।
{6:2} পরে ফিলিস্তিনীরা পুরোহিত ও গণকদের ডেকে এনে বললো, মাবুদের সিন্দুকের বিষয়ে আমাদের কি কর্তব্য? বল দেখি, আমরা কি দিয়ে তা স্বস্থানে পাঠিয়ে দেব?
{6:3} তারা বললো, তোমরা যদি ইসরাইলের আল্লাহ্‌র সিন্দুক পাঠিয়ে দাও, তবে খালি পাঠিও না, কোন ভাবে দোষার্থক উপহার তাঁর কাছে পাঠিয়ে দাও; তাতে সুস্থ থাকতে পারবে এবং তোমাদের উপর থেকে তাঁর হাত কেন তোমাদের উপর থেকে সরে যাচ্ছে না, তা জানতে পারবে।
{6:4} তারা জিজ্ঞাসা করলো, দোষার্থক উপহার হিসেবে তাঁর কাছে কি পাঠিয়ে দেবে? তারা বললো, ফিলিস্তিনীদের ভূপালদের সংখ্যা অনুসারে সোনার পাঁচটা স্ফোটক ও সোনার পাঁচটা ইঁদুর দাও, কেননা তোমাদের সকলের ও তোমাদের ভূপালদের উপরে একইরূপ আঘাত পড়েছে।
{6:5} অতএব তোমরা তোমাদের স্ফোটকের মূর্তি ও দেশনাশকারী ইঁদুরের মূর্তি তৈরি কর এবং ইসরাইলের আল্লাহ্‌র গৌরব স্বীকার কর; হয় তো তিনি তোমাদের উপর থেকে, তোমাদের দেবতাদের ও দেশের উপর থেকে, তাঁর হাত লঘু করবেন।
{6:6} আর তোমরা কেন নিজ নিজ অন্তর ভারী করবে? মিসরীয়েরা ও ফেরাউন এভাবে নিজ নিজ অন্তর ভারী করেছিল; তিনি যখন তাদের মধ্যে মহৎ কাজ করলেন, তখন তারা কি লোকদের বিদায় করে চলে যেতে দিল না?
{6:7} অতএব এখন কাঠ দিয়ে একটি নতুন ঘোড়ার গাড়ি তৈরি কর এবং কখনও জোয়াল বহন করে নি, এমন দু’টি দুগ্ধবতী গাভী নিয়ে সেই ঘোড়ার গাড়িতে জুড়ে দাও, কিন্তু তাদের বাচ্চা, তাদের কাছ থেকে ঘরে নিয়ে এসো।
{6:8} আর মাবুদের সিন্দুক নিয়ে সেই ঘোড়ার গাড়ির উপরে রাখ এবং ঐ যে সোনার বস্তুগুলো দোষার্থক উপহার হিসেবে তাঁকে দেবে, তা তাঁর পাশে আধারে রাখ, পরে বিদায় কর, তা যাক।
{6:9} আর দেখো, সিন্দুক যদি নিজের সীমার পথ দিয়ে বৈৎ-শেমশে যায়, তবে তিনিই আমাদের এই মহৎ অমঙ্গল ঘটিয়েছেন; নতুবা জানবো, আমাদেরকে যে হাত আঘাত করেছে সে তাঁর নয়, কিন্তু আমাদের প্রতি আকস্মিক ঘটনা হয়েছে।
{6:10} লোকেরা তা-ই করলো; দুগ্ধবতী দু’টি গাভী নিয়ে ঘোড়ার গাড়িতে জুড়ে দিল ও তাদের বাচ্চা দু’টি ঘরে বন্ধ করে রাখলো।
{6:11} পরে মাবুদের সিন্দুক এবং ঐ সোনার ইঁদুর ও স্ফোটক মূর্তিধারী আধার নিয়ে ঘোড়ার গাড়ির উপরে স্থাপন করলো।
{6:12} আর সেই দুই গাভী বৈৎশেমশের সোজা পথ ধরে, রাজপথ দিয়ে হাম্বারব করতে করতে চললো, ডানে বা বামে ফিরল না। ফিলিস্তিনীদের ভূপালেরাও বৈৎ-শেমশের অঞ্চল পর্যন্ত তাদের পিছনে পিছনে গেলেন।
{6:13} ঐ সময়ে বৈৎ-শেমশ নিবাসীরা উপত্যকাতে গম কাটছিল; তারা চোখ তুলে সিন্দুকটি দেখলো, দেখে খুবই খুশি হল।
{6:14} পরে ঐ ঘোড়ার গাড়ি বৈৎ-শেমশীয় ইউসার ক্ষেতে উপস্থিত হয়ে থেমে র্‌ইল; সেই স্থানে একখানা বড় পাথর ছিল; পরে তারা ঘোড়ার গাড়ির কাঠ কেটে ঐ গাভীগুলোকে পোড়ানো-কোরবানী হিসেবে মাবুদের উদ্দেশে কোরবানী দিল।
{6:15} আর লেবীয়েরা মাবুদের সিন্দুকটি এবং সোনার বস্তুগুলো সহ আধারটি নামিয়ে ঐ পবিত্র পাথরের উপরে রাখল এবং বৈৎ-শেমশের লোকেরা সেই দিনে মাবুদের উদ্দেশে পোড়ানো-কোরবানী ও অন্যান্য কোরবানী দিল।
{6:16} তখন ফিলিস্তিনীদের সেই পাঁচ জন ভূপাল তা দেখে সেই দিনে ইক্রোণে ফিরে গেলেন।
{6:17} ফিলিস্তিনীরা মাবুদের উদ্দেশে দোষার্থক উপহার হিসেবে এই এই সোনার স্ফোটক উৎসর্গ করেছিল, অস্‌দোদের জন্য একটি, গাজার জন্য একটি, অস্কিলোনের জন্য একটি, গাতের জন্য একটি ও ইক্রোণের জন্য একটি।
{6:18} এছাড়া প্রাচীরবেষ্টিত নগর হোক, কিংবা পল্লীগ্রাম হোক, পাঁচ জন ভূপালের অধীন ফিলিস্তিনীদের যত নগর ছিল, তত সোনার ইঁদুর তারা পাঠিয়েছিল। মাবুদের সিন্দুক যার উপরে স্থাপিত হয়েছিল, সেই বড় পাথর সাক্ষী, তা বৈৎ-শেমশীয় ইউসার ক্ষেতে আজ পর্যন্ত বিদ্যমান আছে।
{i6:19} কিরিয়ৎ-যিয়ারীমে শরীয়ত-সিন্দুক
{6:19} পরে তিনি বৈৎ-শেমশের লোকদের মধ্যে অনেককে আক্রমণ করলেন, কারণ তারা মাবুদের সিন্দুকে দৃষ্টিপাত করেছিল, ফলত তিনি পঞ্চাশ হাজার লোকের মধ্যে সত্তরজনকে আঘাত করে মেরে ফেললেন এবং তাতে লোকেরা মাতম করলো, কেননা মাবুদ মহা আঘাতে লোকদের আক্রমণ করেছিলেন।
{6:20} আর বৈৎ-শেমশের লোকেরা বললো, মাবুদের সাক্ষাতে, এই পবিত্র আল্লাহ্‌র সাক্ষাতে, কে দাঁড়াতে পারে? আর তিনি আমাদের কাছ থেকে কার কাছে যাবেন?
{6:21} পরে তারা কিরিয়ৎ-যিয়ারীম-নিবাসীদের কাছে দূত পাঠিয়ে বললো, ফিলিস্তিনীরা মাবুদের সিন্দুক ফিরিয়ে দিয়েছে, তোমরা নেমে এসো, তোমাদের কাছে তা তুলে নিয়ে যাও।
{7:1} তাতে কিরিয়ৎ-যিয়ারীমের লোকেরা এসে মাবুদের সিন্দুক তুলে নিয়ে গিয়ে পর্বতস্থিত অবীনাদবের বাড়িতে রাখল এবং মাবুদের সিন্দুক রক্ষার্থে তার পুত্র ইলিয়াসরকে পবিত্র করলো।
{i7:2} ফিলিস্তিনীদের হাত থেকে ইসরাইলদের উদ্ধার
{7:2} মাবুদের সিন্দুক কিরিয়ৎ-যিয়ারীমে স্থাপন করার পর অনেক দিন কেটে গেল, বিশ বছর গেল, আর সমস্ত ইসরাইল-কুল মাবুদের পিছনে মাতম করতে লাগল।
{i7:3} কাজী হিসেবে হযরত শামুয়েলের কাজ
{7:3} তাতে শামুয়েল সমস্ত ইসরাইল-কুলকে বললেন, তোমরা যদি সর্বান্তঃকরণে মাবুদের কাছে ফিরে এসো, তবে তোমাদের মধ্য থেকে বিজাতীয় দেবতা ও অষ্টারোৎ দেবীদেরকে দূর কর ও মাবুদের দিকে নিজ নিজ অন্তঃকরণ সুস্থির কর, কেবল তাঁরই সেবা কর; তা হলে তিনি ফিলিস্তিনীদের হাত থেকে তোমাদের উদ্ধার করবেন।
{7:4} তখন বনি-ইসরাইল বাল দেবতা ও অষ্টারোৎ দেবীদেরকে দূর করে কেবল মাবুদের সেবা করতে লাগল।
{7:5} পরে শামুয়েল বললেন, তোমরা সমস্ত ইসরাইলকে মিস্‌পাতে একত্র কর; আমি তোমাদের জন্য মাবুদের কাছে মুনাজাত করবো।
{7:6} তাতে তারা মিস্‌পাতে একত্র হয়ে পানি তুলে মাবুদের সম্মুখে ঢাললো এবং সেই দিন রোজা করে সেখানে বললো, আমরা মাবুদের বিরুদ্ধে গুনাহ্‌ করেছি। আর শামুয়েল মিস্‌পাতে বনি-ইসরাইলদের বিচার করতে লাগলেন।
{7:7} পরে ফিলিস্তিনীরা যখন শুনতে পেল যে, বনি-ইসরাইল মিস্‌পাতে একত্র হয়েছে, তখন ফিলিস্তিনীদের ভূপালেরা ইসরাইলের বিরুদ্ধে উঠে আসলেন; তা শুনে বনি-ইসরাইল ফিলিস্তিনীদের দরুন ভয় পেল।
{7:8} আর বনি-ইসরাইলরা শামুয়েলকে বললো, আমাদের আল্লাহ্‌ মাবুদ ফিলিস্তিনীদের হাত থেকে যেন আমাদের নিস্তার করেন, এজন্য আপনি তাঁর কাছে আমাদের জন্য ফরিয়াদ জানাতে বিরত হবেন না।
{7:9} তখন শামুয়েল দুগ্ধপোষ্য একটি ভেড়ার বাচ্চা নিয়ে মাবুদের উদ্দেশে সর্বাঙ্গ পোড়ানো-কোরবানী করলেন এবং শামুয়েল ইসরাইলের জন্য মাবুদকে ডাকলেন; আর মাবুদ তাঁকে উত্তর দিলেন।
{7:10} যে সময়ে শামুয়েল ঐ পোড়ানো-কোরবানী করছিলেন, তখন ফিলিস্তিনীরা ইসরাইলের সঙ্গে যুদ্ধ করার জন্য নিকটবর্তী হল। কিন্তু ঐ দিনে মাবুদ ফিলিস্তিনীদের উপরে মহা-বজ্রনাদে গর্জন করে তাদেরকে ব্যাকুল করে তুললেন; তাতে তারা ইসরাইলের সম্মুখে আহত হল।
{7:11} আর ইসরাইল লোকেরা মিস্‌পা থেকে বের হয়ে ফিলিস্তিনীদের পিছনে পিছনে তাড়া করে বৈৎ-করের নিচে পর্যন্ত তাদের আক্রমণ করলো।
{7:12} তখন শামুয়েল একটি পাথর নিয়ে মিস্‌পার ও শেনের মধ্যস্থানে স্থাপন করলেন এবং এই পর্যন্ত মাবুদ আমাদের সাহায্য করেছেন, এই কথা বলে তার নাম এবন্‌-এষর [সাহায্যের পাথর] রাখলেন।
{7:13} এই-ভাবে ফিলিস্তিনীরা নত হল এবং ইসরাইলের অঞ্চলে আর এলো না। আর শামুয়েলের সমস্ত জীবনকালে মাবুদের হাত ফিলিস্তিনীদের বিরুদ্ধে ছিল।
{7:14} আর ফিলিস্তিনীরা ইসরাইল থেকে যে সমস্ত নগর হরণ করেছিল, ইক্রোণ থেকে গাৎ পর্যন্ত, সেসব পুনর্বার ইসরাইলের হাতে ফিরে এল; এবং ইসরাইল সেসব অঞ্চল ফিলিস্তিনীদের হাত থেকে উদ্ধার করলো। আর আমোরীয়দের সঙ্গে ইসরাইলের সন্ধি স্থাপিত হল।
{7:15} শামুয়েল সারা জীবন ধরে ইসরাইলের বিচার করলেন।
{7:16} তিনি প্রতি বছর বেথেল, গিল্‌গল ও মিস্‌পাতে পরিভ্রমণ করে সেসব স্থানে ইসরাইলের বিচার করতেন।
{7:17} পরে তিনি রামাতে ফিরে আসতেন, কেননা সেই স্থানে তাঁর বাড়ি ছিল এবং সেই স্থানে তিনি ইসরাইলের বিচার করতেন; আর তিনি সেই স্থানে মাবুদের উদ্দেশে একটি কোরবানগাহ্‌ তৈরি করেন।
{i8:1} বনি-ইসরাইলরা বাদশাহ্‌ চায়
{8:1} পরে শামুয়েল যখন বৃদ্ধ হলেন, তখন তাঁর পুত্রদেরকে বিচারকর্তা করে ইসরাইলের উপরে নিযুক্ত করলেন।
{8:2} তাঁর জ্যেষ্ঠ পুত্রের নাম যোয়েল, দ্বিতীয় পুত্রের নাম অবিয়; তারা বের্‌-শেবাতে বিচার করতো।
{8:3} কিন্তু তাঁর পুত্রেরা তাঁর পথে চলতো না; তারা ধনলোভে বিপথে গেল, ঘুষ গ্রহণ করতো ও অন্যায় বিচার করতো।
{8:4} অতএব ইসরাইলের সমস্ত প্রাচীনবর্গ একত্র হয়ে রামাতে শামুয়েলের কাছে আসলেন;
{8:5} আর তাঁকে বললেন, দেখুন, আপনি বৃদ্ধ হয়েছেন এবং আপনার পুত্রেরা আপনার পথে চলে না; এখন অন্য সকল জাতির মত আমাদের বিচার করতে আপনি আমাদের উপরে এক জন বাদশাহ্‌ নিযুক্ত করুন।
{8:6} কিন্তু ‘আমাদের বিচার করতে আমাদের এক জন বাদশাহ্‌ দিন;’ তাঁদের এই কথা শামুয়েলের ভাল মনে হল না; তাতে শামুয়েল মাবুদের কাছে মুনাজাত করলেন।
{8:7} তখন মাবুদ শামুয়েলকে বললেন, এই লোকেরা তোমার কাছে যা যা বলছে, সেসব বিষয়ে তাদের কথায় কান দাও; কেননা তারা তোমাকে অগ্রাহ্য করলো, এমন নয়, আমাকেই অগ্রাহ্য করলো, যেন আমি তাদের উপরে রাজত্ব না করি।
{8:8} যেদিন মিসর থেকে আমি তাদেরকে বের করে এনেছিলাম, সেদিন থেকে আজ পর্যন্ত তারা যেমন ব্যবহার করে আসছে, অন্য দেবতাদের সেবা করার জন্য আমাকে ত্যাগ করে আসছে, তেমন ব্যবহার তোমার প্রতিও করছে।
{8:9} এখন তাদের কথায় কান দাও; কিন্তু তাদের বিপক্ষে দৃঢ়ভাবে সাক্ষ্য দাও এবং তাদের উপরে যে রাজত্ব করবে, সেই বাদশাহ্‌র নিয়ম তাদেরকে জানাও।
{8:10} পরে যে লোকেরা শামুয়েলের কাছে বাদশাহ্‌ চেয়েছিল তাদের কাছে তিনি মাবুদের ঐ সমস্ত কথা বললেন।
{8:11} আরও বললেন, তোমাদের উপরে রাজত্বকারী বাদশাহ্‌র এরকম নিয়ম হবে; তিনি তোমাদের পুত্রদের নিয়ে তাঁর রথ ও ঘোড়ার উপরে নিযুক্ত করবেন এবং তারা তাঁর রথের আগে আগে দৌড়াবে।
{8:12} আর তিনি তাদেরকে তাঁর সহস্রপতি ও পঞ্চাশপতি নিযুক্ত করবেন এবং কাউকে কাউকে তাঁর ভূমি চাষ ও শস্য কাটতে এবং যুদ্ধের অস্ত্র ও রথের সাজসরঞ্জাম তৈরি করতে নিযুক্ত করবেন।
{8:13} আর তিনি তোমাদের কন্যাদের নিয়ে সুগন্ধি দ্রব্য প্রস্তুতকারিণী, পাচিকা ও রুটি প্রস্তুতকারিণীর পদে নিযুক্ত করবেন।
{8:14} আর তিনি তোমাদের উৎকৃষ্ট শস্যক্ষেত, আঙ্গুর-ক্ষেত ও সমস্ত জলপাই গাছ নিয়ে তাঁর গোলামদেরকে দেবেন।
{8:15} আর তোমাদের শস্যের ও আঙ্গুরের দশ ভাগের এক ভাগ নিয়ে তাঁর কর্মচারী ও গোলামদের দেবেন।
{8:16} আর তিনি তোমাদের গোলাম বাঁদী ও তোমাদের সেরা যুবকদের ও তোমাদের সমস্ত গাধা নিয়ে তাঁর নিজের কাজে নিযুক্ত করবেন।
{8:17} তিনি তোমাদের ভেড়াগুলোর দশ ভাগের এক ভাগ নেবেন ও তোমরা তাঁর গোলাম হবে।
{8:18} সেদিন তোমরা তোমাদের মনোনীত বাদশাহ্‌ দরুন কান্নাকাটি করবে; কিন্তু মাবুদ সেদিন তোমাদের কোন উত্তর দেবেন না।
{8:19} তবুও লোকেরা শামুয়েলের কথা শুনতে অস্বীকার করে বললো, না, আমাদের এক জন বাদশাহ্‌ চাই;
{8:20} তাতে আমরাও অন্য সকল জাতির সমান হব এবং আমাদের বাদশাহ্‌ আমাদের বিচার করবেন ও আমাদের অগ্রগামী হয়ে যুদ্ধ করবেন।
{8:21} তখন শামুয়েল লোকদের সমস্ত কথা শুনে মাবুদের কাছে তা নিবেদন করলেন।
{8:22} তাতে মাবুদ শামুয়েলকে বললেন, তুমি তাদের কথা শোন, তাদের জন্য এক জন বাদশাহ্‌ নিযুক্ত কর। পরে শামুয়েল বনি-ইসরাইলদের বললেন, তোমরা প্রত্যেকে নিজ নিজ নগরে যাও।
{i9:1} বাদশাহ্‌র পদে তালুতকে বেছে নেওয়া
{9:1} আর বিন্‌ইয়ামীন-বংশীয় এক জন লোক ছিলেন, তাঁর নাম কীশ। তিনি অবীয়েলের পুত্র, ইনি সরোরের পুত্র, ইনি বখোরতের পুত্র, ইনি অফিহের পুত্র। কীশ এক জন বিন্‌ইয়ামীনীয় বলবান বীর ছিলেন।
{9:2} আর তালুত নামে তাঁর এক জন পুত্র ছিলেন; তিনি সুন্দর যুবা পুরুষ; বনি-ইসরাইলদের মধ্যে তার চেয়ে সুন্দর কোন পুরুষ ছিল না এবং তিনি অন্য সমস্ত লোক থেকে প্রায় এক ফুট লম্বা ছিলেন।
{9:3} একদিন তালুতের পিতা কীশের গাধীগুলো হারিয়ে গেল, তাতে কীশ তাঁর পুত্র তালুতকে বললেন, তুমি এক জন ভৃত্য সঙ্গে নাও, উঠ, গাধীগুলোর খোঁজ করতে যাও।
{9:4} তাতে তিনি পর্বতময় আফরাহীম প্রদেশে ভ্রমণ করে শালিশা প্রদেশে দিয়ে গমন করলেন; কিন্তু তারা তাদের খুঁজে পেলেন না। পরে তারা শালীম প্রদেশ দিয়ে গেল; সেখানেও নেই। পরে তিনি বিন্‌ইয়ামীনীয়দের দেশে গেল, কিন্তু তারা সেখানেও গাধীগুলোকে পেলেন না।
{9:5} পরে সূফ প্রদেশে উপস্থিত হলে তালুত তাঁর সঙ্গী ভৃত্যটিকে বললেন, এসো, আমরা ফিরে যাই; কি জানি আমার পিতা গাধীগুলোর ভাবনা ছেড়ে দিয়ে আমাদের জন্য দুশ্চিন্তা করবেন।
{9:6} সে তাঁকে বললো, দেখুন, এই নগরে আল্লাহ্‌র এক জন ব্যক্তি আছেন; তিনি অতি সম্মানিত; তিনি যা যা বলেন, সকলই সিদ্ধ হয়; চলুন, আমরা এখন সেই স্থানে যাই; হয়তো তিনি আমাদের গন্তব্য পথ বলে দিতে পারবেন।
{9:7} তখন তালুত তাঁর ভৃত্যকে বললেন, কিন্তু দেখ, যদি আমরা যাই, তবে সেই ব্যক্তির কাছে কি নিয়ে যাব? আমাদের থলির মধ্যে যে খাদ্য ছিল তা শেষ হয়েছে; আল্লাহ্‌র লোকের কাছে নিয়ে যাবার জন্য আমাদের কাছে কোন উপহার নেই; আমাদের কাছে কি আছে?
{9:8} তখন ভৃত্যটি তালুতকে জবাবে বললো, দেখুন, আমার হাতে এক শেকলের চার ভাগের এক ভাগ রূপা আছে; আমি আল্লাহ্‌র লোককে এ-ই দেব, আর তিনি আমাদেরকে পথ বলে দেবেন।
{9:9} (আগেকার দিনে ইসরাইলের মধ্যে আল্লাহ্‌র কাছে জিজ্ঞাসা করার জন্য যেতে হলে লোকে এরকম বলতো, চল, আমরা দর্শকের কাছে যাই; কেননা সম্প্রতি যাঁকে নবী বলা যায়, আগেকার দিনে তাকে দর্শক বলা হত।)
{9:10} তখন তালুত তাঁর ভৃত্যটিকে বললেন, ভালই বললে; চল আমরা যাই। আর আল্লাহ্‌র লোক যেখানে ছিলেন তাঁরা সেই নগরে গেলেন।
{9:11} যখন তাঁরা পাহাড়ী পথ বেয়ে নগরের দিকে উঠছিলেন; তখন পানি তুলবার জন্য কয়েক জন যুবতী মেয়ে বাইরে এসেছিল, তাঁরা তাদের দেখে জিজ্ঞাসা করলেন, দর্শক কি এই স্থানে আছেন?
{9:12} তারা তাঁদের জবাবে বললো, হ্যাঁ, আছেন; দেখ তিনি তোমাদের সম্মুখে আছেন; শীঘ্র এখনই যাও, তিনি আজ নগরে এসেছেন, কারণ ঐ উচ্চস্থলীতে আজ লোকদের একটি কোরবানীর অনুষ্ঠান হবে।
{9:13} তোমরা নগরের মধ্যে প্রবেশ করবামাত্র, তিনি উচ্চস্থলীতে আহার করতে যাবার আগে, তাঁর দেখা পাবে; কেননা তিনি যতক্ষণ উপস্থিত না হবেন, ততক্ষণ লোকেরা ভোজন করবে না, কারণ তিনি কোরবানীর দ্রব্যে দোয়া করেন, পরে দাওয়াত পাওয়া লোকেরা ভোজন করে; অতএব তোমরা এখন গিয়ে উঠ; এই সময়ে তাঁর দেখা পাবে।
{9:14} তখন তাঁরা নগরে উঠলেন; তাঁরা নগরের মধ্যে উপস্থিত হলে দেখ, শামুয়েল উচ্চস্থলীতে যাবার জন্য বের হয়ে তাঁদের সম্মুখে উপস্থিত হলেন।
{9:15} আর তালুতের উপস্থিত হবার আগের দিন মাবুদ শামুয়েলের কাছে প্রকাশ করেছিলেন,
{9:16} আগামীকাল এমন সময়ে আমি বিন্‌ইয়ামীন প্রদেশ থেকে এক জন লোককে তোমার কাছে প্রেরণ করবো; তুমি তাকে আমার লোক ইসরাইলের নায়ক করার জন্য অভিষেক করবে; আর সে ফিলিস্তিনীদের হাত থেকে আমার লোকদের নিস্তার করবে; কেননা আমার লোকদের কান্না আমার কর্ণগোচর হওয়াতে আমি তাদের প্রতি দৃষ্টিপাত করলাম।
{9:17} পরে শামুয়েল তালুতকে দেখলে মাবুদ তাঁকে বললেন, দেখ, এই সেই ব্যক্তি, যার বিষয়ে আমি তোমার কাছে বলেছিলাম, সেই আমার লোকদের উপরে কর্তৃত্ব করবে।
{9:18} তখন তালুত ফটকে শামুয়েলের কাছে উপস্থিত হয়ে জিজ্ঞাসা করলেন, আরজ করি, দর্শকের বাড়ি কোথায়, আমাকে বলে দিন।
{9:19} তখন শামুয়েল তালুতকে উত্তর করলেন, আমিই দর্শক, আমার সম্মুখবর্তী হয়ে উচ্চস্থলীতে চল; কেননা আজ তোমরা আমার সঙ্গে ভোজন করবে; সকালে আমি তোমাকে বিদায় করবো এবং তোমার মনের সমস্ত কথা তোমাকে জানাবো।
{9:20} আর আজ তিন দিন হল, তোমার যেসব গাধী হারিয়েছে, তাদের জন্য চিন্তিত হয়ো না; সেসব পাওয়া গেছে। আর ইসরাইলের সমস্ত বাঞ্ছনীয় দ্রব্য কার? সেই সমস্ত কি তোমার এবং তোমার সমস্ত পিতৃকুলের নয়?
{9:21} তালুত জবাবে বললেন, আমি কি ইসরাইল-বংশগুলোর মধ্যে ক্ষুদ্রতম বিন্‌ইয়ামীন-বংশীয় নই? আবার বিন্‌ইয়ামীন-বংশের মধ্যে আমার গোষ্ঠী কি সবচেয়ে ক্ষুদ্র নয়? তবে আপনি আমাকে কেন এই রকম কথা বলেন?
{9:22} পরে শামুয়েল তালুত ও তাঁর ভৃত্যকে নিয়ে খাবার বাড়িতে গেলেন, অনুমান ত্রিশ জন দাওয়াত পাওয়া লোকদের মধ্যে তাঁদেরকে উত্তম স্থানে বসালেন।
{9:23} পরে শামুয়েল পাচককে বললেন, আমি যে অংশ তোমাকে দিয়ে তোমার কাছ রাখতে বলেছিলাম, তা নিয়ে এসো।
{9:24} তাতে পাচক ঊরু ও তার উপরে যা ছিল তা এনে তালুতের সম্মুখে রাখল। আর শামুয়েল বললেন, দেখ, এটি তোমার জন্য রাখা হয়েছিল; তুমি এটি তোমার সম্মুখে রাখ, ভোজন কর; কেননা নির্দিষ্ট সময়ের অপেক্ষাতে এটি তোমার জন্য রাখা গেছে, আমি বলেছিলাম যে, আমি লোকদের দাওয়াত করেছি। তাতে সেদিন তালুত শামুয়েলের সঙ্গে আহার করলেন।
{9:25} পরে তাঁরা উচ্চস্থলী থেকে নগরে নেমে গেলে শামুয়েল বাড়ির ছাদের উপরে তালুতের সঙ্গে কথাবার্তা বললেন।
{9:26} পরে তাঁরা প্রভাতে উঠলেন, আর আলো ফুটে উঠলে শামুয়েল বাড়ির ছাদের উপরে তালুতকে ডেকে বললেন, উঠ, আমি তোমাকে বিদায় করি। তখন তালুত উঠলেন, আর তিনি ও শামুয়েল দু’জন বাইরে গেলেন।
{9:27} পরে তাঁরা নেমে নগরের প্রান্তভাগ দিয়ে যাচ্ছিলেন, এমন সময়ে শামুয়েল তালুতকে বললেন, তোমার ভৃত্যটিকে আগে যেতে বল, কিন্তু তুমি কিছুকাল দাঁড়াও, আমি তোমাকে আল্লাহ্‌র কালাম শুনাই। তাতে তাঁর ভৃত্য এগিয়ে গেল।
{i10:1} বাদশাহ্‌ হিসেবে তালুতের অভিষেক
{10:1} আর শামুয়েল তেলের শিশি নিয়ে তাঁর মাথায় ঢেলে তাঁকে চুম্বন করে বললেন, মাবুদ কি তোমাকে তাঁর অধিকারের নায়ক করার জন্য অভিষেক করলেন না?
{10:2} আজ তুমি যখন আমার কাছ থেকে প্রস্থান করবে, তখন বিন্‌ইয়ামীনের সীমানায় সেল্‌সহে রাহেলার কবরের কাছে দু’জন পুরুষের দেখা পাবে; তারা তোমাকে বলবে, তুমি যেসব গাধীর খোঁজে গিয়েছিলে সেগুলো পাওয়া গেছে; আর দেখ, তোমার পিতা গাধীগুলোর ভাবনা ছেড়ে দিয়ে তোমার জন্য চিন্তা করছেন, বলছেন, আমার পুত্রের জন্য কি করবো?
{10:3} পরে তুমি সেখান থেকে অগ্রসর হয়ে তাবোরের এলোন গাছের কাছে আসবে, সে স্থানে বেথেলে আল্লাহ্‌র কাছে যাচ্ছে, এমন তিন জন পুরুষের দেখা পাবে, দেখবে, তাদের মধ্যে এক জন তিনটি ছাগলের বাচ্চা, আর এক জন তিনখানা রুটি, আর এক জন এক কূপা আঙ্গুর-রস বহন করছে।
{10:4} তারা তোমাকে সালাম জানাবে ও দু’খানা রুটি তোমাকে দেবে এবং তুমি তাদের হাত থেকে তা গ্রহণ করবে।
{10:5} পরে ফিলিস্তিনীদের প্রহরী সৈন্যদল যেখানে আছে, তুমি আল্লাহ্‌র সেই পর্বতে উপস্থিত হবে, সেখানে নগরে পৌঁছিলে, এমন এক দল নবীর সঙ্গে সাক্ষাৎ হবে, যারা নেবল, তবল, বাঁশী ও বীণা নিয়ে ভাবোক্তি বলতে বলতে উচ্চস্থলী থেকে নেমে আসছে।
{10:6} তখন মাবুদের রূহ্‌ সবলে তোমার উপরে অবস্থান নেবেন, তাতে তুমিও তাদের সঙ্গে ভাবোক্তি বলবে এবং অন্য রকম মানুষ হয়ে উঠবে।
{10:7} এসব চিহ্ন তোমার প্রতি ঘটলে তোমার হাত যা করতে পারে, তা করো, কেননা আল্লাহ্‌ তোমার সহবর্তী।
{10:8} আর তুমি আমার আগে গিল্‌গলে নেমে যাবে, আর দেখ, পোড়ানো-কোরবানী ও মঙ্গল-কোরবানী করার জন্য আমি তোমার কাছে যাব; আমি তোমার কাছে উপস্থিত হয়ে তোমার কর্তব্য তোমাকে না জানানো পর্যন্ত সাত দিন বিলম্ব করবে।
{i10:9} তালুত বাদশাহ্‌ হলেন
{10:9} পরে তিনি শামুয়েলের কাছ থেকে যাবার জন্য ফিরে দাঁড়ালে আল্লাহ্‌ তাকে অন্য মন দিলেন এবং সেদিন ঐ সমস্ত চিহ্ন সফল হল।
{10:10} তাঁরা সেখানে, সেই পর্বতে, উপস্থিত হলে, দেখ, এক দল নবী তাঁর সম্মুখে পড়লেন; এবং আল্লাহ্‌র রূহ্‌ সবলে তাঁর উপরে আসলেন ও তাঁদের মধ্যে তিনি ভাবোক্তি বলতে লাগলেন।
{10:11} আর যারা আগে তাঁকে জানত, তারা সকলে যখন দেখলো, তিনি নবীদের সঙ্গে ভাবোক্তি বলছেন, তখন লোকেরা পরস্পর বললো, কীশের পুত্রের কি হল? শৌলও কি নবীদের মধ্যে এক জন?
{10:12} তাতে সেখানকার এক জন জবাবে বললো, ভাল, ওদের পিতা কে? এভাবে, “শৌলও কি নবীদের মধ্যে এক জন?” এই কথা প্রবাদ হয়ে উঠলো।
{10:13} পরে তিনি ভাবোক্তি বলা শেষ করে উচ্চস্থলীতে গেলেন।
{10:14} পরে তালুতের চাচা তাঁকে ও তাঁর ভৃত্যকে জিজ্ঞাসা করলেন, তোমরা কোথায় গিয়েছিলে? তিনি বললেন, গাধীগুলোর খোঁজে; কিন্তু গাধীগুলো কোন স্থানে নেই দেখে আমরা শামুয়েলের কাছে গিয়েছিলাম।
{10:15} তালুতের চাচা বললেন, বল, শামুয়েল তোমাদের কি বললেন?
{10:16} তখন তালুত তাঁর চাচাকে বললেন, তিনি আমাদের স্পষ্টভাবে বললেন, সমস্ত গাধী পাওয়া গেছে। কিন্তু রাজত্বের বিষয় যে কথা শামুয়েল বলেছিলেন, তা তিনি তাঁকে বললেন না।
{10:17} পরে শামুয়েল লোকদেরকে মিস্‌পাতে মাবুদের কাছে ডাকালেন;
{10:18} আর বনি-ইসরাইলদের বললেন, মাবুদ ইসরাইলের আল্লাহ্‌, এরকম বলেন, আমিই ইসরাইলকে মিসর থেকে এনেছি এবং মিসরীয়দের হাত থেকে ও তোমাদের প্রতি যে সমস্ত রাজ্য জুলুম করতো, তাদের হাত থেকে তোমাদের উদ্ধার করেছি।
{10:19} কিন্তু তোমরা আজ তোমাদের আল্লাহ্‌কে, যিনি সমস্ত দুর্দশা ও সঙ্কট থেকে তোমাদের নিস্তার করে আসছেন, তাঁকেই অগ্রাহ্য করলে এবং তাঁকে বললে যে, আমাদের উপরে এক জন বাদশাহ্‌ নিযুক্ত কর; অতএব তোমরা এখন স্ব স্ব বংশ ও স্ব স্ব গোষ্ঠী অনুসারে মাবুদের সাক্ষাতে উপস্থিত হও।
{10:20} পরে শামুয়েল ইসরাইলের সমস্ত বংশকে কাছে আনালে বিন্‌ইয়ামীন-বংশ নিশ্চিত হল।
{10:21} আর এক এক গোষ্ঠী অনুসারে বিন্‌ইয়ামীন-বংশকে কাছে আনালে মট্রীয়দের গোষ্ঠী নিশ্চিত হল এবং তার মধ্যে কীশের পুত্র তালুত নিশ্চিত হলেন; কিন্তু খোঁজ করলে তাঁর খোঁজ পাওয়া গেল না।
{10:22} অতএব তারা পুনরায় মাবুদের কাছে জিজ্ঞাসা করলো, সেই ব্যক্তি কি এই স্থানে এসেছে? মাবুদ বললেন, দেখ, সেই ব্যক্তি জিনিসপত্রের মধ্যে লুকিয়ে আছে।
{10:23} পরে তারা দৌড়ে সেখান থেকে তাঁকে আনলো। আর তিনি লোকদের মধ্যে দাঁড়ালে পর দেখা গেল তিনি অন্য লোকদের চেয়ে প্রায় এক ফুট লম্বা।
{10:24} পরে শামুয়েল সমস্ত লোককে বললেন, তোমরা কি এই মানুষটিকে দেখছ? ইনি মাবুদের মনোনীত; সমস্ত লোকের মধ্যে এঁর মত কেউ নেই। তখন সকলে জয়ধ্বনি করে বললো, বাদশাহ্‌ চিরজীবী হোন।
{10:25} পরে শামুয়েল লোকদের রাজতন্ত্রের নিয়ম-কানুন বললেন এবং তা পুস্তকে লিখে মাবুদের সম্মুখে রাখলেন। আর শামুয়েল সমস্ত লোককে তাদের নিজ নিজ বাড়িতে বিদায় করলেন।
{10:26} আর তালুতও গিবিয়ায় তাঁর বাড়িতে গেলেন; এবং আল্লাহ্‌ যাদের অন্তর স্পর্শ করলেন, এমন এক দল সৈন্য তাঁর সঙ্গে গমন করলো।
{10:27} কিন্তু পাষণ্ডেরা কেউ কেউ বললো, এই ব্যক্তি আমাদের কিভাবে উদ্ধার করবে? তারা তাঁকে তুচ্ছ জ্ঞান করে উপহার দিল না; তবুও তিনি নির্বিকার ও নির্বাক থাকলেন।
{i11:1} বাদশাহ্‌ তালুতের বীরত্ব
{11:1} পরে অম্মোনীয় নাহশ এসে যাবেশ-গিলিয়দের সম্মুখে শিবির স্থাপন করলেন; আর যাবেশের সমস্ত লোক নাহশকে বললো, আপনি আমাদের সঙ্গে নিয়ম স্থির করুন; আমরা আপনার গোলাম হব।
{11:2} অম্মোনীয় নাহশ তাদের এই জবাব দিলেন, আমি এই শর্তে তোমাদের সঙ্গে নিয়ম স্থির করবো যে, তোমাদের সকলের ডান চোখ উৎপাটন করতে হবে এবং এর মধ্য দিয়ে আমি সমস্ত ইসরাইলে কলঙ্ক লাগাব।
{11:3} তখন যাবেশের প্রাচীনবর্গরা বললেন, আপনি সাত দিন আমাদের প্রতি ক্ষান্ত থাকুন; আমরা ইসরাইল দেশের সমস্ত অঞ্চলে দূত প্রেরণ করি; তাতে কেউ যদি আমাদের নিস্তার না করে, তবে আমরা বের হয়ে আপনার কাছে যাব।
{11:4} পরে দূতেরা তালুতের বাসস্থান গিবিয়ায় এসে লোকদের ঐ কথা অবগত করলো, তাতে সমস্ত লোক চিৎকার করে কান্নাকাটি করতে লাগল।
{11:5} পরে দেখ, তালুত ক্ষেত থেকে বলদের পিছনে পিছনে আসছেন। তালুত জিজ্ঞাসা করলেন, ওদের কি হয়েছে? ওরা কেন কান্নাকাটি করছে? লোকেরা যাবেশের লোকদের কথা তাঁকে বললো।
{11:6} ঐ কথা শুনে আল্লাহ্‌র রূহ্‌ তালুতের উপরে সবলে আসলেন এবং তাঁর ক্রোধ অতিশয় প্রজ্বলিত হয়ে উঠলো।
{11:7} আর তিনি এক জোড়া বলদ নিয়ে খণ্ড খণ্ড করে ঐ দূতদের দ্বারা ইসরাইল দেশের সমস্ত অঞ্চলে পাঠিয়ে দিয়ে বললেন, যে কেউ তালুত ও শামুয়েলের পিছনে বাইরে না আসবে, তার সকল বলদের প্রতি এরকম করা যাবে; তাতে মাবুদের প্রতি লোকদের ভয় উপস্থিত হওয়াতে তারা এক জন মানুষের মত বের হয়ে আসল।
{11:8} পরে তিনি বেষকে তাদের গণনা করলেন; তাতে ইসরাইলদের তিন লক্ষ ও এহুদার ত্রিশ হাজার লোক হল।
{11:9} পরে তারা সেই আগত দূতদের বললো, তোমরা যাবেশ-গিলিয়দের লোকদের বলবে, আগামীকাল প্রখর রৌদ্রের সময়ে তোমরা উদ্ধার পাবে। তখন দূতেরা এসে যাবেশের লোকদের ঐ সংবাদ দিলে তারা আনন্দিত হল।
{11:10} পরে যাবেশের লোকেরা নাহশকে বললো, আগামীকাল আমরা আপনাদের কাছে বের হয়ে যাব; আপনাদের দৃষ্টিতে যা ভাল মনে হয়, আমাদের প্রতি তা-ই করবেন।
{11:11} পর দিন তালুত তাঁর লোকদের তিনটি দলে ভাগ করে শেষ রাতে দুশমনদের শিবিরের মধ্যে এসে প্রচণ্ড রৌদ্র পর্যন্ত অম্মোনীয়দের সংহার করলেন; আর তাদের অবশিষ্ট লোকেরা এমন ছিন্নভিন্ন হল যে, তাদের দু’জন এক স্থানে থাকলো না।
{11:12} পরে লোকেরা শামুয়েলকে বললো, কে বলেছে, তালুত কি আমাদের উপরে বাদশাহ্‌ হবে? সেই লোকদেরকে আমাদের হাতে তুলে দিন, আমরা তাদের হত্যা করবো।
{11:13} কিন্তু তালুত বললেন, আজ কারো প্রাণদণ্ড হবে না, কেননা আজ মাবুদ ইসরাইলের মধ্যে নিস্তার সাধন করলেন।
{11:14} পরে শামুয়েল লোকদের বললেন, চল, আমরা গিল্‌গলে গিয়ে সেখানে রাজত্ব পুনর্বার স্থির করি।
{11:15} তাতে সমস্ত লোক গিল্‌গলে গিয়ে সেই গিল্‌গলে মাবুদের সম্মুখে তালুতকে বাদশাহ্‌ করলো এবং সেই স্থানে মাবুদের সম্মুখে মঙ্গল-কোরবানী করলো; আর সেই স্থানে তালুত ও ইসরাইলের সমস্ত লোক মহা আনন্দ করলো।
{i12:1} বনি-ইসরাইলদের কাছে হযরত শামুয়েলের বাণী
{12:1} পরে শামুয়েল সমস্ত ইসরাইলকে বললেন, দেখ, তোমরা আমাকে যা যা বললে, আমি তোমাদের সেসব কথা শুনে তোমাদের উপরে এক জনকে বাদশাহ্‌ নিযুক্ত করলাম।
{12:2} এখন দেখ, বাদশাহ্‌ তোমাদের সম্মুখে গমনাগমন করছেন; কিন্তু আমি বৃদ্ধ হয়েছি ও আমার চুল পেকে গেছে; আর দেখ, আমার পুত্ররা তোমাদের সঙ্গে আছে এবং আমি বাল্যকাল থেকে আজ পর্যন্ত তোমাদের সম্মুখে গমনাগমন করে আসছি।
{12:3} আমি এই স্থানে আছি; তোমরা মাবুদের সাক্ষাতে এবং তাঁর অভিষিক্ত ব্যক্তির সাক্ষাতে আমার বিপক্ষে সাক্ষ্য দিয়ে বল দেখি, আমি কার গরু নিয়েছি? কার গাধা নিয়েছি? কার প্রতি দৌরাত্ম্য করেছি? কার উপরেই বা উৎপীড়ন করেছি? কিম্বা নিজের চোখ অন্ধ করার জন্য কার হাত থেকে ঘুষ গ্রহণ করেছি? আমি তোমাদের তা ফিরিয়ে দেব।
{12:4} তারা বললো, আপনি আমাদের উপর দৌরাত্ম্য করেন নি, আমাদের উপরে উৎপীড়ন করেন নি, কারো হাত থেকে কিছু গ্রহণ করেন নি।
{12:5} তিনি তাদের বললেন, তোমরা আমার হাতে কোন দ্রব্য পাও নি, এই বিষয়ে আজ তোমাদের বিপক্ষে মাবুদ সাক্ষী এবং তাঁর অভিষিক্ত ব্যক্তি সাক্ষী। তারা জবাবে বললো, তিনি সাক্ষী।
{12:6} পরে শামুয়েল লোকদের বললেন, মাবুদই মূসা ও হারুনকে নিযুক্ত করেছিলেন এবং তোমাদের পূর্বপুরুষদের মিসর দেশ থেকে বের করে এনেছেন।
{12:7} তোমরা এখন প্রস্তুত হও; তোমাদের ও তোমাদের পূর্বপুরুষদের প্রতি মাবুদ যে সমস্ত মঙ্গলের কাজ সাধন করেছেন, সেই বিষয়ে আমি মাবুদের সাক্ষাতে তোমাদের সঙ্গে আলোচনা করবো।
{12:8} ইয়াকুব মিসরে যাবার পর যখন তোমাদের পূর্বপুরুষেরা মাবুদের কাছে কান্নাকাটি করেছিল, তখন মাবুদ মূসা ও হারুনকে প্রেরণ করেন; আর তাঁরা মিসর থেকে তোমাদের পূর্বপুরুষদের বের করে আনলেন এবং এই স্থানে তাদের বাস করালেন।
{12:9} কিন্তু লোকেরা তাদের আল্লাহ্‌ মাবুদকে ভুলে গেল, আর তিনি হাৎসোরের সেনাপতি সীষরার হাতে, ফিলিস্তিনীদের হাতে ও মোয়াব বাদশাহ্‌র হাতে তাদের বিক্রি করলেন এবং এরা তাদের সঙ্গে যুদ্ধ করলো।
{12:10} তখন তারা মাবুদের কাছে কেঁদে কেঁদে বললো, আমরা গুনাহ্‌ করেছি, আমরা মাবুদকে ত্যাগ করে বালদেবতাদের ও অষ্টারোৎ দেবীদের সেবা করেছি; কিন্তু এখন তুমি দুশমনদের হাত থেকে আমাদের উদ্ধার কর, আমরা তোমার সেবা করবো।
{12:11} পরে মাবুদ যিরুব্বাল, বদান, যিপ্তহ ও শামুয়েলকে প্রেরণ করে তোমাদের চারদিকের দুশমনদের হাত থেকে তোমাদের উদ্ধার করলেন; তাতে তোমরা নির্ভয়ে বাস করলে।
{12:12} পরে যখন তোমরা দেখলে অম্মোণ সন্তানদের বাদশাহ্‌ নাহশ তোমাদের বিরুদ্ধে বের হয়ে আসছে, তখন, তোমাদের আল্লাহ্‌ মাবুদ তোমাদের বাদশাহ্‌ থাকতেও তোমরা আমাকে বললে, না, আমাদের উপরে এক জন বাদশাহ্‌ রাজত্ব করুন।
{12:13} অতএব এই দেখ, সেই বাদশাহ্‌, যাঁকে তোমরা মনোনীত করেছ ও বেছে নিয়েছ; দেখ, মাবুদ তোমাদের উপরে এক জন বাদশাহ্‌ নিযুক্ত করেছেন।
{12:14} যদি তোমরা মাবুদকে ভয় কর, তাঁর সেবা কর ও তাঁর কালাম পালন কর এবং মাবুদের হুকুমের বিরুদ্ধাচরণ না কর, আর তোমরা ও তোমাদের উপরে যিনি কর্তৃত্ব করবেন সেই বাদশাহ্‌, উভয়ে যদি তোমাদের আল্লাহ্‌ মাবুদের অনুগামী হও, তবে ভাল।
{12:15} কিন্তু তোমরা যদি মাবুদের কথায় মনযোগ না দাও এবং মাবুদের হুকুমের বিরুদ্ধাচরণ কর, তবে মাবুদের হাত যেমন তোমাদের পূর্ব-পুরুষদের বিরুদ্ধে ছিল, তেমনি তোমাদেরও বিরুদ্ধে যাবে।
{12:16} অতএব তোমরা প্রস্তুত হও; মাবুদ তোমাদের সাক্ষাতে যে মহৎ কাজ করবেন, তা দেখ।
{12:17} আজ কি গম কাটার সময় নয়? আমি মাবুদকে ডাকব, যেন তিনি মেঘ-গর্জন ও বৃষ্টি দেন; তাতে তোমরা জানবে ও বুঝবে যে, তোমরা নিজেদের জন্য বাদশাহ্‌ চেয়ে মাবুদের সাক্ষাতে খুব অন্যায় করেছ।
{12:18} তখন শামুয়েল মাবুদকে ডাকলে মাবুদ ঐ দিনে মেঘ-গর্জন ও বৃষ্টি দিলেন; তাতে সমস্ত লোক মাবুদ ও শামুয়েলকে খুব ভয় করতে লাগল।
{12:19} আর সমস্ত লোক শামুয়েলকে বললো, আমরা যেন মারা না পড়ি, এজন্য আপনি আপনার গোলামদের জন্য আপনার আল্লাহ্‌ মাবুদের কাছে মুনাজাত করুন; কেননা আমরা আমাদের সকল গুনাহ্‌র উপরে এই দুষ্কর্ম করেছি যে, আমাদের জন্য বাদশাহ্‌ চেয়েছি।
{12:20} শামুয়েল লোকদের বললেন, ভয় করো না; তোমরা এই সমস্ত দুষ্কর্ম করেছ বটে, কিন্তু কোন মতে মাবুদের পেছন থেকে সরে যেও না, সর্বান্তঃকরণে মাবুদের সেবা কর।
{12:21} সরে যেও না, গেলে সেসব অবস্তুর অনুগামী হবে, যারা অবস্তু বলে উপকার ও উদ্ধার করতে পারে না।
{12:22} কারণ মাবুদ তাঁর মহানামের গুণে তাঁর লোকদের ত্যাগ করবেন না; কেননা তোমাদের তাঁর লোক করতে মাবুদের অভিমত হয়েছে।
{12:23} আর আমিই যে তোমাদের জন্য মুনাজাত করতে বিরত হয়ে মাবুদের বিরুদ্ধে গুনাহ্‌ করবো, তা দূরে থাকুক; আমি তোমাদের উত্তম ও সরল পথ শিক্ষা দেব;
{12:24} তোমরা কেবল মাবুদকে ভয় কর ও সর্বান্তঃকরণে ও সত্যে তাঁর সেবা কর; কেননা দেখ, তিনি তোমাদের জন্য কেমন মহৎ মহৎ কাজ করলেন।
{12:25} কিন্তু তোমরা যদি মন্দ আচরণ কর, তবে তোমরা ও তোমাদের বাদশাহ্‌ উভয়ে বিনষ্ট হবে।
{i13:1} ফিলিস্তিনীদের সঙ্গে যুদ্ধের প্রস্তুতি
{13:1} তালুত ত্রিশ বছর বয়সে বাদশাহ্‌ হন। দু’বছর ইসরাইলের উপরে রাজত্ব করার পর,
{13:2} তালুত নিজের জন্য ইসরাইলের মধ্যে তিন হাজার লোক মনোনীত করলেন; তার দুই হাজার মিক্‌মসে ও বেথেল পর্বতে তালুতের সঙ্গে থাকলো; এবং এক হাজার বিন্‌ইয়ামীন প্রদেশের গিবিয়াতে যোনাথনের সঙ্গে থাকলো; আর অন্য সমস্ত লোককে তিনি নিজ নিজ তাঁবুতে বিদায় করলেন।
{13:3} পরে যোনাথন গেবাতে অবস্থিত ফিলিস্তিনীদের প্রহরী সৈন্যদলকে আঘাত করলে ফিলিস্তিনীরা তা শুনতে পেল; তখন তালুত দেশের সর্বত্র তূরী বাজিয়ে বললেন, ইব্‌রানীরা শুনুক।
{13:4} তখন সমস্ত ইসরাইল এই কথা শুনতে পেল যে, তালুত ফিলিস্তিনীদের সেই প্রহরী সৈন্যদলকে আঘাত করেছেন, আর ইসরাইল ফিলিস্তিনীদের কাছে ঘৃণাস্পদ হয়েছে। পরে লোকদের ডাকা হলে তারা তালুতের পিছনে গিল্‌গলে একত্র হল।
{13:5} পরে ফিলিস্তিনীরা ইসরাইলের সঙ্গে যুদ্ধ করার জন্য জমায়েত হল; ত্রিশ হাজার রথ, ছয় হাজার ঘোড়সওয়ার ও সমুদ্রতীরস্থ বালুকণার মত অসংখ্য লোক এল; তারা এসে বৈৎ-আবনের পূর্ব দিকে মিক্‌মসে শিবির স্থাপন করলো।
{13:6} তখন ইসরাইল লোকেরা নিজদেরকে বিপদগ্রস্ত দেখলো, কেননা লোকেরা নির্যাতিত হচ্ছিল; তখন তারা গুহাতে, ঝোপে, শৈলে, পাকা বাড়িতে ও গর্তে লুকিয়ে রইল।
{13:7} আর অনেক ইবরানী জর্ডান পার হয়ে গাদ ও গিলিয়দ দেশে চলে গেল। কিন্তু তখনও তালুত গিল্‌গলে ছিলেন; এবং তাঁর সঙ্গের সমস্ত লোক ভয়ে কাঁপতে লাগল।
{13:8} পরে তালুত শামুয়েলের নির্ধারিত সময়ানুসারে সাত দিন অপেক্ষা করলেন; কিন্তু শামুয়েল গিল্‌গলে আগমন করলেন না এবং লোকেরা তাঁর কাছ থেকে বিছিন্ন হতে লাগল।
{13:9} তাতে তালুত বললেন, এই স্থানে আমার কাছে পোড়ানো-কোরবানী ও মঙ্গল-কোরবানী আন। পরে তিনি পোড়ানো-কোরবানী করলেন।
{13:10} পোড়ানো-কোরবানী সমাপ্ত করামাত্র দেখ, শামুয়েল উপস্থিত হলেন; তাতে তালুত তাঁকে কুশল জানবার জন্য তাঁর সঙ্গে সাক্ষাৎ করতে গেলেন।
{13:11} পরে শামুয়েল বললেন, তুমি কি করলে? তালুত বললেন, আমি দেখলাম, লোকেরা আমার কাছ থেকে বিছিন্ন হয়ে যাচ্ছে এবং নির্ধারিত দিনের মধ্যে আপনিও আসেন নি, আর ফিলিস্তিনীরা মিক্‌মসে জমায়েত হয়েছে।
{13:12} তাই আমি মনে মনে বললাম, ফিলিস্তিনীরা এখনই আমার বিরুদ্ধে গিল্‌গলে নেমে আসবে, আর আমি মাবুদের অনুগ্রহ যাচ্ঞা করি নি; এজন্য ইচ্ছা না থাকলেও আমি পোড়ানো-কোরবানী করলাম।
{13:13} শামুয়েল তালুতকে বললেন, তুমি নির্বোধের কাজ করেছ; তোমার আল্লাহ্‌ মাবুদ তোমাকে যে হুকুম দিয়েছেন, তা পালন কর নি; করলে মাবুদ এখন ইসরাইলের উপরে তোমার রাজত্ব চিরকাল স্থায়ী করতেন।
{13:14} কিন্তু এখন তোমার রাজত্ব স্থির থাকবে না; মাবুদ তাঁর মনের মত একজনের খোঁজ করে তাকেই তাঁর লোকদের নেতৃত্ব পদে নিযুক্ত করেছেন; কেননা মাবুদ তোমাকে যা হুকুম করেছিলেন, তুমি তা পালন কর নি।
{13:15} পরে শামুয়েল উঠে গিল্‌গল থেকে বিন্‌ইয়ামীনের গিবিয়াতে প্রস্থান করলেন; তখন তালুত তাঁর কাছে উপস্থিত লোকদেরকে গণনা করে দেখলেন, তারা অনুমান ছয় শত।
{i13:16} বনি-ইসরাইলদের অস্ত্রশস্ত্র
{13:16} তালুত, তাঁর পুত্র যোনাথন ও তাঁদের কাছে উপস্থিত লোকেরা বিন্‌ইয়ামীনের গেবাতে থাকলেন এবং ফিলিস্তিনীরা মিক্‌মসে শিবির স্থাপন করে রইলো।
{13:17} পরে ফিলিস্তিনীদের শিবির থেকে তিন দল বিনাশক সৈন্য বের হল, তার এক দল অফ্রার পথে গমন করে শূয়াল প্রদেশে গেল।
{13:18} আর এক দল বৈৎ-হোরোণের পথের দিকে ফিরল; এবং আর এক দল মরুভূমির দিকে সিবোয়িম উপত্যকার অভিমুখী সীমার পথ দিয়ে গমন করলো।
{13:19} ঐ সময়ে সমস্ত ইসরাইল দেশে কর্মকার পাওয়া যেত না; কারণ ফিলিস্তিনীরা বলতো, ইব্‌রানীরা নিজেদের জন্য কোন তলোয়ার বা বর্শা তৈরি করতে পারবে না।
{13:20} এজন্য নিজ নিজ হলমুখ বা ফাল বা কুড়াল বা কোদাল শাণ দেবার জন্য ইসরাইলের সমস্ত লোককে ফিলিস্তিনীদের কাছে নেমে যেতে হত;
{13:21} সুতরাং সকলের কোদাল, ফাল, বিদা, কুড়ালের ধার এবং অস্ত্রশস্ত্রের অগ্রভাগ ভোঁতা ছিল;
{13:22} আর যুদ্ধের দিনে তালুত ও যোনাথনের সঙ্গী লোকদের কারো হাতে তলোয়ার বা বর্শা পাওয়া গেল না, কেবল তালুত ও তাঁর পুত্র যোনাথনের হাতে পাওয়া গেল।
{13:23} পরে ফিলিস্তিনীদের প্রহরী সৈন্যদল বের হয়ে মিক্‌মসের পাহাড়ী পথে এল।
{i14:1} ফিলিস্তিনীদের পরাজয়
{14:1} এক দিন এই ঘটনা হল, তালুতের পুত্র যোনাথন তাঁর অস্ত্র-বাহক যুবককে বললেন, চল, আমরা ঐ দিকে ফিলিস্তিনীদের প্রহরী সৈন্যদলের কাছে যাই; কিন্তু তিনি এই কথা তাঁর পিতাকে জানালেন না।
{14:2} তখন তালুত গিবিয়ার প্রান্তভাগে মিগ্রোণে অবস্থিত ডালিম গাছের তলে অবস্থান করছিলেন এবং তাঁর সঙ্গে অনুমান ছয় শত লোক ছিল।
{14:3} আর আলী, যিনি শীলোতে মাবুদের ইমাম ছিলেন, তাঁর সন্তান পীনহসের সন্তান ঈখাবোদের ভাই অহীটুবের পুত্র যে অহিয়, তিনি এফোদ পরিহিত ছিলেন। আর যোনাথন যে বের হয়ে গেছেন সেই কথা লোকেরা জানত না।
{14:4} যোনাথন যে পাহাড়ী পথ দিয়ে ফিলিস্তিনীদের প্রহরী সৈন্যদলের কাছে যেতে চেষ্টা করলেন, সেই ঘাটের মধ্যস্থলে এক পাশে সুউচ্চ এক শৈল এবং অন্য পাশে সুউচ্চ আর এক শৈল ছিল; তার একটি নাম বোৎসেস ও আর একটির নাম সেনি।
{14:5} তার মধ্যে একটি শৈল উত্তর দিকে মিকমসের অভিমুখে, আর একটি ছিল দক্ষিণ দিকে গেবার অভিমুখে।
{14:6} আর যোনাথন তাঁর অস্ত্রবাহক যুবককে বললেন, চল, আমরা ঐ দিকে খৎনা-না-করানো প্রহরীদলের কাছে যাই; হয় তো মাবুদ আমাদের জন্য কাজ করবেন; কেননা অনেকের দ্বারা হোক বা অল্পের দ্বারা হোক, নিস্তার করতে মাবুদের কোন প্রতিবন্ধক নেই।
{14:7} তখন তাঁর অস্ত্রবাহক বললো, আপনার যা মনে আসে, তা-ই করুন; সেই দিকে ফিরুন, দেখুন, আপনার মনোবাঞ্ছা অনুসারে আমি আপনার সঙ্গে সঙ্গে আছি।
{14:8} যোনাথন বললেন, দেখ, আমরা ঐ লোকদের দিকে অগ্রসর হব, ওদের সামনে দেখা দেব।
{14:9} যদি তারা আমাদের বলে, থাক, আমরা তোমাদের কাছে আসবো, তবে আমরা নিজেদের স্থানে দাঁড়িয়ে থাকব, তাদের কাছে যাব না।
{14:10} কিন্তু যদি বলে, আমাদের কাছে এসো, তবে আমরা যাব, কেননা মাবুদ আমাদের হাতে তাদের তুলে দিয়েছেন; এ-ই আমাদের চিহ্ন হবে।
{14:11} পরে তাঁরা দু’জন ফিলিস্তিনীদের প্রহরীদলের কাছে দেখা দিলে ফিলিস্তিনীরা বললো, দেখ, ইবরানীরা যেসব গর্তে লুকিয়ে ছিল, তা থেকে এখন বের হয়ে আসছে।
{14:12} পরে সেই প্রহরীদলের লোকেরা যোনাথন ও তাঁর অস্ত্রবাহককে বললো, আমাদের কাছে এসো, আমরা তোমাদের কিছু দেখাব। যোনাথন তাঁর অস্ত্রবাহককে বললেন, আমার পিছনে এসো, কারণ মাবুদ ওদেরকে ইসরাইলের অধিকারভুক্ত করেছেন।
{14:13} পরে যোনাথন হামাগুড়ি দিয়ে উঠে গেলেন এবং তাঁর অস্ত্রবাহক তাঁর পিছনে গেল; তাতে সেই লোকেরা যোনাথনের সম্মুখে মারা পড়তে লাগল এবং তাঁর অস্ত্রবাহক তাঁর পিছনে পিছনে তাদের হত্যা করতে লাগল।
{14:14} যোনাথন ও তাঁর অস্ত্রবাহকের কৃত এই প্রথম হত্যাকাণ্ডে এক বিঘার প্রায় অর্ধেক একর পরিমিত ভূমিতে কমবেশি কুড়ি জন নিহত হল।
{14:15} আর শিবিরের মধ্যে, ক্ষেতে ও সমস্ত সৈন্যের মধ্যে ভীতির সঞ্চার হল, প্রহরী ও বিনাশক-দলগুলোও ভয়ে কাঁপতে লাগল; আর ভূমিকম্প হল; এভাবে তাদের মধ্যে আল্লাহ্‌ থেকে মহাভয় উপস্থিত হল।
{14:16} তখন বিন্‌ইয়ামীনের গিবিয়াতে অবস্থিত তালুতের প্রহরীরা চেয়ে দেখলো; আর দেখ, লোকের ভিড় ভেঙ্গে গেল, তারা ছিন্নভিন্ন হয়ে পড়লো।
{14:17} তখন তালুত তাঁর সঙ্গীদের বললেন, একবার লোক গণনা করে দেখ, আমাদের মধ্য থেকে কে গেছে? পরে তারা গণনা করে দেখলো যোনাথন ও তাঁর অস্ত্রবাহক সেখানে নেই।
{14:18} তখন তালুত অহিয়কে বললেন, আল্লাহ্‌র সিন্দুক এই স্থানে আন; কেননা সেই দিনে আল্লাহ্‌র সিন্দুক বনি-ইসরাইলদের মধ্যে ছিল।
{14:19} পরে যখন তালুত ইমামের সঙ্গে কথা বলছিলেন, তখন ফিলিস্তিনীদের সৈন্যদের মধ্যে উত্তরোত্তর কোলাহল বৃদ্ধি পেতে লাগল। তাতে তালুত ইমামকে বললেন, হাত টেনে নাও।
{14:20} আর তালুত ও তাঁর সঙ্গী সমস্ত লোক সমাগত হয়ে যুদ্ধে গমন করলেন, আর, দেখ প্রত্যেকজনের তলোয়ার একে অন্যের প্রতিকূল হওয়াতে অতিশয় কোলাহল হচ্ছিল।
{14:21} আর যে ইবরানীরা আগে ফিলিস্তিনীদের পক্ষ হয়েছিল, যারা চারদিক থেকে তাদের সঙ্গে শিবিরের মধ্যে এসেছিল, তারাও তালুত ও যোনাথনের সঙ্গী ইসরাইলদের সঙ্গে যোগ দিল।
{14:22} আর ইসরাইলের যে সমস্ত লোক পর্বতময় আফরাহীম প্রদেশে লুকিয়ে ছিল, তারাও ফিলিস্তিনীদের পলায়নের সংবাদ শুনে যুদ্ধে তাদের পিছনে তাড়া করতে লাগল।
{14:23} এই ভাবেই মাবুদ ঐ দিনে ইসরাইলকে নিস্তার করলেন এবং বৈৎ-আবনের পার পর্যন্ত যুদ্ধ ছড়িয়ে পড়লো।
{i14:24} বাদশাহ্‌ তালুতের শপথ
{14:24} ঐ দিনে ইসরাইল লোকেরা দুর্দশাপন্ন হয়েছিল, কিন্তু তালুত লোকদেরকে এই কসম করিয়েছিলেন, সন্ধ্যাবেলার আগে, আমি যে পর্যন্ত আমার দুশমনদের প্রতিফল না দিই, সেই পর্যন্ত যে কেউ খাদ্য গ্রহণ করবে, সে বদদোয়াগ্রস্ত হবে। এজন্য লোকদের মধ্যে কেউই খাদ্যদ্রব্য স্পর্শ করলো না।
{14:25} পরে সকলে বনের মধ্যে গেল, সেখানে ভূমির উপরে মধু ছিল।
{14:26} আর লোকেরা যখন বনে উপস্থিত হল, দেখ, মধু ক্ষরছে, কিন্তু কেউ সেই কসম ভাঙ্গবার ভয়ে তা মুখে তুললো না;
{14:27} কিন্তু যোনাথনের পিতা লোকদের যে কসম করিয়েছিলেন, যোনাথন তা শোনেন নি, তাই তিনি তাঁর হাতে থাকা লাঠির অগ্রভাগ বাড়িয়ে দিয়ে একটি মধুর চাকে ডুবিয়ে হাতে করে মুখে দিলেন; তাতে তাঁর চোখ সতেজ হল।
{14:28} তখন লোকদের মধ্যে এক জন বললো, তোমার পিতা শপথ সহকারে লোকদেরকে এই দৃঢ় হুকুম দিয়েছেন, যে ব্যক্তি আজ খাদ্য গ্রহণ করবে, সে বদদোয়াগ্রস্ত হবে; কিন্তু সমস্ত লোক ক্লান্ত হয়েছে।
{14:29} যোনাথন বললেন, আমার পিতা লোকদেরকে ভয়ে ব্যাকুল করেছেন; আরজ করি, দেখ, এই একটুখানি মধু মুখে দেওয়াতে আমার চোখ কেমন সতেজ হল।
{14:30} আজ যদি লোকেরা দুশমনদের থেকে পাওয়া লুটের দ্রব্য থেকে যথেষ্ট আহার করতে পেত, তবে আরও সতেজ হত। কেননা এখন ফিলিস্তিনীদের মধ্যে মহাহত্যা হয় নি।
{14:31} ঐ দিনে তারা মিক্‌মস থেকে অয়ালোন পর্যন্ত ফিলিস্তিনীদেরকে আক্রমণ করলো; আর লোকেরা অতিশয় ক্লান্ত হয়ে পড়লো।
{14:32} পরে তারা লুটদ্রব্যের দিকে দৌড়ে ভেড়া, গরু ও বাছুর ধরে ভূমিতে জবেহ্‌ করে রক্তসুদ্ধ ভোজন করতে লাগল।
{14:33} তখন কেউ কেউ তালুতকে বললো, দেখুন, লোকেরা রক্তসুদ্ধ ভোজন করে মাবুদের বিরুদ্ধে গুনাহ্‌ করছে; তাতে তিনি বললেন, তোমরা বিশ্বাস ভঙ্গ করেছ; এখন আমার কাছে একটি বড় পাথর গড়িয়ে আন।
{14:34} তালুত আরও বললেন, তোমরা চারদিকে গিয়ে তাদেরকে বল, তোমরা প্রত্যেকে নিজ নিজ গরু ও প্রত্যেকজন যার যার ভেড়া আমার কাছে আন, আর এই স্থানে জবেহ্‌ করে ভোজন কর; রক্তসুদ্ধ ভোজন করে মাবুদের বিরুদ্ধে গুনাহ্‌ করো না। তাতে সমস্ত লোক সেই রাত্রে প্রত্যেকে নিজ নিজ গরু সঙ্গে করে এনে সেই স্থানে জবেহ্‌ করলো।
{14:35} আর তালুত মাবুদের উদ্দেশে একটি কোরবানগাহ্‌ তৈরি করলেন, তা মাবুদের উদ্দেশে তাঁর নির্মিত প্রথম কোরবানগাহ্‌।
{i14:36} মৃত্যুর ঝুঁকিতে যোনাথন
{14:36} পরে তালুত বললেন, চল, আমরা রাত্রে ফিলিস্তিনীদের পেছন পেছন নেমে গিয়ে প্রভাত পর্যন্ত তাদের দ্রব্য লুট করি এবং তাদের এক জনকেও অবশিষ্ট রাখবো না। তারা বললো, আপনার দৃষ্টিতে যা ভাল মনে হয়, তা-ই করুন। পরে ইমাম বললো, এসো, আমরা এই স্থানে আল্লাহ্‌র কাছে উপস্থিত হই।
{14:37} তাতে তালুত আল্লাহ্‌র কাছে জিজ্ঞাসা করলেন, আমি কি ফিলিস্তিনীদের পিছনে নেমে যাব? তুমি কি তাদের ইসরাইলের হাতে তুলে দেবে? কিন্তু সেদিন তিনি তাঁকে জবাব দিলেন না।
{14:38} তখন তালুত বললেন, হে লোকদের সমস্ত নেতৃবর্গ, তোমরা কাছে এসো এবং আজকের এই গুনাহ্‌ কিসে হল তা খুঁজে দেখ।
{14:39} ইসরাইলের উদ্ধারকর্তা জীবন্ত মাবুদের কসম, যদি আমার পুত্র যোনাথনেরই দোষে তা হয়ে থাকে, তবে সে অবশ্য মরবে। কিন্তু সমস্ত লোকের মধ্যে কেউই তাঁকে উত্তর দিল না।
{14:40} পরে তিনি সমস্ত ইসরাইলকে বললেন, তোমরা একদিকে থাক এবং আমি ও আমার পুত্র যোনাথন অন্য দিকে থাকি। তাতে লোকেরা তালুতকে বললো, আপনার বিবেচনায় যা ভাল মনে হয়, তা-ই করুন।
{14:41} পরে তালুত মাবুদকে বললেন, হে ইসরাইলের আল্লাহ্‌, যথার্থ কি, দেখিয়ে দিন; তখন যোনাথন ও তালুত ধরা পড়লেন, কিন্তু লোকেরা মুক্ত হল।
{14:42} পরে তালুত বললেন, আমার ও আমার পুত্র যোনাথনের মধ্যে গুলিবাঁট কর; তাতে যোনাথন ধরা পড়লেন।
{14:43} তখন তালুত যোনাথনকে বললেন, বল দেখি, তুমি কি করেছ? যোনাথন বললেন, আমি আমার হাতে থাকা লাঠির অগ্রভাগে একটু মধু নিয়ে চেখেছিলাম; তাই আমাকে মরতে হবে।
{14:44} তালুত বললেন, আল্লাহ্‌ অমুক ও তার চেয়েও বেশি দণ্ড দিন; যোনাথন, তোমাকে অবশ্য মরতে হবে।
{14:45} কিন্তু লোকেরা তালুতকে বললো, ইসরাইলের মধ্যে যিনি এমন মহানিস্তার সাধন করেছেন, সেই যোনাথন কি মরবেন? এমন না হোক, জীবন্ত মাবুদের কসম, তাঁর মাথার একটি কেশও মাটিতে পড়বে না, কেননা উনি আজ আল্লাহ্‌র সঙ্গে কাজ করেছেন। এভাবে লোকেরা যোনাথনকে রক্ষা করলো, তাঁর মৃত্যু হল না।
{14:46} পরে তালুত ফিলিস্তিনীদের তাড়া করা বন্ধ করে ফিরে আসলেন, আর ফিলিস্তিনীরা স্বস্থানে গমন করলো।
{i14:47} বাদশাহ্‌ তালুতের সঙ্গে চারদিকের জাতিদের যুদ্ধ
{14:47} ইসরাইলের উপর রাজত্ব গ্রহণ করার পর তালুত সকল দিকে সমস্ত দুশমনের সঙ্গে, অর্থাৎ মোয়াবীয়, অম্মোনীয়, ইদোমীয়, সোবার বাদশাহ্‌দের ও ফিলিস্তিনীদের সঙ্গে যুদ্ধ করেছিলেন। তিনি যে কোন দিকে ফিরতেন, সকলের সর্বনাশ ঘটাতেন।
{14:48} তিনি বীরত্বের সঙ্গে কাজ করতেন, আমালেককে আঘাত করলেন এবং লুণ্ঠনকারীদের হাত থেকে ইসরাইলকে উদ্ধার করলেন।
{14:49} যোনাথন, যিশ্‌বি ও মল্কীশূয় নামে তালুতের তিন পুত্র ছিলেন; আর তাঁর দু’টি কন্যার নাম এরকম — জ্যেষ্ঠার নাম মেরব, কনিষ্ঠার নাম মীখল;
{14:50} আর তালুতের স্ত্রীর নাম অহীনোয়ম, তিনি অহীমাসের কন্যা; এবং তাঁর সেনাপতির নাম অব্‌নের; ইনি তালুতের চাচা নেরের পুত্র।
{14:51} আর কীশ তালুতের পিতা এবং অব্‌নেরের পিতা নের অবীয়েলের পুত্র।
{14:52} তালুতের সারা জীবনকাল ফিলিস্তিনীদের সঙ্গে ঘোরতর যুদ্ধ হল। আর তালুত কোন বলবান পুরুষ বা কোন বীর পুরুষকে দেখলে তাকে তাঁর সৈন্যদলে গ্রহণ করতেন।
{i15:1} বাদশাহ্‌ তালুতের অবাধ্যতা
{15:1} আর শামুয়েল তালুতকে বললেন, মাবুদ তাঁর লোকদের ও ইসরাইলের উপরে তোমাকে বাদশাহ্‌র পদে অভিষেক করতে আমাকেই প্রেরণ করেছিলেন; অতএব এখন তুমি মাবুদের কথা শোন।
{15:2} বাহিনীগণের মাবুদ এই কথা বলেন, ইসরাইলের প্রতি আমালেক যা করেছিল, মিসর থেকে তাদের আসার সময়ে সে পথের মধ্যে তাদের বিরুদ্ধে যেরকম ঘাঁটি বসিয়েছিল আমি তা লক্ষ্য করেছি।
{15:3} এখন তুমি গিয়ে আমালেককে আক্রমণ কর ও তার যা কিছু আছে নিঃশেষে বিনষ্ট কর, তার প্রতি রহম করো না; স্ত্রী ও পুরুষ, বালক-বালিকা ও স্তন্যপায়ী শিশু, গরু ও ভেড়া, উট ও গাধা সকলকেই মেরে ফেলবে।
{15:4} পরে তালুত লোকদের ডেকে এনে টলায়ীমে তাদের গণনা করলেন; তাতে দুই লক্ষ পদাতিক ও এহুদার দশ হাজার লোক হল।
{15:5} পরে তালুত আমালেকীয়দের নগর পর্যন্ত গিয়ে উপত্যকায় লুকিয়ে থাকলেন।
{15:6} আর তালুত কেনীয়দের বললেন, তোমরা যাও, অন্য কোথাও যাও, আমালেকীয়দের মধ্য থেকে প্রস্থান কর, পাছে আমি তাদের সঙ্গে তোমাদেরকেও বিনষ্ট করি; যখন মিসর থেকে সমস্ত বনি-ইসরাইল বের হয়ে এসেছিল, তখন তোমরা তাদের প্রতি দয়া করেছিলে। অতএব কেনীয়রা আমালেকীয়দের মধ্য থেকে প্রস্থান করলো।
{15:7} পরে তালুত হবীলা থেকে মিসরের সম্মুখস্থ শূর পর্যন্ত আমালেকীয়দের আক্রমণ করলেন।
{15:8} তিনি আমালেকের বাদশাহ্‌ অগাগকে জীবিত ধরলেন এবং সমস্ত লোককে তলোয়ারের আঘাতে নিঃশেষে বিনষ্ট করলেন।
{15:9} কিন্তু তালুত ও লোকেরা অগাগের প্রতি এবং উত্তম উত্তম ভেড়া ও গরু, পুষ্ট বাছুর এবং ভেড়ার বাচ্চা ও সমস্ত উত্তম বস্তুর প্রতি দয়া করলেন, সেগুলোকে নিঃশেষে বিনষ্ট করতে চাইলেন না; কিন্তু যা কিছু তুচ্ছ রুগ্ন, তা-ই নিঃশেষে বিনষ্ট করলেন।
{i15:10} বাদশাহ্‌ হিসেবে তালুতকে অগ্রাহ্য করা
{15:10} পরে শামুয়েলের কাছে মাবুদের এই কালাম নাজেল হল,
{15:11} আমি তালুতকে বাদশাহ্‌ করেছি বলে আমার অনুশোচনা হচ্ছে, যেহেতু সে আমার পিছনে চলা থেকে ফিরে গিয়েছে, আমার কালাম পালন করে নি। তখন শামুয়েল ক্রুদ্ধ হলেন এবং সমস্ত রাত মাবুদের কাছে কান্নাকাটি করলেন।
{15:12} পরে শামুয়েল তালুতের সঙ্গে সাক্ষাৎ করতে প্রত্যুষে উঠলেন; তখন শামুয়েলকে এই সংবাদ দেওয়া হল, তালুত কর্মিলে এসেছিলেন এবং তিনি নিজের জন্য একটি স্তম্ভ প্রস্তুত করিয়েছেন, পরে সেখান থেকে ফিরে, ঘুরে গিল্‌গলে নেমে গেলেন।
{15:13} আর শামুয়েল তালুতের কাছে আসলে তালুত তাঁকে বললেন, মাবুদ আপনাকে দোয়া করুন; আমি মাবুদের কালাম পালন করেছি;
{15:14} শামুয়েল বললেন, তবে আমার কর্ণগোচরে ভেড়ার ডাক আসছে কেন? আর এই গরুর ডাক আমি শুনতে পাচ্ছি কেন?
{15:15} তালুত বললেন, সেসব আমালেকীয়দের থেকে আনা হয়েছে; ফলত আপনার আল্লাহ্‌ মাবুদের উদ্দেশে কোরবানী করার জন্য লোকেরা উত্তম উত্তম ভেড়া ও গরুগুলো জীবিত রেখেছে; কিন্তু আমরা অবশিষ্ট লোকদেরকে নিঃশেষে বিনষ্ট করেছি।
{15:16} তখন শামুয়েল তালুতকে বললেন, ক্ষান্ত হও; গত রাতে মাবুদ আমাকে যা বলেছেন, তা তোমাকে বলি।
{15:17} তালুত বললেন, বলুন। শামুয়েল বললেন, যদিও তুমি তোমার দৃষ্টিতে ক্ষুদ্র ছিলে, তবুও তোমাকে কি ইসরাইল বংশগুলোর মাথা করা হয় নি? আর মাবুদ তোমাকে ইসরাইলের উপরে বাদশাহ্‌র পদে অভিষিক্ত করলেন।
{15:18} পরে মাবুদ তোমাকে একটি কাজে পাঠালেন, বললেন, যাও, সেই গুনাহ্‌গার আমালেকীয়দের নিঃশেষে বিনষ্ট কর; এবং যে পর্যন্ত তারা উচ্ছিন্ন না হয়, ততদিন তাদের সঙ্গে যুদ্ধ কর।
{15:19} তবে তুমি মাবুদের কথা মান্য না করে কেন লুটের উপর ঝাঁপিয়ে পড়ে মাবুদের দৃষ্টিতে যা মন্দ, তা-ই করলে?
{15:20} তালুত শামুয়েলকে বললেন, আমি তো মাবুদের কথা মান্য করেছি, যে কাজে মাবুদ আমাকে পাঠিয়েছেন, সেই কাজ করেছি, আর আমালেকের বাদশাহ্‌ অগাগকে ধরে নিয়ে এসেছি ও আমালেকীয়দের নিঃশেষে বিনষ্ট করেছি।
{15:21} কিন্তু গিল্‌গলে আপনার আল্লাহ্‌ মাবুদের উদ্দেশে কোরবানী করার জন্য লোকেরা বর্জিত দ্রব্যের অগ্রিমাংশ বলে লুটের মধ্য থেকে কতকগুলো ভেড়া ও গরু এনেছে।
{15:22} শামুয়েল বললেন, মাবুদের কথা পালন করলে যেমন, তেমন কি পোড়ানো-কোরবানী ও অন্যান্য কোরবানীতে মাবুদ খুশি হন? দেখ, কোরবানীর চেয়ে হুকুম পালন করা উত্তম এবং ভেড়ার চর্বির চেয়ে তাঁর কালামের বাধ্য হওয়া উত্তম।
{15:23} কারণ হুকুম লঙ্ঘন করা মন্ত্র উচ্চারণ করার মতই গুনাহ্‌ এবং অবাধ্যতা, পৌত্তলিকতা ও মূর্তি পূজার সমান। তুমি মাবুদের কালাম অগ্রাহ্য করেছ, এজন্য তিনি তোমাকে অগ্রাহ্য করে রাজ্যচ্যুত করেছেন।
{15:24} তখন তালুত শামুয়েলকে বললেন, আমি গুনাহ্‌ করেছি; ফলত মাবুদের হুকুম ও আপনার নির্দেশ লঙ্ঘন করেছি; কারণ আমি লোকদেরকে ভয় করে তাদের কথায় মনযোগ দিয়েছি।
{15:25} এখন আরজ করি, আমার গুনাহ্‌ মাফ করুন ও আমার সঙ্গে ফিরে আসুন; আমি মাবুদকে সেজ্‌দা করবো।
{15:26} শামুয়েল তালুতকে বললেন, আমি তোমার সঙ্গে ফিরে যাব না; কেননা তুমি মাবুদের কালাম অগ্রাহ্য করেছ, আর মাবুদ তোমাকে অগ্রাহ্য করে ইসরাইলের রাজ্যচ্যুত করেছেন।
{15:27} এই কথা বলে শামুয়েল চলে যাবার জন্য ফিরে দাঁড়ালেন, তখন তালুত তাঁর পোশাকের একটি অংশ ধরলেন, তাতে তা ছিঁড়ে গেল।
{15:28} তখন শামুয়েল তাঁকে বললেন, মাবুদ আজ তোমার কাছ থেকে ইসরাইলের রাজ্য টেনে ছিঁড়লেন এবং তোমার চেয়ে উত্তম তোমার এক জন প্রতিবেশীকে তা দিলেন।
{15:29} যিনি ইসরাইলের বিশ্বাসভূমি তিনি মিথ্যা কথা বলেন না ও মন পরিবর্তন করেন না; কেননা তিনি মানুষ নন যে, মন পরিবর্তন করবেন।
{15:30} তখন তালুত বললেন, আমি গুনাহ্‌ করেছি; তবু আরজ করি, এখন আমার লোকদের ও প্রধান ব্যক্তিবর্গের ও ইসরাইলের সম্মুখে আমার সম্মান রাখুন, আমার সঙ্গে ফিরে আসুন; আমি আপনার আল্লাহ্‌ মাবুদকে সেজ্‌দা করবো।
{15:31} তাতে শামুয়েল তালুতের সঙ্গে গেলেন; আর তালুত মাবুদকে সেজ্‌দা করলেন।
{15:32} পরে শামুয়েল বললেন, তোমরা আমালেকের বাদশাহ্‌ অগাগকে এই স্থানে আমার কাছে আন। তাতে অগাগ পুলকিত মনে তাঁর কাছে আসলেন, তিনি ভাবলেন, মৃত্যুর তিক্ততা নিশ্চয়ই গেল।
{15:33} কিন্তু শামুয়েল বললেন, তোমার তলোয়ার দ্বারা স্ত্রীলোকেরা যেমন সন্তানহীনা হয়েছে, তেমনি স্ত্রীলোকদের মধ্যে তোমার মাও সন্তানহীনা হবে; তখন শামুয়েল গিল্‌গলে মাবুদের সাক্ষাতে অগাগকে খণ্ড-বিখণ্ড করলেন।
{15:34} পরে শামুয়েল রামাতে গেলেন এবং তালুত গিবিয়াস্থিত নিজের বাড়িতে গেলেন।
{15:35} আর মরণ দিন পর্যন্ত শামুয়েল তালুতের সঙ্গে আর সাক্ষাৎ করলেন না। শামুয়েল তালুতের জন্য শোক করতেন। আর মাবুদ ইসরাইলের উপরে তালুতকে বাদশাহ্‌ করেছেন বলে অনুশোচনা করলেন।
{i16:1} হযরত দাউদকে অভিষেক করা
{16:1} পরে মাবুদ শামুয়েলকে বললেন, তুমি কতকাল তালুতের জন্য শোক করবে? আমি তো তাকে অগ্রাহ্য করে ইসরাইলের রাজ্যচ্যুত করেছি। তুমি তোমার শিংগায় তেল ভরে নাও, যাও, আমি তোমাকে বেথেলহেমীয় ইয়াসির কাছে প্রেরণ করি, কেননা তার পুত্রদের মধ্যে আমি আমার জন্য এক জন বাদশাহ্‌কে দেখে রেখেছি।
{16:2} শামুয়েল বললেন, আমি কিভাবে যেতে পারি? তালুত যদি এই কথা শোনে, তবে আমাকে হত্যা করবে। মাবুদ বললেন, তুমি একটি বক্‌না বাছুর সঙ্গে নিয়ে যাবে এবং বলবে, তুমি মাবুদের উদ্দেশে কোরবানী করতে এসেছ।
{16:3} আর ইয়াসিকে সেই কোরবানীতে দাওয়াত করবে, পরে তোমাকে কি করতে হবে তা আমি তোমাকে জানাবো; এবং আমি তোমার কাছে যার নাম করবো, তুমি আমার জন্য তাকে অভিষেক করবে।
{16:4} পরে শামুয়েল মাবুদের সেই কালাম অনুসারে কাজ করলেন, তিনি বেথেলহেমে উপস্থিত হলেন; তখন নগরের প্রাচীনবর্গরা কাঁপতে কাঁপতে তার সঙ্গে সাক্ষাৎ করতে আসলেন, আর বললেন, আপনি শান্তির মনোভাব নিয়ে এসেছেন তো?
{16:5} তিনি বললেন, শান্তির মনোভাব নিয়েই এসেছি; আমি মাবুদের উদ্দেশে কোরবানী করতে এসেছি; তোমরা নিজদের পবিত্র করে আমার সঙ্গে কোরবানীতে যোগ দাও। আর তিনি ইয়াসি ও তার পুত্রদেরকে পবিত্র করে কোরবানীতে দাওয়াত করলেন।
{16:6} পরে তাঁরা আসলে তিনি ইলীয়াবের প্রতি দৃষ্টিপাত করে মনে মনে বললেন, অবশ্যই মাবুদের অভিষিক্ত ব্যক্তি তাঁর সম্মুখে।
{16:7} কিন্তু মাবুদ শামুয়েলকে বললেন, তুমি ওর মুখশ্রী বা কায়িক দীর্ঘতার প্রতি দৃষ্টিপাত করো না; কারণ আমি ওকে অগ্রাহ্য করলাম। কেননা মানুষ যা দেখে, তা কিছু নয়; যেহেতু মানুষ প্রত্যক্ষ বিষয়ের প্রতি দৃষ্টিপাত করে, কিন্তু মাবুদ অন্তঃকরণের প্রতি দৃষ্টিপাত করেন।
{16:8} পরে ইয়াসি অবীনাদবকে ডেকে শামুয়েলের সম্মুখ দিয়ে গমন করালেন; শামুয়েল বললেন, মাবুদ একেও মনোনীত করেন নি;
{16:9} পরে ইয়াসি শম্মকে তাঁর সম্মুখ দিয়ে গমন করালেন; তিনি বললেন, মাবুদ একেও মনোনীত করেন নি।
{16:10} এভাবে ইয়াসি তাঁর সাত পুত্রকে শামুয়েলের সম্মুখ দিয়ে গমন করালেন। পরে শামুয়েল ইয়াসিকে বললেন, মাবুদ এদেরকে মনোনীত করেন নি।
{16:11} পরে শামুয়েল ইয়াসিকে বললেন, এরাই কি তোমার সমস্ত ছেলে? তিনি বললেন, কেবল কনিষ্ঠ অবশিষ্ট আছে, দেখুন, সে ভেড়া চরাচ্ছে। তখন শামুয়েল ইয়াসিরকে বললেন, লোক পাঠিয়ে তাকে আনাও; সে না আসলে আমরা ভোজনে বসবো না।
{16:12} পরে তিনি লোক পাঠিয়ে তাঁকে আনালেন। তিনি কিছুটা লাল রংয়ের, সুনয়ন ও দেখতে সুন্দর ছিলেন। তখন মাবুদ বললেন, উঠ, একে অভিষেক কর, কেননা এ-ই সেই ব্যক্তি।
{16:13} অতএব শামুয়েল তেলের শিঙ্গা নিয়ে তাঁর ভাইদের মধ্যে তাঁকে অভিষেক করলেন। আর সেদিন থেকে মাবুদের রূহ্‌ দাউদের উপরে আসলেন। পরে শামুয়েল উঠে রামাতে চলে গেলেন।
{i16:14} বাদশাহ্‌ তালুতের কাজে হযরত দাউদ
{16:14} তখন মাবুদের রূহ্‌ তালুতকে ত্যাগ করেছিলেন, আর মাবুদের কাছ থেকে একটি দুষ্ট রূহ্‌ এসে তাঁকে উত্ত্যক্ত করতে লাগল।
{16:15} পরে তালুতের গোলামেরা তাঁকে বললো, দেখুন, আল্লাহ্‌র কাছ থেকে একটি দুষ্ট রূহ্‌ এসে আপনাকে উত্ত্যক্ত করছে।
{16:16} আমাদের প্রভু হুকুম করুন, যেন আপনার সম্মুখস্থ এই গোলামেরা এক জন নিপুণ বীণাবাদকের খোঁজ করে; পরে যে সময়ে আল্লাহ্‌র কাছ থেকে সেই দুষ্ট রূহ্‌ আপনার উপরে আসবে, সেই সময় সেই ব্যক্তি বীণা বাজালে আপনার উপশম হবে।
{16:17} তখন তালুত তাঁর গোলামদেরকে হুকুম করলেন, তোমরা এক জন নিপুণ বাদকের খোঁজ করে আমার কাছে তাকে আন।
{16:18} যুবকদের এক জন বললো, দেখুন, আমি বেথেলহেমীয় ইয়াসির এক জন পুত্রকে দেখেছি; সে বীণা বাদনে নিপুণ, বলবান বীর, যোদ্ধা, বাক্‌পটু ও রূপবান, আর মাবুদ তার সহবর্তী।
{16:19} পরে তালুত ইয়াসির কাছে দূত পাঠিয়ে বললেন, তোমার পুত্র দাউদ, যে ভেড়া চরাচ্ছে, তাকে আমার কাছে পাঠিয়ে দাও।
{16:20} তখন ইয়াসি একটা গাধার পিঠে রুটি ও এক কূপা আঙ্গুর-রস পূর্ণ করে এবং একটি ছাগলের বাচ্চা নিয়ে তাঁর পুত্র দাউদের হাতে দিয়ে তালুতের কাছে পাঠিয়ে দিলেন।
{16:21} পরে দাউদ তালুতের কাছে এসে তাঁর সম্মুখে দাঁড়ালে তিনি তাঁকে খুব আদর যত্ন করতে লাগলেন, আর তিনি তাঁর অস্ত্রবাহক হলেন।
{16:22} পরে তালুত ইয়াসিকে বলে পাঠালেন, আরজ করি, দাউদকে আমার সম্মুখে দাঁড়াতে দাও; কেননা সে আমার দৃষ্টিতে অনুগ্রহ লাভ করেছে।
{16:23} পরে আল্লাহ্‌র কাছ থেকে সেই রূহ্‌ যখন তালুতের কাছে আসত, তখন দাউদ বীণা নিয়ে নিজের হাতে বাজাতেন; তাতে তালুত সুস্থ হতেন, উপশম পেতেন এবং সেই দুষ্ট রূহ্‌ তাঁকে ছেড়ে যেত।
{i17:1} হযরত দাউদ ও জালুত বীরের যুদ্ধ
{17:1} পরে ফিলিস্তিনীরা যুদ্ধ করার জন্য সৈন্যসামন্ত সংগ্রহ করে এহুদা অধিকৃত সোখোতে জমায়েত হল এবং সোখো ও অসেকার মধ্যে এফস্‌দম্মীমে শিবির স্থাপন করলো।
{17:2} আর তালুত ও ইসরাইল লোকেরা জমায়েত হয়ে এলা উপত্যকাতে শিবির স্থাপন করে ফিলিস্তিনীদের বিপক্ষে সৈন্য রচনা করলেন।
{17:3} এভাবে ফিলিস্তিনীরা এক দিকে এক পর্বতে ও ইসরাইল অন্য দিকে অন্য পর্বতে দাঁড়াল; উভয়ের মধ্যে একটি উপত্যকা ছিল।
{17:4} পরে গাৎ-নিবাসী এক বীর ফিলিস্তিনীদের শিবির থেকে বের হয়ে আসল। তার নাম ছিল জালুত এবং সে সাড়ে ছয় হাত লম্বা ছিল।
{17:5} তার মাথায় ছিল ব্রোঞ্জের শিরস্ত্রাণ এবং সে আঁশের মত বর্মে সজ্জিত ছিল; সেই বর্ম ব্রোঞ্জের, তার পরিমাণ পাঁচ হাজার শেকল।
{17:6} আর তার পা ব্রোঞ্জের বর্মে আবৃত ও তার কাঁধে ব্রোঞ্জের তলোয়ার ছিল।
{17:7} তার বর্শার দণ্ডটা তন্তুবায়ের নরাজের সমান ও বর্শার ফলাটা ছিল লোহার ও এর ওজন ছিল ছয় শত শেকল। তার ঢাল বহনকারী তার সম্মুখভাগে চলতো।
{17:8} সে দাঁড়িয়ে ইসরাইলের সৈন্য শ্রেণীকে লক্ষ্য করে চেঁচিয়ে বললো, তোমরা কেন যুদ্ধ করার জন্য সৈন্য সজ্জিত করে বের হয়ে এসেছো? আমি কি এক জন ফিলিস্তিনী নই, আর তোমরা কি তালুতের গোলাম নও? তোমরা নিজেদের জন্য এক জনকে মনোনীত কর; সে আমার কাছে নেমে আসুক।
{17:9} সে যদি আমার সঙ্গে যুদ্ধ করে জয়ী হয়, আমাকে হত্যা করে, তবে আমরা তোমাদের গোলাম হব; কিন্তু আমি যদি তাকে পরাজিত করে হত্যা করতে পারি, তবে তোমরা আমাদের গোলাম হবে, আমাদের গোলামীর কাজ করবে।
{17:10} সেই ফিলিস্তিনী আরও বললো, আজ আমি ইসরাইলের সৈন্যদেরকে টিট্‌কারি দিচ্ছি; তোমরা এক জনকে দাও, আমরা পরস্পর যুদ্ধ করি।
{17:11} তখন তালুত ও সমস্ত ইসরাইল সেই ফিলিস্তিনীর এসব কথা শুনে হতাশ হলেন ও ভীষণ ভয় পেলেন।
{17:12} দাউদ ছিলেন বেথেলহেম-এহুদা নিবাসী সেই ইফ্রাথীয় পুরুষের পুত্র, যাঁর নাম ইয়াসির; সেই ব্যক্তির আট জন পুত্র ছিল, আর তালুতের সময়ে তিনি বৃদ্ধ ও গতবয়স্ক হয়েছিলেন।
{17:13} সেই ইয়াসিরের বড় তিন পুত্র তালুতের পিছনে যুদ্ধে গমন করেছিলেন। যুদ্ধে যাওয়া তার তিন পুত্রের মধ্যে জ্যেষ্ঠ পুত্রের নাম ইলীয়াব; দ্বিতীয় পুত্রের নাম অবীনাদব; আর তৃতীয় পুত্রের নাম শম্ম।
{17:14} দাউদ ছিলেন কনিষ্ঠ পুত্র; আর সেই বড় তিন জন তালুতের অনুগামী হয়েছিলেন।
{17:15} কিন্তু দাউদ তালুতের কাছ থেকে বেথেলহেমে তাঁর পিতার ভেড়া চরাবার জন্য যাতায়াত করতেন।
{17:16} আর সেই ফিলিস্তিনী চল্লিশ দিন পর্যন্ত প্রাতঃকালে ও সন্ধ্যাবেলা কাছে এগিয়ে এসে নিজেকে দেখাত।
{17:17} আর ইয়াসি তাঁর পুত্র দাউদকে বললেন, তুমি তোমার ভাইদের জন্য এই এক ঐফা ভাজা শস্য ও দশখানা রুটি নিয়ে শিবিরে তাদের কাছে দৌড়ে যাও।
{17:18} আর এই দশ তাল পনীর তাদের সহস্র্রপতির কাছে নিয়ে গিয়ে তোমার ভাইয়েরা কেমন আছে, দেখে এসো, তাদের থেকে কোন চিহ্ন নিয়ে এসো।
{17:19} তালুত ও তোমার ভাইয়েরা এবং সমস্ত ইসরাইল এলা উপত্যকাতে আছে, ফিলিস্তিনীদের সঙ্গে যুদ্ধ করছে।
{17:20} পরে দাউদ খুব ভোরে উঠে ভেড়াগুলোকে এক জন রক্ষকের হাতে দিয়ে ইয়াসির হুকুম অনুসারে ঐ সমস্ত দ্রব্য নিয়ে গমন করলেন। তিনি যে সময়ে শিবিরের কাছে উপস্থিত হলেন, সেই সময়ে সৈন্যরা যুদ্ধে যাবার জন্য বের হচ্ছিল এবং সংগ্রামের জন্য সিংহনাদ করছিল।
{17:21} পরে ইসরাইল ও ফিলিস্তিনীরা পরস্পর সম্মুখাসম্মুখি হয়ে সৈন্য রচনা করলো।
{17:22} তখন দাউদ দ্রব্যরক্ষকের হাতে তার সমস্ত দ্রব্য রেখে সৈন্যশ্রেণীর মধ্যে দৌড়ে গিয়ে তাঁর ভাইদের কুশল জিজ্ঞাসা করলেন।
{17:23} তিনি তাঁদের সঙ্গে কথা বলছেন, ইতোমধ্যে দেখ, গাৎ-নিবাসী ফিলিস্তিনী জালুত নামক সেই বীর ফিলিস্তিনীদের সৈন্যশ্রেণী থেকে উঠে এসে আগের মত কথা বললো; আর দাউদ তা শুনলেন।
{17:24} কিন্তু ইসরাইলের সমস্ত লোক সেই ব্যক্তিকে দেখে তার সম্মুখ থেকে পালিয়ে গেল, তারা ভীষণ ভয় পেয়েছিল।
{17:25} আর ইসরাইলের লোকেরা একে অপরকে বললো, এই যে ব্যক্তি উঠে এল, একে তোমরা দেখছ তো? এই তো ইসরাইলকে উপহাস করতে এসেছে। একে যে হত্যা করতে পারবে বাদশাহ্‌ তাকে প্রচুর ধনে ধনবান করবেন ও তাকে তাঁর কন্যা দেবেন এবং ইসরাইলের মধ্যে তার পিতৃকুলকে কর থেকে মুক্ত করবেন।
{17:26} তখন দাউদ, কাছে যে লোকেরা দাঁড়িয়েছিল, তাঁদের জিজ্ঞাসা করলেন, এই ফিলিস্তিনীকে হত্যা করে যে ব্যক্তি ইসরাইলের কলঙ্ক খণ্ডন করবে, তার প্রতি কি করা হবে? এই খৎনা-না-করানো ফিলিস্তিনীটা কে যে, জীবন্ত আল্লাহ্‌র সৈন্যদের নিয়ে উপহাস করছে?
{17:27} তাতে লোকেরা এইভাবে তাঁকে জবাবে বললো, ওকে যে হত্যা করবে, সে অমুক পুরস্কার পাবে।
{17:28} সেই লোকদের সঙ্গে তাঁর কথাবার্তা বলার সময়ে তাঁর বড় ভাই ইলীয়াব সবই শুনলেন; তাই ইলীয়াব দাউদের উপরে ক্রোধে প্রজ্বলিত হয়ে বললেন, তুই কেন নেমে এসেছিস্‌? মরুভূমির মধ্যে সেই ভেড়া কয়টি কার কাছে রেখে এসেছিস্‌? তোর অহংকার ও তোর মনের দুষ্টামির কথা আমার জানা আছে; তুই যুদ্ধ দেখতে এসেছিস্‌।
{17:29} দাউদ বললেন, আমি আবার কি করলাম? আমি তো কেবল একটা প্রশ্ন জিজ্ঞেস করেছি?
{17:30} পরে তিনি তাঁর কাছ থেকে আর একজনের দিকে ফিরে সেই একই কথা বললেন; তাতে লোকেরা তাঁকে আগের মত উত্তর দিল।
{17:31} তখন দাউদ যা যা বলেছিলেন তা রাষ্ট্র হয়ে পড়লো ও তালুতের কাছে তার সংবাদ উপস্থিত হল; তাতে তিনি নিজের কাছে তাঁকে ডেকে আনালেন।
{17:32} তখন দাউদ তালুতকে বললেন, ওর জন্য কারো অন্তঃকরণ হতাশ না হোক; আপনার এই গোলাম গিয়ে এই ফিলিস্তিনীটার সঙ্গে যুদ্ধ করবে।
{17:33} তখন তালুত দাউদকে বললেন, তুমি ঐ ফিলিস্তিনীর বিরুদ্ধে গিয়ে তার সঙ্গে যুদ্ধ করতে পারবে না, কেননা তুমি বালক এবং সে বাল্যকাল থেকে যোদ্ধা।
{17:34} দাউদ তালুতকে বললেন, আপনার এই গোলাম পিতার ভেড়া রক্ষা করছিল, ইতোমধ্যে একটি সিংহ ও একটি ভালুক এসে পালের মধ্য থেকে ভেড়া ধরে নিয়ে গেল;
{17:35} আমি তার পিছনে পিছনে গিয়ে তাকে প্রহার করে তার মুখ থেকে তা উদ্ধার করলাম; পরে সে আমার বিরুদ্ধে উঠে দাঁড়ালে আমি তার কেশর ধরে প্রহার করে তাকে হত্যা করলাম।
{17:36} আপনার গোলাম সেই সিংহ ও সেই ভালুক উভয়কেই হত্যা করেছে; আর এই খৎনা-না-করানো ফিলিস্তিনী সেই দুইয়ের মধ্যে একটির মত হবে, কারণ সে জীবন্ত আল্লাহ্‌র সৈন্যদের উপহাস করেছে।
{17:37} দাউদ আরও বললেন, যে মাবুদ সিংহের থাবা ও ভালুকের থাবা থেকে আমাকে উদ্ধার করেছেন, তিনি এই ফিলিস্তিনীর হাত থেকে আমাকে নিস্তার করবেন। তখন তালুত দাউদকে বললেন, যাও, মাবুদ তোমার সহবর্তী হবেন।
{17:38} পরে তালুত নিজের সাজ-পোশাকে দাউদকে সাজিয়ে তাঁর মাথায় ব্রোঞ্জের শিরস্ত্রাণ ও শরীরে বর্ম দিলেন।
{17:39} তখন দাউদ সাজ-পোশাকের উপরে তাঁর তলোয়ার বেঁধে চলতে চেষ্টা করলেন, কারণ এর আগে তা কখনও করেন নি। তখন দাউদ তালুতকে বললেন, এই বেশে আমি যেতে পারব না, কেননা এইভাবে চলতে আমার অভ্যেস নেই। পরে দাউদ তা খুলে রাখলেন।
{17:40} আর তিনি তাঁর লাঠিখানা হাতে নিলেন এবং বয়ে যাওয়া পানির স্রোত থেকে পাঁচখানি মসৃণ পাথর বেছে নিয়ে, নিজের কাছে যে ভেড়ার রাখালের ঝুলি ছিল তাতে রাখলেন এবং নিজের ফিঙ্গাটি হাতে করে ঐ ফিলিস্তিনীর কাছে এগিয়ে গেলেন।
{17:41} আর সেই ফিলিস্তিনী আসতে লাগল এবং দাউদের নিকটবর্তী হল, আর সেই ঢাল বহনকারী লোকটি তার আগে আগে চললো।
{17:42} পরে ফিলিস্তিনী চারদিকে চেয়ে দেখলো, আর দাউদকে দেখতে পেয়ে তুচ্ছজ্ঞান করলো; কেননা তিনি বালক, কিছুটা লাল রংয়ের ও দেখতে সুন্দর ছিলেন।
{17:43} পরে ঐ ফিলিস্তিনী দাউদকে বললো, আমি কি কুকুর যে, তুই লাঠি নিয়ে আমার কাছে আসছিস্‌? আর সেই ফিলিস্তিনী তার দেবতাদের নাম নিয়ে দাউদকে বদদোয়া দিল।
{17:44} ফিলিস্তিনী দাউদকে আরও বললো, তুই আমার কাছে আয়, আমি তোর গোশ্‌ত আসমানের পাখিদের ও মাঠের পশুদেরকে খেতে দিই।
{17:45} তখন দাউদ ঐ ফিলিস্তিনীকে বললেন, তুমি তলোয়ার, বর্শা ও বল্লম নিয়ে আমার কাছে আসছ, কিন্তু আমি বাহিনীগণের মাবুদ, ইসরাইলের সৈন্যদের আল্লাহ্‌র নামে, তুমি যাঁকে উপহাস করেছ তাঁরই নামে, তোমার কাছে আসছি।
{17:46} আজ মাবুদ তোমাকে আমার হাতে তুলে দিবেন; আর আমি তোমাকে আঘাত করবো, তোমার দেহ থেকে মুণ্ড তুলে নেব এবং ফিলিস্তিনীদের সৈন্যের লাশ আজ আকাশের পাখি ও ভূমির পশুদের খেতে দেব; তাতে ইসরাইলে এক জন আল্লাহ্‌ আছেন তা সমস্ত দুনিয়া জানতে পারবে।
{17:47} আর মাবুদ তলোয়ার ও বর্শা দ্বারা নিস্তার করেন না, এই কথাও এই সমস্ত সমাজ জানতে পারবে; কেননা এই যুদ্ধ মাবুদের, আর তিনি তোমাদেরকে আমাদের হাতে তুলে দিবেন।
{17:48} পরে ঐ ফিলিস্তিনী উঠে দাউদের সম্মুখীন হবার জন্য নিকটবর্তী হলে দাউদ তাড়াতাড়ি ঐ ফিলিস্তিনীর সম্মুখীন হবার জন্য সৈন্যশ্রেণীর দিকে দৌড় দিলেন।
{17:49} পরে দাউদ তাঁর ঝুলি থেকে একখানি পাথর বের করলেন এবং ফিঙ্গাতে পাক দিয়ে ঐ ফিলিস্তিনীর কপালে আঘাত করলেন; সেই পাথরখানি তার কপালে বসে গেল; তাতে সে ভূমিতে অধোমুখ হয়ে পড়ে গেল।
{17:50} এইভাবে দাউদ ফিঙ্গা ও পাথর দিয়ে ঐ ফিলিস্তিনীকে পরাজিত করলেন এবং তাকে আঘাত করে হত্যা করলেন; কিন্তু দাউদের হাতে তলোয়ার ছিল না।
{17:51} তাই দাউদ দৌড়ে ঐ ফিলিস্তিনীর পাশে দাঁড়িয়ে তারই তলোয়ার নিয়ে খাপ খুলে তাকে হত্যা করলেন এবং তা দ্বারা তার মাথা কেটে ফেললেন। ফিলিস্তিনীরা যখন দেখতে পেল যে, তাদের বীর মরে গেছে, তখন তারা পালিয়ে গেল।
{17:52} আর ইসরাইলের ও এহুদার লোকেরা উঠে জয়ধ্বনি করলো এবং গাৎ ও ইক্রোণের দ্বার পর্যন্ত ফিলিস্তিনীদের পিছনে পিছনে তাড়া করে গেল; তাতে ফিলিস্তিনীদের আহতরা শারয়িমের পথে গাৎ ও ইক্রোণ পর্যন্ত পড়ে থাকল।
{17:53} পরে বনি-ইসরাইল ফিলিস্তিনীদের পিছনে তাড়া করা বন্ধ করে ফিরে এসে তাদের শিবির লুট করলো।
{17:54} পরে দাউদ সেই ফিলিস্তিনীর মুণ্ড তুলে জেরুশালেমে নিয়ে গেলেন, কিন্তু তার সাজ-পোশাক নিজের তাঁবুতে রাখলেন।
{17:55} আর তালুত যখন ঐ ফিলিস্তিনীর বিরুদ্ধে দাউদকে যেতে দেখেছিলেন, তখন সেনাপতি অব্‌নেরকে বলেছিলেন, অব্‌নের, এই যুবক কার পুত্র? অবন্‌ের বলেছিলেন, হে বাদশাহ্‌! আপনার জীবন্ত প্রাণের কসম, আমি তা বলতে পারি না।
{17:56} পরে বাদশাহ্‌ বলেছিলেন, তুমি জিজ্ঞাসা কর, ঐ বালকটি কার পুত্র?
{17:57} পরে দাউদ যখন ফিলিস্তিনীকে হত্যা করে ফিরে আসছেন, তখন অব্‌নের তাঁকে ধরে তালুতের কাছে নিয়ে গেলেন; তাঁর হাতে ঐ ফিলিস্তিনীর মুণ্ড ছিল।
{17:58} তালুত তাঁকে জিজ্ঞাসা করলেন, হে যুবক, তুমি কার পুত্র? জবাবে দাউদ বললেন, আমি আপনার গোলাম বেথেলহেমীয় ইয়াসির পুত্র।
{i18:1} যোনাথনের সঙ্গে হযরত দাউদের বন্ধুত্ব
{18:1} তালুতের সঙ্গে তাঁর কথা শেষ হলে যোনাথনের প্রাণ দাউদের প্রাণের প্রতি আসক্ত হল এবং যোনাথন তাঁর প্রাণের মতই তাঁকে ভালবাসতে লাগলেন।
{18:2} আর তালুত ঐ দিনে তাঁকে গ্রহণ করলেন, তাঁর পিতার বাড়িতে ফিরে যেতে দিলেন না।
{18:3} আর যোনাথন ও দাউদ একটি নিয়ম করলেন, কেননা যোনাথন তাঁকে প্রাণতুল্য ভালবাসলেন।
{18:4} আর যোনাথন তাঁর কোর্তা খুলে দাউদকে দিলেন আর তাঁর যুদ্ধের সাজ-পোশাক, এমন কি, নিজের তলোয়ার, ধনুক ও কোমরবন্ধনীও দিলেন।
{18:5} পরে তালুত দাউদকে যে স্থানেই প্রেরণ করতেন, দাউদ সেই স্থানে যেতেন ও বুদ্ধিপূর্ববক চলতেন, এজন্য তালুত সৈন্যদের উপরে সেনাপতি পদে তাঁকে নিযুক্ত করলেন, আর তা সমস্ত লোকের এবং তালুতের গোলামদের দৃষ্টিতেও ভাল মনে হল।
{18:6} পরে লোকেরা ফিরে আসলে যখন দাউদ ফিলিস্তিনীদের আঘাত করে ফিরে আসছিলেন, তখন বাদশাহ্‌ তালুতের সঙ্গে সাক্ষাত করতে ইসরাইলের সমস্ত নগর থেকে স্ত্রীলোকেরা তম্বুরাধ্বনি, আনন্দ গীত ও ত্রিতন্ত্রীবাদ্য বাদ্য সহকারে গান ও নৃত্য করতে করতে বের হয়ে এল।
{18:7} সেই স্ত্রী-লোকেরা অভিনয় করে একে একে গান করে বললো, তালুত মারলেন হাজার হাজার, আর দাউদ মারলেন অযুত অযুত।
{18:8} এতে তালুত ভীষণ ক্রুদ্ধ হলেন, তিনি এই কথায় অসন্তুষ্ট হয়ে বললেন, ওরা দাউদের বিষয়ে অযুত অযুতের কথা বললো ও আমার বিষয়ে কেবল হাজার হাজারের কথা বললো; এতে রাজত্ব ছাড়া সে আর কি পাবে?
{18:9} সেদিন থেকে তালুত দাউদের উপরে দৃষ্টি রাখলেন।
{i18:10} দাউদের প্রতি তালুতের ঈর্ষা
{18:10} পরের দিন আল্লাহ্‌র কাছ থেকে একটি দুষ্ট রূহ্‌ সবলে তালুতের উপরে এল এবং তিনি বাড়ির মধ্যে প্রলাপ বকতে লাগলেন, আর দাউদ প্রত্যেক দিন যেমন করতেন, তেমনি বাদ্য বাজাচ্ছিলেন; তখন তালুতের হাতে তাঁর বর্শা ছিল।
{18:11} তালুত সেই বর্শা নিক্ষেপ করলেন, বললেন, আমি দাউদকে দেয়ালের সঙ্গে গেঁথে ফেলব; কিন্তু দাউদ দু’বার তাঁর সম্মুখ থেকে সরে গেলেন।
{18:12} আর তালুত দাউদকে ভয় করতে লাগলেন, কারণ মাবুদ দাউদের সহবর্তী ছিলেন, কিন্তু তালুতকে ত্যাগ করেছিলেন।
{18:13} সেজন্য তালুত তাঁর কাছ থেকে তাঁকে দূর করে দিলেন ও সহস্র্রপতি পদে নিযুক্ত করলেন; তাতে তিনি লোকদের সাক্ষাতে ভিতরে ও বাইরে গমনাগমন করতে লাগলেন।
{18:14} আর দাউদ তাঁর সারা পথ বুদ্ধিপূর্বক চলতেন এবং মাবুদ তাঁর সহবর্তী ছিলেন।
{18:15} তিনি বেশ বুদ্ধিপূর্বক চলছেন দেখে তালুত তাঁকে ভয়ের চোখে দেখতে লাগলেন।
{18:16} কিন্তু সমস্ত ইসরাইল ও এহুদার লোকেরা দাউদকে ভালবাসত, কেননা তিনি তাদের সাক্ষাতে ভিতরে ও বাইরে গমনাগমন করতেন।
{i18:17} হযরত দাউদের সঙ্গে মিখলের বিয়ে
{18:17} পরে তালুত দাউদকে বললেন, দেখ, আমার জ্যেষ্ঠা কন্যা মেরবকে আমি তোমার সঙ্গে বিয়ে দেব; তুমি কেবল আমার পক্ষে শক্তিশালী হয়ে মাবুদের জন্য যুদ্ধ কর। কারণ তালুত বললেন, আমার হাত তার উপরে না উঠুক, কিন্তু ফিলিস্তিনীদের হাত তার উপরে উঠুক।
{18:18} আর দাউদ তালুতকে বললেন, আমি কে এবং আমার প্রাণ কি, ইসরাইলের মধ্যে আমার পিতার গোষ্ঠীই বা কি যে, আমি বাদশাহ্‌র জামাতা হই?
{18:19} কিন্তু তালুতের কন্যা মেরবকে দাউদের সঙ্গে বিয়ে দেবার সময় উপস্থিত হলে তাকে মহোলাতীয় অদ্রীয়েলের সঙ্গে বিয়ে দেওয়া হল।
{18:20} পরে তালুতের কন্যা মীখল দাউদকে মহব্বত করতে লাগলেন; তখন লোকেরা তালুতকে তা জানালে তিনি তাতে সন্তুষ্ট হলেন।
{18:21} তালুত বললেন, আমি তাকে সেই কন্যা দেব; সে তাঁর ফাঁদস্বরূপ হোক ও ফিলিস্তিনীদের হাত তাঁর উপরে উঠুক। অতএব তালুত দাউদকে বললেন, তুমি আজ দ্বিতীয়বার আমার জামাতা হও।
{18:22} পরে তালুত তাঁর গোলামদের হুকুম দিলেন, তোমরা গোপনে দাউদের সঙ্গে আলাপ করে এই কথা বল, দেখ, তোমার প্রতি বাদশাহ্‌ সন্তুষ্ট এবং তাঁর সমস্ত গোলাম তোমাকে ভালবাসে; অতএব এখন তুমি বাদশাহ্‌র জামাতা হও।
{18:23} তালুতের গোলামেরা এই কথা দাউদের কর্ণগোচর করলো। দাউদ বললেন, বাদশাহ্‌র জামাতা হওয়া কি তোমাদের কাছে লঘু বিষয় মনে হয়? আমি তো দরিদ্র লোক, তাচ্ছিল্যের পাত্র।
{18:24} পরে তালুতের গোলামেরা তাঁকে সংবাদ দিয়ে বললো, দাউদ এই রকম কথা বলেন।
{18:25} তালুত বললেন, তোমরা দাউদকে এই কথা বল, বাদশাহ্‌ কোন পণ চান না, কেবল বাদশাহ্‌র দুশমনদের প্রতিশোধের জন্য ফিলিস্তিনীদের এক শত লিঙ্গাগ্রত্বক্‌ চান। তালুত মনে করলেন, ফিলিস্তিনীদের হাত দিয়ে দাউদকে নিপাত করা যাবে।
{18:26} পরে তাঁর গোলামেরা দাউদকে সেই কথা জানালে দাউদ রাজ-জামাতা হতে তুষ্ট হলেন। তখনও কাল সমপূর্ণ হয় নি;
{18:27} দাউদ তাঁর লোকদের সঙ্গে উঠে গিয়ে দুই শত ফিলিস্তিনীকে হত্যা করলেন এবং বাদশাহ্‌র জামাতা হবার জন্য দাউদ পূর্ণ সংখ্যা অনুসারে তাদের লিঙ্গাগ্রত্বক্‌ এনে বাদশাহ্‌কে দিলেন; পরে তালুত তাঁর সঙ্গে তাঁর কন্যা মীখলের বিয়ে দিলেন।
{18:28} আর তালুত বুঝতে পারলেন যে, মাবুদ দাউদের সহবর্তী এবং তালুতের কন্যা মীখল তাঁকে মহব্বত করেন।
{18:29} তাতে তালুত দাউদের বিষয়ে আরও ভয় পেলেন, আর তালুত সব সময়ই দাউদের দুশমন থাকলেন।
{18:30} পরে ফিলিস্তিনীদের নেতৃবর্গ যুদ্ধ করবার জন্য বের হতে লাগলেন; কিন্তু যতবার বের হলেন, ততবার তালুতের গোলামদের মধ্যে দাউদ সবচেয়ে বেশি বুদ্ধিপূর্বক চললেন, তাতে তাঁর নাম অতিশয় সম্মানিত হল।
{i19:1} হযরত দাউদের জন্য যোনাথনের অনুরোধ
{19:1} পরে তালুত তাঁর পুত্র যোনাথন ও তাঁর নিজের সমস্ত গোলামকে বলে দিলেন, যেন তারা দাউদকে হত্যা করে। কিন্তু তালুতের পুত্র যোনাথন দাউদের প্রতি অতিশয় অনুরক্ত ছিলেন।
{19:2} যোনাথন দাউদকে বললেন, আমার পিতা তালুত তোমাকে হত্যা করতে চেষ্টা করছেন; অতএব আরজ করি, তুমি খুব ভোরে সাবধান হবে, একটি গুপ্ত স্থানে গিয়ে লুকিয়ে থেকো।
{19:3} তুমি যে ক্ষেতে থাকবে, সেই স্থানে আমি গিয়ে আমার পিতার পাশে দাঁড়াবো ও তোমার বিষয়ে পিতার সঙ্গে কথোপকথন করবো, আর যদি তেমন কিছু বুঝতে পারি তবে তোমাকে বলে দেব।
{19:4} পরে যোনাথন তাঁর পিতা তালুতের কাছে দাউদের পক্ষে ভাল কথা বললেন, তিনি বললেন, বাদশাহ্‌ তাঁর গোলাম দাউদের বিষয়ে গুনাহ্‌ না করুন, কেননা সে আপনার বিরুদ্ধে কোন অন্যায় করে নি, বরং তার সমস্ত কাজ আপনার পক্ষে অতি মঙ্গলজনক।
{19:5} সে তো প্রাণ হাতে করে সেই ফিলিস্তিনীকে আঘাত করলো, আর মাবুদ সমস্ত ইসরাইলের পক্ষে মহানিস্তার সাধন করলেন; আপনি তা দেখে আনন্দ করেছিলেন; অতএব এখন অকারণে দাউদকে হত্যা করে কেন নির্দোষের রক্তপাতের গুনাহ্‌ করবেন?
{19:6} তখন তালুত যোনাথনের কথা শুনলেন এবং তিনি কসম খেয়ে বললেন, জীবন্ত মাবুদের কসম, তাকে হত্যা করা হবে না।
{19:7} পরে যোনাথন দাউদকে ডেকে ঐ সমস্ত কথা তাঁকে জানালেন। আর যোনাথন দাউদকে তালুতের কাছে আনলেন, তাতে তিনি আগের মত তাঁর কাছে থাকলেন।
{i19:8} তালুতের কাছ থেকে হযরত দাউদের পালিয়ে যাওয়া
{19:8} পরে পুনর্বার যুদ্ধ উপস্থিত হলে দাউদ বের হয়ে ফিলিস্তিনীদের সঙ্গে যুদ্ধ করলেন, তিনি মহাবিক্রমে তাদের সংহার করলেন এবং তারা তাঁর সম্মুখ থেকে পালিয়ে গেল।
{19:9} আর মাবুদের কাছ থেকে একটি দুষ্ট রূহ্‌ সবলে তালুতের উপরে এল; তখন তালুত তাঁর বাড়িতে বসে ছিলেন, তাঁর হাতে তাঁর বর্শা ছিল; আর দাউদ বাদ্য বাজাচ্ছিলেন;
{19:10} এমন সময় তালুত বর্শা দিয়ে দাউদকে দেয়ালের সঙ্গে গেঁথে ফেলতে চেষ্টা করলেন; কিন্তু তিনি তালুতের সম্মুখ থেকে সরে যাওয়াতে তাঁর বর্শা দেয়ালে ঢুকে গেল এবং দাউদ সেই রাতে পালিয়ে রক্ষা পেলেন।
{19:11} পরে তালুত দাউদের বাড়ির কাছে দূতদের পাঠালেন, যেন তারা তাঁর উপরে দৃষ্টি রাখে, আর খুব ভোরে তাঁকে হত্যা করে। কিন্তু দাউদের স্ত্রী মীখল তাঁকে সংবাদ দিয়ে বললেন, তুমি যদি এই রাতে নিজের প্রাণ রক্ষা না কর, তবে কাল মারা পড়বে।
{19:12} আর মীখল জানালা দিয়ে দাউদকে নামিয়ে দিলেন; তাতে তিনি পালিয়ে গিয়ে রক্ষা পেলেন।
{19:13} আর মীখল দেবমূর্তিগুলো নিয়ে বিছানায় শুইয়ে দিলেন এবং ছাগলের লোমের একটা লেপ তার মাথায় দিয়ে কাপড় দিয়ে তা ঢেকে রাখলেন।
{19:14} পরে তালুত দাউদকে ধরতে দূতদের পাঠালে মীখল বললেন, তিনি অসুস্থ আছেন।
{19:15} তাতে তালুত দাউদকে দেখবার জন্য সেই দূতদের পাঠিয়ে দিয়ে বললেন, তাকে পালঙ্কে করে আমার কাছে আন, আমি তাকে হত্যা করবো।
{19:16} পরে দূতেরা যখন ভিতরে গেল, দেখ, পালঙ্কে সেই দেবমূর্তিগুলো ও তার মাথায় ছাগলের লোমের লেপ রয়েছে।
{19:17} তখন তালুত মীখলকে বললেন, তুমি আমাকে কেন এভাবে আমাকে ঠকালে? তুমি আমার দুশমনকে ছেড়ে দেওয়াতে সে পালিয়ে গেছে। তাতে মীখল তালুতকে জবাবে বললেন, তিনি বলেছিলেন, আমাকে যেতে দাও, আমি তোমাকে কেন হত্যা করবো?
{i19:18} হযরত শামুয়েলের কাছে হযরত দাউদ
{19:18} ইতোমধ্যে দাউদ পালিয়ে গিয়ে রক্ষা পেলেন এবং রামাতে শামুয়েলের কাছে গিয়ে তাঁর প্রতি তালুতের কৃত সমস্ত ব্যবহারের কথা জানালেন, পরে তিনি ও শামুয়েল গিয়ে নায়োতে বাস করলেন।
{19:19} পরে কেউ তালুতকে বললো, দেখুন, দাউদ রামাস্থ নায়োতে আছেন।
{19:20} তখন তালুত দাউদকে ধরবার জন্য দূতদের পাঠালেন, তাতে যখন দূতেরা ভাবোক্তি তবলিগকারী নবীর দলকে ও তাদের নেতারূপে দণ্ডায়মান শামুয়েলকে দেখলো, তখন আল্লাহ্‌র রূহ্‌ তালুতের দূতদের উপরে আসলেন, তাতে তারাও ভাবোক্তি তবলিগ করতে লাগল।
{19:21} এই সংবাদ তালুতকে দেওয়া হলে তিনি অন্য দূতদের প্রেরণ করলেন, আর তারাও ভাবোক্তি তবলিগ করতে লাগল। পরে তালুত তৃতীয়বার দূতদের প্রেরণ করলেন, আর তারাও ভাবোক্তি তবলিগ করতে লাগল।
{19:22} তখন তালুত স্বয়ং রামাতে গমন করলেন; আর সেখুস্থ বড় কূপের কাছে উপস্থিত হয়ে জিজ্ঞাসা করলেন, শামুয়েল ও দাউদ কোথায়? এক জন বললো, দেখুন, তাঁরা রামাস্থ নায়োতে রয়েছেন। তখন তালুত রামাস্থিত নায়োতে গেলেন।
{19:23} আর আল্লাহ্‌র রূহ্‌ তাঁর উপরেও আসলেন, তাতে তিনি রামাস্থিত নায়োতে উপস্থিত না হওয়া পর্যন্ত যেতে যেতে ভাবোক্তি প্রচার করলেন।
{19:24} আর তিনিও তাঁর কাপড় খুলে ফেললেন এবং তিনিও শামুয়েলের সম্মুখে ভাবোক্তি তবলিগ করলেন, আর সমস্ত দিনরাত উলঙ্গ হয়ে পড়ে রইলেন। এজন্য লোকে বলে, তালুতও কি নবীদের মধ্যে এক জন?
{i20:1} হযরত দাউদ ও যোনাথনের বন্ধুত্ব
{20:1} পরে দাউদ রামাস্থ নায়োৎ থেকে পালিয়ে যোনাথনের কাছে এসে বললেন, আমি কি করেছি? আমার অপরাধ কি? তোমার পিতার কাছে আমার দোষ কি যে, তিনি আমার প্রাণ নিতে চেষ্টা করছেন?
{20:2} যোনাথন তাঁকে বললেন, এমন না হোক; তুমি মারা পড়বে না। দেখ, আমার পিতা আমাকে না জানিয়ে ছোট কি বড় কোন কাজ করেন না; তবে আমার পিতা আমার কাছ থেকে এই কথা কেন গোপন করবেন? এ হতেই পারে না।
{20:3} তাতে দাউদ কসম খেয়ে পুনর্বার বললেন, আমি তোমার দৃষ্টিতে অনুগ্রহ পেয়েছি, এই কথা তোমার পিতা খুব ভাল করেই জানেন; এজন্য তিনি বললেন, যোনাথন এই বিষয় না জানুক, পাছে সে দুঃখিত হয়, কিন্তু জীবন্ত মাবুদের কসম ও তোমার জীবিত প্রাণের কসম, মৃত্যু আমার কাছ থেকে মাত্র এক পা দূরে।
{20:4} যোনাথন দাউদকে বললেন, তোমার প্রাণে যা বলে, আমি তোমার জন্য তা-ই করবো।
{20:5} তখন দাউদ যোনাথনকে বললেন, দেখ, আগামীকাল অমাবস্যা, আমাকে বাদশাহ্‌র সঙ্গে ভোজনে বসতেই হবে; কিন্তু তুমি আমাকে যেতে দাও, আমি তৃতীয় দিন সন্ধ্যাকাল পর্যন্ত ক্ষেতে লুকিয়ে থাকি।
{20:6} যদি তোমার পিতা আমার সম্পর্কে জিজ্ঞাসা করেন, তবে তুমি বলবে, দাউদ তাঁর নগর বেথেলহেমে শীঘ্র যাবার জন্য আমার অনুমতি যাচ্ঞা করলো, কেননা সেই স্থানে তাদের সমস্ত গোষ্ঠীর জন্য বার্ষিক কোরবানী হচ্ছে।
{20:7} তিনি যদি বলেন, ভাল, তবে তোমার এই গোলামের কুশল; নতুবা যদি বাস্তবিক তিনি ক্রুদ্ধ হন, তবে তুমি জানবে, তিনি অমঙ্গল করবেন বলে স্থির করেছেন।
{20:8} অতএব, তুমি তোমার এই গোলামের প্রতি সদয় ব্যবহার কর, কেননা তুমি তোমার সঙ্গে তোমার এই গোলামকে মাবুদের এক নিয়মে আবদ্ধ করেছ। কিন্তু যদি আমার কোন অপরাধ থাকে, তবে তুমিই আমাকে হত্যা কর; তুমি কেন তোমার পিতার কাছে আমাকে নিয়ে যাবে?
{20:9} যোনাথন বললেন, তোমার প্রতি এমন না ঘটুক; বরঞ্চ আমার পিতা তোমার প্রতি অমঙ্গল ঘটাতে স্থির করেছেন, এই কথা যদি আমি নিশ্চয় করে জানতে পারি, তবে কি তোমাকে বলে দেব না?
{20:10} দাউদ যোনাথনকে বললেন, তোমার পিতা যদি তোমাকে নিষ্ঠুর-ভাবে উত্তর দেন তবে কে আমাকে জানাবে?
{20:11} যোনাথন দাউদকে বললেন, চল, আমরা বের হয়ে ক্ষেতে যাই। তাতে তাঁরা দু’জন বের হয়ে ক্ষেতে গেলেন।
{20:12} পরে যোনাথন দাউদকে বললেন, ইসরাইলের আল্লাহ্‌ মাবুদ সাক্ষী, আগামীকাল বা পরশু অনুমান এই সময়ে পিতার কাছে কথা তুলে দেখব; দেখ, দাউদের পক্ষে ভাল বুঝলে আমি কি তখনই তোমার কাছে লোক পাঠিয়ে তা তোমাকে জানবো না? যদি তোমার অমঙ্গল করতে আমার পিতার মনোবাসনা থাকে,
{20:13} আর আমি তোমাকে তা না জানাই, তবে মাবুদ যোনাথনকে অমুক ও তার চেয়েও বেশি দণ্ড দিন; আর আমি তোমাকে পাঠিয়ে দেব, তাতে তুমি সহিসালামতে যাবে; মাবুদ যেমন আমার পিতার সহবর্তী হয়েছেন, তেমনি তোমারও সহবর্তী থাকুন।
{20:14} আর আমি যদি বেঁচে থাকি, তবে যতদিন জীবিত থাকব তুমি কেবল আমাকেই যে মাবুদের রহম দেখাবে এমন নয়,
{20:15} কিন্তু তুমি আমার কুলের প্রতিও রহম দেখাতে ত্রুটি কখনও করবে না; যখন মাবুদ দাউদের প্রত্যেক দুশমনকে ভূতল থেকে উচ্ছিন্ন করবেন, তখনও না।
{20:16} এভাবে যোনাথন দাউদের কুলের সঙ্গে নিয়ম করলেন; বললেন, আর মাবুদ দাউদের দুশমনদের উপর প্রতিশোধ নেবেন।
{20:17} পরে যোনাথন, দাউদের প্রতি তাঁর যে মহব্বত ছিল, তার দরুন আবার তাঁকে শপথ করালেন, কেননা তিনি নিজের প্রাণের মত তাঁকে ভালবাসতেন।
{20:18} পরে যোনাথন দাউদকে বললেন, আগামীকাল অমাবস্যা; আগামীকাল তোমার আসন শূন্য থাকায় তোমার তত্ত্ব জিজ্ঞাসা করা হবে;
{20:19} তুমি পরশু পর্যন্ত থেকে, সেদিন খুব তাড়াতাড়ি নেমে এসে আগের দিন যে স্থানে লুকিয়ে ছিলে সেই স্থানে এষল নামক পাথরের কাছে থাকবে।
{20:20} আমি লক্ষ্য বিদ্ধ করার ছলে তিনটি তীর তার পাশে নিক্ষেপ করবো।
{20:21} আর দেখ, আমার বালকটিকে পাঠাব, বলবো, যাও, তীর কুড়িয়ে আন; আমি যদি বালকটিকে বলি, দেখ তোমার এদিকে তীর আছে, তুলে নাও, তবে তুমি এসো; জীবন্ত মাবুদের কসম, তোমার মঙ্গল, কোন ভয় নেই;
{20:22} কিন্তু আমি যদি বালকটিকে বলি, দেখ, তোমার ওদিকে তীর আছে, তবে তুমি চলে যেও, কেননা মাবুদ তোমাকে বিদায় করলেন,
{20:23} আর দেখ, তোমার ও আমার এই কথাবার্তার বিষয়ে মাবুদ যুগে যুগে আমার ও তোমার মধ্যবর্তী।
{20:24} পরে দাউদ ক্ষেতে লুকিয়ে রইলেন, ইতোমধ্যে অমাবস্যা উৎসব উপস্থিত হলে বাদশাহ্‌ ভোজনে বসলেন।
{20:25} বাদশাহ্‌ অন্য সময়ের মত তাঁর আসনে অর্থাৎ দেয়ালের নিকটস্থ আসনে বসলেন। যোনাথন উঠে দাঁড়ালেন এবং অব্‌নের তালুতের পাশে বসলেন; কিন্তু দাউদের স্থান শূন্য থাকলো।
{20:26} তবুও সেদিন তালুত কিছুই বললেন না, কেননা মনে মনে ভাবলেন, তার কিছু হয়েছে, সে হয়তো পাক-সাফ নয়, সে অবশ্য নাপাক হয়ে থাকবে।
{20:27} কিন্তু পরের দিন, মাসের দ্বিতীয় দিনে, দাউদের স্থান শূন্য থাকাতে তালুত তাঁর পুত্র যোনাথনকে জিজ্ঞাসা করলেন, ইয়াসিরের পুত্র গতকাল ও আজ ভোজনে আসে নি কেন?
{20:28} যোনাথন তালুতকে জবাবে বললেন, দাউদ বেথেলহেমে যাবার জন্য আমার কাছে অনেক মিনতি করেছিল;
{20:29} সে বলেছিল, অনুগ্রহ করে আমাকে যেতে দাও, কেননা নগরে আমাদের গোষ্ঠীর একটি কোরবানীর অনুষ্ঠান আছে এবং আমার ভাই আমাকে যেতে হুকুম করেছেন; অতএব আরজ করি, আমি যদি তোমার দৃষ্টিতে অনুগ্রহ লাভ করে থাকি, তবে আমি গিয়ে আমার জ্ঞাতিদের দেখে আসি। এজন্য সে বাদশাহ্‌র ভোজে আসে নি।
{20:30} তখন যোনাথনের প্রতি তালুতের ক্রোধ প্রজ্বলিত হল, তিনি তাঁকে বললেন, ওহে জারজ সন্তান, বিদ্রোহিনী স্ত্রীর পুত্র, আমি কি জানি না যে, তুই তোর লজ্জা ও তোর মায়ের লজ্জা জন্মাতে ইয়াসির পুত্রকে মনোনীত করেছিস?
{20:31} ফলে ইয়াসির পুত্র যতদিন ভূতলে থাকবে, ততদিন তুই স্থির থাকবি না, তোর রাজ্যও স্থির থাকবে না। অতএব এখন লোক পাঠিয়ে তাকে আমার কাছে নিয়ে আয়, কেননা সে মৃত্যুর সন্তান।
{20:32} তাতে যোনাথন জবাবে তাঁর পিতা তালুতকে বললেন, সে কেন হত হবে? সে কি করেছে?
{20:33} তখন তালুত তাঁকে আঘাত করার জন্য তাঁর দিকে তাঁর বর্শা নিক্ষেপ করলেন; এতে যোনাথন জানতে পারলেন যে, তাঁর পিতা দাউদকে হত্যা করতে মনস্থ করেছেন।
{20:34} তখন যোনাথন মহাক্রুদ্ধ হয়ে আসন থেকে উঠলেন, মাসের দ্বিতীয় দিনে আহার করলেন না; কেননা দাউদের জন্য তাঁর দুঃখ হল, কারণ তাঁর পিতা দাউদকে অপমান করেছিলেন।
{20:35} পরে খুব ভোরে যোনাথন একটি ছোট বালককে সঙ্গে নিয়ে ক্ষেতে, দাউদের সঙ্গে যে স্থান নির্ধারিত হয়েছিল সেখানে গেলেন।
{20:36} পরে তিনি বালকটিকে বললেন, আমি যে কয়েকটি তীর নিক্ষেপ করবো, তুমি দৌড়ে গিয়ে তা কুড়িয়ে আন। তাতে বালকটি দৌড়ালে তিনি তার ওদিকে পড়বার মত তীর নিক্ষেপ করলেন।
{20:37} আর বালকটি যোনাথনের নিক্ষিপ্ত তীরের কাছে উপস্থিত হলে যোনাথন বালকটিকে ডেকে বললেন, তোমার ওদিকে কি তীর নেই?
{20:38} আবার যোনাথন বালককে ডেকে বললেন, শীঘ্র দৌড়ে যাও, বিলম্ব করো না। তখন যোনাথনের সেই বালক তীরগুলো কুড়িয়ে নিয়ে তাঁর মালিকের কাছে এল।
{20:39} কিন্তু বালকটি কিছুই বুঝল না, কেবল যোনাথন ও দাউদ সেই বিষয় জানতেন।
{20:40} পরে যোনাথন তাঁর তীর ধনুকাদি বালকটিকে দিয়ে বললেন, এইগুলো নগরে নিয়ে যাও।
{20:41} বালকটি চলে যাওয়া মাত্র দাউদ দক্ষিণ দিক্‌স্থ কোন স্থান থেকে উঠে এসে তিনবার ভূমিতে উবুড় হয়ে পড়ে সালাম করলেন এবং তাঁরা দু’জনে পরস্পর চুম্বন করে কাঁদতে লাগলেন, কিন্তু দাউদ বেশি কাঁদলেন।
{20:42} পরে যোনাথন দাউদকে বললেন, সহিসালামতে যাও, আমরা তো দু’জন মাবুদের নামে এই কসম খেয়েছি যে, মাবুদ যুগে যুগে আমার ও তোমার মধ্যবর্তী এবং আমার বংশের ও তোমার বংশের মধ্যবর্তী থাকবেন। পরে তিনি উঠে প্রস্থান করলেন, আর যোনাথন নগরে চলে গেলেন।
{i21:1} হযরত দাউদ ও পবিত্র রুটি
{21:1} পরে দাউদ নোবে অহীমেলক ইমামের কাছে উপস্থিত হলেন; আর অহীমেলক কাঁপতে কাঁপতে এসে দাউদের সঙ্গে সাক্ষাৎ করলেন ও তাঁকে বললেন, আপনি একা কেন? আপনার সঙ্গে কেউ নেই কেন?
{21:2} দাউদ অহীমেলক ইমামকে বললেন, বাদশাহ্‌ একটি কাজের ভার দিয়ে আমাকে বলেছেন, আমি তোমাকে যে কাজে প্রেরণ করলাম ও যা হুকুম করলাম, তার কিছুই যেন কেউ না জানে; আর আমি নিজের সঙ্গী যুবকদের অমুক অমুক স্থানে আসতে বলেছি।
{21:3} এখন আপনার কাছে কি আছে? পাঁচখানা রুটি হোক, কিংবা যা থাকে, আমার হাতে দিন।
{21:4} ইমাম দাউদকে জবাবে বললেন, আমার কাছে সাধারণ রুটি নেই, কেবল পবিত্র রুটি আছে — যদি সেই যুবকেরা কেবল স্ত্রী থেকে পৃথক হয়ে থাকে তবে তা খেতে পারবে।
{21:5} দাউদ ইমামকে বললেন, সত্যিই তিন দিন আমরা স্ত্রীলোক থেকে পৃথক রয়েছি; আমি যখন বের হয়ে আসি, তখন যাত্রা সাধারণ হলেও যুবকদের সমস্ত পাত্র পবিত্র; অতএব আজ তাদের সমস্ত পাত্র আরও কত না পবিত্র।
{21:6} তখন ইমাম তাঁকে পবিত্র রুটি দিলেন, কেননা সেই স্থানে অন্য রুটি ছিল না, কেবল তা তুলে নেবার দিনে তপ্ত রুটি রাখার জন্য যে দর্শন-রুটি মাবুদের সম্মুখ থেকে সরানো হয়েছিল, মাত্র সেই রুটিই সেখানে ছিল।
{21:7} সেদিন তালুতের গোলামদের মধ্যে ইদোমীয় দোয়েগ নামে এক জন মাবুদের সাক্ষাতে দায়বদ্ধ হয়ে সেই স্থানে ছিল, সে তালুতের প্রধান পশুপালক।
{21:8} পরে দাউদ অহীমেলক্‌কে বললেন, এই স্থানে আপনার কাছে কি বর্শা বা তলোয়ার নেই? কেননা রাজকার্যের ব্যস্ততায় আমি আমার তলোয়ার বা অস্ত্র সঙ্গে আনি নি।
{21:9} ইমাম বললেন, এলা উপত্যকায় আপনি যাকে হত্যা করেছিলেন, সেই ফিলিস্তিনী জালুতের তলোয়ারখানা আছে; দেখুন, এই এফোদের পিছনে এখানে কাপড়ে জড়িয়ে রাখা আছে; এটি যদি নিতে চান, নিন, কেননা এছাড়া আর কোন তলোয়ার এখানে নেই। দাউদ বললেন, সেটার মত তলোয়ার আর কোথায় আছে? সেটা আমাকে দিন।
{i21:10} হযরত দাউদের গাতে পালিয়ে যাওয়া
{21:10} পরে দাউদ উঠে সেদিন তালুতের ভয়ে পালিয়ে গাতের বাদশাহ্‌ আখীশের কাছে গেলেন।
{21:11} তাতে আখীশের গোলামেরা তাঁকে বললো, এই ব্যক্তি কি ইসরাইল দেশের বাদশাহ্‌ দাউদ নয়? লোকেরা কি নাচতে নাচতে তার বিষয়ে সমস্বরে গেয়ে বলে নি, “তালুত মারলেন হাজার হাজার, আর দাউদ মারলেন অযুত অযুত”?
{21:12} আর দাউদ সে কথা মনে রাখলেন এবং গাতের বাদশাহ্‌ আখীশকে খুব ভয় করতে লাগলেন।
{21:13} আর তিনি তাদের সম্মুখে বুদ্ধির বৈকল্য দেখালেন; তিনি তাদের কাছে উন্মাদের মত ব্যবহার করতেন, দ্বারের কবাট আঁচড়াতেন ও তাঁর দাড়ির উপরে লালা ক্ষরণ হতে দিতেন।
{21:14} তখন আখীশ তাঁর গোলামদের বললেন, দেখ, তোমরা দেখতে পাচ্ছ, এই লোকটা পাগল; তবে একে আমার কাছে কেন আনলে?
{21:15} আমার কি পাগলের অভাব আছে যে, তোমরা একে আমার কাছে পাগলামী করতে এনেছ? এই লোকটা কি আমার বাড়িতে আসবে?
{i22:1} অদুল্লমে হযরত দাউদ
{22:1} পরে দাউদ সেখান থেকে প্রস্থান করে অদুল্লম গুহাতে পালিয়ে গেলেন; আর তাঁর ভাইয়েরা ও তাঁর সমস্ত পিতৃকুল তা শুনে সেই স্থানে তাঁর কাছে নেমে গেল।
{22:2} আর যারা নানা রকম দুঃখ-কষ্টে ভুগছিল, যারা ঋণী ও তিক্তপ্রাণ এমন সমস্ত লোক তাঁর কাছে জমায়েত হল, আর তিনি তাদের সেনাপতি হলেন; এভাবে অনুমান চার শত লোক তাঁর সঙ্গী হল।
{22:3} পরে দাউদ সেখান থেকে মোয়াবের মিসপীতে গিয়ে মোয়াবের বাদশাহ্‌কে বললেন, আরজ করি, আল্লাহ্‌ আমার প্রতি কি করবেন, তা যে পর্যন্ত আমি না জানতে পারি, ততদিন আমার পিতা-মাতা এসে আপনাদের কাছে থাকুন।
{22:4} পরে তিনি তাঁদের মোয়াবের বাদশাহ্‌র কাছে রাখলেন; আর যতদিন দাউদ সেই অজ্ঞাত স্থানে থাকলেন, ততদিন তাঁরা ঐ বাদশাহ্‌র সঙ্গে বাস করলেন।
{22:5} পরে গাদ নবী দাউদকে বললেন, তুমি আর এই দুর্গম স্থানে থেকো না, প্রস্থান করে এহুদা দেশে যাও। তখন দাউদ যাত্রা করে হেরৎ বনে উপস্থিত হলেন।
{i22:6} তালুতের হুকুমে ইমামদের হত্যা করা
{22:6} পরে তালুত শুনতে পেলেন যে, দাউদ ও তাঁর সঙ্গীদের সন্ধান পাওয়া গেছে। সেই সময়ে তালুত বল্লম হাতে গিবিয়ায়, রামাস্থ ঝাউ গাছের তলে বসে ছিলেন এবং তাঁর চারদিকে তাঁর সমস্ত গোলাম দাঁড়িয়ে ছিল।
{22:7} তখন তালুত নিজের চারদিকে দণ্ডায়মান তাঁর গোলামদের বললেন, হে বিন্‌ইয়ামীনীয়েরা শোন। ইয়াসির পুত্র কি তোমাদের প্রত্যেক জনকেই ক্ষেত ও আঙ্গুরের বাগান দেবে? সে কি তোমাদের সকলকেই সহস্র্রপতি ও শতপতি করবে?
{22:8} এজন্য তোমরা সকলে কি আমার বিরুদ্ধে চক্রান্ত করেছ? ইয়াসিরের পুত্রের সঙ্গে আমার পুত্র যে নিয়ম করেছে, তা কেউ আমাকে জানাও নি; এবং আমার পুত্র আজকের মত আমার বিরুদ্ধে ঘাঁটি বসাবার জন্য আমার গোলামকে যে উস্কিয়ে দিয়েছে, এতেও তোমাদের মধ্যে কেউ আমার জন্য দুঃখিত হও নি বা আমাকে তা জানাও নি।
{22:9} তখন ইদোমীয় দোয়েগ — যে তালুতের গোলামদের কাছে দাঁড়িয়ে ছিল, সে জবাবে বললো, আমি নোবে অহীটূবের পুত্র অহীমেলকের কাছে ইয়াসির পুত্রকে যেতে দেখেছিলাম।
{22:10} সেই ব্যক্তি তার জন্য মাবুদকে জিজ্ঞাসা করেছিল ও তাকে খাদ্য দ্রব্য দিয়েছিল এবং ফিলিস্তিনী জালুতের তলোয়ারখানা তাকে দিয়েছিল।
{22:11} তখন বাদশাহ্‌ লোক পাঠিয়ে অহীটূবের পুত্র ইমাম অহীমেলক ও তাঁর সমস্ত পিতৃ-কুলকে, নোব-নিবাসী ইমামদের ডাকালেন। আর তাঁরা সকলে বাদশাহ্‌র কাছে আসলেন।
{22:12} তখন তালুত বললেন, হে অহীটূবের পুত্র, শোন। তিনি জবাব দিলেন, হে আমার মালিক, দেখুন, এই আমি।
{22:13} তালুত তাঁকে বললেন, তুমি ও ইয়াসিরের পুত্র আমার বিরুদ্ধে কেন চক্রান্ত করলে? সে যেন আজকের মত আমার বিরুদ্ধে ঘাঁটি বসায়, সেজন্য তুমি তাকে রুটি ও তলোয়ার দিয়েছ এবং তার জন্য আল্লাহ্‌র কাছে জিজ্ঞাসা করেছ।
{22:14} অহীমেলক বাদশাহ্‌কে উত্তর করলেন, আপনার সমস্ত গোলামের মধ্যে কে দাউদের মত বিশ্বস্ত? তিনি তো বাদশাহ্‌র জামাতা, আপনার গুপ্ত মন্ত্রণা জানবার অধিকারী ও আপনার বাড়ির মধ্যে এক জন সম্মানিত লোক।
{22:15} আমি কি এই প্রথমবার তাঁর জন্য আল্লাহ্‌র কাছে জিজ্ঞাসা করেছি? কখনই নয়; বাদশাহ্‌ আপনার এই গোলাম ও আমার সমস্ত পিতৃকুলকে দোষ দেবেন না, কেননা আপনার গোলাম এই বিষয়ের কম বা বেশি কিছুই জানে না।
{22:16} কিন্তু বাদশাহ্‌ বললেন, হে অহীমেলক, তোমাকে ও তোমার সমস্ত পিতৃকুলকে মরতে হবে।
{22:17} তখন বাদশাহ্‌ তাঁর চারদিকে দণ্ডায়মান সৈন্যদেরকে বললেন, তোমরা ফিরে দাঁড়াও, মাবুদের এই ইমামদের হত্যা কর: কেননা এরাও দাউদকে সাহায্য করে এবং তার পলায়নের কথা জেনেও আমাকে জানায় নি; কিন্তু মাবুদের ইমামদের আক্রমণ করতে বাদশাহ্‌র গোলামেরা সম্মত হল না।
{22:18} পরে বাদশাহ্‌ দোয়েগকে বললেন, তুমি ফিরে এই ইমামদের আক্রমণ কর। তখন ইদোমীয় দোয়েগ ফিরে দাঁড়াল ও ইমামদের আক্রমণ করে সেই দিনে মসীনা-সূতার এফোদ পরা পঁচাশী জনকে হত্যা করলো।
{22:19} পরে সে ইমামদের নোব নগরে তলোয়ার দিয়ে আঘাত করলো; সে স্ত্রী, পুরুষ, বালক-বালিকা ও স্তন্যপায়ী শিশু এবং গরু, গাধা ও সমস্ত ভেড়া তলোয়ারের আঘাতে হত্যা করলো।
{22:20} ঐ সময়ে অহীটূবের পুত্র অহীমেলকের একটি মাত্র পুত্র রক্ষা পেলেন; তাঁর নাম অবিয়াথর; তিনি দাউদের কাছে পালিয়ে গেলেন।
{22:21} অবিয়াথর দাউদকে এই সংবাদ দিলেন যে, তালুত মাবুদের ইমামদের হত্যা করেছেন।
{22:22} দাউদ অবিয়াথরকে বললেন, ইদোমীয় দোয়েগ সে স্থানে থাকাতে আমি সেই দিনই বুঝেছিলাম যে, সে নিশ্চয়ই তালুতকে সংবাদ দেবে। আমিই তোমার পিতৃকুলের সমস্ত প্রাণীর হত্যার কারণ।
{22:23} তুমি আমার সঙ্গে থাক, ভয় পেয়ো না; কেননা যে আমার প্রাণনাশের চেষ্টা করছে, সে তোমারও প্রাণনাশের চেষ্টা করছে; কিন্তু আমার সঙ্গে তুমি নিরাপদ থাকবে।
{i23:1} কিয়ীলা নগরের উদ্ধার
{23:1} আর লোকেরা দাউদকে এই সংবাদ দিল, দেখ, ফিলিস্তিনীরা কিয়ীলার বিরুদ্ধে যুদ্ধ করছে, আর খামারগুলোর শস্য লুটে নিচ্ছে।
{23:2} তখন দাউদ মাবুদের কাছ জিজ্ঞাসা করলেন, আমি কি গিয়ে ঐ ফিলিস্তিনীদের আক্রমণ করবো? মাবুদ দাউদকে বললেন, যাও, সেই ফিলিস্তিনীদের আক্রমণ কর ও কিয়ীলা রক্ষা কর।
{23:3} দাউদের লোকেরা তাঁকে বললো, দেখুন, আমাদের এই এহুদা দেশে থাকাই ভয়ের বিষয়; সেখানে কিয়ীলাতে ফিলিস্তিনীদের সৈন্যদের বিরুদ্ধে যাওয়া আরও কত না ভয়ের বিষয়?
{23:4} তখন দাউদ পুনর্বার মাবুদের কাছে জিজ্ঞাসা করলেন; আর মাবুদ জবাবে বলেন, উঠ, কিয়ীলাতে যাও, কেননা আমি ফিলিস্তিনীদের তোমার হাতে তুলে দিব।
{23:5} তখন দাউদ ও তাঁর লোকেরা কিয়ীলাতে গেলেন এবং ফিলিস্তিনীদের সঙ্গে যুদ্ধ করে তাদের পশুগুলো নিয়ে আসলেন, আর তাদের মহা আয়োজনে সংহার করলেন; এভাবে দাউদ কিয়ীলা-নিবাসীদের রক্ষা করলেন।
{23:6} অহীমেলকের পুত্র অবিয়াথর যখন কিয়ীলাতে দাউদের কাছে পালিয়ে যান, তখন তিনি একটি এফোদ নিয়ে এসেছিলেন।
{23:7} পরে দাউদ কিয়ীলাতে এসেছেন, এই সংবাদ পেয়ে তালুত বললেন, আল্লাহ্‌ তাকে আমার হাতে তুলে দিয়েছেন, কেননা দ্বার ও অর্গলযুক্ত নগরে প্রবেশ করাতে সে আবদ্ধ হয়েছে।
{23:8} পরে দাউদ ও তাঁর লোকদেরকে অবরোধ করার জন্য তালুত যুদ্ধার্থে কিয়ীলাতে যাবার জন্য সমস্ত লোককে ডাকলেন।
{23:9} দাউদ জানতে পারলেন যে, তালুত তাঁর বিরুদ্ধে অনিষ্ট কল্পনা করছেন, তাই তিনি ইমাম অবিয়াথরকে বললেন, এফোদটা এখানে নিয়ে এসো।
{23:10} পরে দাউদ বললেন, হে মাবুদ, ইসরাইলের আল্লাহ্‌, তালুত আমার জন্য কিয়ীলাতে এসে এই নগর উচ্ছিন্ন করার চেষ্টা করছেন, তোমার গোলাম আমি এই কথা শুনতে পেলাম।
{23:11} কিয়ীলার গৃহস্থেরা কি তাঁর হাতে আমাকে তুলে দেবে? তোমার গোলাম আমি যেরকম শুনলাম, সেভাবে তালুত কি আসবেন? হে মাবুদ, ইসরাইলের আল্লাহ্‌, আরজ করি, তোমার গোলামকে তা বল। মাবুদ বললেন, সে আসবে।
{23:12} দাউদ জিজ্ঞাসা করলেন, কিয়ীলার গৃহস্থেরা কি আমাকে ও আমার লোকদের তালুতের হাতে তুলে দেবে? মাবুদ বললেন, তুলে দেবে।
{23:13} তখন দাউদ ও তাঁর লোকেরা অনুমান ছয় শত লোক, উঠে কিয়ীলা থেকে বের হয়ে যে যেখানে যেতে পারল, গেল; আর তালুতকে যখন বলা হল যে, দাউদ কিয়ীলা থেকে পালিয়ে গেছে তখন তিনি আর সেখানে গেলেন না।
{23:14} পরে দাউদ মরু-ভূমিতে নানা সুরক্ষিত স্থানে বাস করলেন, সীফ মরুভূমিতে পাহাড়ী অঞ্চলে রইলেন। আর তালুত প্রতিদিন তাঁর খোঁজ করলেন, কিন্তু আল্লাহ্‌ তাঁর হাতে তাঁকে তুলে দিলেন না।
{i23:15} হযরত দাউদের খোঁজে বাদশাহ্‌ তালুত
{23:15} আর দাউদ দেখলেন যে, তালুত আমার প্রাণনাশের চেষ্টায় বের হয়ে এসেছেন। সেই সময় দাউদ সীফ মরুভূমিতে বনে ছিলেন।
{23:16} আর তালুতের পুত্র যোনাথন হরেশে দাউদের কাছে গিয়ে মাবুদের মধ্য দিয়ে তাঁর হাত শক্তিশালী করলেন।
{23:17} আর তিনি তাঁকে বললেন, ভয় করো না, আমার পিতা তালুতের হাতে তুমি ধরা পড়বে না, আর তুমি ইসরাইলের উপরে বাদশাহ্‌ হবে এবং আমি তোমার দ্বিতীয় হব, এই কথা আমার পিতা তালুতও জানেন।
{23:18} পরে তাঁরা দু’জন মাবুদের সাক্ষাতে নিয়ম স্থির করলেন। আর দাউদ হরেশেই থাকলেন কিন্তু যোনাথন নিজের বাড়িতে চলে গেলেন।
{23:19} পরে সীফীয়েরা গিবিয়াতে তালুতের কাছে গিয়ে বললো, দাউদ কি আমাদের কাছে যিশীমোনের দক্ষিণে হখীলা পাহাড়ের হরেশের কোন সুরক্ষিত স্থানে লুকিয়ে নেই?
{23:20} অতএব হে বাদশাহ্‌! নেমে আসার জন্য আপনার প্রাণ যেভাবে চায়, সেভাবে নেমে আসুন; বাদশাহ্‌র হাতে তাকে তুলে দেওয়া আমাদের কাজ।
{23:21} তালুত বললেন, মাবুদ তোমাদের দোয়া করুন, কেননা তোমরা আমার প্রতি কৃপা করলে।
{23:22} তোমরা যাও, আরও সন্ধান করে জেনে নাও, দেখ তার পা রাখার স্থান কোথায়? আর সেখানে তাকে কে দেখেছে? কেননা দেখ, লোকে আমাকে বলেছে, সে ভীষণ চালাক।
{23:23} অতএব যে সমস্ত গুপ্ত স্থানে সে লুকিয়ে থাকে, তার কোন্‌ স্থানে সে আছে, তা দেখ, লক্ষ্য কর, পরে আমার কাছে আবার নিশ্চয় সংবাদ নিয়ে এসো, আসলে আমি তোমাদের সঙ্গে যাব; সে যদি দেশে থাকে তবে আমি এহুদার সমস্ত গোষ্ঠীর মধ্যে তার সন্ধান করবো।
{23:24} তাতে তারা উঠে তালুতের আগে সীফে গেল; কিন্তু দাউদ ও তাঁর লোকেরা যিশীমোনের দক্ষিণে অরাবায়, মায়োন মরুভূমিতে ছিলেন।
{23:25} পরে তালুত ও তাঁর লোকেরা তাঁর খোঁজে গেলেন, আর লোকেরা দাউদকে তার সংবাদ দিলে তিনি শৈলে নেমে আসলেন এবং মায়োন মরু মরুভূমিতে রইলেন। তা শুনে তালুত মায়োন মরুভূমিতে দাউদের পিছনে পিছনে তাড়া করে গেলেন।
{23:26} আর তালুত পর্বতের এক পাশে গেলেন এবং দাউদ ও তাঁর লোকেরা পর্বতের অন্য পাশে গেলেন। আর দাউদ তালুতের ভয়ে স্থানান্তরে যাবার জন্য তাড়াতাড়ি প্রস্তুত হলেন; কেননা তাঁকে ও তাঁর লোকদের ধরবার জন্য তালুত তাঁর লোকদের সঙ্গে তাঁকে বেষ্টন করেছিলেন।
{23:27} কিন্তু এক দূত তালুতের কাছে এসে বললো, আপনি শীঘ্র আসুন, কেননা ফিলিস্তিনীরা দেশ আক্রমণ করেছে।
{23:28} তখন তালুত দাউদের পিছনে তাড়া করা বন্ধ করে ফিলিস্তিনীদের বিরুদ্ধে যাত্রা করলেন। এজন্য সেই স্থানের নাম সেলা-হম্মলকোৎ [রক্ষাশৈল] হল।
{23:29} পরে দাউদ সেখান থেকে উঠে গিয়ে ঐন্‌-গদীস্থ নানা সুরক্ষিত স্থানে বাস করলেন।
{i24:1} তালুতের প্রতি হযরত দাউদের দয়া
{24:1} পরে তালুত ফিলিস্তিনীদের তাড়া করা শেষ করে ফিরে আসলে লোকে তাঁকে এই সংবাদ দিল, দেখুন, দাউদ ঐন্‌গদীর মরুভূমিতে আছে।
{24:2} তাতে তালুত সমস্ত ইসরাইল থেকে মনোনীত তিন হাজার লোক নিয়ে বন্য ছাগলের শৈলের উপরে দাউদের ও তাঁর লোকদের খোঁজে গেলেন।
{24:3} পথের মধ্যে তিনি মেষবাথানে উপস্থিত হলেন; সেখান একটি গুহা ছিল; আর তালুত মলত্যাগ করার জন্য সেই গুহায় প্রবেশ করলেন; কিন্তু দাউদ ও তাঁর লোকেরা সেই গুহার শেষ প্রান্তে বসেছিলেন।
{24:4} তখন দাউদের লোকেরা তাঁকে বললো, দেখুন, এটি সেই দিন, যে দিনের বিষয়ে মাবুদ আপনাকে বলেছেন, দেখ, আমিই তোমার দুশমনকে তোমার হাতে তুলে দেব, তখন তুমি তার প্রতি যা ভাল বুঝবে, তা-ই করবে। তাতে দাউদ উঠে গোপনে তালুতের পোশাকের অগ্রভাগ কেটে নিলেন।
{24:5} পরে তালুতের পোশাকের একটি টুকরা কেটে নেওয়াতে দাউদের অন্তঃকরণ ধুক্‌ ধুক্‌ করতে লাগল;
{24:6} আর তিনি তাঁর লোকদের বললেন, আমার প্রভুর প্রতি, মাবুদের অভিষিক্ত ব্যক্তির প্রতি এই কাজ করতে, তাঁর বিরুদ্ধে আমার হাত তুলতে মাবুদ আমাকে অনুমতি না দিন; কেননা তিনি মাবুদের অভিষিক্ত ব্যক্তি।
{24:7} এরকম কথা দ্বারা দাউদ তাঁর লোকদের নিষেধ করলেন, তালুতের বিরুদ্ধে উঠতে দিলেন না। পরে তালুত উঠে গুহা থেকে বের হয়ে তাঁর পথে যাত্রা করলেন।
{24:8} তারপর দাউদও উঠে গুহা থেকে বের হলেন এবং তালুতের পেছন থেকে ডেকে বললেন, হে আমার মালিক বাদশাহ্‌; আর তালুত পিছনে তাকালে দাউদ ভূমিতে উবুড় হয়ে সালাম করলেন।
{24:9} আর দাউদ তালুতকে বললেন, মানুষের এমন কথা আপনি কেন শোনেন যে, দাউদ আপনার অনিষ্ট চেষ্টা করছে?
{24:10} দেখুন, আজ তো আপনি নিজের চোখেই দেখছেন, এই গুহার মধ্যে মাবুদ আপনাকে আমার হাতে তুলে দিয়েছিলেন এবং কেউ আপনাকে হত্যা করার পরামর্শ দিয়েছিল, কিন্তু আপনার উপরে আমার মমতা হল, আমি বললাম, আমার প্রভুর বিরুদ্ধে হাত তুলব না, কেননা তিনি মাবুদের অভিষিক্ত ব্যক্তি।
{24:11} আর হে আমার পিতা, দেখুন; হ্যাঁ, আমার হাতে আপনার পোশাকের এই টুক্‌রাটি দেখুন; কেননা আমি আপনার পোশাকের অগ্রভাগ কেটে নিয়েছি, তবুও আপনাকে হত্যা করি নি, এতে আপনি বিবেচনা করে দেখবেন, আমি হিংসায় বা অধর্মে হস্তক্ষেপ করি নি এবং আপনার বিরুদ্ধে গুনাহ্‌ করি নি; তবুও আপনি আমার প্রাণ নিতে চেষ্টা করছেন।
{24:12} মাবুদ আমার ও আপনার মধ্যে বিচার করবেন, আপনার কৃত অন্যায় থেকে আমাকে উদ্ধার করবেন, কিন্তু তবুও আপনার বিরুদ্ধে আমি হাত তুলব না।
{24:13} প্রাচীনদের প্রবাদে বলে, “দুষ্টদের থেকেই নাফরমানী জন্মে,” কিন্তু আমার হাত আপনার বিরুদ্ধ যাবে না।
{24:14} ইসরাইলের বাদশাহ্‌ কার পিছনে বের হয়ে এসেছেন? আপনি কার পিছনে পিছনে তাড়া করে আসছেন? একটা মৃত কুকুরের পিছনে, একটা ছারপোকার পিছনে?
{24:15} কিন্তু মাবুদ বিচারকর্তা হোন, তিনি আমার ও আপনার মধ্যে বিচার করুন; আর তিনি দৃষ্টিপাতপূর্বক আমার ঝগড়া নিষ্পত্তি করুন এবং আপনার হাত থেকে আমাকে রক্ষা করুন।
{24:16} দাউদ তালুতের কাছে এসব কথা শেষ করলে তালুত জিজ্ঞাসা করলেন, হে আমার সন্তান দাউদ, এ কি তোমার স্বর? আর তালুত চিৎকার করে কাঁদতে লাগলেন।
{24:17} পরে তিনি দাউদকে বললেন, আমার চেয়ে তুমি ধার্মিক, কেননা তুমি আমার মঙ্গল করেছ, কিন্তু আমি তোমার অমঙ্গল করেছি।
{24:18} তুমি আমার প্রতি কেমন মঙ্গল ব্যবহার করে আসছ, তা আজ দেখালে; মাবুদ আমাকে তোমার হাতে তুলে দিলেও তুমি আমাকে হত্যা করলে না।
{24:19} মানুষ তাঁর দুশমনকে পেলে কি তাকে মঙ্গলের পথে ছেড়ে দেয়? আজ তুমি আমার প্রতি যা করলে, তার প্রতিশোধে মাবুদ তোমার মঙ্গল করুন।
{24:20} এখন দেখ, আমি জানি, তুমি অবশ্যই বাদশাহ্‌ হবে, আর ইসরাইলের রাজ্য তোমার হাতে অটুট থাকবে।
{24:21} অতএব এখন মাবুদের নামে আমার কাছে কসম কর যে, তুমি আমার পরে আমার বংশ উচ্ছিন্ন করবে না ও আমার পিতৃকুল থেকে আমার নাম লোপ করবে না।
{24:22} তখন দাউদ তালুতের কাছে কসম করলেন। পরে তালুত বাড়ি চলে গেলেন, কিন্তু দাউদ ও তাঁর লোকেরা সুরক্ষিত স্থানে উঠে গেলেন।
{i25:1} হযরত শামুয়েলের মৃত্যু
{25:1} পরে শামুয়েলের মৃত্যু হল এবং সমস্ত ইসরাইল একত্রিত হয়ে তাঁর জন্য শোক করলো, আর রামায় তাঁর বাড়িতে তাঁকে দাফন করা হল। পরে দাউদ পারণ মরুভূমিতে গমন করলেন।
{25:2} সেই সময়ে মায়োনে এক ব্যক্তি ছিল, কর্মিলে তার বিষয়-আশয় ছিল; সে খুব ধনবান ছিল; তার তিন হাজার ভেড়া ও এক হাজার ছাগী ছিল। সেই ব্যক্তি কর্মিলে তাঁর ভেড়াগুলোর লোম ছাঁটাই করছিল।
{25:3} সেই পুরুষের নাম নাবল ও তার স্ত্রীর নাম অবীগল; ঐ স্ত্রী সুবুদ্ধি ও সুদর্শনা ছিল, কিন্তু ঐ পুরুষটি কঠিন ও নীচমনা ছিল; সে কালেবের বংশজাত।
{25:4} আর নাবল তার ভেড়াগুলোর লোম ছাঁটাই করছে, দাউদ মরুভূমিতে থাকবার সময়ে এই কথা শুনলেন।
{25:5} পরে দাউদ দশ জন যুবককে পাঠালেন; দাউদ সেই যুবকদের বললেন, তোমরা কর্মিলে নাবলের কাছে যাও এবং আমার নামে তাকে শুভেচ্ছা জানাও;
{25:6} আর তাকে এই কথা বল, চিরজীবী হোন; আপনার কুশল, আপনার বাড়ির কুশল ও আপনার সর্বস্বের কুশল হোক।
{25:7} সম্প্রতি আমি শুনলাম, আপনার কাছে লোম ছাঁটাইকারীরা আছে; ইতোমধ্যে আপনার ভেড়ার রাখালরা আমাদের সঙ্গে ছিল, আমরা তাদের অপকার করি নি; এবং যতদিন তারা কর্মিলে ছিল ততদিন তাদের কিছু হারায়ও নি।
{25:8} আপনার যুবকদের জিজ্ঞাসা করুন, তারা আপনাকে বলবে; অতএব এই যুবকদের প্রতি আপনার অনুগ্রহের দৃষ্টি হোক, কেননা আমরা শুভ দিনে এলাম। আরজ করি, আপনার গোলামদের ও আপনার পুত্র দাউদকে আপনার হাতে যা উঠে, দান করুন।
{25:9} তখন দাউদের যুবকরা গিয়ে দাউদের নাম করে নাবলকে সেসব কথা বললো, পরে তারা চুপ করে রইলো।
{25:10} নাবল উত্তরে দাউদের গোলামদের বললো, দাউদ কে? ইয়াসির পুত্র কে? এই সময়ে অনেক গোলাম তাদের মালিকের কাছ থেকে পালিয়ে বেড়াচ্ছে।
{25:11} আমি কি আমার রুটি, পানি ও আমার ভেড়ার লোম ছাঁটাইকারীদের জন্য যেসব পশু মেরেছি, তাদের গোশ্‌ত নিয়ে অজ্ঞাত কোন স্থানের লোকদের দেব?
{25:12} তখন দাউদের লোকজন মুখ ফিরিয়ে নিজেদের পথে চলে এল এবং তাঁর কাছে ফিরে এসে ঐ সমস্ত কথা তাঁকে বললো।
{25:13} তখন দাউদ তাঁর লোকদের বললেন, তোমরা প্রত্যেকে তলোয়ার বাঁধ। তাতে তাঁরা প্রত্যেকে নিজ নিজ তলোয়ার বাঁধল এবং দাউদও তাঁর তলোয়ার বাঁধলেন। পরে দাউদের পিছনে পিছনে চার শত লোক গেল এবং দ্রব্য সামগ্রী রক্ষা করার জন্য দুই শত লোক রইলো।
{25:14} ইতোমধ্যে যুবকদের এক জন নাবলের স্ত্রী অবীগলকে সংবাদ দিয়ে বললো, দেখুন, দাউদ আমাদের মালিককে শুভেচ্ছা জানাতে মরুভূমি থেকে দূতদের পাঠিয়েছিলেন, কিন্তু তিনি তাদের অপমান করেছেন।
{25:15} অথচ সেই লোকেরা আমাদের পক্ষে বড়ই ভাল ছিল; যখন আমরা মাঠে ছিলাম, তখন যতদিন তাদের সঙ্গে ছিলাম ততদিন আমাদের অপকার হয় নি, কিছু হারায়ও নি।
{25:16} আমরা যত দিন তাদের কাছে থেকে ভেড়া রক্ষা করছিলাম, তারা দিনরাত আমাদের চারদিকে প্রাচীরস্বরূপ ছিল।
{25:17} অতএব এখন আপনার কি কর্তব্য তা বিবেচনা করে বুঝুন, কেননা আমাদের মালিক ও তাঁর সমস্ত কুলের বিরুদ্ধে অমঙ্গল স্থির হয়েছে; কিন্তু তিনি এমন পাষণ্ড যে, তাঁকে কোন কথা বলতে পারা যায় না।
{25:18} তখন অবীগল শীঘ্র দুই শত রুটি, দুই কূপা আঙ্গুর-রস, পাঁচটা প্রস্তুত ভেড়া, পাঁচ কাঠা ভাজা শস্য, এক শত তাল শুকনো আঙ্গুর ফল ও দুই শত ডুমুর-চাক নিয়ে গাধার উপরে চাপাল।
{25:19} আর সে তাঁর ভৃত্যদের বললো, তোমরা আমার আগে আগে চল, দেখ, আমি তোমাদের পিছনে যাচ্ছি। কিন্তু সে তাঁর স্বামী নাবলকে তা জানাল না।
{25:20} পরে সে গাধার পিঠে চড়ে পর্বতের ঢাল বেয়ে নেমে যাচ্ছিল, ইতোমধ্যে দেখ, দাউদ তাঁর লোকদের সঙ্গে তার সম্মুখে নেমে আসলেন, তাতে সে তাঁদের সম্মুখে গিয়ে পড়লেন।
{25:21} দাউদ বলেছিলেন, মরুভূমিস্থিত ওর সমস্ত বস্তু আমি বৃথাই পাহারা দিয়েছি যাতে ওর যা কিছু সেখানে আছে তার কিছুই চুরি না হয়। কিন্তু সে উপকারের পরিবর্তে আমার অপকার করেছে।
{25:22} যদি আমি ওর সম্পর্কীয় পুরুষদের মধ্যে এক জনকেও রাত প্রভাত পর্যন্ত জীবিত রাখি, তবে আল্লাহ্‌ যেমন দাউদের দুশমনদের প্রতি করেন তার চেয়েও বেশি দণ্ড দাউদকে দেন।
{25:23} পরে অবীগল দাউদকে দেখামাত্র তাড়াতাড়ি গাধা থেকে নেমে দাউদের সম্মুুখে ভূমিতে উবুড় হয়ে পড়ে সালাম করলেন।
{25:24} আর তাঁর পায়ে পড়ে বললেন, হে আমার মালিক, আমার উপরে, আমারই উপরে এই অপরাধ বর্তুক। আরজ করি, আপনার বাঁদীকে আপনার কাছে কথা বলবার অনুমতি দিন; আর আপনি আপনার বাঁদীর কথা শুনুন।
{25:25} আরজ করি, আমার প্রভু সেই পাষণ্ড অর্থাৎ নাবলকে গণনার মধ্যে ধরবেন না; তার যেমন নাম, সেও তেমনি। তার নাম নাবল (মূর্খ), তার অন্তরে মধ্যে রয়েছে মূর্খতা। কিন্তু আপনার এই বাঁদী আমি আমার মালিকের প্রেরিত যুবকদের দেখি নি।
{25:26} অতএব হে আমার প্রভু, জীবন্ত মাবুদের কসম ও আপনার জীবিত প্রাণের কসম, মাবুদই আপনাকে রক্তপাতে লিপ্ত হতে ও তাঁর হাতে প্রতিশোধ নিতে বারণ করেছেন, কিন্তু আপনার দুশমনেরা ও যারা আমার মালিকের অনিষ্ট চেষ্টা করে, তারা নাবলের মত হোক।
{25:27} এখন আপনার বাঁদী প্রভুর জন্য এই যে উপহার এনেছে, তা আমার অনুসরণকারী যুবকদের দিতে হুকুম দিন।
{25:28} আরজ করি, আপনার বাঁদীর অপরাধ মাফ করুন, কেননা মাবুদ নিশ্চয়ই আমার মালিকের কুল স্থির করবেন; কারণ মাবুদেরই জন্য আমার প্রভু যুদ্ধ করছেন, সারা জীবন আপনাতে কোন অনিষ্ট দেখা যাবে না।
{25:29} মানুষ আপনাকে তাড়না ও প্রাণনাশের চেষ্টা করলেও আপনার আল্লাহ্‌ মাবুদের কাছে আমার মালিকের প্রাণ জীবন-সিন্দুকে বন্ধ থাকবে, কিন্তু আপনার দুশমনদের প্রাণ তিনি ফিঙ্গার পাথর ছুঁড়বার করার মতই ছুঁড়ে ফেলে দেবেন।
{25:30} মাবুদ আমার মালিকের বিষয়ে যে সমস্ত মঙ্গলের কথা বলেছেন, তা যখন সফল করবেন, আপনাকে ইসরাইলের উপরে নেতৃত্বপদে নিযুক্ত করবেন,
{25:31} তখন অকারণে রক্তপাত করাতে কিংবা প্রতিশোধ নেওয়ার জন্য আমার মালিকের শোক বা হৃদয়ে বিঘ্ন জন্মাবে না। আর যখন মাবুদ আমার মালিকের মঙ্গল করবেন, তখন আপনার এই বাঁদীকে স্মরণ করবেন।
{25:32} পরে দাউদ অবীগলকে বললেন, ইসরাইলের আল্লাহ্‌ মাবুদ ধন্য হোন, যিনি আজ আমার সঙ্গে সাক্ষাৎ করাতে তোমাকে প্রেরণ করলেন।
{25:33} আর ধন্য তোমার সুবিচার এবং ধন্য তুমি, কারণ আজ তুমি রক্তপাত করার হাত থেকে ও নিজের হাতে প্রতিশোধ নেওয়ার হাত থেকে আমাকে নিবৃত্ত করলে।
{25:34} কারণ তোমার ক্ষতি করতে যিনি আমাকে বারণ করেছেন, ইসরাইলের আল্লাহ্‌ সেই জীবন্ত মাবুদের কসম, আমার সঙ্গে সাক্ষাৎ করতে যদি তুমি শীঘ্র না আসতে, তবে নাবলের সম্পর্কীয় পুরুষদের মধ্যে এক জনও প্রভাত পর্যন্ত জীবিত থাকতো না।
{25:35} পরে দাউদ আপনার জন্য আনা ঐ সমস্ত দ্রব্য তার হাত থেকে গ্রহণ করে তাকে বললেন, তুমি সহি-সালামতে ঘরে যাও; দেখ, আমি তোমার আবেদন শুনে তোমার অনুরোধ গ্রাহ্য করলাম।
{25:36} পরে অবীগল নাবলের কাছে ফিরে এল; আর দেখ, রাজভোজের মত তার বাড়িতে ভোজ হচ্ছিল এবং নাবল প্রফুল্লচিত্ত ছিল, সে ভীষণ মাতাল হয়ে পরেছিল; এজন্য অবীগল রাত প্রভাতের আগে ঐ বিষয়ের অল্প বা বেশি কিছুই তাকে বললো না।
{25:37} কিন্তু খুব ভোরে নাবলের মাতলামী দূর হলে তার স্ত্রী তাকে সব কথা জানাল; তখন তার অন্তর ম্রিয়মাণ হল এবং সে পাথরের মত হয়ে পড়লো।
{25:38} আর দিন দশেক পরে মাবুদ নাবলকে আঘাত করাতে তার মৃত্যু হল।
{25:39} পরে নাবলের মৃত্যু হয়েছে, এই কথা শুনে দাউদ বললেন, মাবুদ ধন্য হোন, তিনি নাবলের হাতে আমার দুর্নাম-বিষয়ক ঝগড়া নিষ্পত্তি করলেন এবং তাঁর গোলামকে অনিষ্ট কাজ থেকে রক্ষা করলেন; আর নাবলের অন্যায় মাবুদ তারই মাথায় বর্তালেন। পরে দাউদ লোক পাঠিয়ে অবীগলকে বিয়ে করার প্রস্তাব তাকে জানালেন।
{25:40} দাউদের গোলামেরা কর্মিলে অবীগলের কাছে গিয়ে তাকে বললো, দাউদ আপনাকে বিয়ের জন্য নিয়ে যেতে আপনার কাছ আমাদের পাঠিয়েছেন।
{25:41} তখন সে উঠে ভূমিতে উবুড় হয়ে বললো, দেখুন, আপনার এই বাঁদী আমার প্রভুর গোলামদের পা ধোয়াবার বাঁদী।
{25:42} পরে অবীগল শীঘ্র উঠে গাধার পিঠে চড়ে তার পাঁচ জন অনুচরী যুবতীকে সঙ্গে নিয়ে দাউদের দূতদের পিছনে গেল। সেখানে গিয়ে সে দাউদের স্ত্রী হল।
{25:43} আর দাউদ যিষ্রিয়েলীয়া অহীনোয়মকেও বিয়ে করলেন; তাতে তারা উভয়েই তাঁর স্ত্রী হল।
{25:44} কিন্তু তালুত মীখল নামে তাঁর কন্যা দাউদের স্ত্রীকে নিয়ে গল্লীম-নিবাসী লয়িশের পুত্র পল্‌টিকে দিয়েছিলেন।
{i26:1} হযরত দাউদ আবার তালুতকে দয়া করলেন
{26:1} পরে সীফীয়েরা গিবিয়াতে তালুতের কাছে গিয়ে বললো, দাউদ তো যিশীমোনের সম্মুখস্থ হখীলা পাহাড়ে লুকিয়ে আছে!
{26:2} তখন তালুত উঠলেন ও সীফ মরুভূমিতে দাউদের খোঁজে ইসরাইলের তিন হাজার মনোনীত লোককে সঙ্গে নিয়ে সীফ মরুভূমিতে নেমে গেলেন।
{26:3} আর তালুত যিশীমোনের সম্মুখস্থ হখীলা পাহাড়ে পথের পাশে শিবির স্থাপন করলেন। কিন্তু দাউদ মরুভূমিতে অবস্থান করছিলেন; আর তিনি দেখতে পেলেন, তালুত তাঁর পিছনে মরুভূমিতে আসছেন।
{26:4} তখন দাউদ গোয়েন্দা পাঠিয়ে এই কথা জানতে পারলেন যে, তালুত সত্যিই এসেছেন।
{26:5} পরে দাউদ তালুতের শিবিরের কাছে গেলেন এবং দাউদ তালুতের ও তাঁর সেনাপতি নেরের পুত্র অব্‌নেরের শোবার জায়গা দেখে নিলেন; তালুত শকটমণ্ডলের মধ্যে শুয়ে ছিলেন এবং লোকেরা তাঁর চারদিকে ছাউনি করেছিল।
{26:6} পরে দাউদ হিট্টিয় অহীমেলক ও সরূয়ার পুত্র যোয়াবের ভাই অবীশয়কে বললেন, ঐ শিবিরে তালুতের কাছে আমার সঙ্গে কে নেমে যাবে? অবীশয় বললেন, আমি আপনার সঙ্গে যাব।
{26:7} পরে রাতের বেলায় দাউদ ও অবীশয় লোকদের কাছে আসলেন, আর দেখ, তালুত শকটমণ্ডলের মধ্যে ঘুমিয়ে আছেন, তাঁর মাথার কাছে তাঁর বর্শা ভূমিতে গাঁথা এবং চারদিকে অব্‌নের ও সমস্ত লোক শুয়ে আছে।
{26:8} তখন অবীশয় দাউদকে বললেন, আজ আল্লাহ্‌ তাঁর দুশমনকে আপনার হাতে তুলে দিয়েছেন; অতএব এখন আরজ করি, বর্শা দ্বারা ওঁকে এক আঘাতে ভূমির সঙ্গে গাঁথবার অনুমতি দিন, আমি ওঁকে দুই বার আঘাত করবো না।
{26:9} কিন্তু দাউদ অবীশয়কে বললেন, ওঁকে সংহার করো না; কেননা মাবুদের অভিষিক্ত ব্যক্তির বিরুদ্ধে কে হাত বাড়িয়ে নির্দোষ হতে পারে?
{26:10} দাউদ আরও বললেন, জীবন্ত মাবুদের কসম, মাবুদই ওকে আঘাত করবেন, কিংবা তাঁর দিন উপস্থিত হলে তিনি মরবেন, কিংবা যুদ্ধে গিয়ে শেষ হয়ে যাবেন।
{26:11} আমি যে মাবুদের অভিষিক্ত ব্যক্তির বিরুদ্ধে হাত তুলি, মাবুদ এমন না করুন; কিন্তু তাঁর মাথার কাছের বর্শা ও পানির ভাঁড় তুলে নিয়ে এসো; পরে আমরা চলে যাব।
{26:12} এভাবে দাউদ তালুতের মাথার কাছ থেকে তাঁর বর্শা ও পানির ভাঁড় নিয়ে চলে গেলেন, কিন্তু কেউ তা দেখলো না, জানলো না, কেউ জাগলও না, কেননা সকলে ঘুমিয়ে ছিল; কারণ মাবুদ তাদের উপর গভীর ঘুম নিয়ে এসেছিলেন।
{26:13} পরে দাউদ অন্য পারে গিয়ে দূরে পর্বতের চূড়ায় দাঁড়ালেন; তাঁদের মধ্যে অনেকটা স্থান ব্যবধান ছিল।
{26:14} তখন দাউদ লোকদের ও নেরের পুত্র অব্‌নেরকে ডেকে বললেন, হে অব্‌নের, তুমি জবাব দেবে না? তখন অব্‌নের জবাবে বললেন, বাদশাহ্‌র কাছে চেঁচাচ্ছ তুমি কে?
{26:15} দাউদ অব্‌নেরকে বললেন, তুমি কি পুরুষ নও? আর ইসরাইলের মধ্যে তোমার মত কে আছে? তবে তুমি তোমার মালিক বাদশাহ্‌কে কেন সাবধানে রাখলে না? দেখ, তোমার মালিক বাদশাহ্‌কে বিনষ্ট করতে লোকদের মধ্যে এক জন গিয়েছিল।
{26:16} তুমি এই কাজ ভাল কর নি। জীবন্ত মাবুদের কসম, তোমরা মৃত্যুর সন্তান, কেননা মাবুদের অভিষিক্ত ব্যক্তি তোমাদের মালিককে সাবধানে রাখ নি। তুমি একবার দেখ, বাদশাহ্‌র মাথার কাছের বর্শা ও পানির ভাঁড় কোথায়?
{26:17} তখন তালুত দাউদের স্বর বুঝে বললেন, হে আমার সন্তান দাউদ, এ কি তোমার স্বর? দাউদ বললেন, হ্যাঁ, আমার মালিক মহারাজ, এটি আমারই স্বর।
{26:18} তিনি আরও বললেন, আমার মালিক তাঁর গোলামের পিছনে কেন তাড়া করে বেড়াচ্ছেন?
{26:19} আমি কি করেছি? আমার হাতে কি অনিষ্ট আছে? এখন আরজ করি, আমার মালিক বাদশাহ্‌ তাঁর গোলামের কথা শুনুন; যদি মাবুদ আমার বিরুদ্ধে আপনাকে উত্তেজিত করে থাকেন, তবে তিনি কোরবানীর সৌরভ গ্রহণ করুন; কিন্তু যদি মানুষ তা করে থাকে, তবে তারা মাবুদের সাক্ষাতে শাপগ্রস্ত হোক; কেননা আজ তারা আমাকে তাড়িয়ে দিয়েছে, যেন মাবুদের অধিকারে আমার অংশ না থাকে; তারা বলেছে, তুমি গিয়ে অন্য দেবতাদের সেবা কর।
{26:20} অতএব মাবুদ থেকে দূরে এমন কোন ভূমিতে যেন আমার রক্তপাত না হয়। ইসরাইলের বাদশাহ্‌ একটি সামান্য ছার-পোকার খোঁজে বাইরে এসেছেন, যেমন কেউ পর্বতে তিতির পাখির পিছনে দৌড়ে যায়।
{26:21} তখন তালুত বললেন, আমি গুনাহ্‌ করেছি; বৎস দাউদ, ফিরে এসো; আমি আর তোমার ক্ষতি করবো না, কেননা আজ আমার প্রাণ তোমার দৃষ্টিতে মহামূল্য হল। দেখ, আমি নির্বোধের কাজ করেছি ও বড়ই ভ্রান্ত হয়েছি।
{26:22} জবাবে দাউদ বললেন, হে বাদশাহ্‌। এই দেখুন, বর্শা; কোন যুবক পার হয়ে এসে এটি নিয়ে যাক।
{26:23} মাবুদ প্রত্যেককে তার ধার্মিকতা ও বিশ্বস্ততার ফল দেবেন; বাস্তবিক মাবুদ আজ আপনাকে আমার হাতে তুলে দিয়েছিলেন, কিন্তু আমি মাবুদের অভিষিক্ত ব্যক্তির বিরুদ্ধে হাত তুলতে চাইলাম না।
{26:24} অতএব দেখুন, আজ যেমন আমার সাক্ষাতে আপনার প্রাণ মহামূল্য হল, তেমনি মাবুদের সাক্ষাতে আমার প্রাণ মহামূল্য হোক; আর তিনি সমস্ত সঙ্কট থেকে আমাকে উদ্ধার করুন।
{26:25} পরে তালুত দাউদকে বললেন, বৎস দাউদ, তুমি ধন্য; তুমি অবশ্য মহৎ কাজ করবে, আর বিজয়ী হবে। পরে দাউদ নিজের পথে চলে গেলেন আর শৌলও স্বস্থানে ফিরে গেলেন।
{i27:1} গাৎ নগরে হযরত দাউদ
{27:1} পরে দাউদ মনে মনে বললেন, এর মধ্যে কোন এক দিন আমি তালুতের হাতে বিনষ্ট হবো। ফিলিস্তিনীদের দেশে পালিয়ে যাওয়া ছাড়া আমার আর মঙ্গল নেই; সেখানে গেলে তালুত ইসরাইলের সমস্ত অঞ্চলে আমার খোঁজ করতে ক্ষান্ত হবেন এবং আমি তাঁর হাত থেকে রক্ষা পাব।
{27:2} অতএব দাউদ উঠে তাঁর সঙ্গী ছয় শত লোক নিয়ে মায়োকের পুত্র আখীশ নামক গাতের বাদশাহ্‌র কাছে গেলেন।
{27:3} আর দাউদ ও তাঁর লোকেরা নিজ নিজ পরিবারের সঙ্গে গাতে আখীশের কাছে বাস করলেন, বিশেষত দাউদ ও তাঁর দুই স্ত্রী, অর্থাৎ যিষ্রিয়েলীয়া অহীনোয়ম ও নাবলের বিধবা কর্মিলীয়া অবীগল সেখানে বাস করলেন।
{27:4} পরে দাউদ পালিয়ে গাতে গেছেন, এই সংবাদ তালুতের কানে আসলে তিনি আর তাঁর খোঁজ করলেন না।
{27:5} পরে দাউদ আখীশকে বললেন, আমি যদি আপনার দৃষ্টিতে অনুগ্রহ পেয়ে থাকি, তবে জনপদের কোন নগরে আমাকে স্থান দিন, আমি সেখানে বাস করবো; আপনার এই গোলাম আপনার সঙ্গে রাজধানীতে কেন বাস করবে?
{27:6} তখন আখীশ সেদিন সিক্লগ নগর তাঁকে দিলেন, এই কারণ আজও সিক্লগ এহুদার বাদশাহ্‌দের অধিকারে আছে।
{27:7} ফিলিস্তিনীদের দেশে দাউদ এক বছর চার মাস থাকলেন।
{27:8} ঐ সময়ে দাউদ ও তাঁর লোকেরা গিয়ে গশূরীয়, গির্ষীয় ও আমালেকীয়দের আক্রমণ করতেন, কেননা শূর থেকে ও মিসর পর্যন্ত সমস্ত এলাকাটায় পুরাকাল থেকে সেই জাতির লোকেরা বাস করতো।
{27:9} আর দাউদ সেই দেশবাসীদের আঘাত করতেন, পুরুষ বা স্ত্রী কাউকেও জীবিত রাখতেন না; ভেড়া, গরু, গাধা, উট ও কাপড়-চোপড় লুট করতেন, পরে আখীশের কাছ ফিরে আসতেন।
{27:10} আর আজ তোমরা কোথায় চড়াও হলে? আখীশ এই কথা জিজ্ঞাসা করলে দাউদ বলতেন, এহুদার দক্ষিণাঞ্চলে, কিংবা যিরহ-মেলীয়দের দক্ষিণাঞ্চলে, অথবা কেনীয়দের দক্ষিণাঞ্চলে।
{27:11} কিন্তু দাউদ কোন পুরুষ কিংবা স্ত্রীকে গাতে আনবার জন্য জীবিত রাখতেন না, বলতেন, পাছে কেউ আমাদের বিপক্ষে এমন সংবাদ দেয়, দাউদ এই রকম কাজ করেছেন, আর তিনি যতদিন ফিলিস্তিনীদের জনপদে বাস করছেন, ততদিন ঐ রকম ব্যবহার করে আসছেন।
{27:12} আর আখীশ দাউদকে বিশ্বাস করে বলতেন, দাউদ নিজের জাতি ইসরাইলের কাছে নিজেকে নিতান্ত ঘৃণাস্পদ করেছে; অতএব সে চিরকাল আমার গোলাম হয়ে থাকবে।
{i28:1} বাদশাহ্‌ তালুতের নৈরাশ্য
{28:1} সেই সময়ে ফিলিস্তিনীরা ইসরাইলের সঙ্গে যুদ্ধ করার অভিপ্রায়ে নিজস্ব সৈন্যদল সংগ্রহ করলো। আর আখীশ দাউদকে বললেন, নিশ্চয় বুঝতে পারছ যে, তোমাকে ও তোমার লোকদেরকে সৈন্যদল-ভুক্ত হয়ে আমার সঙ্গে যেতে হবে।
{28:2} দাউদ আখীশকে বললেন, ভাল, আপনার এই গোলাম কি করতে পারে, তা আপনি জানতে পারবেন। আখীশ দাউদকে বললেন, ভাল, আমি তোমাকে সারা জীবনের জন্য আমার দেহরক্ষীর পদে নিযুক্ত করবো।
{i28:3} বাদশাহ্‌ তালুত ও ভূতের ওঝা
{28:3} তখন শামুয়েলের মৃত্যু হয়েছিল এবং সমস্ত ইসরাইল তাঁর জন্য শোক করেছিল এবং রামায়, তাঁর নিজের নগরে, তাঁকে দাফন করেছিল। আর তালুত ভূতের ওঝা ও গুনিনদের দেশ থেকে দূর করে দিয়েছিলেন।
{28:4} পরে ফিলিস্তিনীরা একত্র হল এবং এসে শূনেমে শিবির স্থাপন করলো, আর তালুত সমস্ত ইসরাইলকে জমায়েত করে গিল্‌বোয়ে শিবির স্থাপন করলেন।
{28:5} কিন্তু ফিলিস্তিনীদের সৈন্য দেখে তালুত ভীষণ ভয় পেলেন, তাঁর ভীষণ হৃৎকম্প শুরু হল।
{28:6} তখন তালুত মাবুদের কাছে জিজ্ঞাসা করলেন, কিন্তু মাবুদ তাঁকে কোন জবাব দিলেন না; স্বপ্ন দ্বারাও নয়, ঊরীম দ্বারাও নয় কিম্বা নবীদের দ্বারাও নয়।
{28:7} তখন তালুত তাঁর গোলামদের বললেন, আমার জন্য একটি মহিলা তান্ত্রিকের খোঁজ কর; আমি তার কাছে গিয়ে জিজ্ঞাসা করবো। তাঁর গোলামেরা বললো, দেখুন, ঐন্‌দোরে এক জন মহিলা তান্ত্রিক আছে।
{28:8} তখন তালুত ছদ্মবেশ ধরলেন, অন্য পোশাক পরে ও দু’জন পুরুষকে সঙ্গে নিয়ে যাত্রা করলেন এবং রাতে সেই মহিলার কাছে এসে বললেন, আরজ করি, তুমি আমার জন্য মন্ত্র পড়ে রূহের সঙ্গে যোগাযোগ কর, যাঁর নাম আমি তোমাকে বলবো, তাঁকে উঠিয়ে আন।
{28:9} সে স্ত্রীলোক তাঁকে বললো, দেখ, তালুত যা করেছেন, তিনি যে তান্ত্রিক ও গুনিনদেরকে দেশের মধ্য থেকে উচ্ছিন্ন করেছেন, তা নিশ্চয়ই তোমার অজানা নেই; অতএব আমাকে হত্যা করতে আমার বিরুদ্ধে কেন ফাঁদ পাতছ?
{28:10} তখন তালুত তার কাছে মাবুদের কসম খেয়ে বললেন, জীবন্ত মাবুদের কসম, এজন্য তোমার উপরে কোন দোষ আসবে না।
{28:11} তখন সেই স্ত্রীলোক জিজ্ঞাসা করলো, আমি তোমার কাছে কাকে উঠিয়ে আনবো? তিনি বললেন, শামুয়েলকে উঠিয়ে আন।
{28:12} পরে সেই স্ত্রীলোক শামুয়েলকে দেখতে পেয়ে চিৎকার করে কেঁদে উঠলো; আর সেই স্ত্রীলোক তালুতকে বললো, আপনি কেন আমাকে প্রতারণা করলেন? আপনিই তালুত।
{28:13} বাদশাহ্‌ তাকে বললেন, ভয় নেই; তুমি কি দেখছ? স্ত্রীলোকটি তালুতকে বললো, আমি দেখছি, দেবতা ভূমি থেকে উঠে আসছেন।
{28:14} তালুত জিজ্ঞাসা করলেন, তাঁর আকার কেমন? সে বললো, এক জন বৃদ্ধ উঠছেন, তিনি পরিচ্ছদে আবৃত। তাতে তালুত বুঝতে পারলেন, তিনি শামুয়েল, আর ভূমিতে উবুড় হয়ে পড়ে সালাম জানালেন।
{28:15} পরে শামুয়েল তালুতকে বললেন, কি জন্য আমাকে উঠিয়ে কষ্ট দিলে? তালুত বললেন, আমি মহাসঙ্কটে পড়েছি, ফিলিস্তিনীরা আমার বিরুদ্ধে যুদ্ধ করছে, আল্লাহ্‌ও আমাকে ত্যাগ করেছেন, আমাকে আর উত্তর দেন না, নবীদের দ্বারাও নয়, স্বপ্ন দ্বারাও নয়। অতএব আমার যা কর্তব্য, তা আমাকে জানবার জন্য আপনাকে ডেকে আনলাম।
{28:16} শামুয়েল বললেন, যখন মাবুদ তোমাকে ত্যাগ করে তোমার বিপক্ষ হয়েছেন, তখন আমাকে কেন জিজ্ঞাসা কর?
{28:17} মাবুদ আমার মধ্য দিয়ে যেরকম বলেছিলেন, সেরকম তাঁর জন্য করলেন; ফলত মাবুদ তোমার হাত থেকে রাজ্য কেড়ে নিয়েছেন ও তোমার প্রতিবেশী দাউদকে দিয়েছেন।
{28:18} যেহেতু তুমি মাবুদের কথা মান্য কর নি এবং আমালেকের প্রতি তাঁর প্রচণ্ড কোপ সফল কর নি, এই কারণে আজ মাবুদ তোমার প্রতি এরকম করলেন।
{28:19} আর মাবুদ তোমার সঙ্গে ইসরাইলকেও ফিলিস্তিনীদের হাতে তুলে দিবেন। আগামীকাল তুমি ও তোমরা পুত্ররা আমার সঙ্গী হবে; আর মাবুদ ইসরাইলের সৈন্যদলকেও ফিলিস্তিনীদের হাতে তুলে দিবেন।
{28:20} তখন তালুত অমনি ভূমিতে লম্বমান হয়ে পড়লেন; শামুয়েলের কথায় তিনি ভীষণ ভয় পেলেন এবং সমস্ত দিন ও রাত অনাহারে থাকাতে তিনি শক্তিহীন হয়ে পড়েছিলেন।
{28:21} পরে সেই স্ত্রীলোক তালুতের কাছে এসে দেখল যে, তিনি ভীষণ ভয় পেয়েছেন। তা দেখে সে বলল, দেখুন, আপনার বাঁদী আমি আপনার কথা রেখেছি, আপনি আমাকে যা বলেছিলেন, প্রাণ হাতে করে আপনার সেই কথা রেখেছি।
{28:22} অতএব আরজ করি, এখন আপনিও এই বাঁদীর কথা রাখুন; আমি আপনার সম্মুখে কিঞ্চিৎ খাদ্য রাখি, আপনি ভোজন করুন, তা হলে পথে চলবার সময়ে শক্তি পাবেন।
{28:23} কিন্তু তিনি অসম্মত হয়ে বললেন, আমি ভোজন করবো না; তবুও তাঁর গোলামেরা ও সেই স্ত্রী-লোকটি সাধাসাধি করলে তিনি তাদের কথা শুনে ভূমি থেকে উঠে পালঙ্কে বসলেন।
{28:24} তখন সে স্ত্রীলোকের বাড়িতে একটা পুষ্ট বাছুর ছিল, আর সে তাড়াতাড়ি সেটি জবেহ্‌ করলো এবং সুজি নিয়ে ঠেসে খামিহীন রুটি প্রস্তুত করলো।
{28:25} পরে তালুত ও তাঁর গোলামদের সম্মুখে তা আনলো, আর তাঁরা ভোজন করলেন; পরে সেই রাতে চলে গেলেন।
{i29:1} বাদশাহ্‌ আখীশ হযরত দাউদকে ফেরৎ পাঠালেন
{29:1} পরে ফিলিস্তিনীরা নিজেদের সমস্ত সৈন্য অফেকে জমায়েত করলো এবং ইসরাইলরা যিষ্রিয়েলস্থ ফোয়ারার কাছে শিবির স্থাপন করলো।
{29:2} ফিলিস্তিনীদের ভূপালেরা এক শত-সৈন্য এবং এক হাজার-সৈন্যের দল নিয়ে অগ্রসর হতে লাগলেন, আর সকলের শেষে আখীশের সঙ্গে দাউদ ও তাঁর লোকেরা অগ্রসর হলেন।
{29:3} তখন ফিলিস্তিনীদের নেতৃবর্গ জিজ্ঞাসা করলেন, এই ইবরানীরা এখানে কি করে? আখীশ জবাবে ফিলিস্তিনীদের নেতৃবর্গদের বললেন, এই ব্যক্তি কি ইসরাইলের বাদশাহ্‌ তালুতের গোলাম দাউদ নয়? সে এত দিন ও এত বছর আমার সঙ্গে বাস করছে; এবং যেদিন আমার পক্ষ হয়েছে, সেদিন থেকে আজ পর্যন্ত এর কোন ত্রুটি দেখি নি।
{29:4} তাতে ফিলিস্তিনীদের নেতৃবর্গ তাঁর উপরে ত্রুুদ্ধ হলেন, আর ফিলিস্তিনীদের নেতৃবর্গ তাঁকে বললেন, তুমি তাকে ফেরৎ পাঠিয়ে দাও; সে তোমার নির্ধারিত তাঁর স্থানে ফিরে যাক, আমাদের সঙ্গে যুদ্ধে না আসুক, পাছে সে যুদ্ধে আমাদের বিপক্ষ হয়; কেননা এসব লোকের মুণ্ড ছাড়া আর কিসে সে তাঁর মালিককে খুশি করবে?
{29:5} এই কি সেই দাউদ নয়, যার বিষয়ে লোকেরা নেচে নেচে পরস্পর গাইত, “শৌল মারলেন হাজার হাজার, আর দাউদ মারলেন অযুত অযুত”?
{29:6} তখন আখীশ দাউদকে ডেকে এনে বললেন, জীবন্ত মাবুদের কসম, তুমি সরল লোক এবং সৈন্যের মধ্যে আমার সঙ্গে তোমার গমনাগমন আমার দৃষ্টিতে ভাল, কেননা তোমার আসার দিন থেকে আজ পর্যন্ত আমি তোমার কোন দোষ পাই নি, তবুও ভূপালেরা তোমার উপরে সন্তুষ্ট নন।
{29:7} অতএব এখন সহিসালামতে ফিরে যাও, ফিলিস্তিনীদের ভূপালদের দৃষ্টিতে যা মন্দ তা করো না।
{29:8} তখন দাউদ আখীশকে বললেন, কিন্তু আমি কি করেছি? আজ পর্যন্ত যত দিন আপনার সম্মুখে আছি, আপনি এই গোলামের কি দোষ পেয়েছেন যে, আমি আমার মালিক বাদশাহ্‌র দুশমনদের বিরুদ্ধে যুদ্ধ করতে যেতে পারব না?
{29:9} তাতে আখীশ জবাবে দাউদকে বললেন, আমি জানি, আল্লাহ্‌র ফেরেশতার মতই তুমি আমার দৃষ্টিতে উত্তম, কিন্তু ফিলিস্তিনীদের নেতৃবর্গ বলেছেন, সেই ব্যক্তি আমাদের সঙ্গে যুদ্ধে যেতে পারবে না।
{29:10} অতএব তোমার সঙ্গে তোমার মালিকের যে গোলামেরা এসেছে, তাদের নিয়ে খুব ভোরে উঠো এবং আলো হওয়ার সঙ্গে সঙ্গে প্রস্থান করো।
{29:11} তাতে দাউদ ও তাঁর লোকেরা খুব ভোরে উঠে ফিলিস্তিনীদের দেশে ফিরে গেলেন। আর ফিলিস্তিনীরা যিষ্রিয়েলে গমন করলো।
{i30:1} হযরত দাউদ আমালেকীয়দের ধ্বংস করেন
{30:1} দাউদ ও তাঁর লোকেরা তৃতীয় দিনে সিক্লগে উপস্থিত হলেন। ইতোমধ্যে আমালেকীয়েরা দক্ষিণ অঞ্চলে ও সিক্লগে চড়াও হয়েছিল, সিক্লগে আঘাত করে তা আগুনে পুড়িয়ে দিয়েছিল।
{30:2} তারা সেখানকার সমস্ত স্ত্রীলোক ও ছোট বড় সকলকে বন্দী করে নিয়ে গিয়েছিল; তারা কাউকেও হত্যা করে নি, কিন্তু সকলকে নিয়ে নিজেদের পথে চলে গিয়েছিল।
{30:3} পরে দাউদ ও তাঁর লোকেরা যখন সেই নগরে উপস্থিত হলেন, দেখ, নগর আগুনে পুড়িয়ে দেওয়া হয়েছে ও তাঁদের স্ত্রী পুত্র কন্যাদের বন্দী করে নিয়ে যাওয়া হয়েছে।
{30:4} তখন দাউদ ও তাঁর সঙ্গী লোকেরা চিৎকার করে কাঁদতে লাগলেন। শেষে তাদের কাঁদবার শক্তিও আর রইলো না।
{30:5} ঐ সময়ে দাউদের দুই স্ত্রী, যিষ্রিয়েলীয়া অহীনোয়ম ও কর্মিলীয় নাবলের বিধবা অবীগল বন্দী হয়েছিলেন।
{30:6} তখন দাউদ ভীষণ ব্যাকুল হয়ে পড়লেন, কারণ প্রত্যেক জনের মন নিজ নিজ পুত্র কন্যার জন্য শোকাকুল হওয়াতে লোকেরা দাউদকে পাথর ছুঁড়ে মারার কথা বলতে লাগল; তবুও দাউদ তাঁর আল্লাহ্‌ মাবুদের উপর ভরসা করে নিজেকে সবল করলেন।
{30:7} পরে দাউদ অহীমেলকের পুত্র অবিয়াথর ইমামকে বললেন, আরজ করি, এখানে আমার কাছে এফোদ আন, তাতে অবিয়াথর দাউদের কাছে এফোদ আনলেন।
{30:8} তখন দাউদ মাবুদের কাছে এই কথা জিজ্ঞাসা করলেন, ঐ সৈন্যদলের পিছনে পিছনে গেলে আমি কি তাদের নাগাল পাব? তিনি তাঁকে বললেন, তাদের পিছনে পিছনে তাড়া করে যাও, নিশ্চয়ই তাদের নাগাল পাবে ও সকলকে উদ্ধার করবে।
{30:9} তখন দাউদ ও তাঁর সঙ্গী ছয় শত লোক গিয়ে বিষোর স্রোতে উপস্থিত হলে কতগুলো লোককে সেখানে রাখা হল;
{30:10} কিন্তু দাউদ ও তাঁর সঙ্গী চার শত লোক দুশমনদের পিছনে পিছনে তাড়া করে গেলেন; কারণ দুই শত লোক ক্লান্তির জন্য বিষোর স্রোত পার হতে না পারাতে সেই স্থানে রইলো।
{30:11} পরে তারা মাঠের মধ্যে এক জন মিসরীয়কে পেয়ে তাকে দাউদের কাছে আনলো এবং তাকে রুটি দিলে সে ভোজন করলো, আর তারা তাকে পানি পান করতে দিল;
{30:12} আর তারা ডুমুরচাকের এক খণ্ড ও দুই থলুয়া শুকনো আঙ্গুর তাকে দিল এবং তা খাওয়ার পর তার প্রাণ সতেজ হল, কেননা তিন দিন ও তিন রাত সে রুটি ভোজন বা পানি পান করে নি।
{30:13} পরে দাউদ তাকে জিজ্ঞাসা করলেন, তুমি কার লোক? কোথা থেকে আসলে? সে বললো, আমি এক জন মিসরীয় যুবক, এক জন আমালেকীয়ের গোলাম; আজ তিন দিন হল, আমি অসুস্থ হয়েছিলাম বলে আমার মালিক আমাকে ত্যাগ করে চলে গেলেন।
{30:14} আমরা করেথীয়দের দক্ষিণাঞ্চলে, এহুদার অধিকারে ও কালেবের অধিকারের দক্ষিণাঞ্চলে চড়াও হয়েছিলাম, আর সিক্লগ আগুনে পুড়িয়ে দিয়েছিলাম।
{30:15} পরে দাউদ তাকে বললেন, সেই দলের কাছে কি আমাকে পৌঁছে দেবে? সে বললো, আপনি আমার কাছে আল্লাহ্‌র নামে কসম করুন যে, আমাকে হত্যা করবেন না, বা আমার মালিকের হাতে আমাকে তুলে দেবেন না, তা হলে আমি সেই দলের কাছে আপনাকে পৌঁছে দেব।
{30:16} পরে যখন সে তাঁকে সেই দলের কাছে পৌঁছে দিল, তখন তারা সমস্ত ভূমিতে ছড়িয়ে ছিল। ভোজন পান ও উৎসব করছিল, কারণ ফিলিস্তিনীদের দেশ ও এহুদার দেশ থেকে তারা প্রচুর লুণ্ঠিত দ্রব্য এনেছিল।
{30:17} দাউদ সন্ধ্যাকাল থেকে পরদিনের সন্ধ্যা পর্যন্ত তাদের আক্রমণ করলেন; তাদের মধ্যে এক জনও রক্ষা পেল না, কেবল চার শত যুবক উটে চড়ে পালিয়ে গেল।
{30:18} আর আমালেকীয়েরা যা কিছু নিয়ে গিয়েছিল, দাউদ সেই সমস্ত উদ্ধার করলেন, বিশেষত দাউদ নিজের দুই স্ত্রীকেও মুক্ত করলেন।
{30:19} তাদের ছোট বা বড়, পুত্র বা কন্যা অথবা দ্রব্য-সামগ্রী ইত্যাদি যা কিছু ওরা নিয়ে গিয়েছিল, তার কিছুরই ত্রুটি হল না; দাউদ সমস্তই ফিরিয়ে আনলেন।
{30:20} আর দাউদ সমস্ত ভেড়ার পাল ও গরুর পাল নিলেন; এবং লোকেরা সেগুলোকে পশু-পালের অগ্রভাগে গমন করাল, আর বললো, এ দাউদের লুটদ্রব্য।
{30:21} পরে যে দুই শত লোক ক্লান্তির জন্য দাউদের সঙ্গে যেতে পারে নি, যাদেরকে তাঁরা বিষোর স্রোতের ধারে রেখে গিয়েছিলেন, তাদের কাছে দাউদ আসলেন; তারা দাউদ ও তাঁর সঙ্গী লোকদের সঙ্গে সাক্ষাৎ করতে গেল; আর দাউদ লোকদের সঙ্গে তাদের কাছে এসে কুশল জিজ্ঞাসা করলেন।
{30:22} কিন্তু দাউদের সঙ্গে যারা গিয়েছিল, তাদের মধ্যে দুষ্ট পাষণ্ডেরা সকলে বললো, ওরা আমাদের সঙ্গে যায় নি; অতএব আমরা যে লুটদ্রব্য উদ্ধার করেছি তা থেকে ওদেরকে কিছুই দেব না, ওরা প্রত্যেকে কেবল নিজ নিজ স্ত্রী ও সন্তানদের নিয়ে চলে যাক।
{30:23} তখন দাউদ জবাবে বললেন, হে আমার ভাইয়েরা, যে মাবুদ আমাদের রক্ষা করে আমাদের বিরুদ্ধে আগত সৈন্যদলকে আমাদের হাতে তুলে দিলেন, তিনি আমাদের যা দিলেন তা নিয়ে তোমরা এরকম করো না।
{30:24} কেউ এই বিষয়ে তোমাদের কথা শুনবে না। যে যুদ্ধে যায়, সে যেমন অংশ পাবে, যে জিনিসপত্রের কাছে থাকে, সেও তেমনি অংশ পাবে, উভয়ের সমান অংশ হবে।
{30:25} সেদিন থেকে দাউদ ইসরাইলের জন্য এই বিধি ও শাসন স্থির করলেন, এই নিয়ম আজ পর্যন্ত চলছে।
{30:26} পরে দাউদ যখন সিক্লগে উপস্থিত হলেন, তখন তাঁর বন্ধু এহুদার প্রাচীনদের কাছে লুণ্ঠিত দ্রব্যের কিছু কিছু পাঠিয়ে দিয়ে বললেন, দেখ, মাবুদের দুশমনদের থেকে আনা লুণ্ঠিত দ্রব্যের মধ্যে এগুলো তোমাদের জন্য উপহার।
{30:27} বেথেল, দক্ষিণাঞ্চলস্থ রামোৎ,
{30:28} যত্তীর, অরোয়ের, শিফমোৎ, ইষ্টিমোয়,
{30:29} রাখল, যিরহমেলীয়দের সমস্ত নগর, কেনীয়দের সমস্ত নগর, হর্ম্মা, কোর-আশন,
{30:30} অথাক ও হেবরন, যে যে স্থানে দাউদের ও তাঁর লোকদের গমনাগমন হত,
{30:31} সেসব স্থানের লোকদের কাছে তিনি তা পাঠালেন।
{i31:1} তালুত ও যোনাথনের মৃত্যু
{31:1} ইতোমধ্যে ফিলিস্তিনীরা ইসরাইলের সঙ্গে যুদ্ধ করলে বনি-ইসরাইলরা ফিলিস্তিনীদের সম্মুখ থেকে পালিয়ে গেল এবং গিল্‌বোয় পর্বতে আহত হয়ে মারা পড়তে লাগল।
{31:2} আর ফিলিস্তিনীরা তালুত ও তাঁর পুত্রদের পিছনে পিছনে তাড়া করলো এবং ফিলিস্তিনীরা যোনাথন, অবীনাদব ও মল্কীশূয়কে, তালুতের এই পুত্রদের হত্যা করলো।
{31:3} পরে তালুতের বিরুদ্ধে ঘোরতর যুদ্ধ হল, আর তীরন্দাজেরা তাঁর নাগল পেল; সেই তীরন্দাজদের দ্বারা সাংঘাতিকভাবে আহত হলেন।
{31:4} আর তালুত তাঁর অস্ত্রবাহককে বললেন, তোমার তলোয়ার খোল, তা দিয়ে আমাকে বিদ্ধ কর; নতুবা কি জানি, ঐ খৎনা-না-করানো লোকেরা এসে আমাকে বিদ্ধ করে আমার অপমান করবে। কিন্তু তাঁর অস্ত্রবাহক তা করতে চাইল না, কারণ সে ভীষণ ভয় পেয়েছিল; অতএব তালুত নিজের তলোয়ার নিয়ে নিজেই তার উপরে পড়লেন।
{31:5} আর তালুত মারা গেছেন দেখে তাঁর অস্ত্রবাহকও তার তলোয়ারের উপরে পড়ে তাঁর সঙ্গে মারা গেল।
{31:6} এইভাবে সেদিন তালুত, তাঁর তিন পুত্র, তাঁর অস্ত্রবাহক ও তাঁর সমস্ত লোক একসঙ্গে মারা পড়লেন।
{31:7} পরে ইসরাইলের যে লোকেরা উপত্যকার ওপারে ও জর্ডানের ওপারে ছিল, তারা যখন দেখতে পেল যে, বনি-ইসরাইলরা পালিয়ে গেছে এবং তালুত ও তাঁর পুত্ররা মারা গেছেন, তখন তারা সমস্ত নগর পরিত্যাগ করে পালিয়ে গেল, আর ফিলিস্তিনীরা এসে সেসব নগর মধ্যে বাস করতে লাগল।
{31:8} পরের দিন ফিলিস্তিনীরা নিহত লোকদের পোশাকাদি খুলে নিতে এসে গিল্‌বোয় পর্বতে মরে পড়ে থাকা তালুত ও তাঁর তিন পুত্রের লাশ দেখতে পেল।
{31:9} তারা তাঁর মাথা কেটে ফেলল ও সাজ-পোশাক খুলে নিল এবং তাদের দেবালয়ে ও লোকদের মধ্যে সেই সুখবর জানবার জন্য ফিলিস্তিনীদের দেশের সর্বত্র প্রেরণ করলো।
{31:10} পরে তাঁর সাজ-পোশাক অষ্টারোৎ দেবীদের মন্দিরে রাখল এবং তাঁর লাশ বৈৎ-শানের প্রাচীরে টাঙ্গিয়ে দিল।
{31:11} পরে যখন যাবেশ-গিলিয়দ নিবাসীরা তালুতের প্রতি ফিলিস্তিনীদের কৃত সেই কাজের সংবাদ পেল,
{31:12} তখন সমস্ত বিক্রমশালী লোক উঠলো এবং সমস্ত রাত হেঁটে গিয়ে তালুত ও তাঁর পুত্রদের লাশ বৈৎ-শানের প্রাচীর থেকে নামাল, আর যাবেশে এসে সেখানে তাঁদের লাশ পুড়িয়ে দিল।
{31:13} আর তারা তাঁদের অস্থি নিয়ে যাবেশস্থ ঝাউ গাছের তলায় পুঁতে রাখল; পরে সাত দিন রোজা রেখে কাটাল।
