{i1:1} জেরুশালেমের অপমান
{1:1} হায়, সেই নগরী কেমন একাকিনী বসে আছে যে লোকে পরিপূর্ণা ছিল। সে বিধবার মত হয়েছে, যে জাতিদের মধ্যে প্রধানা ছিল। প্রদেশগুলোর মধ্যে যে রাজ্ঞী ছিল, সে কর্মাধীনা বাঁদী হয়েছে।
{1:2} সে রাতের বেলা ভীষণ কান্নাকাটি করে; তার গণ্ডে অশ্রু পড়ছে; তার সমস্ত প্রেমিকের মধ্যে এমন এক জনও নেই যে, তাকে সান্ত্বনা দেবে; তার বন্ধুরা সকলে তাকে প্রবঞ্চনা করেছে, তারা তার দুশমন হয়ে উঠেছে।
{1:3} এহুদা দুঃখে ও মহা গোলামীত্বে নির্বাসিত হয়েছে; সে জাতিদের মধ্যে বাস করছে, বিশ্রাম পায় না; তার তাড়নাকারীরা সকলে সঙ্কীর্ণ পথে তাকে ধরেছিল।
{1:4} সিয়োনের রাস্তাগুলো শোক করছে, কারণ কেউ ঈদে আসে না; তার সমস্ত দ্বার শূন্য; তার ইমামেরা দীর্ঘনিশ্বাস ত্যাগ করে; তার কুমারীরা ক্লিষ্টা, সে নিজে কষ্ট পাচ্ছে।
{1:5} তার দুশমনরা তার মালিকস্বরূপ হয়েছে, তার দুশমনরা ভাগ্যবান হয়েছে; কেননা তার অনেক অধর্মের দরুন মাবুদ তাকে ক্লিষ্ট করেছেন; তার শিশু বালকেরা বিপক্ষের আগে আগে বন্দী হয়ে গেছে।
{1:6} আর সিয়োন-কন্যার সমস্ত শোভা তাকে ছেড়ে গেছে; তার নেতৃবর্গ এমন হরিণগুলোর মত হয়েছে, যারা চরাণি-স্থান পায় না; তারা শক্তিহীন হয়ে তাড়নাকারীদের আগে আগে গমন করেছে।
{1:7} জেরুশালেম নিজের দুঃখের ও দুর্গতির সময়ে, নিজের পুরানো দিনের মনোহর সামগ্রীগুলোর কথা স্মরণ করছে; তার লোকেরা যখন বিপক্ষের হস্তগত হয়েছিল, তার সাহায্যকারী কেউ ছিল না, তখন বিপক্ষরা তাকে দেখলো, তার উৎসন্নতায় উপহাস করলো।
{1:8} জেরুশালেম অতিশয় গুনাহ্‌ করেছে, এজন্য ঘৃণাস্পদ হল; যারা তাকে সম্মান করতো, তারা তাকে তুচ্ছ করছে, কারণ তার উলঙ্গতা দেখতে পেয়েছে; সে নিজেও দীর্ঘনিশ্বাস ত্যাগ করছে, মুখ পিছনে ফিরাচ্ছে।
{1:9} তার নাপাকীতা তার কাপড়ে লেগে ছিল, সে তার শেষফল মনে করতো না, এজন্য আশ্চর্যভাবে পড়ে গেল; তাকে সান্ত্বনা দেবার কেউ নেই; আমার দুঃখ দেখ, হে মাবুদ, কারণ দুশমন অহংকার করেছে;
{1:10} বিপক্ষ তার সমস্ত মনোহর দ্রব্যে হাত লাগিয়েছে; ফলে সে দেখেছে, জাতিরা তার পবিত্র স্থানে প্রবেশ করেছে, যাদের বিষয়ে তুমি হুকুম করেছিলে যে, তারা তোমার সমাজে প্রবেশ করবে না।
{1:11} তার সমস্ত লোক দীর্ঘনিশ্বাস ত্যাগ করছে, তারা খাদ্যের চেষ্টা করছে, প্রাণ ফিরিয়ে আনবার জন্য খাদ্যের পরিবর্তে নিজ নিজ মনোহর দ্রব্য সকল দিয়ে দিয়েছে। দেখ, হে মাবুদ, মনযোগ দাও, কেননা আমি তুচ্ছাস্পদ হয়েছি।
{1:12} হে পথিক সকল, এতে কি তোমাদের কিছু আসে যায় না? একটু ঘুরে তাকিয়ে দেখ, আমাকে যে ব্যথা দেওয়া হয়েছে, তার মত ব্যথা আর কোথাও কি আছে? তা দ্বারা মাবুদ তাঁর প্রচণ্ড ক্রোধের দিনে আমাকে ক্লিষ্ট করেছেন।
{1:13} তিনি ঊর্ধ্বলোক থেকে আমার অস্থিচয়ের মধ্যে আগুন পাঠিয়েছেন, তিনি আমার পায়ের নিমিত্ত জাল পেতেছেন, আমার মুখ পিছনে ফিরিয়েছেন, আমাকে অনাথা ও সমস্ত দিন মূর্চ্ছাপন্না করেছেন।
{1:14} আমার সমস্ত অধর্ম তিনি জোয়ালের মত বেঁধেছেন; তাঁর হাত দিয়ে সেগুলো একত্রে বুনেছেন। তা আমার ঘাড়ে উঠলো, আমার বল খর্ব করলো; যাদের বিরুদ্ধে আমি উঠতে পারি না, তাদেরই হাতে প্রভু আমাকে তুলে দিয়েছেন।
{1:15} প্রভু আমার মধ্যস্থিত আমার সমস্ত বীরকে নগণ্য করেছেন, তিনি আমার যুবকদেরকে ভেঙ্গে ফেলবার জন্য আমার বিপরীতে সভা আহ্বান করেছেন, প্রভু এহুদা-কুমারীকে আঙ্গুরকুণ্ডে মাড়াই করেছেন।
{1:16} এই কারণে আমি কান্নাকাটি করছি; আমার চোখ, আমার চোখ পানির ঝর্ণা হয়েছে; কেননা সান্ত্বনাকারী, যিনি আমার প্রাণ ফিরিয়ে আনবেন, তিনি আমা থেকে দূরে গেছেন; আমার বালকেরা এতিম, কারণ দুশমন বিজয়ী হয়েছে।
{1:17} সিয়োন অঞ্জলি প্রসারণ করছে; তার সান্ত্বনাকারী কেউ নেই; মাবুদ ইয়াকুবের সম্বন্ধে হুকুম দিয়েছেন যে, তার চারদিকের লোক তার বিপক্ষ হোক; জেরুশালেম তাদের মধ্যে ঘৃণাস্পদ।
{1:18} মাবুদই ধর্মময়, কারণ আমি তাঁর হুকুমের বিরুদ্ধাচরণ করেছি; হে জাতি সকল, আরজ করি, শোন, আমার ব্যথা দেখ; আমার কুমারীরা ও যুবকেরা বন্দী হয়ে গেছে।
{1:19} আমি আমার প্রেমিকদেরকে ডাকলাম, তারা আমাকে বঞ্চনা করলো; আমার ইমামেরা ও আমার প্রাচীনবর্গরা নগরের মধ্যে প্রাণত্যাগ করলো, বাস্তবিক তারা নিজ নিজ প্রাণ ফিরিয়ে আনবার জন্য খাদ্যের খোঁজ করছিল।
{1:20} দৃষ্টিপাত কর, হে মাবুদ, কেননা আমি সঙ্কটাপন্না; আমার অন্ত্র দগ্ধ হচ্ছে; আমার ভিতরে অন্তর বিকারপ্রাপ্ত হচ্ছে, কারণ আমি অতিশয় বিরুদ্ধাচরণ করেছি; বাইরে তলোয়ার নিঃসন্তান করছে, ভিতরে যেন মৃত্যু উপস্থিত।
{1:21} লোকে আমার দীর্ঘনিশ্বাস শুনতে পেয়েছে; আমার সান্ত্বনাকারী কেউ নেই; আমার দুশমনরা সকলে আমার অমঙ্গলের কথা শুনেছে; তারা আমোদ করছে, কেননা তুমিই তা করেছ; তুমি নিজের ঘোষিত দিন উপস্থিত করবে, তখন তারা আমার সমান হবে।
{1:22} তাদের সমস্ত নাফরমানী তোমার দৃষ্টিগোচর হোক; তুমি আমার সমস্ত অধমের জন্য আমার প্রতি যেরকম করেছ, তাদের প্রতিও সেরকম কর, কেননা আমার দীর্ঘনিশ্বাস বেশি ও আমার অন্তর মূর্চ্ছিত।
{i2:1} জেরুশালেমের বিনাশ
{2:1} তিনি তাঁর ক্রোধে সিয়োন-কন্যাকে কেমন মেঘাচ্ছন্ন করেছেন! তিনি ইসরাইলের শোভা বেহেশত থেকে ভূতলে নিক্ষেপ করেছেন; তিনি তাঁর ক্রোধের দিনে তাঁর পাদপীঠ স্মরণ করেন নি।
{2:2} প্রভু ইয়াকুবের সমস্ত বাসস্থান গ্রাস করেছেন, করুণা করেন নি; তিনি ক্রোধে এহুদা-কন্যার দৃঢ় দুর্গগুলো উৎপাটন করেছেন, তিনি সেসব ভূমিসাৎ করেছেন; রাজ্য ও তার নেতৃবর্গকে নাপাক করেছেন।
{2:3} তিনি প্রচণ্ড ক্রোধে ইসরাইলের সমস্ত শিং ভেঙ্গে ফেলেছেন, তনি দুশমনের সম্মুখ থেকে তাঁর ডান হাত সঙ্কুচিত করেছেন, চতুর্দিক পুড়িয়ে দেওয়া আগুনের শিখার মত তিনি ইয়াকুবের মধ্যে জ্বলে উঠেছেন।
{2:4} তিনি দুশমনের মত তাঁর ধনুকে চাড়া দিয়েছেন, বিপক্ষের মত ডান হাত তুলে দাঁড়িয়েছেন, আর নয়নরঞ্জন সকলকে হত্যা করেছেন; তিনি সিয়োন-কন্যার তাঁবুর মধ্যে তাঁর ক্রোধের আগুন ঢেলে দিয়েছেন।
{2:5} প্রভু দুশমনের মত হয়েছেন, ইসরাইলকে গ্রাস করেছেন, তিনি তার সমস্ত অট্টালিকা গ্রাস করেছেন, তার দুর্গ সকল ধ্বংস করেছেন, তিনি এহুদা-কন্যার শোক ও মাতম বৃদ্ধি করেছেন।
{2:6} তিনি বাগানের কুটীরের মত নিজের কুটীর দূর করেছেন, আপনার জমায়েত-স্থান বিনষ্ট করেছেন; মাবুদ সিয়োনে ঈদ ও বিশ্রামবার বিস্মৃত করিয়েছেন, প্রচণ্ড ক্রোধে বাদশাহ্‌কে ও ইমামকে অবজ্ঞা করেছেন।
{2:7} প্রভু তাঁর নিজের কোরবানগাহ্‌ দূর করেছেন, তাঁর পবিত্র স্থান ঘৃণা করেছেন; তিনি তার অট্টালিকার ভিত্তি শত্রুর হাতে তুলে দিয়েছেন; তারা মাবুদের গৃহমধ্যে ঈদের দিনের মত কোলাহল করেছে।
{2:8} মাবুদ সিয়োন-কন্যার প্রাচীর নষ্ট করার সঙ্কল্প করেছেন; তিনি সূত্রপাত করেছেন, লোপ করণ থেকে নিজের হাত থামিয়ে রাখেন নি; তিনি পরিখা ও প্রাচীরকে মাতম করিয়েছেন, সেসব একসঙ্গে তেজোহীন হয়েছে।
{2:9} তোরণদ্বার সকল মাটিতে আচ্ছন্ন হয়েছে, তিনি তার অর্গল নষ্ট ও খণ্ড খণ্ড করেছেন; তার বাদশাহ্‌ ও নেতৃবর্গ জাতিদের মধ্যে থাকে; পরিচালনার কিতাব বলতে আর কিছু নেই; তার নবীরাও মাবুদের কাছ থেকে কোন দর্শন পায় না।
{2:10} সিয়োন-কন্যার প্রাচীনেরা মাটিতে বসে আছে, নীরব হয়ে রয়েছে; তারা নিজ নিজ মাথায় ধূলি ছড়িয়েছে, তারা কোমরে চট বেঁধেছে, জেরুশালেম-কুমারীরা ভূমি পর্যন্ত মাথা হেঁট করেছে।
{2:11} আমার নেত্রযুগল অশ্রুপাতে ক্ষীণ হয়েছে, আমার অন্ত্র জ্বলছে; আমার লোকদের ধ্বংসের কারণে আমার যকৃৎ মাটিতে ঢালা যাচ্ছে, কেননা নগরের চকে চকে বালক-বালিকা ও স্তন্যপায়ী শিশু মূর্চ্ছাপন্ন হয়।
{2:12} তারা নিজের নিজের মাকে বলে, গম ও আঙ্গুর-রস কোথায়? কেননা তারা নগরের চকে চকে তলোয়ারে বিদ্ধ লোকদের মত মূর্চ্ছাপন্ন হয়, নিজ নিজ মাতার বক্ষঃস্থলে প্রাণত্যাগ করে।
{2:13} অয়ি জেরুশালেম-কন্যে, আমি কি বলে তোমার কাছে সাক্ষ্য দেব? কিসের সঙ্গে তোমার উপমা দেব? অয়ি সিয়োন-কুমারী, আমি তোমার সান্ত্বনার জন্য কিসের সঙ্গে তোমার তুলনা দেব? কেননা তোমার আঘাত সমুদ্রের মত বিশাল, তোমার চিকিৎসা করা কার সাধ্য?
{2:14} তোমার নবীরা তোমার জন্য মিথ্যা ও মূর্খতার দর্শন পেয়েছে, তারা তোমার বন্দীদশা ফিরাবার জন্য তোমার অধর্ম ব্যক্ত করে নি, কিন্তু তোমার জন্য মিথ্যা দৈববাণী সকল ও নির্বাসনের বিষয় সকল দর্শন করেছে।
{2:15} যেসব লোক তোমার কাছ দিয়ে যায়, তারা তোমার দিকে হাততালি দেয়; তারা শিশ দিয়ে জেরুশালেম-কন্যার দিকে মাথা নেড়ে বলে, এ কি সেই নগর, যা ‘পরম সৌন্দর্যের স্থল’ ও ‘সমস্ত দুনিয়ার আনন্দ-স্থল’ নামে আখ্যাত ছিল?
{2:16} তোমার সমস্ত দুশমন তোমার বিরুদ্ধে মুখ খুলে হ্যাঁ, করেছে, তারা শিস দিয়ে দাঁত ঘর্ষণ করে, বলে, আমরা তাকে গ্রাস করলাম, এটি অবশ্য সেদিন, যার আকাঙ্খা করতাম; আমরা পেলাম, দেখলাম।
{2:17} মাবুদ যে সঙ্কল্প করেছিলেন, তা সিদ্ধ করেছেন; পুরাকালে যা হুকুম করেছিলেন, সেই কালাম পূর্ণ করেছেন, তিনি নিপাত করেছেন, রহম করেন নি; তিনি দুশমনকে তোমার উপরে আনন্দ করতে দিয়েছেন, তোমার বিপক্ষদের শিং উঁচু করেছেন।
{2:18} লোকদের অন্তর প্রভুর কাছে কান্নাকাটি করেছে; অহো সিয়োন-কন্যার প্রাচীর! দিনরাত অশ্রুধারা পানির স্রোতের মত বয়ে যাক, নিজেকে কোন বিশ্রাম দিও না, তোমার চোখের তারাকে ক্ষান্ত হতে দিও না।
{2:19} উঠ, রাতের বেলায় প্রত্যেক প্রহরের আরম্ভে মাতম কর, প্রভুর সম্মুখে তোমার অন্তর পানির মত ঢেলে দাও, তাঁর উদ্দেশে হাত তোল, তোমার শিশুদের প্রাণ রক্ষার্থে, যারা প্রতি রাস্তার মোড়ে মোড়ে ক্ষুধায় মূর্চ্ছাপন্ন রয়েছে।
{2:20} দেখ, হে মাবুদ, মনযোগ দাও, তুমি কার প্রতি এমন ব্যবহার করেছ? স্ত্রীলোক কি তার গর্ভফল, যাদেরকে হাতে করে দুলিয়েছে, সেই শিশুদেরকে ভোজন করবে? প্রভুর পবিত্র স্থানে কি ইমাম ও নবী নিহত হবে?
{2:21} বালক ও বৃদ্ধ পথে পথে ভূমিতে পড়ে আছে, আমার কুমারীরা ও আমার যুবকেরা তলোয়ারের আঘাতে মারা পড়েছে; তুমি তোমার ক্রোধের দিনে তাদেরকে হত্যা করেছ; তুমি হত্যা করেছ, দয়া কর নি।
{2:22} তুমি চারদিক থেকে আমার ত্রাস সকলকে ঈদের দিনে মত আহ্বান করেছ; মাবুদের ক্রোধের দিনে উত্তীর্ণ বা রক্ষা পাওয়া কেউই রইলো না; আমি যাদেরকে দোলাতাম ও ভরণপোষণ করতাম, আমার দুশমন তাদেরকে সংহার করেছে।
{i3:1} ভক্তের দুঃখ ও বিশ্বাস
{3:1} আমি সেই ব্যক্তি, যে তাঁর ক্রোধের দণ্ডঘটিত দুঃখ দেখেছে।
{3:2} আমাকে তিনি চালিয়েছেন, আর গমন করিয়েছেন, অন্ধকারে, আলোকে নয়।
{3:3} সত্যিই আমার বিরুদ্ধে তিনি তাঁর হাত তুলেছেন; সমস্ত দিন বারে বারে তুলেছেন।
{3:4} তিনি আমার মাংস ও চামড়া শুকিয়ে ফেলেছেন; আমার অস্থিগুলো ভেঙ্গে দিয়েছেন।
{3:5} তিনি আমাকে অবরোধ করেছেন, এবং তিক্ততা ও কষ্ট দ্বারা আমাকে বেষ্টন করেছেন;
{3:6} তিনি আমাকে অন্ধকারে বাস করিয়েছেন, বহুকালের মৃতদের মত করেছেন।
{3:7} তিনি আমার চারদিকে বেড়া দিয়েছেন, আমি বের হতে পারি না; তিনি আমার শিকল ভারী করেছেন।
{3:8} আমি যখন ক্রন্দন ও আর্তনাদ করি, তিনি আমার মুনাজাত অগ্রাহ্য করেন।
{3:9} তিনি খোদাই-করা পাথর দ্বারা আমার পথ রোধ করেছেন, তিনি আমার পথ বাঁকা করেছেন।
{3:10} তিনি আমার পক্ষে লুকিয়ে থাকা ভল্লুক বা অন্তরালে গুপ্ত সিংহস্বরূপ।
{3:11} তিনি আমার পথ বিপথ করেছেন, আমাকে খণ্ড-বিখণ্ড করেছেন, এতিম করেছেন।
{3:12} তিনি তাঁর ধনুকে চাড়া দিয়ে আমাকে তীরের লক্ষ্য করে রেখেছেন।
{3:13} তিনি তাঁর তূণ থেকে তীর নিয়ে আমার মর্মে প্রবেশ করিয়েছেন।
{3:14} আমি হয়েছি স্বজাতীয় সকলের উপহাসের বিষয়, সমস্ত দিন তাদের গানের বিষয়।
{3:15} তিনি আমাকে তিক্ততায় পূর্ণ করেছেন, আমাকে নাগদানায় পূরিত করেছেন।
{3:16} তিনি কঙ্কর দ্বারা আমার দাঁত ভেঙ্গেছেন, আমাকে ভস্মে আচ্ছাদন করেছেন।
{3:17} তুমি আমার প্রাণ শান্তি থেকে দূর করেছ, আমি মঙ্গল ভুলে গিয়েছি।
{3:18} আমি বললাম, আমার বল ও মাবুদতে আমার প্রত্যাশা নষ্ট হয়েছে।
{3:19} আমি স্মরণ করলাম আমার দুঃখ ও আমার দুর্দশা, নাগদানা ও বিষ।
{3:20} আমার প্রাণ নিত্য তা স্মরণে রাখছে, আমার প্রাণ আমার অন্তরে অবসন্ন হচ্ছে।
{3:21} আমি পুনর্বার এই কথা মনে করি, তাই আমার প্রত্যাশা আছে।
{3:22} মাবুদের অটল মহব্বতের গুণে আমরা নষ্ট হই নি; কেননা তাঁর বিবিধ করুণা শেষ হয় নি।
{3:23} নতুন নতুন করুণা প্রতি প্রভাতে! তোমার বিশ্বস্ততা মহৎ।
{3:24} আমার প্রাণ বলে, মাবুদই আমার অধিকার; এজন্য আমি তাঁতে প্রত্যাশা করবো।
{3:25} মাবুদ মঙ্গলস্বরূপ, তাঁর আকাঙক্ষীদের পক্ষে, তাঁর অন্বেষী প্রাণের পক্ষে।
{3:26} মাবুদের উদ্ধারের প্রত্যাশা করা, নীরবে অপেক্ষা করা, এ-ই মঙ্গল।
{3:27} যৌবনকালে জোয়াল বহন করা মানুষের মঙ্গল।
{3:28} সে একাকী বসুক, নীরব থাকুক, কারণ তিনি তার কাঁধে [জোয়াল] রেখেছেন।
{3:29} সে ধুলাতে মুখ দিক, তবে প্রত্যাশা হলে হতেও পারে।
{3:30} সে তার প্রহারকের কাছে গাল পেতে দিক; অপমানে পরিপূর্ণ হোক।
{3:31} কেননা প্রভু চিরতরে পরিত্যাগ করবেন না।
{3:32} যদিও মনস্তাপ দেন, তবুও তাঁর প্রচুর অটল মহব্বত অনুসারে করুণা করবেন।
{3:33} কেননা তিনি অন্তরের সঙ্গে দুঃখ দেন না, মানুষকে শোকার্ত করেন না।
{3:34} লোকে যে দেশের বন্দীদেরকে পদতলে দলিত করে,
{3:35} সর্বশক্তিমানের সম্মুখে মানুষের প্রতি অন্যায় করে,
{3:36} কারো বিবাদের অন্যায় নিষ্পত্তি করে, তা প্রভু দেখতে পারেন না।
{3:37} প্রভু হুকুম না করলে কার কালাম সিদ্ধ হতে পারে?
{3:38} সর্বশক্তিমানের মুখ থেকে কি বিপদ ও সম্পদ দুই বের হয় না?
{3:39} জীবিত মানুষ কেন আক্ষেপ করে, প্রত্যেক ব্যক্তি তার গুনাহ্‌র দণ্ডের জন্য?
{3:40} এসো, আমরা নিজ নিজ পথের সন্ধান ও পরীক্ষা করি, এবং মাবুদের কাছে ফিরে আসি;
{3:41} এসো, হস্তযুগলের সঙ্গে হৃদয়কেও বেহেশত-নিবাসী আল্লাহ্‌র দিকে উত্তোলন করি।
{3:42} আমরা অধর্মও বিদ্রোহাচরণ করেছি; তুমি মাফ কর নি।
{3:43} তুমি ক্রোধে আচ্ছাদন করে আমাদেরকে তাড়না করেছ, হত্যা করেছ, রহম কর নি।
{3:44} তুমি মেঘে নিজেকে আচ্ছাদন করেছ, মুনাজাত তা ভেদ করতে পারে না।
{3:45} তুমি জাতিদের মধ্যে আমাদেরকে জঞ্জাল ও আবর্জনার মত করেছ।
{3:46} আমাদের সমস্ত দুশমন আমাদের বিরুদ্ধে মুখ খুলে হা করেছে।
{3:47} ত্রাস ও খাত, উৎসন্নতা ও ভঙ্গ, আমাদের প্রতি উপস্থিত।
{3:48} আমার জাতিরূপ কন্যার ভঙ্গের কারণে আমার চোখ থেকে পানির ধারা বইছে।
{3:49} আমার চোখ অবিশ্রান্ত অশ্রুতে ভাসছে, বিরাম পায় না,
{3:50} যে পর্যন্ত মাবুদ বেহেশত থেকে হেঁট হয়ে দৃষ্টিপাত না করেন।
{3:51} আমার নগরীর সমস্ত কন্যার বিষয়ে আমি যা দেখতে পাচ্ছি তাতে আমার কাঁদছে।
{3:52} অকারণে যারা আমার দুশমন, তারা আমাকে পাখির মত শিকার করেছে।
{3:53} তারা আমার জীবন কূপে সংহার করেছে, এবং আমার উপরে পাথর নিক্ষেপ করেছে।
{3:54} আমার মাথার উপর দিয়ে পানি বয়ে গেল; আমি বললাম, আমি উচ্ছিন্ন হয়েছি।
{3:55} হে মাবুদ, আমি পাতালের কুয়ার মধ্য থেকে তোমার নামে ডেকেছি।
{3:56} তুমি আমার ফরিয়াদ শুনেছ; আমার নিঃশ্বাস, আমার আর্তনাদ থেকে কান লুকিয়ে রেখো না।
{3:57} যেদিন আমি তোমাকে ডেকেছি, সেই দিন তুমি কাছে এসেছো, বলেছ, ভয় করো না।
{3:58} হে, প্রভু, তুমি আমার প্রাণের সমস্ত ঝগড়া নিষ্পত্তি করেছ; আমার জীবন মুক্ত করেছ।
{3:59} হে মাবুদ, তুমি আমার প্রতি কৃত জুলুম দেখেছ, আমার বিচার নিষ্পত্তি কর।
{3:60} ওদের সমস্ত প্রতিশোধ ও আমার বিরুদ্ধে কৃত সমস্ত সঙ্কল্প তুমি দেখেছো।
{3:61} হে মাবুদ, তুমি ওদের টিটকারি ও আমার বিরুদ্ধে কৃত ওদের সমস্ত সঙ্কল্প শুনেছ;
{3:62} আমার প্রতিরোধীদের মুখের বচন ও আমার বিরুদ্ধে সমস্ত দিন তাদের বক্‌বকানি শুনেছ।
{3:63} তাদের উপবেশন ও উত্থান নিরীক্ষণ কর, আমি তাদের গানস্বরূপ।
{3:64} হে মাবুদ, তুমি তাদের হস্তকৃত কাজ অনুযায়ী প্রতিফল তাদেরকে দেবে।
{3:65} তুমি তাদেরকে অন্তরের জড়তা দেবে, তোমার বদদোয়া তাদের প্রতি বর্তিবে।
{3:66} তুমি তাদেরকে ক্রোধে তাড়না করবে, মাবুদের বেহেশতের নিচে থেকে উচ্ছিন্ন করবে।
{i4:1} বনি-ইসরাইলদের দুঃখ
{4:1} হায়, সোনা কেমন মলিন হয়েছে! খাঁটি সোনা কেমন বিকৃত হয়েছে! বায়তুল-মোকাদ্দসের পাথরগুলো প্রতিটি রাস্তার মাথায় নিক্ষিপ্ত রয়েছে।
{4:2} হায়, বহুমূল্য সিয়োন-পুত্ররা, যারা খাঁটি সোনার মত, তারা মৃন্ময় ভাণ্ডের মত, কুম্ভকারের হাতের তৈরি বস্তুর মত গণিত হয়েছে।
{4:3} শৃগালীরাও স্তন দেয়, নিজ নিজ শিশুদেরকে দুধ পান করায়; আমার জাতিরূপ কন্যা নিষ্ঠুরা হয়েছে, মরুভূমিস্থ উটপাখিদের ন্যায়।
{4:4} স্তন্যপায়ী শিশুর জিহ্বা পিপাসায় তালুতে সংলগ্ন হয়েছে; বালক-বালিকারা রুটি চাচ্ছে, কেউ তাদেরকে তা দেয় না।
{4:5} যারা উপাদেয় দ্রব্য ভোজন করতো, তারা এতিম হয়ে পথে পথে রয়েছে; যাদেরকে লাল রংয়ের কাপড় পরিয়ে লালন-পালন করা যেত, তারা সারের ঢিবি আলিঙ্গন করছে।
{4:6} বাস্তবিক আমার জাতিরূপ কন্যার অপরাধ সেই সাদুমের গুনাহ্‌ হতেও বেশি, যা এক নিমিষে উৎপাটিত হয়েছিল, অথচ তার উপরে মানুষের হাত পড়ে নি।
{4:7} তার নেতৃবর্গ হিমের চেয়ে নির্মল, দুধের চেয়ে শুভ্রবর্ণ ছিলেন; প্রবালের চেয়ে লাল রংয়ের অঙ্গ তাঁদের ছিল; নীলকান্তমণির মত কান্তি তাঁদের ছিল;
{4:8} তাঁদের মুখ কালি হতেও কালো হয়ে পড়েছে; পথে তাঁদেরকে চেনা যায় না; তাঁদের চামড়া অস্থিতে সংলগ্ন হয়েছে; তা কাঠের মত শুকিয়ে গেছে।
{4:9} ক্ষুধায় নিহত লোকের চেয়ে বরং তলোয়ারে নিহত লোক ধন্য, কেননা এরা ক্ষেতের শস্যের অভাবে যেন শূলে বিদ্ধ হয়ে ক্ষয় পাচ্ছে।
{4:10} স্নেহময়ী স্ত্রীদের হাত নিজ নিজ শিশু রান্না করেছে; আমার জাতিরূপ কন্যার ভঙ্গের কারণে এরা তাদের খাদ্যদ্রব্য হয়েছে।
{4:11} মাবুদ তাঁর ক্রোধ সম্পন্ন করেছেন, তাঁর প্রচণ্ড গজব ঢেলে দিয়েছেন; তিনি সিয়োনে আগুন জ্বালিয়েছেন, তা তার ভিত্তিমূল গ্রাস করেছে।
{4:12} দুনিয়ার বাদশাহ্‌রা, দুনিয়াবাসী সমস্ত লোক, বিশ্বাস করতো না যে, জেরুশালেমের দ্বারে কোন বিপক্ষ কি দুশমন প্রবেশ করতে পারবে।
{4:13} এর কারণ তার নবীদের গুনাহ্‌ ও তার ইমামদের অপরাধ; কেননা তারা তার মধ্যে ধার্মিকদের রক্তপাত করতো।
{4:14} তারা অন্ধদের মত পথে পথে ঘুরে বেড়িয়েছে, রক্তে কলুষিত হয়েছে, লোকেরা তাদের কাপড় স্পর্শ করতে পারে না।
{4:15} লোকে তাদেরকে চেঁচিয়ে বলেছে, তোমরা পথ ছাড়; নাপাক, পথ ছাড়, পথ ছাড় সপর্শ করো না; তারা পালিয়ে গেছে, ঘুরে বেড়িয়েছে; জাতিদের মধ্যে লোকে বলেছে, ওরা এই স্থানে আর প্রবাস করতে পারবে না।
{4:16} মাবুদের মুখ তাদেরকে ছিন্নভিন্ন করেছে, তিনি তাদেরকে আর দেখতে পারেন না; লোকে ইমামদের মুখাপেক্ষা করে নি, প্রাচীনদের প্রতি কৃপা করে নি।
{4:17} এখনও আমাদের চোখ ক্ষীণ হয়ে পড়ছে, মিথ্যা সাহায্যের প্রত্যাশায়; আমরা অপেক্ষা করতে করতে এমন জাতির অপেক্ষায় রয়েছি, যে রক্ষা করতে পারে না।
{4:18} দুশমনেরা আমাদের পাদবিক্ষেপের অনুসরণ করে, আমরা নিজ নিজ পথে বেড়াতে পারি না; আমাদের শেষকাল নিকটবর্তী, আমাদের আয়ু সমপূর্ণ হল, হ্যাঁ, আমাদের শেষকাল উপস্থিত।
{4:19} আমাদের তাড়নাকারীরা আসমানের ঈগল পাখির চেয়ে বেগবান ছিল; তারা পর্বতের উপরে আমাদের পিছনে পিছনে দৌড়াত, মরুভূমিতে আমাদের জন্য ঘাঁটি বসাত।
{4:20} যিনি আমাদের নাসিকায় বায়ুস্বরূপ, মাবুদের অভিষিক্ত, তিনি তাদের গর্তে ধৃত হলেন, যাঁর বিষয়ে বলেছিলাম, আমরা তাঁর ছায়ায় জাতিদের মধ্যে জীবন যাপন করবো।
{4:21} হে ঊষদেশ-নিবাসীনী ইদোম-কন্যে, তুমি আনন্দকর ও পুলকিতা হও। তোমার কাছেও সেই পানপাত্র আসবে, তুমি মত্তা হবে, উলঙ্গিনী হবে।
{4:22} সিয়োন-কন্যা, তোমার অপরাধ শেষ হল; তিনি তোমাকে আর বন্দী দশায় ফেলে রাখবেন না; হে ইদোম-কন্যা, তিনি তোমার অপরাধের প্রতিফল দেবেন, তোমার গুনাহ্‌ অনাবৃত করবেন।
{i5:1} গুনাহ্‌ মাফের জন্য মুনাজাত
{5:1} হে মাবুদ, আমাদের প্রতি যা ঘটেছে, স্মরণ কর, দৃষ্টিপাত কর, আমাদের অপমান দেখ।
{5:2} আমাদের অধিকার বিদেশীদের হাতে, আমাদের বাড়িগুলো বিজাতীয়দের হাতে গেছে।
{5:3} আমরা এতিম ও পিতৃহীন, আমাদের মায়েরা বিধবাদের মত হয়েছেন।
{5:4} আমাদের পানি আমরা রূপা দিয়ে ক্রয় করে পান করেছি, আমাদের কাঠ মূল্য দিয়ে ক্রয় করতে হয়।
{5:5} লোকে ঘাড় ধরে আমাদেরকে তাড়না করে, আমরা পরিশ্রান্ত, কোন বিশ্রাম পাই না।
{5:6} আমরা মিসরীয়দের কাছে করজোড় করেছি, আশেরীয়দের কাছেও করেছি, খাদ্যে তৃপ্ত হবার জন্য।
{5:7} আমাদের পিতৃপুরুষেরা গুনাহ্‌ করেছেন, এখন তাঁরা নেই, আমরাই তাঁদের অপরাধ বহন করেছি।
{5:8} আমাদের উপরে গোলামেরা কর্তৃত্ব করে, তাদের হাত থেকে আমাদেরকে উদ্ধার করে, এমন কেউ নেই।
{5:9} প্রাণসংশয়ে আমরা খাদ্য আহরণ করি, মরুভূমিতে অবস্থিত তলোয়ারের কারণে।
{5:10} আমাদের চামড়া তুন্দুরের মত জ্বলে, দুর্ভিক্ষের জ্বলন্ত তাপের কারণে।
{5:11} সিয়োনে রমণীরা ভ্রষ্টা হল, এহুদার নগরগুলোতে কুমারীরা ভ্রষ্টা হল।
{5:12} নেতৃবর্গের হাত বেঁধে ফাঁসি দেওয়া হল, প্রাচীন লোকদের মুখ সমাদৃত হল না।
{5:13} যুবকদেরকে যাঁতা বইতে হল, শিশুরা কাঠের বোঝার ভারে হোঁচট খেল।
{5:14} প্রাচীনেরা তোরণদ্বারে উপবেশনে নিবৃত্ত, যুবকরা বাদ্য বাদনে নিবৃত্ত হয়েছে;
{5:15} আমাদের অন্তরের আনন্দলুপ্ত হয়েছে, আমাদের নৃত্য শোকে পরিণত হয়েছে।
{5:16} আমাদের মাথা থেকে মুকুট খসে পড়েছে, ধিক্‌ আমাদেরকে! কেননা আমরা গুনাহ্‌ করেছি।
{5:17} এজন্য আমাদের অন্তঃকরণ মূর্চ্ছিত হয়েছে, এ সব কারণে আমাদের চোখ নিস্তেজ হয়েছে।
{5:18} কেননা সিয়োন পর্বত উচ্ছিন্ন স্থান হয়েছে, শিয়ালেরা তার উপর দিয়ে যাতায়াত করে।
{5:19} হে মাবুদ, তুমি অনন্তকাল সমাসীন; তোমার সিংহাসন পুরুষানুক্রমে স্থায়ী।
{5:20} কেন চিরতরে আমাদেরকে ভুলে যাবে? কেন এত দিন আমাদেরকে ত্যাগ করে থাকবে?
{5:21} হে মাবুদ, তোমার প্রতি আমাদেরকে ফিরাও তাতে আমরা ফিরবো; আগেকার দিনের মত নতুন সময় আমাদেরকে দাও।
{5:22} কিন্তু তুমি আমাদেরকে একেবারে অগ্রাহ্য করেছ, আমাদের প্রতি ভীষণ ক্রুদ্ধ হয়েছ।
