{i1:1} আসমান ও জমিন সৃষ্টির বিবরণ
{1:1} আদিতে আল্লাহ্‌ আসমান ও দুনিয়া সৃষ্টি করলেন।
{1:2} দুনিয়া আকারবিহীন ও শূন্য ছিল এবং অন্ধকারে ঢাকা গভীর পানির উপরে ছিল, আর আল্লাহ্‌র রূহ্‌ পানির উপরে বিচরণ করছিলেন।
{1:3} আল্লাহ্‌ বললেন, আলো হোক; তাতে আলো হল।
{1:4} তখন আল্লাহ্‌ আলো উত্তম দেখলেন এবং আল্লাহ্‌ অন্ধকার থেকে আলো পৃথক করলেন।
{1:5} আল্লাহ্‌ আলোর নাম ‘দিন’ ও অন্ধকারের নাম ‘রাত’ রাখলেন। আর সন্ধ্যা ও সকাল হলে তা প্রথম দিন হল।
{1:6} পরে আল্লাহ্‌ বললেন, পানির মধ্যে একটা শূন্যস্থান সৃষ্টি হোক ও পানিকে দু’ভাগে বিভক্ত করুক।
{1:7} আল্লাহ্‌ এভাবে একটা শূন্যস্থান সৃষ্টি করে শূন্যস্থানের উপরের পানি থেকে শূন্যস্থানের নিচের পানি বিভক্ত করলেন; তাতে সেরকম হল।
{1:8} পরে আল্লাহ্‌ শূন্যস্থানের নাম আসমান রাখলেন আর সন্ধ্যা ও সকাল হলে দ্বিতীয় দিন হল।
{1:9} পরে আল্লাহ্‌ বললেন, আসমানের নিচস্থ সমস্ত পানি একটি স্থানে সংগৃহীত হোক ও স্থল প্রকাশিত হোক; তাতে সেরকম হল।
{1:10} তখন আল্লাহ্‌ স্থলের নাম ভূমি ও জমাকৃত পানির নাম সমুদ্র রাখলেন; আর আল্লাহ্‌ দেখলেন যে, তা উত্তম।
{1:11} পরে আল্লাহ্‌ বললেন, ভূমি ঘাস, বীজ উৎপাদন করে এমন ওষধি ও বীজসুদ্ধ নিজ নিজ জাত অনুসারে ফল উৎপাদন করে এমন সব ফলের গাছ ভূমির উপরে উৎপন্ন করুক; তাতে সেরকম হল।
{1:12} ফলত ভূমি ঘাস, নিজ নিজ জাত অনুসারে বীজ উৎপাদনকারী ওষধি ও নিজ নিজ জাত অনুসারে বীজসুদ্ধ ফল উৎপাদন করে এমন গাছ উৎপন্ন করলো; আর আল্লাহ্‌ দেখলেন যে, সেসব উত্তম।
{1:13} আর সন্ধ্যা ও সকাল হলে তা তৃতীয় দিন হল।
{1:14} পরে আল্লাহ্‌ বললেন, রাত থেকে দিনকে পৃথক করার জন্য আসমানের শূন্যস্থানে জ্যোতির্গণ সৃষ্টি হোক; সেসব চিহ্নের জন্য, ঋতুর জন্য এবং দিনের ও বছরের জন্য হোক।
{1:15} এছাড়া, দুনিয়াতে আলো দেবার জন্য প্রদীপ বলে তা আসমানের শূন্যস্থানে থাকুক; তাতে সেরকম হল।
{1:16} ফলত আল্লাহ্‌ দিনের উপরে কর্তৃত্ব করতে একটি মহাজ্যোতি ও রাতের উপরে কর্তৃত্ব করতে তার চেয়ে ক্ষুদ্র একটি জ্যোতি — এই দুটি বড় জ্যোতি এবং নক্ষত্রগুলো সৃষ্টি করলেন।
{1:17} আর দুনিয়াতে আলো দেবার জন্য, দিন ও রাতের উপরে কর্তৃত্ব করার জন্য,
{1:18} এবং আলো থেকে অন্ধকার পৃথক করার জন্য আল্লাহ্‌ ঐ জ্যোতির্গণকে আসমানের শূন্যস্থানে স্থাপন করলেন। আল্লাহ্‌ দেখলেন যে, সেসব উত্তম।
{1:19} আর সন্ধ্যা ও সকাল হলে চতুর্থ দিন হল।
{1:20} পরে আল্লাহ্‌ বললেন, পানি বিভিন্ন জাতের জীবন্ত প্রাণীকুলে ভরে উঠুক এবং ভূমির উপরে আসমানের শূন্যস্থানে পাখিগুলো উড়ে বেড়াক।
{1:21} তখন আল্লাহ্‌ বড় বড় তিমি ও পানিতে চলাচলকারী বিভিন্ন জাতের জীবন্ত প্রাণীকুল এবং নানা জাতের পাখির সৃষ্টি করলেন। পরে আল্লাহ্‌ দেখলেন যে, সেসব উত্তম।
{1:22} আর আল্লাহ্‌ তাদের দোয়া করে বললেন, তোমরা প্রজাবন্ত ও বহুবংশ হও, সমুদ্রের পানি পরিপূর্ণ কর এবং দুনিয়াতে পাখিদেরও বৃদ্ধি হোক।
{1:23} আর সন্ধ্যা ও সকাল হলে পঞ্চম দিন হল।
{1:24} পরে আল্লাহ্‌ বললেন, ভূমি বিভিন্ন জাতের প্রাণী, অর্থাৎ নিজ নিজ জাত অনুসারে গৃহপালিত পশু, সরীসৃপ ও বন্য পশু উৎপন্ন করুক; তাতে সেরকম হল।
{1:25} ফলত আল্লাহ্‌ নিজ নিজ জাত অনুসারে বন্য পশু ও নিজ নিজ জাত অনুসারে গৃহপালিত পশু ও নিজ নিজ জাত অনুসারে যাবতীয় ভূচর সরীসৃপ সৃষ্টি করলেন; আর আল্লাহ্‌ দেখলেন যে, সেসব উত্তম।
{1:26} পরে আল্লাহ্‌ বললেন, আমরা আমাদের প্রতিমূর্তিতে, আমাদের সাদৃশ্যে মানুষ সৃষ্টি করি; আর তারা সমুদ্রের মাছের উপরে, আসমানের পাখিগুলোর উপরে, পশুদের উপরে, সমস্ত দুনিয়ার উপরে ও ভূমিতে গমনশীল যাবতীয় সরীসৃপের উপরে কর্তৃত্ব করুক।
{1:27} পরে আল্লাহ্‌ তাঁর নিজের প্রতিমূর্তিতে মানুষ সৃষ্টি করলেন; আল্লাহ্‌র প্রতিমূর্তিতেই তাকে সৃষ্টি করলেন, পুরুষ ও স্ত্রী করে তাদেরকে সৃষ্টি করলেন।
{1:28} পরে আল্লাহ্‌ তাদেরকে দোয়া করলেন; আল্লাহ্‌ বললেন, তোমরা প্রজাবন্ত ও বহুবংশ হও এবং দুনিয়া পরিপূর্ণ ও বশীভূত কর আর সমুদ্রের মাছের উপরে, আসমানের পাখিগুলোর উপরে এবং ভূমিতে গমনশীল যাবতীয় জীবজন্তুর উপরে কর্তৃত্ব কর।
{1:29} আল্লাহ্‌ আরও বললেন, দেখ, আমি সমস্ত ভূতলে অবস্থিত যাবতীয় বীজ উৎপাদনকারী ওষধি ও যাবতীয় বীজসুদ্ধ ফলদায়ী গাছ তোমাদেরকে দিলাম, তা তোমাদের খাদ্য হবে।
{1:30} আর যাবতীয় ভূচর পশু ও আসমানের যাবতীয় পাখি ও ভূমিতে যাবতীয় গমনশীল কীট, এসব প্রাণীর খাবারের জন্য সবুজ সমস্ত ওষধি গাছ দিলাম। তাতে সেরকম হল।
{1:31} পরে আল্লাহ্‌ তাঁর সৃষ্ট সমস্ত বস্তুর প্রতি দৃষ্টিপাত করলেন, আর দেখ, সকলই অতি উত্তম। আর সন্ধ্যা ও সকাল হলে ষষ্ঠ দিন হল।
{2:1} এভাবে আসমান ও দুনিয়া এবং তার মধ্যকার সমস্ত কিছুর সৃষ্টির কাজ সমাপ্ত হল।
{2:2} পরে আল্লাহ্‌ সপ্তম দিনে তাঁর কাজ থেকে নিবৃত্ত হলেন, সেই সপ্তম দিনে তাঁর কৃত সমস্ত কাজ থেকে বিশ্রাম করলেন।
{2:3} আর আল্লাহ্‌ সেই সপ্তম দিনকে দোয়া করে পবিত্র করলেন, কেননা সেই দিনে আল্লাহ্‌ তাঁর সৃষ্ট ও কৃত সমস্ত কাজ থেকে বিশ্রাম করলেন।
{i2:4} আদন বাগানে প্রথম নর-নারী
{2:4} সৃষ্টির সময়ে যেদিন মাবুদ আল্লাহ্‌ আসমান ও জমিন সৃষ্টি করলেন, তখনকার আসমান ও দুনিয়ার বিবরণ এই —
{2:5} সেই সময়ে দুনিয়াতে কোন উদ্ভিদ হত না আর ক্ষেতের কোন ফসলও উৎপন্ন হত না, কেননা মাবুদ আল্লাহ্‌ দুনিয়াতে তখনও বৃষ্টি বর্ষণ করেন নি আর ভূমিতে কৃষিকর্ম করতে কোন মানুষ ছিল না।
{2:6} তবে ভূমির নিচ থেকে উৎসারিত পানির ধারা উঠে সমস্ত ভূতলকে ভিজিয়ে দিত।
{2:7} আর মাবুদ আল্লাহ্‌ মাটির ধূলি দিয়ে আদমকে (অর্থাৎ মানুষকে) সৃষ্টি করলেন এবং তার নাসিকায় ফুঁ দিয়ে প্রাণবায়ু প্রবেশ করালেন; তাতে মানুষ জীবন্ত প্রাণী হল।
{2:8} আর মাবুদ আল্লাহ্‌ পূর্ব দিকে, আদনে, একটি বাগান প্রস্তুত করলেন এবং সেই স্থানে তাঁর সৃষ্ট ঐ মানুষটিকে রাখলেন।
{2:9} আর মাবুদ আল্লাহ্‌ ভূমি থেকে সব জাতের সুদৃশ্য ও সুখাদ্যদায়ক গাছ এবং সেই বাগানের মধ্যস্থানে জীবন-বৃক্ষ ও নেকী-বদী-জ্ঞানের বৃক্ষ উৎপন্ন করলেন।
{2:10} আর বাগানে সেচ দেবার জন্য আদন থেকে একটি নদী বের হল এবং সেটি সেখান থেকে বিভক্ত হয়ে চারটি শাখানদীতে বিভক্ত হল।
{2:11} প্রথম নদীর নাম পীশোন; এই নদীটি সমস্ত হবীলা দেশ বেষ্টন করে,
{2:12} সেখানে সোনা পাওয়া যায়, আর সেই দেশের সোনা উত্তম এবং সেই স্থানে গুগ্‌গুল ও গোমেদমণি জন্মে।
{2:13} দ্বিতীয় নদীর নাম গীহোন; এই নদীটি সমস্ত কূশ দেশ বেষ্টন করে।
{2:14} তৃতীয় নদীর নাম হিদ্দেকল; এটি আশেরিয়া দেশের সম্মুখ দিয়ে প্রবাহিত হয়। চতুর্থ নদীর নাম ফোরাত।
{2:15} পরে মাবুদ আল্লাহ্‌ আদমকে নিয়ে আদন বাগানের কৃষিকর্ম করার ও তা রক্ষা করার জন্য সেখানে রাখলেন।
{2:16} আর মাবুদ আল্লাহ্‌ আদমকে এই হুকুম দিলেন, তুমি এই বাগানের সমস্ত গাছের ফল স্বচ্ছন্দে ভোজন করো;
{2:17} কিন্তু নেকী-বদী-জ্ঞানের বৃক্ষের ফল ভোজন করো না, কেননা যেদিন তার ফল খাবে সেদিন মরবেই মরবে।
{2:18} আর মাবুদ আল্লাহ্‌ বললেন, মানুষের একাকী থাকা ভাল নয়, আমি তার জন্য তার অনুরূপ সহকারিণী সৃষ্টি করবো।
{2:19} আর মাবুদ আল্লাহ্‌ মাটি থেকে যে সব বন্য পশু ও আসমানের পাখি সৃষ্টি করেছিলেন, আদম তাদের কি কি নাম রাখবেন তা জানতে সেগুলোকে তাঁর কাছে আনলেন। তখন আদম যে জীবন্ত প্রাণীর যে নাম রাখলেন সেটির সেই নাম হল।
{2:20} আদম যাবতীয় গৃহপালিত পশুর, আসমানের পাখির ও যাবতীয় বন্য পশুর নাম রাখলেন, কিন্তু মানুষের জন্য তাঁর অনুরূপ কোন সহকারিণী পাওয়া গেল না।
{2:21} পরে মাবুদ আল্লাহ্‌ আদমকে গভীর ঘুমে আচ্ছন্ন করলে তিনি ঘুমিয়ে পড়লেন; আর তিনি তাঁর একখানি পাঁজরের হাড় নিলেন এবং মাংস দিয়ে সেই স্থান পূর্ণ করলেন।
{2:22} মাবুদ আল্লাহ্‌ আদম থেকে নেওয়া সেই পাঁজরের হাড় দিয়ে এক জন স্ত্রীলোক সৃষ্টি করলেন ও তাঁকে আদমের কাছে আনলেন।
{2:23} তখন আদম বললেন, এবার হয়েছে; ইনি আমার অস্থির অস্থি ও মাংসের মাংস; এঁর নাম হবে নারী, কেননা ইনি নর থেকে গৃহীত হয়েছেন।
{2:24} এই কারণে মানুষ তার পিতামাতাকে ত্যাগ করে তার স্ত্রীর প্রতি আসক্ত হবে এবং তারা একাঙ্গ হবে।
{2:25} ঐ সময়ে আদম ও তাঁর স্ত্রী উভয়ে উলঙ্গ থাকতেন এবং তাঁদের কোন লজ্জাবোধ ছিল না।
{i3:1} মানবজাতির গুনাহে পতন
{3:1} মাবুদ আল্লাহ্‌র সৃষ্ট ভূচর প্রাণীদের মধ্যে সাপ সবচেয়ে ধূর্ত ছিল। সে ঐ নারীকে বললো, আল্লাহ্‌ কি সত্যিই বলেছেন, তোমরা এই বাগানের কোন গাছের ফল খেয়ো না?
{3:2} নারী সাপকে বললেন, আমরা এই বাগানের সমস্ত গাছের ফল খেতে পারি;
{3:3} কেবল বাগানের মাঝখানে যে গাছটি আছে তার ফলের বিষয় আল্লাহ্‌ বলেছেন, তোমরা তা ভোজন করো না, স্পর্শও করো না, করলে মরবে।
{3:4} তখন সাপ নারীকে বললো, কোনক্রমে মরবে না;
{3:5} কেননা আল্লাহ্‌ জানেন, যেদিন তোমরা তা খাবে সেদিন তোমাদের চোখ খুলে যাবে, তাতে তোমরা আল্লাহ্‌র মত হয়ে নেকী-বদীর জ্ঞান লাভ করবে।
{3:6} নারী যখন দেখলেন, ঐ গাছটির ফল সুখাদ্যদায়ক ও দেখতেও খুবই আকর্ষণীয়, আর সেটি জ্ঞানদায়ী বৃক্ষ বলে আকাঙ্খা করার মত, তখন তিনি তার ফল পেড়ে ভোজন করলেন। পরে সেই ফল তাঁর স্বামীকে দিলে তিনিও ভোজন করলেন।
{3:7} তাতে তাঁদের উভয়ের চোখ খুলে গেল এবং তাঁরা বুঝতে পারলেন যে তাঁরা উলঙ্গ; আর ডুমুরের পাতা সেলাই করে ঘাগ্‌রা প্রস্তুত করে নিলেন।
{3:8} পরে তাঁরা মাবুদ আল্লাহ্‌র আওয়াজ শুনতে পেলেন, সন্ধ্যার বাতাস যখন বইতে শুরু করছিল তখন মাবুদ বাগানে বেড়াচ্ছিলেন। তাতে আদম ও তাঁর স্ত্রী মাবুদ আল্লাহ্‌র সম্মুখ থেকে চলে গিয়ে বাগানের গাছগুলোর মধ্যে লুকালেন।
{3:9} তখন মাবুদ আল্লাহ্‌ আদমকে ডেকে বললেন, তুমি কোথায়?
{3:10} তিনি বললেন, আমি বাগানে তোমার আওয়াজ শুনে ভয় পেয়েছি, কারণ আমি উলঙ্গ, তাই নিজেকে লুকিয়েছি।
{3:11} তিনি বললেন, তুমি যে উলঙ্গ তা তোমাকে কে বললো? যে গাছের ফল ভোজন করতে তোমাকে নিষেধ করেছিলাম তুমি কি তার ফল ভোজন করেছ?
{3:12} তাতে আদম বললেন, তুমি আমার সঙ্গীনী করে যে স্ত্রী দিয়েছ, সে আমাকে ঐ গাছের ফল দিয়েছিল, তাই খেয়েছি।
{3:13} তখন মাবুদ আল্লাহ্‌ নারীকে বললেন, তুমি এ কি করলে? নারী বললেন, সাপ আমাকে ভুলিয়েছিল, তাই খেয়েছি।
{i3:14} মাবুদ আল্লাহ্‌র বিচার
{3:14} পরে মাবুদ আল্লাহ্‌ সাপকে বললেন, তুমি এই কাজ করেছ, এজন্য গৃহপালিত ও বন্য পশুদের মধ্যে তোমাকে সবচেয়ে বেশি বদদোয়া দেওয়া হল; তুমি বুকে হাঁটবে এবং সারা জীবন ধূলি ভোজন করবে।
{3:15} আর আমি তোমাতে ও নারীতে এবং তোমার বংশে ও তার বংশে পরস্পর শত্রুতা জন্মাব; সে তোমার মাথা চূর্ণ করবে এবং তুমি তার পায়ের গোড়ালি চূর্ণ করবে।
{3:16} পরে তিনি নারীকে বললেন, আমি তোমার গর্ভবেদনা অতিশয় বৃদ্ধি করবো, তুমি বেদনাতে সন্তান প্রসব করবে। স্বামীর প্রতি তোমার বাসনা থাকবে এবং সে তোমার উপরে কর্তৃত্ব করবে।
{3:17} আর তিনি আদমকে বললেন, যে গাছের ফলের বিষয়ে আমি তোমাকে বলেছিলাম, তুমি তা ভোজন করো না, তুমি তোমার স্ত্রীর কথা শুনে সেই গাছের ফল ভোজন করেছ। তাই তোমার দরুন ভূমিকে বদদোয়া দেওয়া হল; তুমি সারা জীবন কষ্ট করে তা ভোগ করবে;
{3:18} আর তাতে তোমার জন্য কাঁটা ও শেয়ালকাঁটা জন্মাবে এবং তুমি ক্ষেতের ওষধি ভোজন করবে।
{3:19} তুমি যে মাটি থেকে গৃহীত হয়েছ, যে পর্যন্ত সেই মাটিতে ফিরে না যাবে, ততদিন তুমি ঘর্মাক্ত মুখে আহার করবে; কেননা তুমি ধূলি এবং ধূলিতে ফিরে যাবে।
{3:20} পরে আদম তাঁর স্ত্রীর নাম হাওয়া (জীবিত) রাখলেন, কেননা তিনি জীবিত সকলের মা হলেন।
{3:21} আর মাবুদ আল্লাহ্‌ আদম ও তাঁর স্ত্রীর জন্য চামড়ার পোশাক প্রস্তুত করে তাঁদেরকে পরালেন।
{i3:22} আদন বাগান থেকে হযরত আদম ও বিবি হাওয়াকে বের করে দেওয়া
{3:22} আর মাবুদ আল্লাহ্‌ বললেন, দেখ, মানুষ নেকী-বদীর জ্ঞান লাভ করার বিষয়ে আমাদের এক জনের মত হল; এখন যেন সে হাত বাড়িয়ে জীবন-বৃক্ষের ফলও পেড়ে ভোজন করে অনন্তজীবী না হয়!
{3:23} সেজন্য মাবুদ আল্লাহ্‌ তাঁকে আদন বাগান থেকে বের করে দিলেন যেন তিনি যা থেকে গৃহীত সেই মাটিতে কৃষিকর্ম করেন।
{3:24} এভাবে আল্লাহ্‌ মানুষকে তাড়িয়ে দিলেন এবং জীবন-বৃক্ষের পথ রক্ষা করার জন্য আদন বাগানের পূর্ব দিকে কারুবীদেরকে ও ঘূর্ণায়মান তেজোময় তলোয়ার রাখলেন।
{i4:1} কাবিল ও হাবিল— দুনিয়ার প্রথম খুন
{4:1} পরে আদম তাঁর স্ত্রী হাওয়ার সঙ্গে মিলিত হলে পর তিনি গর্ভবতী হয়ে কাবিলকে প্রসব করে বললেন, মাবুদের সহায়তায় আমি পুত্র সন্তান লাভ করলাম।
{4:2} পরে তিনি হাবিল নামে তার সহোদরকে প্রসব করলেন। হাবিল ভেড়ার পাল চরাত, আর কাবিল ভূমিতে কৃষি কাজ করতো।
{4:3} পরে কালানুক্রমে কাবিল উপহার হিসেবে মাবুদের উদ্দেশে ভূমির ফল উৎসর্গ করলো।
{4:4} আর হাবিলও নিজের পালের প্রথমজাত কয়েকটি পশু ও তাদের চর্বি কোরবানী করলো। তখন মাবুদ হাবিল ও তার উপহার কবুল করলেন;
{4:5} কিন্তু কাবিল ও তার উপহার কবুল করলেন না; এজন্য কাবিল ভীষণ ক্রুদ্ধ হল আর মুখ বিষণ্ন করে রইলো।
{4:6} তাতে মাবুদ কাবিলকে বললেন, তুমি কেন ক্ষুব্ধ হয়েছ? তোমার মুখ কেন বিষণ্ন হয়েছে?
{4:7} যদি সদাচরণ করো, তবে কি কবুল করা হবে না? আর যদি সদাচরণ না করো, তবে গুনাহ্‌ দরজায় ওৎ পেতে বসে রয়েছে। তোমার প্রতি তার বাসনা থাকবে এবং তুমি তার উপরে কর্তৃত্ব করবে।
{4:8} আর কাবিল তার ভাই হাবিলের সঙ্গে কথাবার্তা বললো; পরে তারা মাঠে গেলে কাবিল তার ভাই হাবিলের বিরুদ্ধে উঠে তাকে খুন করলো।
{4:9} পরে মাবুদ কাবিলকে বললেন, তোমার ভাই হাবিল কোথায়? সে জবাব দিল, আমি জানি না; আমার ভাইয়ের রক্ষক কি আমি?
{4:10} তিনি বললেন, তুমি এ কি করেছ? তোমার ভাইয়ের রক্ত ভূমি থেকে আমার কাছে কাঁদছে।
{4:11} আর এখন, যে ভূমি তোমার হাত থেকে তোমার ভাইয়ের রক্ত গ্রহণ করার জন্য নিজের মুখ খুলেছে, সেই ভূমিতে তুমি বদদোয়াগ্রস্ত হলে।
{4:12} ভূমিতে কৃষিকর্ম করলেও তা তার শক্তি দিয়ে তোমার সেবা আর করবে না; তুমি দুনিয়াতে পলাতক ও ভ্রমণকারী হবে।
{4:13} তাতে কাবিল মাবুদকে বললো, আমার অপরাধের ভার অসহ্য।
{4:14} দেখ, আজ তুমি ভূতল থেকে আমাকে তাড়িয়ে দিলে, আর তোমার দৃষ্টি থেকে আমি লুকিয়ে থাকব। আমি দুনিয়াতে পলাতক ও ভ্রমণকারী হব, আর আমাকে যে পাবে সেই আমাকে খুন করবে।
{4:15} তাতে মাবুদ তাকে বললেন, এজন্য কাবিলকে যে খুন করবে, সে সাত গুণ প্রতিফল পাবে। আর মাবুদ কাবিলের জন্য একটি চিহ্ন রাখলেন, যেন কেউ তাকে পেলে খুন না করে।
{4:16} পরে কাবিল মাবুদের সম্মুখ থেকে প্রস্থান করে আদনের পূর্ব দিকে নোদ নামক একটি দেশে বাস করতে লাগল।
{i4:17} মানব সভ্যতার আরম্ভ
{4:17} আর কাবিল তার স্ত্রীর সঙ্গে মিলিত হলে পর সে গর্ভবতী হয়ে হনোককে প্রসব করলো। আর কাবিল একটি নগর নির্মাণ করে তার পুত্রের নাম অনুসারে তার নাম হনোক রাখল।
{4:18} হনোকের পুত্র ঈরদ, ঈরদের পুত্র মহূয়ায়েল, মহূয়ায়েলের পুত্র মথূশায়েল ও মথূশায়েলের পুত্র লামাক।
{4:19} লামাক দু’জন স্ত্রী গ্রহণ করলো, এক জন স্ত্রীর নাম আদা ও অন্য জনের নাম সিল্লা।
{4:20} আদার গর্ভে যাবল জন্মগ্রহণ করলো, সে তাঁবুবাসী পশুপালকদের আদিপুরুষ ছিল। তার ভাইয়ের নাম যূবল;
{4:21} যারা বীণা ও বাঁশী বাজায় সে তাদের আদিপুরুষ ছিল।
{4:22} আর সিল্লার গর্ভে তূবল-কাবিল জন্মগ্রহণ করলো, সে ব্রোঞ্জের ও লোহার নানা রকম অস্ত্র তৈরি করতো; তূবল-কাবিলের বোনের নাম নয়মা।
{4:23} আর লামাক তার দুই স্ত্রীকে বললো, আদা ও সিল্লা, তোমরা আমার কথা শোন, লামাকের স্ত্রীদ্বয়, আমার কথায় কান দাও; কারণ আমি আঘাতের প্রতিশোধে পুরুষকে, প্রহারের প্রতিশোধে যুবককে হত্যা করেছি।
{4:24} যদি কাবিলের খুনের প্রতিফল সাত গুণ হয়, তবে লামাকের খুনের প্রতিফল সাতাত্তর গুণ হবে।
{4:25} পরে আদম পুনর্বার তাঁর স্ত্রীর সঙ্গে মিলিত হলে পর তিনি পুত্র প্রসব করলেন ও তার নাম শিস রাখলেন। কেননা তিনি বললেন, কাবিল কর্তৃক নিহত হাবিলের পরিবর্তে আল্লাহ্‌ আমাকে আর একটি সন্তান দিলেন।
{4:26} পরে শিসের পুত্র জন্মগ্রহণ করলো, আর তিনি তার নাম আনুশ রাখলেন। সেই সময় লোকেরা মাবুদের নামে এবাদত করতে আরম্ভ করলো।
{i5:1} হযরত আদমের বংশ
{5:1} আদমের বংশের বর্ণনা এই — যেদিন আল্লাহ্‌ মানুষ সৃষ্টি করলেন, সেদিন আল্লাহ্‌র সাদৃশ্যেই তাঁকে সৃষ্টি করলেন;
{5:2} পুরুষ ও স্ত্রী করে মানবজাতি সৃষ্টি করলেন, তিনি সেই সৃষ্টিদিনে তাঁদের দোয়া করে নাম দিলেন আদম।
{5:3} পরে আদম এক শত ত্রিশ বছর বয়সে তাঁর নিজের সাদৃশ্যে ও প্রতিমূর্তিতে পুত্রের জন্ম দিয়ে তার নাম শিস রাখলেন।
{5:4} শিসের জন্মের পর আদম আট শত বছর জীবিত থেকে আরও পুত্র ও কন্যার জন্ম দিলেন।
{5:5} সর্বমোট আদমের নয় শত ত্রিশ বছর বয়স হলে তিনি ইন্তেকাল করলেন।
{5:6} শিস এক শত পাঁচ বছর বয়সে আনুশের জন্ম দিলেন।
{5:7} আনুশের জন্মের পর শিস আট শত সাত বছর জীবিত থেকে আরও পুত্র ও কন্যার জন্ম দিলেন।
{5:8} সর্বমোট শিসের নয় শত বারো বছর বয়স হলে তিনি ইন্তেকাল করলেন।
{5:9} আনুশ নব্বই বছর বয়সে কৈননের জন্ম দিলেন।
{5:10} কৈননের জন্মের পর আনুশ আট শত পনের বছর জীবিত থেকে আরও পুত্র ও কন্যার জন্ম দিলেন।
{5:11} সর্বমোট আনুশের নয় শত পাঁচ বছর বয়স হলে তিনি ইন্তেকাল করলেন।
{5:12} কৈনন সত্তর বছর বয়সে মাহলাইলের জন্ম দিলেন।
{5:13} মাহলাইলের জন্মের পর কৈনন আট শত চল্লিশ বছর জীবিত থেকে আরও পুত্র ও কন্যার জন্ম দিলেন।
{5:14} সর্বমোট কৈননের নয় শত দশ বছর বয়স হলে তাঁর মৃত্যু হল।
{5:15} মাহলাইল পঁয়ষট্টি বছর বয়সে ইয়ারুদের জন্ম দিলেন।
{5:16} ইয়ারুদের জন্মের পর মাহলাইল আট শত ত্রিশ বছর জীবিত থেকে আরও পুত্র ও কন্যার জন্ম দিলেন।
{5:17} সর্বমোট মাহলাইলের আট শত পঁচানব্বই বছর বয়স হলে তিনি ইন্তেকাল করলেন।
{5:18} ইয়ারুদ এক শত বাষট্টি বছর বয়সে হনোকের জন্ম দিলেন।
{5:19} হনোকের জন্মের পর ইয়ারুদ আট শত বছর জীবিত থেকে আরও পুত্র ও কন্যার জন্ম দিলেন।
{5:20} সর্বমোট ইয়ারুদের নয় শত বাষট্টি বছর বয়স হলে তিনি ইন্তেকাল করলেন।
{5:21} হনোক পঁয়ষট্টি বছর বয়সে মুতাওশালেহের জন্ম দিলেন।
{5:22} মুতাওশালেহের জন্মের পর হনোক তিন শত বছর আল্লাহ্‌র সঙ্গে গমনাগমন করলেন এবং আরও পুত্র ও কন্যার জন্ম দিলেন।
{5:23} সর্বমোট হনোক তিন শত পঁয়ষট্টি বছর রইলেন।
{5:24} হনোক আল্লাহ্‌র সঙ্গে গমনাগমন করতেন। পরে তিনি আর রইলেন না, কেননা আল্লাহ্‌ তাঁকে নিজের কাছেই তুলে নিলেন।
{5:25} মুতাওশালেহ এক শত সাতাশি বছর বয়সে লামাকের জন্ম দিলেন।
{5:26} লামাকের জন্মের পর মুতাওশালেহ সাত শত বিরাশি বছর জীবিত থেকে আরও পুত্র ও কন্যার জন্ম দিলেন।
{5:27} সর্বমোট মুতাওশালেহের নয় শত ঊনসত্তর বছর বয়স হলে তিনি ইন্তেকাল করলেন।
{5:28} লামাক এক শত বিরাশি বছর বয়সে পুত্রের জন্ম দিয়ে তার নাম নূহ্‌ (বিশ্রাম) রাখলেন;
{5:29} কেননা তিনি বললেন, মাবুদ কর্তৃক বদদোয়াগ্রস্ত ভূমি থেকে আমাদের যে পরিশ্রম ও কষ্ট হয়, সেই বিষয়ে এই ছেলেটিই আমাদের সান্ত্বনা দেবে।
{5:30} নূহের জন্মের পর লামাক পাঁচ শত পঁচানব্বই বছর জীবিত থেকে আরও পুত্র ও কন্যার জন্ম দিলেন।
{5:31} সর্বমোট লামাকের সাত শত সাতাত্তর বছর বয়স হলে তিনি ইন্তেকাল করলেন।
{5:32} পরে নূহ্‌ পাঁচ শত বছর বয়সে সাম, হাম ও ইয়াফসের জন্ম দিলেন।
{i6:1} মানব জাতির নাফরমানী
{6:1} এভাবে যখন দুনিয়াতে মানুষের সংখ্যা বৃদ্ধি পেতে লাগল ও অনেক কন্যা জন্মগ্রহণ করলো,
{6:2} তখন আল্লাহ্‌র পুত্রেরা মানুষের কন্যাদের সুন্দরী দেখে যার যাকে ইচ্ছা তাকে বিয়ে করতে লাগল।
{6:3} তাতে মাবুদ বললেন, আমার রূহ্‌ মানুষের মধ্যে চিরকাল ধরে অবস্থান করবেন না, কেননা তারা মরণশীল; পক্ষান্তরে তাদের সময় এক শত বিশ বছর হবে।
{6:4} সেই সময় দুনিয়াতে মহাবীরেরা ছিল এবং তার পরেও আল্লাহ্‌র পুত্রেরা মানুষের কন্যাদের সংগে মিলিত হলে তাদের গর্ভে সন্তান জন্মগ্রহণ করলো। তারাই ছিল সেকালের প্রসিদ্ধ বীর।
{6:5} আর মাবুদ দেখলেন, দুনিয়াতে মানব-জাতির নাফরমানী অত্যধিক এবং তাদের অন্তঃকরণের সমস্ত কল্পনা সবসময় কেবল মন্দ।
{6:6} তাই মাবুদ দুনিয়াতে মানবজাতি সৃষ্টি করার দরুন অনুশোচনা করলেন ও মনে কষ্ট পেলেন।
{6:7} তখন মাবুদ বললেন, আমি যে মানুষকে সৃষ্টি করেছি তাকে দুনিয়া থেকে মুছে ফেলবো; মানুষের সঙ্গে পশু, সরীসৃপ জীব ও আসমানের পাখিদেরকেও মুছে ফেলবো; কেননা তাদের সৃষ্টি করার দরুন আমার অনুশোচনা হচ্ছে।
{6:8} কিন্তু নূহ্‌ মাবুদের দৃষ্টিতে অনুগ্রহ লাভ করলেন।
{i6:9} হযরত নূহের প্রতি আল্লাহ্‌র অনুগ্রহ
{6:9} নূহের বংশ-বৃত্তান্ত এই। নূহ্‌ তাঁর সময়কার লোকদের মধ্যে ধার্মিক ও খাঁটি লোক ছিলেন এবং তিনি আল্লাহ্‌র সঙ্গে গমনাগমন করতেন।
{6:10} নূহ্‌ সাম, হাম ও ইয়াফস নামে তিন পুত্রের জন্ম দেন।
{6:11} সেই সময় দুনিয়া আল্লাহ্‌র দৃষ্টিতে নষ্ট হয়ে গিয়েছিলো এবং দুনিয়া জোর-জুলুমে পরিপূর্ণ হয়েছিলো।
{6:12} আর আল্লাহ্‌ দুনিয়ার দিকে দৃষ্টিপাত করলেন, আর দেখ, সে ভ্রষ্ট হয়েছে, কেননা দুনিয়ার সমস্ত প্রাণী তাদের আচার-আচরণে কলুষিত হয়েছিল।
{6:13} তখন আল্লাহ্‌ নূহ্‌কে বললেন, আমি সমস্ত প্রাণী ধ্বংস করে ফেলতে মনস্থির করেছি, কেননা তাদের দ্বারা দুনিয়া জোর-জুলুমে পরিপূর্ণ হয়েছে; আর দেখ, আমি দুনিয়ার সঙ্গে তাদেরকে বিনষ্ট করবো।
{6:14} তুমি গোফর কাঠ দিয়ে একটি জাহাজ তৈরি কর; সেই জাহাজের মধ্যে কুঠরী তৈরি করবে ও তার ভিতরে ও বাইরে আলকাতরা দিয়ে লেপন করবে।
{6:15} এইভাবে তা তৈরি করবে। জাহাজ লম্বায় তিন শত হাত, চওড়ায় পঞ্চাশ হাত ও উচ্চতায় ত্রিশ হাত হবে।
{6:16} তার ছাদের এক হাত নিচে জানালা প্রস্তুত করে রাখবে ও জাহাজের পাশে দরজা রাখবে; তার প্রথম, দ্বিতীয় ও তৃতীয় তলা তৈরি করবে।
{6:17} আর দেখ, আসমানের নিচে প্রাণবায়ুবিশিষ্ট যত জীবজন্তু আছে, তাদের সকলকে বিনষ্ট করার জন্য আমি দুনিয়ার উপরে বন্যা নিয়ে আসবো, আর দুনিয়ার সকলে প্রাণত্যাগ করবে।
{6:18} কিন্তু তোমার সঙ্গে আমি আমার নিয়ম স্থির করবো; তুমি তোমার পুত্ররা, স্ত্রী ও পুত্রবধূদেরকে সঙ্গে নিয়ে সেই জাহাজে প্রবেশ করবে।
{6:19} সমস্ত জীবজন্তুর স্ত্রী-পুরুষ জোড়া জোড়া নিয়ে তাদের প্রাণ রক্ষা করার জন্য তোমার সঙ্গে সেই জাহাজে প্রবেশ করাবে;
{6:20} সব জাতের পাখি ও সব জাতের পশু ও সব জাতের ভূচর সরীসৃপ জোড়া জোড়া প্রাণ রক্ষা করার জন্য তোমার কাছে আসবে।
{6:21} আর তোমার ও তাদের আহারের জন্য তুমি সব রকমের খাবার জিনিস এনে তোমার কাছে মজুদ করবে।
{6:22} তাতে নূহ্‌ সেরকম করলেন, আল্লাহ্‌র হুকুম অনুসারেই সমস্ত কাজ করলেন।
{i7:1} মহাবন্যা
{7:1} আর মাবুদ নূহ্‌কে বললেন, তুমি সপরিবারে জাহাজে প্রবেশ করো, কেননা এই কালের লোকদের মধ্যে আমার সাক্ষাতে তোমাকেই ধার্মিক দেখেছি।
{7:2} তুমি পাক-পবিত্র পশুর স্ত্রী-পুরুষ নিয়ে প্রত্যেক জাতের সাত জোড়া করে এবং নাপাক পশুর স্ত্রী-পুরুষ নিয়ে প্রত্যেক জাতের এক জোড়া করে,
{7:3} এবং আসমানের পাখিদেরও স্ত্রী-পুরুষ নিয়ে প্রত্যেক জাতের সাত জোড়া করে, সারা দুনিয়াতে তাদের বংশ রক্ষা করার জন্য নিজের সঙ্গে রাখ।
{7:4} কেননা সাত দিন পর আমি দুনিয়াতে চল্লিশ দিন ও চল্লিশ রাত বৃষ্টি বর্ষণ করে আমার সৃষ্ট যাবতীয় প্রাণীকে দুনিয়া থেকে মুছে ফেলবো।
{7:5} তখন নূহ্‌ মাবুদের হুকুম অনুসারে সমস্ত কাজ করলেন।
{7:6} নূহের ছয় শত বছর বয়সে দুনিয়াতে বন্যা আরম্ভ হল।
{7:7} বন্যা থেকে রক্ষা পাওয়ার জন্য নূহ্‌ ও তাঁর পুত্ররা এবং তাঁর স্ত্রী ও পুত্রবধূরা জাহাজে প্রবেশ করলেন।
{7:8} নূহের প্রতি আল্লাহ্‌র হুকুম অনুসারে পাক ও নাপাক পশুর,
{7:9} এবং পাখির ও ভূমিতে গমনশীল যাবতীয় জীবের স্ত্রী-পুরুষ জোড়া জোড়া করে জাহাজে নূহের কাছে প্রবেশ করলো।
{7:10} পরে সেই সাত দিন গত হলে দুনিয়াতে বন্যা আরম্ভ হল।
{7:11} নূহের বয়সের ছয় শত বছরের দ্বিতীয় মাসের সপ্তদশ দিনে ভূগর্ভস্থ সমস্ত উৎসমুখ খুলে গেল এবং আসমানের জানালাগুলো খুলে গেল;
{7:12} তাতে দুনিয়াতে চল্লিশ দিন আর চল্লিশ রাত ভীষণ বৃষ্টি হল।
{7:13} সেদিন নূহ্‌ এবং সাম, হাম ও ইয়াফস নামে নূহের পুত্ররা এবং তাঁদের সঙ্গে নূহের স্ত্রী ও তিন পুত্রবধূ জাহাজে প্রবেশ করলেন।
{7:14} আর তাঁদের সঙ্গে সব জাতের বন্য পশু, সব জাতের গৃহপালিত পশু, সব জাতের ভূচর সরীসৃপ ও সব জাতের পাখি, সব জাতের খেচর,
{7:15} প্রাণবায়ুবিশিষ্ট সব রকমের জীবজন্তু জোড়ায় জোড়ায় জাহাজে নূহের কাছে প্রবেশ করলো।
{7:16} ফলত তাঁর প্রতি আল্লাহ্‌র হুকুম অনুসারে সমস্ত প্রাণীর স্ত্রী-পুরুষ প্রবেশ করলো। পরে মাবুদ তাঁর পেছনের দরজা বন্ধ করে দিলেন।
{7:17} আর চল্লিশ দিন পর্যন্ত দুনিয়াতে বন্যা হল; তাতে পানি বৃদ্ধি পেয়ে জাহাজ ভাসালে তা মাটি ছেড়ে উপরে ভেসে উঠলো।
{7:18} পরে পানি প্রবল হয়ে দুনিয়াতে অতিশয় বৃদ্ধি পেল এবং জাহাজ পানির উপরে ভাসতে লাগল।
{7:19} আর দুনিয়াতে পানি অত্যন্ত প্রবল হল, আসমানের নিচে সমস্ত মহাপর্বত ডুবে গেল।
{7:20} তার উপরে পনের হাত পানি উঠে প্রবল হল, পর্বতগুলো ডুবে গেল।
{7:21} তাতে ভূচর যাবতীয় প্রাণী — পাখি, গৃহপালিত ও বন্য পশু, ভূচর সরীসৃপ এবং মানুষ সকলই মারা গেল।
{7:22} স্থলচর যত জীবন্ত প্রাণী ছিল, সকলেই মারা গেল।
{7:23} এভাবে দুনিয়া নিবাসী সমস্ত প্রাণী — মানুষ, পশু, সরীসৃপ ও আসমানের পাখি দুনিয়া থেকে মুছে গেল, কেবল নূহ্‌ ও তাঁর সঙ্গী জাহাজের প্রাণীরা বেঁচে রইলেন।
{7:24} আর পানি দুনিয়ার উপরে এক শত পঞ্চাশ দিন পর্যন্ত প্রবল থাকলো।
{i8:1} মহা বন্যার সমাপ্তি
{8:1} আর আল্লাহ্‌ নূহ্‌কে ও তাঁর সঙ্গে জাহাজে অবস্থিত বন্য পশু ও গৃহপালিত পশুদের কথা স্মরণ করলেন; আল্লাহ্‌ দুনিয়াতে বায়ু বহালেন, তাতে পানি কমতে আরম্ভ করলো।
{8:2} আর ভূগর্ভের সমস্ত উৎস ও আসমানের জানালাগুলো বন্ধ হল এবং আসমানের মহাবৃষ্টি নিবৃত্ত হল।
{8:3} আর পানি ক্রমশ ভূমির উপর থেকে সরে গিয়ে এক শত পঞ্চাশ দিনের শেষে হ্রাস পেল।
{8:4} তাতে সপ্তম মাসে, সপ্তদশ দিনে অরারট পর্বতমালার একটি শৃঙ্গে জাহাজ আট্‌কে রইলো।
{8:5} পরে দশম মাস পর্যন্ত পানি ক্রমশ সরে হ্রাস পেল; ঐ দশম মাসের প্রথম দিনে পর্বতমালার চূড়া দেখা গেল।
{8:6} চল্লিশ দিন গত হলে নূহ্‌ তাঁর নিজের তৈরি জাহাজের জানালা খুলে একটা দাঁড়কাক ছেড়ে দিলেন;
{8:7} তাতে সে উড়ে ভূমির উপরিস্থ পানি শুকিয়ে না যাওয়া পর্যন্ত যত্রতত্র উড়ে বেড়াতে লাগল।
{8:8} আর ভূমির উপরে পানি হ্রাস পেয়েছে কি না, তা জানবার জন্য তিনি নিজের কাছ থেকে একটি কবুতর ছেড়ে দিলেন।
{8:9} তাতে সমস্ত দুনিয়া পানিতে ঢাকা থাকাতে কবুতরটি পা রাখার কোন স্থান পেল না, তাই জাহাজে তাঁর কাছে ফিরে আসল। তখন তিনি হাত বাড়িয়ে তাকে ধরলেন ও জাহাজের ভিতরে নিজের কাছে রাখলেন।
{8:10} পরে তিনি আর সাত দিন বিলম্ব করে জাহাজ থেকে সেই কবুতরটি পুনর্বার ছেড়ে দিলেন,
{8:11} আর সেই কবুতরটি সন্ধ্যাকালে তাঁর কাছে ফিরে আসল; দেখ, তার ঠোঁটে জলপাই গাছের একটি নতুন পাতা ছিল; এতে নূহ্‌ বুঝলেন যে, ভূমির উপরে পানি হ্রাস পেয়েছে।
{8:12} পরে তিনি আর সাত দিন বিলম্ব করে সেই কবুতরটি পুনরায় ছেড়ে দিলেন, তখন সে তাঁর কাছে আর ফিরে আসল না।
{8:13} নূহের বয়সের ছয় শত এক বছরের প্রথম মাসের প্রথম দিনে ভূমির উপরে পানি শুকিয়ে গেল; তাতে নূহ্‌ জাহাজের ছাদ খুলে দৃষ্টিপাত করলেন, আর দেখ, ভূতলের পানি সমপূর্ণভাবে শুকিয়ে যেতে শুরু করেছে।
{8:14} পরে দ্বিতীয় মাসের সাতাশ দিনে ভূমি সম্পূর্ণভাবে শুকিয়ে গেল।
{8:15} পরে আল্লাহ্‌ নূহ্‌কে বললেন,
{8:16} তুমি তোমার স্ত্রী, পুত্রদের ও পুত্রবধূদেরকে সঙ্গে নিয়ে জাহাজ থেকে নেমে বাইরে যাও।
{8:17} আর তোমার সঙ্গে যত পশু, পাখি ও ভূচর সরীসৃপ প্রভৃতি জীবজন্তু আছে, সেই সকলকে তোমার সঙ্গে বাইরে আন, তারা দুনিয়াকে প্রাণীময় করুক এবং দুনিয়াতে তারা প্রজাবন্ত ও বহুবংশ হোক।
{8:18} তখন নূহ্‌ তাঁর পুত্রদের এবং তাঁর স্ত্রী ও পুত্রবধূদেরকে সঙ্গে নিয়ে বের হলেন।
{8:19} আর নিজ নিজ জাতি অনুসারে প্রত্যেক পশু, সরীসৃপ ও পাখি, সমস্ত ভূচর প্রাণী জাহাজ থেকে বের হল।
{i8:20} হযরত নূহের কোরবানী ও আল্লাহ্‌র ওয়াদা
{8:20} পরে নূহ্‌ মাবুদের উদ্দেশে কোরবানগাহ্‌ তৈরি করলেন এবং সব রকম পাক-পবিত্র পশু ও সব রকম পাক-পবিত্র পাখি থেকে কতগুলো নিয়ে কোরবানগাহ্‌র উপরে আগুনে পুড়িয়ে কোরবানী করলেন।
{8:21} তাতে মাবুদ তার সৌরভের ঘ্রাণ নিলেন, আর মাবুদ মনে মনে বললেন, আমি মানবজাতি জন্য ভূমিকে আর বদদোয়া দেব না, কারণ বাল্যকাল থেকে মানুষের মনস্কল্পনা দুষ্ট; যেমন করলাম, তেমন আর কখনও সমস্ত প্রাণীকে সংহার করবো না।
{8:22} যে পর্যন্ত দুনিয়া থাকবে, সেই পর্যন্ত শস্য বপনের ও শস্য কাটবার সময়, শীত ও উত্তাপ, গ্রীষ্মকাল ও হেমন্তকাল, দিবা ও রাত — এই সকলের অবসান হবে না।
{i9:1} হযরত নূহের সঙ্গে কৃত আল্লাহ্‌র নিয়ম
{9:1} পরে আল্লাহ্‌ নূহ্‌কে ও তাঁর পুত্রদেরকে দোয়া করে বললেন, তোমরা প্রজাবন্ত ও বহুবংশ হও, দুনিয়া পরিপূর্ণ করো।
{9:2} দুনিয়ার যাবতীয় প্রাণী ও আসমানের যাবতীয় পাখি তোমাদেরকে ভয় পাবে ও ভয়ে কাঁপতে থাকবে; সমস্ত ভূচর জীব ও সমুদ্রের সমস্ত মাছ তোমাদেরই হাতে দেওয়া হল।
{9:3} প্রত্যেক গমনশীল প্রাণী তোমাদের খাদ্য হবে; আমি সবুজ ওষধির মত সেসব তোমাদেরকে দিলাম।
{9:4} কিন্তু প্রাণসহ অর্থাৎ রক্তসহ গোশ্‌ত ভোজন করো না।
{9:5} আর তোমাদের রক্তপাত হলে আমি তোমাদের প্রাণের পক্ষে অবশ্য তার প্রতিশোধ নেব; সকল পশুর কাছ থেকে তার প্রতিশোধ নেব এবং সকল মানুষের কাছ থেকে আমি মানুষের প্রাণের প্রতিশোধ নেব।
{9:6} যে কেউ মানুষের রক্তপাত করবে, মানুষ কর্তৃক তার রক্তপাত করা যাবে; কেননা আল্লাহ্‌ তাঁর নিজের প্রতিমূর্তিতে মানবজাতিকে সৃষ্টি করেছেন।
{9:7} তোমরা প্রজাবন্ত ও বহুবংশ হও, দুনিয়াকে প্রাণীময় করো ও তার মধ্যে বেড়ে উঠ।
{9:8} পরে আল্লাহ্‌ নূহ্‌কে ও তাঁর সঙ্গী পুত্রদেরকে বললেন,
{9:9} দেখ, তোমাদের সঙ্গে তোমাদের ভাবী বংশের সঙ্গে ও তোমাদের সঙ্গী যাবতীয় প্রাণীর সঙ্গে
{9:10} পাখি, গৃহপালিত ও বন্য পশু, অর্থাৎ দুনিয়ার যত প্রাণী জাহাজ থেকে বের হয়েছে, তাদের সঙ্গে আমি আমার নিয়ম স্থির করবো।
{9:11} আমি তোমাদের সঙ্গে আমার এই নিয়ম স্থির করলাম, বন্যা দ্বারা সমস্ত প্রাণীকে আর মুছে ফেলা হবে না এবং দুনিয়াকে বিনাশ করার জন্য বন্যা আর হবে না।
{9:12} আল্লাহ্‌ আরও বললেন, আমি তোমাদের সঙ্গে ও তোমাদের সঙ্গী যাবতীয় প্রাণীর সঙ্গে চিরস্থায়ী পুরুষ-পরম্পরার জন্য যে নিয়ম স্থির করলাম, তার চিহ্ন এই —
{9:13} আমি মেঘে আমার ধনু স্থাপন করবো, তা-ই দুনিয়ার সঙ্গে আমার নিয়মের চিহ্ন হবে।
{9:14} যখন আমি দুনিয়ার উপরে মেঘের সঞ্চার করবো, তখন মেঘের মধ্যে সেই রংধনু দেখা যাবে;
{9:15} তাতে তোমাদের সঙ্গে ও মরণশীল সমস্ত প্রাণীর সঙ্গে আমার যে নিয়ম আছে তা আমার স্মরণ হবে এবং সকল প্রাণীকে বিনাশ করার জন্য বন্যা আর হবে না।
{9:16} আর রংধনু দেখা দিলে আমি তার প্রতি দৃষ্টিপাত করবো; তাতে জীবন্ত যত প্রাণী দুনিয়াতে আছে তাদের সঙ্গে স্থাপিত আমার চিরস্থায়ী নিয়ম আমি স্মরণ করবো।
{9:17} আল্লাহ্‌ নূহ্‌কে বললেন, দুনিয়ার সমস্ত প্রাণীর সঙ্গে আমার স্থাপিত নিয়মের এই চিহ্ন হবে।
{i9:18} হযরত নূহের তিন পুত্রের বিবরণ
{9:18} নূহের যে পুত্রেরা জাহাজ থেকে বের হলেন, তাঁদের নাম সাম, হাম ও ইয়াফস; আর হাম ছিলেন কেনানের পিতা;
{9:19} এই তিন জন নূহের পুত্র, এঁদেরই বংশ সারা দুনিয়াতে ছড়িয়ে পড়লো।
{9:20} পরে নূহ্‌ কৃষিকর্ম শুরু করে প্রথমেই একটি আঙ্গুর ক্ষেত করলেন।
{9:21} আর তিনি আঙ্গুর-রস পান করে মাতাল হলেন এবং তাঁবুর মধ্যে উলংগ হয়ে পড়ে রইলেন।
{9:22} তখন কেনানের পিতা হাম নিজের পিতার উলঙ্গতা দেখে বাইরে এসে তার দুই ভাইকে সংবাদ দিল।
{9:23} তাতে সাম ও ইয়াফস একটি কাপড় নিয়ে নিজেদের কাঁধে রেখে পিছু হেঁটে পিতার উলঙ্গতা আচ্ছাদন করলেন; পিছনের দিকে মুখ থাকাতে তাঁরা পিতার উলঙ্গতা দেখলেন না।
{9:24} পরে নূহ্‌ আঙ্গুর-রসের ঘুম থেকে জেগে উঠে তাঁর নিজের প্রতি কনিষ্ঠ পুত্রের আচরণ অবগত হলেন।
{9:25} আর তিনি বললেন, কেনান বদদোয়াগ্রস্ত হোক, সে তার ভাইদের গোলামদের গোলাম হবে।
{9:26} তিনি আরও বললেন, সামের আল্লাহ্‌ মাবুদ কর্তৃক দোয়া লাভ করুন; কেনান তার গোলাম হোক।
{9:27} আল্লাহ্‌ ইয়াফসকে সমপ্রসারিত করুন; সে সামের তাঁবুতে বাস করুক, আর কেনান তার গোলাম হোক।
{9:28} বন্যার পরে নূহ্‌ তিন শত পঞ্চাশ বছর জীবিত থাকলেন।
{9:29} সর্বমোট নূহের নয় শত পঞ্চাশ বছর বয়স হলে তিনি ইন্তেকাল করলেন।
{i10:1} হযরত নূহের পুত্রদের বংশের বিবরণ
{10:1} নূহের পুত্র সাম, হাম ও ইয়াফসের বংশ-বৃত্তান্ত এই। বন্যার পরে তাঁদের সন্তান-সন্ততি জন্মগ্রহণ করলো।
{10:2} ইয়াফসের সন্তান — গোমর, মাগোগ, মাদয়, যবন, তূবল, মেশক ও তীরস।
{10:3} গোমরের সন্তান — অস্কিনস, রীফৎ ও তোগর্ম।
{10:4} যবনের সন্তান — ইলীশা, তর্শীশ, সাইপ্রাস ও দোদানীম।
{10:5} এদের মধ্য থেকেই বিভিন্ন জাতির দ্বীপ-নিবাসীরা নিজ নিজ দেশে স্ব স্ব ভাষা অনুসারে নিজ নিজ জাতির নানা গোষ্ঠীতে বিভক্ত হল।
{10:6} আর হামের সন্তান — কূশ, মিসর, পূট ও কেনান। কূশের সন্তান — সবা, হবীলা, সপ্তা, রয়মা ও সপ্তকা।
{10:7} রয়মার সন্তান — সবা ও দদান।
{10:8} নমরূদ কূশের পুত্র; তিনি দুনিয়াতে সর্বপ্রথম শক্তিশালী যোদ্ধা হয়েছিলেন।
{10:9} তিনি মাবুদের সাক্ষাতে শক্তিমান শিকারী হলেন; সেজন্য লোকে বলে, মাবুদের সাক্ষাতে শক্তিমান শিকারী নমরূদের মত।
{10:10} শিনিয়র দেশে ব্যাবিলন, এরক, অক্কদ ও কল্‌নী, এসব স্থান তাঁর রাজ্যের প্রথম অংশ ছিল।
{10:11} সেই দেশ থেকে তিনি আশেরিয়া দেশে গিয়ে নিনেভে,
{10:12} রহোবোৎ-পুরী, কেলহ এবং নিনেভে ও কেলহের মধ্যস্থিত রেষণ নগর নির্মাণ করলেন; সেটা মহানগর।
{10:13} আর লিডীয়, অনামীয়,
{10:14} লহাবীয়, নপ্তুহীয়, পথ্রোষীয়, ফিলিস্তিনীদের আদিপুরুষ কস্‌লূহীয় এবং ক্রীটীয়রা — এসব মিসরের সন্তান।
{10:15} কেনানের জ্যেষ্ঠ পুত্র সিডন, তার পর হেৎ,
{10:16} যিবূষীয়, আমোরীয়, গির্গাশীয়, হিব্বীয়, অর্কীয়, সীনীয়, অর্বদীয়, সমারীয় ও হমাতীয়।
{10:17} পরে কেনানীয়দের গোষ্ঠীগুলো ছড়িয়ে পড়লো।
{10:18} সিডন থেকে গরারের দিকে গাজা পর্যন্ত,
{10:19} এবং সাদুম, আমুরা, অদ্‌মা ও সবোয়ীমের দিকে লাশা পর্যন্ত কেনানীয়দের সীমা ছিল।
{10:20} নিজ নিজ গোষ্ঠী, ভাষা, দেশ ও জাতি অনুসারে এরা হামের সন্তান।
{10:21} যে সাম এবরের সকল সন্তানের আদিপুরুষ আর ইয়াফসের জ্যেষ্ঠ ভাই, তাঁরও সন্তান সন্ততি ছিল।
{10:22} সামের এসব সন্তান — ইলাম, আশেরিয়া, আরফাখশাদ, লূদ ও অরাম।
{10:23} অরামের সন্তান — ঊষ, হূল, গেথর ও মশ।
{10:24} আর আরফাখশাদ শেলহের জন্ম দিলেন ও শেলহ এবরের জন্ম দিলেন।
{10:25} এবরের দুই পুত্র; এক জনের নাম পেলগ (ভাগ), কেননা সেই সময় দুনিয়া বিভক্ত হল; তাঁর ভাইয়ের নাম ইয়াকতান।
{10:26} আর ইয়াকতানের পুত্ররা হল অল্‌মোদদ, শেলফ, হৎসর্মাবৎ, যেরহ,
{10:27} হদোরাম ঊষল, দিক্ল,
{10:28} ওবল, অবীমায়েল, সাবা, ওফীর, হবীলা ও যোববের জন্ম দিলেন;
{10:29} এরা সকলে ইয়াকতানের সন্তান।
{10:30} মেষা থেকে পূর্ব দিকের সফার পর্বত পর্যন্ত তাদের বসতি ছিল।
{10:31} নিজ নিজ গোষ্ঠী, ভাষা, দেশ ও জাতি অনুসারে এসব সামের সন্তান।
{10:32} নিজ নিজ বংশ ও জাতি অনুসারে এরা নূহের সন্তানদের গোষ্ঠী; এবং বন্যার পরে এদের থেকে উৎপন্ন নানা জাতি দুনিয়াতে ছড়িয়ে পড়েছিল।
{i11:1} ব্যাবিলনে ভাষা-ভেদ
{11:1} সারা দুনিয়াতে একটি ভাষা ও একই রকম শব্দ ছিল।
{11:2} পরে লোকেরা পূর্ব দিকে ভ্রমণ করতে করতে শিনিয়র দেশে একটি সমভূমি পেয়ে সেই স্থানে বসতি স্থাপন করলো;
{11:3} আর পরস্পর বললো, এসো, আমরা ইট প্রস্তুত করে আগুনে পুড়িয়ে নিই; তাতে ইট তাদের পাথর ও মেটে তেল তাদের চুন হল।
{11:4} পরে তারা বললো, এসো, আমরা নিজেদের জন্য একটি নগর ও আকাশ ছোঁয়া একটি উচ্চগৃহ নির্মাণ করে নিজেদের নাম বিখ্যাত করি, যেন আমরা সারা দুনিয়াতে ছড়িয়ে না পড়ি।
{11:5} পরে মানুষেরা যে নগর ও উচ্চগৃহ নির্মাণ করছিল তা দেখতে মাবুদ নেমে আসলেন।
{11:6} আর মাবুদ বললেন, দেখ, তারা সকলে এক জাতি ও একই ভাষাভাষী; তারা কি করতে পারে এ তার শুরু মাত্র। এর পরে তারা যা কিছু করতে সঙ্কল্প করবে তা থেকে ক্ষান্ত হবে না।
{11:7} এসো, আমরা নিচে গিয়ে সেই স্থানে তাদের ভাষায় বিভেদ সৃষ্টি করি, যেন তারা এক জন অন্য জনের ভাষা বুঝতে না পারে।
{11:8} আর মাবুদ সেখান থেকে সারা দুনিয়াতে তাদেরকে ছড়িয়ে দিলেন এবং তারা নগর নির্মাণ থেকে নিবৃত্ত হল।
{11:9} এজন্য সেই নগরের নাম ব্যাবিলন (বিভেদ) হল; কেননা সেই স্থানে মাবুদ সমস্ত দুনিয়ার ভাষায় বিভেদ জন্মিয়েছিলেন এবং সেই স্থান থেকে মাবুদ তাদেরকে সারা দুনিয়াতে ছড়িয়ে দিয়েছিলেন।
{i11:10} সামের বংশের বিবরণ
{11:10} সামের বংশ-বৃত্তান্ত এই। সাম এক শত বছর বয়সে, বন্যার দুই বছর পরে, আর-ফাখশাদের জন্ম দিলেন।
{11:11} আরফাখশাদের জন্মের পর সাম পাঁচ শত বছর জীবিত থেকে আরও পুত্র ও কন্যার জন্ম দিলেন।
{11:12} আরফাখশাদের পঁয়ত্রিশ বছর বয়সে শেলহের জন্ম দিলেন।
{11:13} শেলহের জন্মের পর আরফাখশাদ চার শত তিন বছর জীবিত থেকে আরও পুত্র ও কন্যার জন্ম দিলেন।
{11:14} শেলহ ত্রিশ বছর বয়সে এবরের জন্ম দিলেন।
{11:15} এবরের জন্মের পর শেলহ চার শত তিন বছর জীবিত থেকে আরও পুত্র ও কন্যার জন্ম দিলেন।
{11:16} এবর চৌত্রিশ বছর বয়সে পেলগের জন্ম দিলেন।
{11:17} পেলগের জন্মের পর এবর চার শত ত্রিশ বছর জীবিত থেকে আরও পুত্র ও কন্যার জন্ম দিলেন।
{11:18} পেলগ ত্রিশ বছর বয়সে রিয়ূর জন্ম দিলেন।
{11:19} রিয়ূর জন্মের পর পেলগ দুই শত নয় বছর জীবিত থেকে আরও পুত্র ও কন্যার জন্ম দিলেন।
{11:20} রিয়ূ বত্রিশ বছর বয়সে সরূগের জন্ম দিলেন।
{11:21} সরূগের জন্মের পর রিয়ূ দুই শত সাত বছর জীবিত থেকে আরও পুত্র ও কন্যার জন্ম দিলেন।
{11:22} সরূগ ত্রিশ বছর বয়সে নাহোরের জন্ম দিলেন।
{11:23} নাহোরের জন্মের পর সরূগ দুই শত বছর জীবিত থেকে আরও পুত্র ও কন্যার জন্ম দিলেন।
{11:24} নাহোর ঊনত্রিশ বছর বয়সে তেরহের জন্ম দিলেন।
{11:25} তেরহের জন্মের পর নাহোর এক শত ঊনিশ বছর জীবিত থেকে আরও পুত্র ও কন্যার জন্ম দিলেন।
{11:26} তেরহ সত্তর বছর বয়সে ইব্রাম, নাহোর ও হারণের জন্ম দিলেন।
{i11:27} তেরহের বংশের বিবরণ
{11:27} তেরহের বংশ-বৃত্তান্ত এই। তেরহ ইব্রাম, নাহোর ও হারণের জন্ম দিলেন।
{11:28} আর হারণ লূতের জন্ম দিলেন। কিন্তু হারণ তাঁর নিজের পিতা তেরহের সাক্ষাতে নিজের জন্মস্থান কল্‌দীয় দেশের ঊরে প্রাণত্যাগ করলেন।
{11:29} ইব্রাম ও নাহোর উভয়েই বিয়ে করলেন; ইব্রামের স্ত্রীর নাম সারী ও নাহোরের স্ত্রীর নাম মিল্‌কা। এই স্ত্রী হারণের কন্যা;
{11:30} হারণ মিল্‌কার ও ইষ্কার পিতা। সারী বন্ধ্যা ছিলেন, তাঁর সন্তান হল না।
{11:31} আর তেরহ তাঁর পুত্র ইব্রামকে ও হারণের পুত্র অর্থাৎ তাঁর পৌত্র লূতকে এবং পুত্রবধূ ইব্রামের স্ত্রী সারীকে সঙ্গে নিলেন; তাঁরা একসঙ্গে কেনান দেশে যাবার জন্য কল্‌দীয় দেশের ঊর থেকে যাত্রা করলেন; আর হারণ নগর পর্যন্ত গিয়ে সেখানে বাস করলেন।
{11:32} পরে তেরহের দুই শত পাঁচ বছর বয়স হলে ঐ হারণ নগরে তিনি ইন্তেকাল করলেন।
{i12:1} হযরত ইব্রামের প্রতি আল্লাহ্‌র আহ্বান
{12:1} মাবুদ ইব্রামকে বললেন, তুমি তোমার দেশ, আত্মীয়-স্ব্বজন ও পিতার বাড়ি-ঘর পরিত্যাগ করে আমি যে দেশ তোমাকে দেখাই সেই দেশে চল।
{12:2} আমি তোমার মধ্য থেকে একটি মহাজাতি উৎপন্ন করবো এবং তোমাকে দোয়া করে তোমার নাম মহৎ করবো; তাতে তুমি দোয়ার আকর হবে।
{12:3} যারা তোমাকে দোয়া করবে তাদের আমি দোয়া করবো; যে কেউ তোমাকে বদদোয়া দেবে তাকে আমি বদদোয়া দেব। তোমার মধ্য দিয়ে দুনিয়ার সমস্ত জাতি দোয়া লাভ করবে।
{12:4} পরে ইব্রাম মাবুদের সেই কথা অনুসারে যাত্রা করলেন; লূতও তাঁর সঙ্গে গেলেন। হারণ থেকে প্রস্থান করার সময় ইব্রামের পঁচাত্তর বছর বয়স হয়েছিল।
{12:5} ইব্রাম তাঁর স্ত্রী সারীকে ও ভাতিজা লূতকে এবং হারণে তাঁরা যে ধন উপার্জন করেছিলেন, ও যে সব গোলাম-বাঁদী লাভ করেছিলেন, সেই সমস্ত নিয়ে কেনান দেশে যাবার জন্য যাত্রা করলেন এবং কেনান দেশে আসলেন।
{12:6} আর ইব্রাম নানা দেশ দিয়ে যেতে যেতে শিখিমে, মোরির এলোন গাছের কাছে উপস্থিত হলেন। সেই সময় কেনানীয়েরা সেই দেশে বাস করতো।
{12:7} পরে মাবুদ ইব্রামকে দর্শন দিয়ে বললেন, আমি তোমার বংশকে এই দেশ দেব; আর যিনি ইব্রামকে দর্শন দিয়েছিলেন ইব্রাম সেই মাবুদের উদ্দেশে সেই স্থানে একটি কোরবানগাহ্‌ তৈরি করলেন।
{12:8} পরে তিনি ঐ স্থান ত্যাগ করে পর্বতে গিয়ে বেথেলের পূর্ব দিকে তাঁর তাঁবু স্থাপন করলেন; তার পশ্চিমে বেথেল ও পূর্ব দিকে অয় নগর ছিল; তিনি সেই স্থানে মাবুদের উদ্দেশে এক কোরবানগাহ্‌ তৈরি করলেন ও মাবুদের এবাদত করলেন।
{12:9} পরে ইব্রাম ক্রমে ক্রমে দক্ষিণে গমন করলেন।
{i12:10} মিসর দেশে হযরত ইব্রাম ও বিবি সারী
{12:10} দেশে দুর্ভিক্ষ হলে পর ইব্রাম মিসরে প্রবাস করতে যাত্রা করলেন; কেননা (কেনান) দেশে ভীষণ দুর্ভিক্ষ হয়েছিল।
{12:11} আর ইব্রাম যখন মিসরে প্রবেশ করতে উদ্যত হন, তখন তাঁর স্ত্রী সারীকে বললেন, তুমি দেখতে খুব সুন্দরী;
{12:12} এজন্য মিসরীয়েরা যখন তোমাকে দেখবে তখন তুমি যে আমার স্ত্রী এই ভেবে আমাকে মেরে ফেলবে, আর তোমাকে জীবিত রাখবে।
{12:13} আরজ করি, এই কথা বলো যে, তুমি আমার বোন; যেন তোমার অনুরোধে আমার মঙ্গল হয় ও তোমার জন্য আমার প্রাণ বাঁচে।
{12:14} পরে ইব্রাম মিসরে প্রবেশ করলে মিসরীয়েরা দেখতে পেল যে, ঐ নারী খুবই সুন্দরী।
{12:15} আর ফেরাউনের কর্মকর্তারা তাঁকে দেখে ফেরাউনের কাছে তাঁর প্রশংসা করলেন; তাতে সারীকে ফেরাউনের প্রাসাদে নিয়ে যাওয়া হল।
{12:16} আর তাঁর অনুরোধে তিনি ইব্রামের সঙ্গে ভাল ব্যবহার করলেন; তাতে ইব্রাম ভেড়া, গরু, গাধা-গাধী ও উট এবং গোলাম-বাঁদী লাভ করলেন।
{12:17} কিন্তু ইব্রামের স্ত্রী সারীর জন্য মাবুদ ফেরাউন ও তাঁর পরিবারের উপরে ভীষণ উৎপাত ঘটালেন।
{12:18} তাতে ফেরাউন ইব্রামকে ডেকে বললেন, আপনি আমার সঙ্গে এ কি ব্যবহার করলেন? উনি আপনার স্ত্রী, এই কথা আমাকে কেন বলেন নি?
{12:19} ওঁকে আপনার বোন কেন বললেন? আমি তো ওঁকে বিয়ে করতে নিয়েছিলাম। এখন আপনার স্ত্রীকে নিয়ে চলে যান।
{12:20} তখন ফেরাউন লোকদেরকে তাঁর বিষয়ে হুকুম দিলেন, আর তারা সর্বস্ব সহ তাঁকে ও তাঁর স্ত্রীকে বিদায় করলো।
{i13:1} হযরত ইব্রাম ও হযরত লূতের পৃথক হওয়া
{13:1} পরে ইব্রাম ও তাঁর স্ত্রী সমস্ত সম্পত্তি নিয়ে লূতের সঙ্গে মিসর থেকে কেনান দেশের দক্ষিণাঞ্চলে যাত্রা করলেন।
{13:2} ইব্রাম পশুধনে এবং সোনা ও রূপায় অতিশয় ধনবান ছিলেন।
{13:3} পরে তিনি দক্ষিণ থেকে বেথেলের দিকে যেতে যেতে বেথেলের ও অয়ের মধ্যবর্তী যে স্থানে আগে তাঁর তাঁবু খাটিয়ে ছিল,
{13:4} সেই স্থানে তাঁর পূর্বনির্মিত কোরবানগাহ্‌র কাছে উপস্থিত হলেন। সেখানে ইব্রাম মাবুদের এবাদত করলেন।
{13:5} ইব্রামের সহযাত্রী লূতেরও অনেক গরু-ছাগলের পাল, ভেড়ার পাল এবং তাঁবু ছিল।
{13:6} তাদের একত্রে বাস করার পক্ষে সেই দেশটি ছোট হল, কেননা তাঁদের প্রচুর সম্পত্তি থাকাতে তাঁরা একত্রে বাস করতে পারলেন না।
{13:7} ফলে ইব্রামের পশুপালকদের ও লূতের পশুপালকদের মধ্যে ঝগড়া-বিবাদ হত। সেই সময় সেই দেশে কেনানীয়েরা ও পরিষীয়েরাও বাস করতো।
{13:8} তাতে ইব্রাম লূতকে বললেন, আরজ করি, তোমার ও আমার মধ্যে এবং তোমার পশুপালকদের ও আমার পশুপালকদের মধ্যে ঝগড়া-বিবাদ না হোক; কেননা আমরা পরস্পর জ্ঞাতি।
{13:9} তোমার সম্মুখে তো সমস্ত দেশটি পড়ে আছে। আরজ করি, আমার কাছ থেকে পৃথক হও; হয়, তুমি বামে যাও, আমি ডানে যাই; নয়, তুমি ডানে যাও, আমি বামে যাই।
{13:10} তখন লূত চোখ তুলে দেখলেন, জর্ডানের সমস্ত অঞ্চল সোয়র পর্যন্ত সর্বত্র যথেষ্ট পানি আছে এবং তা মাবুদের বাগানের মত, মিসর দেশের মত, কেননা সেই সময় মাবুদ সাদুম ও আমুরা বিনষ্ট করেন নি।
{13:11} অতএব লূত নিজের জন্য জর্ডানের সমস্ত অঞ্চল মনোনীত করে পূর্ব দিকে প্রস্থান করলেন; এভাবে তাঁরা পরস্পর একে অন্যের কাছ থেকে পৃথক হলেন।
{13:12} ইব্রাম কেনান দেশে থাকলেন এবং লূত সেই অঞ্চলের নগরগুলোর মধ্যে থেকে সাদুমের কাছ পর্যন্ত তাঁবু স্থাপন করতে লাগলেন।
{13:13} সাদুমের লোকেরা ভীষণ দুষ্ট ছিল ও মাবুদের বিরুদ্ধে মহা গুনাহ্‌ করছিল।
{i13:14} হযরত ইব্রামের হেবরনে গমন
{13:14} ইব্রামের কাছ থেকে লূত পৃথক হলে পর মাবুদ ইব্রামকে বললেন, এই যে স্থানে তুমি আছ, এই স্থান থেকে চোখ তুলে উত্তর-দক্ষিণে ও পূর্ব-পশ্চিমে দৃষ্টিপাত করো;
{13:15} কেননা এই যে সমস্ত দেশ তুমি দেখতে পাচ্ছ, এই স্থান আমি তোমাকে ও যুগে যুগে তোমার বংশকে দেব।
{13:16} আর দুনিয়ার ধূলিকণা মত তোমার বংশ বৃদ্ধি করবো; কেউ যদি দুনিয়ার ধূলি গণনা করতে পারে তবে তোমার বংশও গণনা করা যাবে।
{13:17} উঠ, এই দেশের দৈর্ঘ্যপ্রস্থ ঘুরে দেখ, কেননা আমি তোমাকেই এই দেশ দেব।
{13:18} তখন ইব্রাম তাঁবু তুলে হেবরনে অবস্থিত মম্রির এলোন বনের কাছে গিয়ে বাস করলেন এবং সেখানে মাবুদের উদ্দেশে একটি কোরবানগাহ্‌ তৈরি করলেন।
{i14:1} হযরত লূতের বন্দীত্ব্ব ও পুনরুদ্ধার
{14:1} শিনিয়রের বাদশাহ্‌ অম্রাফল, ইল্লাসরের বাদশাহ্‌ অরিয়োক, এলমের বাদশাহ্‌ কদর্লায়োমর
{14:2} এবং গোয়ীমের বাদশাহ্‌ তিদিয়লের সময়ে ঐ বাদশাহ্‌রা সাদুমের বাদশাহ্‌ বিরা, আমুরার বাদশাহ্‌ বির্শা, অদ্‌মার বাদশাহ্‌ শিনাব, সবোয়িমের বাদশাহ্‌ শিমেবর ও বিলার অর্থাৎ সোয়রের বাদশাহ্‌র সঙ্গে যুদ্ধ করলেন।
{14:3} এঁরা সকলে সিদ্দীম উপত্যকাতে অর্থাৎ লবণ-সমুদ্রে একত্র হয়েছিলেন।
{14:4} এঁরা বারো বছর পর্যন্ত কদর্লায়োমরের গোলামী থেকে ত্রয়োদশ বছরে বিদ্রোহী হন।
{14:5} পরে চতুর্দশ বছরে কদর্লায়োমর ও তাঁর সহায় বাদশাহ্‌রা এসে অস্তরোৎ-কর্ণয়িমে রফায়ীয়দেরকে, হমে সুষীয়দেরকে, শাবিকিরিয়াথয়িমে এমীয়দেরকে
{14:6} ও মরু-ভূমির পাশে অবস্থিত এল-পারণ পর্যন্ত সেয়ীর পর্বতে সেখানকার হোরীয়দেরকে আঘাত করলেন।
{14:7} পরে সেই স্থান থেকে ফিরে ঐনমিষ্পটে অর্থাৎ কাদেশে গিয়ে আমালেকীয়দের সমস্ত দেশকে এবং হৎসসোন-তামর নিবাসী ইমোরীয়দেরকে আঘাত করলেন।
{14:8} আর সাদুমের বাদশাহ্‌, আমুরার বাদশাহ্‌, অদ্‌মার বাদশাহ্‌, সবোয়িমের বাদশাহ্‌ ও বিলার অর্থাৎ সোয়রের বাদশাহ্‌ বের হয়ে এলমের কদর্লায়োমর বাদশাহ্‌র,
{14:9} গোয়ীমের বাদশাহ্‌ তিদিয়লের, শিনিয়রের বাদশাহ্‌ অম্রাফলের ও ইল্লাসরের বাদশাহ্‌ অরিয়োকের সঙ্গে পাঁচ জন বাদশাহ্‌ চার জন বাদশাহ্‌র সঙ্গে যুদ্ধ করার জন্য ‘সিদ্দীম উপত্যকাতে’ সৈন্য স্থাপন করলেন।
{14:10} ঐ সিদ্দীম উপত্যকাতে মেটে তেলের অনেক খাত ছিল; আর সাদুম ও আমুরার বাদশাহ্‌রা পালিয়ে গেলেন। তখন তাদের মধ্যে কেউ কেউ সেই মেটে তেলের খাতে পড়ে গেলেন এবং অবশিষ্টেরা পর্বতে পালিয়ে গেলেন।
{14:11} আর দুশমনরা সাদুম ও আমুরার সমস্ত সম্পত্তি ও খাদ্যদ্রব্য নিয়ে প্রস্থান করলেন।
{14:12} বিশেষতঃ তাঁরা ইব্রামের ভ্রাতুষ্পুত্র লূতকে ও তাঁর সমস্ত সম্পদ নিয়ে গেলেন, কেননা তিনি সাদুমে বাস করছিলেন।
{14:13} তখন এক জন লোক পালিয়ে এসে ইবরানী ইব্রামকে সংবাদ দিল; ঐ সময়ে তিনি ইষ্কোলের ভাই ও আনেরের ভাই আমোরীয় মম্রির এলোন বনে বাস করছিলেন এবং তাঁরা ইব্রামের সঙ্গে বন্ধুত্বের বন্ধনে আবদ্ধ ছিলেন।
{14:14} ইব্রাম যখন শুনলেন যে, তাঁর জ্ঞাতিকে ধরে নিয়ে গেছে তখন তিনি তাঁর বাড়িতে জন্মগ্রহণ করেছে এমন তিন শত আঠার জন যুদ্ধে প্রশিক্ষণ পাওয়া গোলামকে নিয়ে দান পর্যন্ত তাড়া করে নিয়ে গেলেন।
{14:15} পরে রাতের বেলায় তাঁর গোলামদেরকে দুই দলে ভাগ করে তিনি দুশমনদেরকে আঘাত করলেন এবং দামেস্কের উত্তরে অবস্থিত হোবা পর্যন্ত তাড়িয়ে দিলেন।
{14:16} তিনি সমস্ত সম্পদ, আর তাঁর জ্ঞাতি লূত ও তাঁর সমস্ত সম্পদ এবং স্ত্রীলোকদেরকে ও লোক সকলকে ফিরিয়ে আনলেন।
{i14:17} হযরত ইব্রামের প্রতি মাল্‌কীসিদ্দিকের দোয়া
{14:17} ইব্রাম কদর্লায়োমরকে ও তাঁর সঙ্গী বাদশাহ্‌দেরকে জয় করে ফিরে আসলে পর সাদুমের বাদশাহ্‌ তাঁর সঙ্গে সাক্ষাৎ করতে শাবী উপত্যকায় অর্থাৎ বাদশাহ্‌র উপত্যকায় গমন করলেন।
{14:18} তখন শালেমের বাদশাহ্‌ মাল্‌কীসিদ্দিক রুটি ও আঙ্গুর-রস বের করে আনলেন; তিনি ছিলেন সর্বশক্তিমান আল্লাহ্‌র ইমাম।
{14:19} তিনি ইব্রামকে দোয়া করে বললেন, ইব্রাম বেহেশত ও দুনিয়ার অধিকারী সর্বশক্তিমান আল্লাহ্‌র দোয়ার পাত্র হোন,
{14:20} আর সর্বশক্তিমান আল্লাহ্‌ ধন্য হোন, যিনি আপনার বিপক্ষদেরকে আপনার হাতে তুলে দিয়েছেন। তখন ইব্রাম সমস্ত দ্রব্যের দশমাংশ তাঁকে দিলেন।
{14:21} আর সাদুমের বাদশাহ্‌ ইব্রামকে বললেন, সমস্ত মানুষ আমাকে দিন, ধন-সম্পদ আপনার জন্য নিন।
{14:22} তখন ইব্রাম সাদুমের বাদশাহ্‌কে জবাবে বললেন, আমি বেহেশত ও দুনিয়ার অধিকারী সর্বশক্তিমান আল্লাহ্‌ মাবুদের উদ্দেশে হাত উঠিয়ে বলছি,
{14:23} আমি আপনার কিছুই নেব না, এক গাছি সুতা বা জুতার ফিতাও নেব না; পাছে আপনি বলেন, আমি ইব্রামকে ধনবান করেছি।
{14:24} কেবল (আমার) যুবকেরা যা খেয়েছে তা নেব এবং যে ব্যক্তিরা আমার সঙ্গে গিয়েছিলেন, আনের, ইষ্কোল ও মম্রি, তাঁরা তাঁদের নিজ নিজ পাপ্য অংশ গ্রহণ করুন।
{i15:1} হযরত ইব্রামের সঙ্গে আল্লাহ্‌র নিয়ম স্থাপন
{15:1} ঐ ঘটনার পরে দর্শনের মধ্য দিয়ে মাবুদের কালাম ইব্রামের কাছে নাজেল হল। মাবুদ বললেন, ইব্রাম, ভয় করো না, আমিই তোমার ঢাল ও তোমার মহাপুরস্কার।
{15:2} ইব্রাম বললেন, হে সার্বভৌম মাবুদ, তুমি আমাকে কি দেবে? আমি তো নিঃসন্তান অবস্থায় দিন যাপন করছি এবং এই দামেস্কের ইলীয়েষর আমার বাড়ির ওয়ারিশ হবে।
{15:3} আর ইব্রাম বললেন, দেখ, তুমি আমাকে সন্তান দিলে না এবং আমার বাড়িতে জন্মগ্রহণ করেছে এমন এক জন গোলাম আমার ওয়ারিশ হবে।
{15:4} তখন দেখ, তাঁর কাছে মাবুদের কালাম নাজেল হল, যথা, ঐ ব্যক্তি তোমার ওয়ারিশ হবে না, কিন্তু যে তোমার ঔরসে জন্মাবে, সেই তোমার ওয়ারিশ হবে।
{15:5} পরে তিনি তাঁকে বাইরে এনে বললেন, তুমি আসমানে দৃষ্টিপাত করে যদি তারা গণনা করতে পার তবে গণনা করে বল। তিনি তাঁকে আরও বললেন, ঐ তারার মতই তোমার বংশ হবে।
{15:6} তখন তিনি মাবুদের উপর ঈমান আনলেন, আর মাবুদ তাঁর পক্ষে তা ধার্মিকতা বলে গণনা করলেন।
{15:7} আর তাঁকে বললেন, যিনি এই দেশের অধিকার দেবার জন্য কলদীয় দেশের ঊর থেকে তোমাকে বের করে এনেছেন, আমি সেই মাবুদ।
{15:8} তখন তিনি বললেন, হে সার্বভৌম মাবুদ, আমি যে এর অধিকারী হব তা কিসে জানবো?
{15:9} তিনি তাঁকে বললেন, তুমি তিন বছরের একটি গাভী, তিন বছরের একটি ছাগী, তিন বছরের একটি ভেড়া এবং একটি ঘুঘু ও একটি কবুতরের বাচ্চা আমার কাছে আন।
{15:10} পরে তিনি সেই সমস্ত তাঁর কাছে এনে দুই দুই খণ্ড করলেন এবং এক একটি খণ্ডের সম্মুখে অন্য অন্য খণ্ডটি রাখলেন, কিন্তু পাখিগুলোকে দ্বিখণ্ড করলেন না।
{15:11} পরে হিংস্র পাখিগুলো সেই মৃত পশুদের উপরে পড়লে ইব্রাম তাদেরকে তাড়িয়ে দিলেন।
{15:12} পরে সূর্যাস্তের সময়ে ইব্রাম গভীর ঘুমে আচ্ছন্ন হলেন; আর দেখ, ঘুমের মধ্যেই তিনি ত্রাস ও অন্ধকারে আক্রান্ত হলেন।
{15:13} তখন তিনি ইব্রামকে বললেন, নিশ্চয় জেনো, তোমার সন্তানেরা পরদেশে প্রবাসী থাকবে এবং বিদেশী লোকদের গোলামীর কাজ করবে; লোকে চার শত বছর পর্যন্ত তাদেরকে দুঃখ দেবে;
{15:14} আবার তারা যে জাতির গোলাম হবে, আমিই সেই জাতির উপর গজব নাজেল করবো; তারপর তারা যথেষ্ট সম্পদ নিয়ে বের হবে।
{15:15} আর তুমি শান্তিতে তোমার পূর্বপুরুষদের কাছে চলে যাবে ও শুভ বৃদ্ধাবস্থায় কবর পাবে।
{15:16} আর তোমার বংশের চতুর্থ পুরুষ এই দেশে ফিরে আসবে; কেননা আমোরীয়দের অপরাধ এখনও সমপূর্ণ হয় নি।
{15:17} পরে সূর্য অস্তগত ও অন্ধকার হলে দেখ, ধোঁয়ায় ভরা চুলা ও জ্বলন্ত উল্কা ঐ দু’টি খণ্ডশ্রেণীর মধ্য দিয়ে চলে গেল।
{15:18} সেদিন মাবুদ ইব্রামের সঙ্গে নিয়ম স্থির করে বললেন, আমি মিসরের নদী থেকে মহানদী ফোরাত পর্যন্ত এই দেশ তোমার বংশকে দিলাম;
{15:19} কেনীয়, কনিষীয়, কদমোনীয়,
{15:20} হিট্টিয়, পরিষীয়, রফায়ীয়,
{15:21} আমোরীয়, কেনানীয়, গির্গাশীয় ও যিবূষীয় লোকদের দেশ দিলাম।
{i16:1} হযরত ইসমাইলের জন্ম
{16:1} ইব্রামের স্ত্রী সারী নিঃসন্তান ছিলেন এবং হাজেরা নামে তাঁর এক জন মিসরীয়া বাঁদী ছিল।
{16:2} তাতে সারী ইব্রামকে বললেন, দেখ, মাবুদ আমাকে বন্ধ্যা করেছেন; আরজ করি, তুমি আমার বাঁদীর কাছে গমন কর; কি জানি, এর মধ্য দিয়ে আমি পুত্রবতী হতে পারবো। তখন ইব্রাম সারীর কথায় সম্মত হলেন।
{16:3} এভাবে কেনান দেশে ইব্রাম দশ বছর বাস করলে পর ইব্রামের স্ত্রী সারী নিজের বাঁদী মিসরীয় হাজেরাকে নিয়ে নিজের স্বামী ইব্রামের সঙ্গে বিয়ে দিলেন।
{16:4} পরে ইব্রাম হাজেরার সংগে মিলিত হলে সে গর্ভবতী হল; আর নিজের গর্ভ হয়েছে দেখে নিজের বেগম সাহেবাকে তুচ্ছ জ্ঞান করতে লাগল।
{16:5} তাতে সারী ইব্রামকে বললেন, আমার প্রতি কৃত এই অন্যায় তোমাতেই ফলুক; আমি নিজের বাঁদীকে তোমার আলিঙ্গনে তুলে দিয়েছিলাম, সে নিজেকে গর্ভবতী দেখে আমাকে তুচ্ছ জ্ঞান করছে; মাবুদই তোমার ও আমার বিচার করুন!
{16:6} তখন ইব্রাম সারীকে বললেন, দেখ, তোমার বাঁদী তোমারই হাতে; তোমার যা ভাল মনে হয়, তার প্রতি তা-ই করো। তাতে সারী হাজেরাকে দুঃখ দিলেন, আর সে তাঁর কাছ থেকে পালিয়ে গেল।
{16:7} পরে মাবুদের ফেরেশতা মরুপ্রান্তরের মধ্যে একটি পানির উৎসের কাছে, শূরের পথে যে পানির উৎস আছে তার কাছে তাকে পেয়ে বললেন,
{16:8} হে সারীর বাঁদী হাজেরা, তুমি কোথা থেকে আসলে এবং কোথায় যাবে? তাতে সে বললো, আমি নিজের বেগম সাহেবা সারীর কাছ থেকে পালাচ্ছি।
{16:9} তখন মাবুদের ফেরেশতা তাকে বললেন, তুমি তোমার বেগম সাহেবার কাছে ফিরে গিয়ে নম্রভাবে তার বশীভূতা হও।
{16:10} মাবুদের ফেরেশতা তাকে আরও বললেন, আমি তোমার বংশের এমন বৃদ্ধি করবো যে, তা গণনা করে শেষ করা যাবে না।
{16:11} মাবুদের ফেরেশতা তাকে আরও বললেন, দেখ, তুমি গর্ভবতী হয়েছে, তুমি পুত্র প্রসব করবে ও তার নাম ইসমাইল (আল্লাহ্‌ শুনেন) রাখবে, কেননা মাবুদ তোমার দুঃখের কথা শুনলেন।
{16:12} আর সে বন্য গর্দভের মত স্বাধীন হবে; সে সকলের বিরোধিতা করবে ও সকলে তার বিরুদ্ধে যাবে; সে তার সকল ভাইয়ের পূর্ব দিকে বসতি করবে।
{16:13} পরে হাজেরা, যিনি তার সঙ্গে কথা বললেন, সেই মাবুদের এই নাম রাখল, তুমি দর্শনকারী আল্লাহ্‌; কেননা সে বললো, যিনি আমাকে দর্শন করেন, আমি কি এই স্থানেই তাঁকে দর্শন করি নি?
{16:14} এই কারণে সেই কূপের নাম বের-লহয়-রোয়ী (জীবন্ত দর্শক; যিনি আমায় দেখছেন, তাঁর কূপ) হল; দেখ, তা কাদেশ ও বেরদের মধ্যে রয়েছে।
{16:15} পরে হাজেরা ইব্রামের জন্য পুত্র প্রসব করলো; আর ইব্রাম হাজেরার গর্ভজাত সেই পুত্রের নাম ইসমাইল রাখলেন।
{16:16} ইব্রামের ছিয়াশি বছর বয়সে হাজেরা ইব্রামের জন্য ইসমাইলকে প্রসব করলো।
{i17:1} আল্লাহ্‌র নিয়মের চিহ্ন
{17:1} ইব্রামের নিরানব্বই বছর বয়সে মাবুদ তাঁকে দর্শন দিয়ে বললেন, আমি সর্বশক্তিমান আল্লাহ্‌, তুমি আমার সাক্ষাতে গমনাগমন করে সিদ্ধ হও।
{17:2} আর আমি তোমার সঙ্গে আমার নিয়ম স্থির করবো ও তোমার বংশ অতিশয় বৃদ্ধি করবো।
{17:3} তখন ইব্রাম উবুড় হয়ে সেজ্‌দা করলেন; আর আল্লাহ্‌ তাঁর সঙ্গে আলাপ করে বললেন, দেখ,
{17:4} আমিই তোমার সঙ্গে আমার নিয়ম স্থির করছি, তুমি বহুজাতির আদিপিতা হবে।
{17:5} তোমার নাম ইব্রাম (মহাপিতা) আর থাকবে না, কিন্তু তোমার নাম ইব্রাহিম (বহু লোকের পিতা) হবে; কেননা আমি তোমাকে বহুজাতির আদিপিতা করলাম।
{17:6} আমি তোমাকে অতিশয় ফলবান করবো এবং তোমা থেকে বহুজাতি সৃষ্টি করবো; আর বাদশাহ্‌রা তোমা থেকে উৎপন্ন হবে।
{17:7} আমি তোমার সঙ্গে ও পুরুষানুক্রমে তোমার ভাবী বংশের সঙ্গে যে নিয়ম স্থাপন করবো তা চিরকালের নিয়ম হবে; ফলত আমি তোমার আল্লাহ্‌ ও তোমার ভাবী বংশের আল্লাহ্‌ হবো।
{17:8} তুমি এই যে কেনান দেশে প্রবাস করছো, এর সমস্তটাই আমি তোমাকে ও তোমার ভাবী বংশকে চিরস্থায়ী অধিকারের জন্য দেব, আর আমি তাদের আল্লাহ্‌ হবো।
{17:9} আল্লাহ্‌ ইব্রাহিমকে আরও বললেন, তুমিও আমার নিয়ম পালন করবে; তুমি ও তোমার ভাবী বংশ পুরুষানুক্রমে তা পালন করবে।
{17:10} তোমাদের সঙ্গে ও তোমার ভাবী বংশের সঙ্গে কৃত আমার যে নিয়ম তোমরা পালন করবে তা এই — তোমাদের প্রত্যেক পুরুষের খৎনা করতে হবে।
{17:11} তোমরা নিজ নিজ পুরুষাঙ্গের সম্মুখের চামড়া কর্তন করবে; তা-ই তোমাদের সঙ্গে আমার নিয়মের চিহ্ন হবে।
{17:12} পুরুষানুক্রমে তোমাদের প্রত্যেক পুত্র-সন্তানের আট দিন বয়সে খৎনা করতে হবে এবং যারা তোমার বংশ নয়, এমন বিদেশীদের মধ্যে তোমাদের বাড়িতে জন্ম হয়েছে এমন লোক কিম্বা মূল্য দ্বারা ক্রয় করা লোকেরও খৎনা করতে হবে।
{17:13} তোমার বাড়িতে জন্ম হয়েছে এমন লোক কিম্বা মূল্য দ্বারা ক্রয় করা হয়েছে এমন লোকদের খৎনা করা তোমার অবশ্য কর্তব্য; আর তোমাদের দেহে বিদ্যমান আমার নিয়ম চিরকালের নিয়ম হবে।
{17:14} কিন্তু যার পুরুষাঙ্গের সম্মুখের চামড়া কাটা না হবে, এমন খৎনা-না-করানো পুরুষ নিজের লোকদের মধ্য থেকে উচ্ছিন্ন হবে; কারণ সে আমার নিয়ম ভঙ্গ করেছে।
{17:15} আর আল্লাহ্‌ ইব্রাহিমকে বললেন, তুমি তোমার স্ত্রী সারীকে আর সারী বলে ডেকো না; তার নাম সারা (রাণী) হল।
{17:16} আর আমি তাকে দোয়া করবো এবং তার মধ্য থেকে একটি পুত্রও তোমাকে দেব; আমি তাকে দোয়া করবো, তাতে সে অনেক জাতির (আদিমাতা) হবে, তার মধ্য থেকে লোকবৃন্দের বাদশাহ্‌গণ উৎপন্ন হবে।
{17:17} তখন ইব্রাহিম সেজ্‌দায় পড়ে হাসলেন, মনে মনে বললেন, শতবর্ষ বয়স্ক পুরুষের কি সন্তান হবে? আর নব্বই বছর বয়স্কা সারা কি প্রসব করবে?
{17:18} পরে ইব্রাহিম আল্লাহ্‌কে বললেন, ইসমাইলই তোমার গোচরে বেঁচে থাকুক।
{17:19} তখন আল্লাহ্‌ বললেন, তোমার স্ত্রী সারা অবশ্য তোমার জন্য পুত্র প্রসব করবে এবং তুমি তার নাম ইস্‌হাক (হাস্য) রাখবে। আর আমি তার সঙ্গে আমার নিয়ম স্থাপন করবো, তা তার ভাবী বংশের পক্ষে চিরস্থায়ী নিয়ম হবে।
{17:20} আর ইসমাইলের বিষয়েও তোমার মুনাজাত শুনলাম; দেখ, আমি তাকে দোয়া করলাম এবং তাকে ফলবান করে তার অতিশয় বংশবৃদ্ধি করবো; তা থেকে বারো জন বাদশাহ্‌ উৎপন্ন হবে ও আমি তাকে বড় জাতি করবো।
{17:21} কিন্তু আগামী বছরের এই ঋতুতে সারা তোমার জন্য যাকে প্রসব করবে, সেই ইস্‌হাকের সঙ্গে আমি আমার নিয়ম স্থাপন করবো।
{17:22} পরে কথাবার্তা শেষ করে আল্লাহ্‌ ইব্রাহিমের কাছ থেকে ঊর্ধ্বগমন করলেন।
{17:23} পরে ইব্রাহিম তাঁর পুত্র ইসমাইলকে ও নিজের বাড়িতে জন্মগ্রহণ করেছে এমন লোক ও মূল্য দ্বারা ক্রয় করা সকল লোককে, ইব্রাহিমের বাড়িতে যত পুরুষ ছিল, তাদের সকলকে নিয়ে আল্লাহ্‌র হুকুম অনুসারে সেই দিনে তাদের খৎনা করালেন।
{17:24} ইব্রাহিমের যখন খৎনা করানো হল সেই সময় তাঁর বয়স হয়েছিল নিরানব্বই বছর।
{17:25} আর তাঁর পুত্র ইসমাইলের খৎনা করানোর সময় তার বয়স হয়েছিল তের বছর।
{17:26} একই দিনে ইব্রাহিম ও তাঁর পুত্র ইসমাইলের খৎনা করানো হয়েছিল।
{17:27} আর তাঁর বাড়িতে জন্মগ্রহণ করেছে এবং বিদেশীদের কাছ থেকে মূল্য দ্বারা ক্রয় করা হয়েছে বাড়ির এমন সকল পুরুষদেরও সেই সময় খৎনা করা হল।
{i18:1} হযরত ইব্রাহিম ও বিবি সারার কাছে আল্লাহ্‌র ওয়াদা
{18:1} পরে মাবুদ মম্রির এলোন বনের কাছে তাঁকে দর্শন দিলেন। তিনি দুপুর বেলা তাঁবুর দরজায় বসেছিলেন;
{18:2} আর চোখ তুলে দৃষ্টিপাত করলেন, আর দেখ, তিন জন পুরুষ তাঁর সম্মুখে দাঁড়িয়ে আছেন। দেখামাত্র তিনি তাঁবুর দরজা থেকে তাঁদের কাছ দৌড়ে গিয়ে ভূমিতে উবুড় হয়ে সালাম জানিয়ে বললেন,
{18:3} হে মালিক, আরজ করি, যদি আমি আপনার দৃষ্টিতে অনুগ্রহের পাত্র হয়ে থাকি তবে আপনার এই গোলামের কাছ থেকে অগ্রসর হবেন না।
{18:4} আরজ করি, কিঞ্চিৎ পানি আনিয়ে দিই, আপনারা পা ধুইয়ে এই গাছের নিচে বিশ্রাম করুন,
{18:5} এবং কিছু খাদ্য এনে দিই, তা দ্বারা পরিতৃপ্তি লাভ করুন, পরে পথে অগ্রসর হবেন; কেননা এরই জন্য আপনার গোলামের কাছে এসেছেন। তখন তাঁরা বললেন, যা বললে, তা-ই করো।
{18:6} তাতে ইব্রাহিম তখনই তাঁবুতে সারার কাছে গিয়ে বললেন, শীঘ্র তিন মাণ উত্তম ময়দা নিয়ে রুটি প্রস্তুত কর।
{18:7} পরে ইব্রাহিম দৌড়ে পশুপাল থেকে উৎকৃষ্ট কচি একটি বাছুর নিয়ে গোলামকে দিলে পর সে তা শীঘ্র রান্না করলো।
{18:8} তখন তিনি দই, দুধ ও রান্না-করা গোশ্‌ত নিয়ে তাঁদের সম্মুখে দিলেন এবং তাঁদের কাছে গাছের নিচে দাঁড়ালেন ও তাঁরা ভোজন করলেন।
{18:9} আর তাঁরা তাঁকে জিজ্ঞাসা করলেন, তোমার স্ত্রী সারা কোথায়? তিনি বললেন, দেখুন, তিনি তাঁবুতে আছেন।
{18:10} তাতে তাঁদের এক ব্যক্তি বললেন, এই ঋতু পুনরায় উপস্থিত হলে আমি অবশ্য তোমার কাছে ফিরে আসবো; আর দেখ, তোমার স্ত্রী সারার একটি পুত্র হবে। এই কথা সারা তাঁবুর দরজায় তাঁর পিছনে থেকে শুনলেন।
{18:11} সেই সময়ে ইব্রাহিম ও সারা বৃদ্ধ ছিলেন ও দু’জনেরই যথেষ্ট বয়স হয়েছিল এবং সারার স্ত্রীধর্ম নিবৃত্ত হয়েছিল।
{18:12} অতএব সারা মনে মনে হেসে বললেন, আমার এই শীর্ণ দশার পরে কি এমন আনন্দ হবে? আমার মালিকও তো বৃদ্ধ।
{18:13} তখন মাবুদ ইব্রাহিমকে বললেন, সারা কেন এই কথা বলে হাসল যে, আমি কি সত্যিই প্রসব করবো, আমি যে বৃদ্ধা?
{18:14} কোন কাজ কি মাবুদের পক্ষে অসাধ্য? নিরূপিত সময়ে এই ঋতু আবার উপস্থিত হলে আমি তোমার কাছে ফিরে আসবো, আর সারার পুত্র হবে।
{18:15} তাতে সারা অস্বীকার করে বললেন, আমি তো হাসি নি; কেননা তিনি ভয় পেয়েছিলেন। কিন্তু তিনি বললেন, অবশ্য হেসেছিলে।
{i18:16} সাদুমের উপর আল্লাহ্‌র গজব নাজেলের ঘোষণা
{18:16} পরে সেই ব্যক্তিরা সেখান থেকে উঠে সাদুমের দিকে দৃষ্টিপাত করলেন, আর ইব্রাহিম তাঁদেরকে বিদায় দিতে তাঁদের সঙ্গে সঙ্গে চললেন।
{18:17} তাতে মাবুদ বললেন, আমি যা করবো, তা কি ইব্রাহিমের কাছ থেকে লুকাবো?
{18:18} ইব্রাহিমের মধ্য থেকে মহান ও বলবান একটি জাতি উৎপন্ন হবে এবং দুনিয়ার সমস্ত জাতি তার মধ্য দিয়েই দোয়া লাভ করবে।
{18:19} কেননা আমি তাকে মনোনীত করেছি, যেন সে নিজের ভাবী সন্তানদেরকে ও পরিবারদেরকে হুকুম করে, যেন তারা ধর্মসঙ্গত ও ন্যায্য আচরণ করতে করতে মাবুদের পথে চলে; এভাবে মাবুদ যেন ইব্রাহিমের বিষয়ে কথিত নিজের কালাম সফল করেন।
{i18:20} সাদুমের জন্য ইব্রাহিমের মুনাজাত
{18:20} পরে মাবুদ বললেন, সাদুম ও আমুরার বিরুদ্ধে ভীষণ কান্নাকাটি হচ্ছে এবং তাদের গুনাহ্‌ অতিশয় ভারী;
{18:21} আমি নিচে গিয়ে দেখব, আমার কাছে আগত কান্নাকাটি অনুসারে তারা সর্বতোভাবে করেছে কি না; যদি না করে থাকে তাও জানতে পারবো।
{18:22} পরে সেই ব্যক্তিরা সেখান থেকে ফিরে সাদুমের দিকে গমন করলেন; কিন্তু ইব্রাহিম তখনও মাবুদের সম্মুখে দাঁড়িয়ে রইলেন।
{18:23} পরে ইব্রাহিম কাছে গিয়ে বললেন, আপনি কি দুষ্টের সঙ্গে ধার্মিককেও সংহার করবেন?
{18:24} সেই নগরের মধ্যে যদি পঞ্চাশ জন ধার্মিক পাওয়া যায়, তবে আপনি কি সেখানকার পঞ্চাশ জন ধার্মিকের অনুরোধে সেই স্থানের প্রতি দয়া না করে তা বিনষ্ট করবেন?
{18:25} দুষ্টের সঙ্গে ধার্মিকের বিনাশ করা, এই রকম কাজ আপনার কাছ থেকে দূরে থাকুক; ধার্মিককে দুষ্টের সমান করা আপনার কাছ থেকে দূরে থাকুক। সমস্ত দুনিয়ার বিচারকর্তা কি ন্যায়বিচার করবেন না?
{18:26} মাবুদ বললেন, আমি যদি সাদুমের মধ্যে পঞ্চাশ জন ধার্মিক লোক দেখি, তবে তাদের অনুরোধে সেই সমস্ত স্থানের প্রতি দয়া করবো।
{18:27} ইব্রাহিম জবাবে বললেন, দেখুন, ধূলি ও ভস্মমাত্র যে আমি, আমি মালিকের সঙ্গে কথা বলতে সাহসী হয়েছি।
{18:28} কি জানি, পঞ্চাশ জন ধার্মিকের পাঁচ জন কম হবে; সেই পাঁচ জন কম হওয়ার দরুন আপনি কি সমস্ত নগর বিনষ্ট করবেন? তিনি বললেন, সেই স্থানে পঁয়তাল্লিশ জন পেলে আমি তা বিনষ্ট করবো না।
{18:29} তিনি তাঁকে আবার বললেন, সেই স্থানে যদি চল্লিশ জন পাওয়া যায়? তিনি বললেন, সেই চল্লিশ জনের অনুরোধে তা করবো না।
{18:30} আবার তিনি বললেন, মালিক বিরক্ত হবেন না, আমি আরও বলি; যদি সেখানে ত্রিশ জন পাওয়া যায়? তিনি বললেন, সেখানে ত্রিশ জন পেলে তা করবো না।
{18:31} তিনি বললেন, দেখুন, মালিকের কাছে আমি সাহসী হয়ে পুনর্বার বলি, যদি সেখানে বিশ জন পাওয়া যায়? তিনি বললেন, সেই বিশ জনের অনুরোধে তা বিনষ্ট করবো না।
{18:32} তিনি বললেন, মালিক ক্রুদ্ধ হবেন না, আমি কেবল আর এই এক বার বলি; যদি সেখানে দশ জন পাওয়া যায়? তিনি বললেন, সেই দশ জনের অনুরোধে তা বিনষ্ট করবো না।
{18:33} তখন মাবুদ ইব্রাহিমের সঙ্গে কথাবার্তা শেষ করে প্রস্থান করলেন; আর ইব্রাহিম স্বস্থানে ফিরে আসলেন।
{i19:1} সাদুমের গুনাহ্‌ ও নৈতিক অধঃপতন
{19:1} পরে সন্ধ্যাকালে ঐ দুই জন ফেরেশতা সাদুমে আসলেন। তখন লূত সাদুমের নগরদ্বারে বসেছিলেন, আর তাঁদেরকে দেখে তাঁদের কাছ যাবার জন্য উঠলেন এবং ভূমিতে উবুড় হয়ে সালাম জানিয়ে বললেন,
{19:2} হে আমার প্রভুরা, আরজ করি, দয়া করে আপনাদের এই গোলামের গৃহে পদার্পণ করুন ও হাত-পা ধুয়ে নিয়ে রাত্রি যাপন করুন; পরে খুব ভোরে উঠে নিজেদের যাত্রাপথে অগ্রসর হবেন। তাঁরা বললেন, না, আমরা চকেই রাত্রি যাপন করবো।
{19:3} কিন্তু লূত অতিশয় আগ্রহ দেখালে তাঁরা তাঁর সঙ্গে গেলেন ও তাঁর গৃহে প্রবেশ করলেন; তাতে তিনি তাঁদের জন্য ভোজ প্রস্তুত করলেন ও খামিহীন রুটি প্রস্তুত করলেন, আর তাঁরা ভোজন করলেন।
{19:4} পরে তাঁদের শুতে যাবার আগে ঐ নগরের পুরুষেরা, সাদুমের আবাল বৃদ্ধ সমস্ত লোক চতুর্দিক থেকে এসে তাঁর বাড়ি ঘেরাও করলো এবং লূতকে ডেকে বললো,
{19:5} আজ রাতে যে দুই ব্যক্তি তোমার বাড়িতে আসল তারা কোথায়? তাদেরকে বের করে আমাদের কাছে আন, আমরা তাদের পরিচয় নেব।
{19:6} তখন লূত বাড়ির দরজার বাইরে তাদের কাছে এসে পিছনের দরজা বন্ধ করে বললেন,
{19:7} ভাইয়েরা, আরজ করি, এমন দুর্ব্যবহার করো না।
{19:8} দেখ, আমার দু’টি কুমারী কন্যা আছে, তাদেরকে তোমাদের কাছে আনি, তোমাদের দৃষ্টিতে যা ভাল মনে হয় তা করো, কিন্তু সেই ব্যক্তিদের প্রতি কিছুই করো না, কেননা এজন্য তাঁরা আমার বাড়িতে মেহমান হয়ে এসেছেন।
{19:9} তখন তারা বললো, সরে যা। আরও বললো, এ একাকী প্রবাস করতে এসে আমাদের বিচারকর্তা হয়েছে! এখন তাদের চেয়ে তোর প্রতি আরও দুর্ব্যবহার করবো। এই বলে তারা লূতের উপরে ভীষণ চড়াও হয়ে দরজা ভাঙ্গতে গেল।
{19:10} তখন সেই দুই ব্যক্তি হাত বাড়িয়ে লূতকে ঘরের মধ্যে নিজেদের কাছে টেনে নিয়ে দরজা বন্ধ করলেন;
{19:11} আর বাড়ির দরজার নিকটবর্তী ছোট ও বড় সমস্ত লোককে অন্ধতায় আহত করলেন; তাতে তারা দরজা খুঁজতে খুঁজতে পরিশ্রান্ত হল পড়লো।
{i19:12} হযরত লূতের সাদুম ত্যাগ
{19:12} পরে সেই ব্যক্তিরা লূতকে বললেন, এই স্থানে তোমার আর কে কে আছে? তোমার জামাতা ও পুত্র-কন্যা যত জন এই নগরে আছে, তাদের সকলকে এই স্থান থেকে নিয়ে যাও।
{19:13} কেননা আমরা এই স্থান ধ্বংস করে ফেলব; কারণ মাবুদের সাক্ষাতে এই লোকদের বিরুদ্ধে ভীষণ কান্নাকাটি উঠেছে, তাই মাবুদ এই শহর উচ্ছিন্ন করতে আমাদেরকে পাঠিয়েছেন।
{19:14} তখন লূত বাইরে গিয়ে, যারা তাঁর কন্যাদেরকে বিয়ে করবে বলে ঠিক হয়েছিল, তাঁর সেই ভাবী জামাতাদেরকে বললেন, উঠ, এই স্থান থেকে বের হও, কেননা মাবুদ এই নগর ধ্বংস করে ফেলবার জন্য তৈরি হয়ে আছেন। কিন্তু তাঁর জামাতারা তাঁকে উপহাসকারী বলে জ্ঞান করলো।
{19:15} পরে প্রভাত হলে সেই ফেরেশতারা লূতকে তাড়া দিলেন, বললেন, উঠ, তোমার স্ত্রীকে ও এই যে কন্যা দু’টি এখানে আছে, এদেরকে নিয়ে যাও, অন্যথায় এই নগরের উপর যে গজব নেমে আসছে তাতে তোমরাও বিনষ্ট হবে।
{19:16} কিন্তু তিনি ইতস্ততঃ করতে লাগলেন; তাঁতে তাঁর প্রতি মাবুদের করুণার জন্য সেই ব্যক্তিরা তাঁর ও তাঁর স্ত্রীর ও কন্যা দু’টির হাত ধরে নগরের বাইরে নিয়ে গেলেন।
{19:17} এভাবে তাঁদেরকে বের করে তিনি লূতকে বললেন, প্রাণ রক্ষার জন্য পালিয়ে যাও, পিছনের দিকে দৃষ্টিপাত করো না; এই সমস্ত অঞ্চলের মধ্যেও দাঁড়িয়ে থেকো না; পর্বতে পালিয়ে যাও, তা না হলে বিনষ্ট হবে।
{19:18} তাতে লূত তাঁদেরকে বললেন, হে আমার মালিক, এমন না হোক।
{19:19} দেখুন, আপনার গোলাম আপনার কাছে অনুগ্রহ লাভ করেছে; আমার প্রাণ রক্ষা করে আপনি আমার প্রতি আপনার মহাদয়া প্রকাশ করেছেন; কিন্তু আমি পর্বতে পালিয়ে যেতে পারব না; কি জানি, সেই বিপদ এসে পড়লে আমিও মারা পরবো।
{19:20} দেখুন, পালাবার জন্য ঐ নগরটি নিকটবর্তী, সেটি ক্ষুদ্র; ওখানে পালাবার অনুমতি দিন, তা হলে আমার প্রাণ বাঁচবে; সেটি কি ক্ষুদ্র নয়?
{19:21} তিনি বললেন, ভাল, আমি এই বিষয়েও তোমার অনুরোধ রক্ষা করলাম। ঐ যে নগরের কথা বললে, আমি সেটি উৎপাটন করবো না।
{19:22} শীঘ্রই ঐ স্থানে পালিয়ে যাও, কেননা তুমি ঐ স্থানে না পৌঁছানো পর্যন্ত আমি কিছু করতে পারি না। এজন্য সেই স্থানের নাম সোয়র (ক্ষুদ্র) হল।
{i19:23} সাদুম ও আমুরার বিনাশ
{19:23} দেশের উপরে সূর্য উদিত হলে লূত সোয়রে প্রবেশ করলেন,
{19:24} এমন সময়ে মাবুদ নিজের কাছ থেকে, আসমান থেকে, সাদুমের ও আমুরার উপরে গন্ধক ও আগুন বর্ষিয়ে সেই সমুদয় নগর,
{19:25} সমস্ত অঞ্চল, নগরের সমস্ত লোক ও সেই ভূমিতে জাত সমস্ত বস্তু উৎপাটন করলেন।
{19:26} আর লূতের স্ত্রী তাঁর পিছনে পড়ে পিছন দিকে দৃষ্টিপাত করলো, আর লবণস্তম্ভ হয়ে গেল।
{19:27} আর ইব্রাহিম খুব ভোরে উঠে আগে যে স্থানে মাবুদের সাক্ষাতে দাঁড়িয়েছিলেন, সেখানে গমন করলেন;
{19:28} এবং সাদুম ও আমুরার দিকে ও সেই অঞ্চলের সমস্ত ভূমির দিকে চেয়ে দেখলেন, আর দেখ, ভাটির ধোঁয়ার মত সেই দেশের ধোঁয়া উঠছে।
{19:29} এভাবে সেই অঞ্চলে অবস্থিত সমস্ত নগরের বিনাশকালে আল্লাহ্‌ ইব্রাহিমকে স্মরণ করে, যে যে নগরে লূত বাস করতেন, সেই সেই নগরের উৎপাটনকালে উৎপাটনের মধ্য থেকে লূতকে রক্ষা করলেন।
{i19:30} মোয়াবীয় ও অম্মোনীয়দের উৎস
{19:30} পরে লূত ও তাঁর দু’টি কন্যা সোয়র থেকে পর্বতে উঠে গিয়ে সেখানে থাকলেন; কেননা তিনি সোয়রে বাস করতে ভয় পেলেন, আর তিনি ও তাঁর সেই দুই কন্যা গুহার মধ্যে বাস করতে লাগলেন।
{19:31} পরে তাঁর জ্যেষ্ঠা কন্যা কনিষ্ঠা কন্যাকে বললো, আমাদের পিতা বৃদ্ধ এবং জগৎ-সংসারের ব্যবহার অনুসারে আমাদেরকে বিয়ে করতে এই দেশে কোন পুরুষ নেই;
{19:32} এসো, আমরা পিতাকে আঙ্গুর-রস পান করিয়ে তাঁর সঙ্গে শয়ন করি, এভাবে পিতার বংশ রক্ষা করবো।
{19:33} তাতে তারা সেই রাতে তাদের পিতাকে আঙ্গুর-রস পান করালো, পরে তাঁর জ্যেষ্ঠা কন্যা পিতার সঙ্গে শয়ন করতে গেল; কিন্তু তার শয়ন ও উঠে যাওয়া লূত টের পেলেন না।
{19:34} আর পরদিন জ্যেষ্ঠা কন্যা কনিষ্ঠা কন্যাকে বললো, দেখ, গত রাতে আমি পিতার সঙ্গে শয়ন করেছিলাম; এসো, আমরা আজ রাতেও পিতাকে আঙ্গুর-রস পান করাই; পরে তুমি গিয়ে তাঁর সঙ্গে শয়ন কর, এভাবে পিতার বংশ রক্ষা করবো।
{19:35} একই ভাবে তারা সেই রাতেও পিতাকে আঙ্গুর-রস পান করাল; পরে কনিষ্ঠা কন্যা তাঁর সঙ্গে শয়ন করলো; কিন্তু তার শয়ন ও উঠে যাওয়া লূত টের পেলেন না।
{19:36} এভাবে লূতের দুই কন্যাই নিজেদের পিতার দ্বারা গর্ভবতী হল।
{19:37} পরে জ্যেষ্ঠা কন্যা পুত্র প্রসব করে তার নাম মোয়াব রাখল; সে এখনকার মোয়াবীয়দের আদিপিতা।
{19:38} আর কনিষ্ঠা কন্যাও পুত্র প্রসব করে তার নাম বিন্‌-অম্মি রাখল, সে এখনকার অম্মোনীয়দের আদিপিতা।
{i20:1} গরারে হযরত ইব্রাহিম ও বিবি সারা
{20:1} আর ইব্রাহিম সেই স্থান থেকে দক্ষিণ দেশে যাত্রা করে কাদেশ ও শূরের মধ্যস্থানে থাকলেন ও গরারে প্রবাস করলেন।
{20:2} আর ইব্রাহিম তাঁর স্ত্রী সারার বিষয়ে বললেন, এ আমার বোন; তাতে গরারের বাদশাহ্‌ আবিমালেক লোক পাঠিয়ে সারাকে গ্রহণ করলেন।
{20:3} কিন্তু রাতে আল্লাহ্‌ স্বপ্নযোগে আবিমালেকের কাছে এসে বললেন, দেখ, ঐ যে নারীকে গ্রহণ করেছ, তার জন্য তুমি মৃত্যুর পাত্র, কেননা সে এক ব্যক্তির স্ত্রী।
{20:4} তখনও আবিমালেক তাঁর কাছে যান নি; তাই তিনি বললেন, হে মালিক, যে জাতি নির্দোষ, তাকেও কি আপনি হত্যা করবেন?
{20:5} সেই ব্যক্তি কি আমাকে বলে নি, এ আমার বোন? এবং সেই স্ত্রীও কি বলে নি, এ আমার ভাই? আমি যা করেছি তা সরল অন্তরে করেছি; আমার হাত কলংকমুক্ত।
{20:6} তখন আল্লাহ্‌ স্বপ্নযোগে তাঁকে বললেন, তুমি সরল অন্তরে এই কাজ করেছ তা আমিও জানি, তাই আমার বিরুদ্ধে গুনাহ্‌ করতে আমি তোমাকে বারণ করলাম; এজন্য তাকে স্পর্শ করতে দিলাম না।
{20:7} অতএব এখন সেই ব্যক্তির স্ত্রীকে তার কাছে ফিরিয়ে দেও, কেননা সে একজন নবী; আর সে তোমার জন্য মুনাজাত করবে, তাতে তুমি বাঁচবে; কিন্তু যদি তাকে ফিরিয়ে না দেও, তবে জেনো, তুমি ও তোমার সকলে নিশ্চয়ই মরবে।
{20:8} পরে আবিমালেক খুব ভোরে উঠে তাঁর সমস্ত গোলামকে ডেকে ঐ সমস্ত বৃত্তান্ত তাদের বললেন; তাতে তারা ভীষণ ভয় পেল।
{20:9} পরে আবিমালেক ইব্রাহিমকে ডেকে এনে বললেন, আপনি আমাদের সঙ্গে এ কি ব্যবহার করলেন? আমি আপনার কাছে কি দোষ করেছি যে, আপনি আমাকে ও আমার রাজ্যকে এমন মহা গুনাহ্‌গার করলেন? আপনি আমার প্রতি অনুচিত কাজ করলেন।
{20:10} আবিমালেক ইব্রাহিমকে আরও বললেন, আপনি কি চিন্তা করে এমন কাজ করলেন?
{20:11} তখন ইব্রাহিম বললেন, আমি ভেবেছিলাম, এই স্থানের লোকদের আল্লাহ্‌ভয় নেই, অতএব এরা আমার স্ত্রীর লোভে আমাকে হত্যা করবে।
{20:12} আর সে আমার বোন এই কথাও সত্যি বটে; কেননা সে আমার পিতৃকন্যা, কিন্তু মাতৃকন্যা নয়, পরে আমার স্ত্রী হয়েছে।
{20:13} আর যখন আল্লাহ্‌ আমাকে পৈতৃক বাসভূমি থেকে বের করে এনেছিলেন, তখন আমি তাকে বলেছিলাম, আমার প্রতি তোমার এই দয়া করতে হবে, আমরা যে যে স্থানে যাব, সেই সেই স্থানে তুমি আমার বিষয়ে বলো, এই আমার ভাই।
{20:14} তখন আবিমালেক ভেড়া, গরু ও গোলাম-বাঁদী আনিয়ে ইব্রাহিমকে দান করলেন এবং তাঁর স্ত্রী সারাকেও ফিরিয়ে দিলেন;
{20:15} আর আবিমালেক বললেন, দেখুন, আমার দেশ আপনার সম্মুখে আছে আপনার যেখানে ইচ্ছা সেখানে বাস করুন।
{20:16} আর তিনি সারাকে বললেন, দেখুন আমি আপনার ভাইকে এক হাজার থান রূপা দিলাম; দেখুন, আপনার সমস্ত সঙ্গীর কাছে প্রমাণিত হল যে, আপনি কোন দোষ করেন নি; সকল বিষয়ে আপনার বিচার নিষ্পত্তি হল।
{20:17} পরে ইব্রাহিম আল্লাহ্‌র কাছে মুনাজাত করলেন, আর আল্লাহ্‌ আবিমালেককে ও তাঁর স্ত্রীকে ও তাঁর বাঁদীদেরকে সুস্থ করলেন; তাতে তারা আবার প্রসব করার ক্ষমতা ফিরে পেলেন।
{20:18} কেননা ইব্রাহিমের স্ত্রী সারার জন্য মাবুদ আবিমালেকের বাড়িতে সমস্ত গর্ভ রোধ করেছিলেন।
{i21:1} হযরত ইস্‌হাকের জন্ম
{21:1} পরে মাবুদ তাঁর কালাম অনুসারে সারার তত্ত্বাবধান করলেন; মাবুদ যা বলেছিলেন সারার প্রতি তাই করলেন।
{21:2} আর সারা গর্ভবতী হয়ে আল্লাহ্‌র উক্ত নিরূপিত সময়ে ইব্রাহিমের বৃদ্ধকালে তাঁর জন্য পুত্র প্রসব করলেন।
{21:3} তখন ইব্রাহিম সারার গর্ভজাত তাঁর পুত্রের নাম ইস্‌হাক (হাস্য) রাখলেন।
{21:4} পরে ঐ পুত্র ইস্‌হাকের আট দিন বয়সে ইব্রাহিম আল্লাহ্‌র হুকুম অনুসারে তার খৎনা করলেন।
{21:5} ইব্রাহিমের এক শত বছর বয়সে তাঁর পুত্র ইস্‌হাকের জন্ম হয়।
{21:6} আর সারা বললেন, আল্লাহ্‌ আমার মুখে হাসি ফুটালেন; যে কেউ এই কথা শুনবে সেও আমার সঙ্গে হাসবে।
{21:7} তিনি আরও বললেন, সারা বালকদেরকে স্তন পান করাবে এমন কথা ইব্রাহিমকে কে বলতে পারতো? কেননা আমি তাঁর বৃদ্ধকালে তাঁর জন্য পুত্র প্রসব করলাম।
{i21:8} বিবি হাজেরা ও ইসমাইল দূরীকৃত
{21:8} পরে বালকটি বড় হয়ে স্তন্য পান ত্যাগ করলো; আর যেদিন ইস্‌হাক স্তন্য পান ত্যাগ করলো, সেদিন ইব্রাহিম মহাভোজ প্রস্তুত করলেন।
{21:9} একদিন মিসরীয়া হাজেরা ইব্রাহিমের জন্য যে পুত্র প্রসব করেছিল, সারা তাকে পরিহাস করতে দেখলেন।
{21:10} তাতে তিনি ইব্রাহিমকে বললেন, তুমি ঐ বাঁদীকে ও ওর পুত্রকে দূর করে দেও; কেননা আমার পুত্র ইস্‌হাকের সঙ্গে ঐ বাঁদীর পুত্র ওয়ারিশ হবে না।
{21:11} এই কথায় ইব্রাহিম তাঁর পুত্রের বিষয়ে ভীষণ অসন্তুষ্ট হলেন।
{21:12} আর আল্লাহ্‌ ইব্রাহিমকে বললেন, ঐ বালকের বিষয়ে ও তোমার ঐ বাঁদীর বিষয়ে অসন্তুষ্ট হয়ো না; সারা তোমাকে যা বলছে, তার সেই কথা শুন; কেননা ইস্‌হাকের বংশই তোমার বংশ বলে আখ্যাত হবে।
{21:13} আর ঐ বাঁদীর পুত্র হতেও আমি একটি জাতি উৎপন্ন করবো, কারণ সে তোমার বংশজাত।
{21:14} পরে ইব্রাহিম খুব ভোরে উঠে রুটি ও পানিতে পূর্ণ একটি কুপা নিয়ে হাজেরার কাঁধে দিলেন এবং বালকটিকে তার হাতে দিয়ে তাকে বিদায় দিলেন। তাতে সে প্রস্থান করে বের্‌-শেবা মরুপ্রান্তরে ঘুরে বেড়াতে লাগল।
{21:15} পরে কুপার পানি শেষ হলে পর সে একটি ঝোপের নিচে বালকটিকে ফেলে রাখল;
{21:16} আর সে নিজে তার সম্মুখ থেকে অনেকটা দূরে, অনুমান এক তীর দূরে গিয়ে বসলো, কারণ সে বললো, বালকটির মৃত্যু আমি দেখব না। আর সে তার সম্মুখ থেকে দূরে বসে চিৎকার করে কাঁদতে লাগল।
{21:17} তখন আল্লাহ্‌ বালকটির কান্নার আওয়াজ শুনলেন; আর আল্লাহ্‌র ফেরেশতা আকাশ থেকে ডেকে হাজেরাকে বললেন, হাজেরা, তোমার কি হল? ভয় করো না, বালকটি যেখানে আছে, আল্লাহ্‌ সেই স্থান থেকে ওর কান্নার আওয়াজ শুনলেন;
{21:18} তুমি উঠে বালকটিকে তুলে নেও; কারণ আমি ওকে একটি মহাজাতি করবো।
{21:19} তখন আল্লাহ্‌ তার চোখ খুলে দিলেন, তাতে সে পানিতে পূর্ণ একটি কূপ দেখতে পেল, আর সেখানে গিয়ে কুপাতে পানি পূর্ণ করে বালকটিকে পান করাল।
{21:20} পরে আল্লাহ্‌ বালকটির সহবর্তী হলেন, আর সে বড় হয়ে উঠলো এবং মরুপ্রান্তরে থেকে তীরন্দাজ হল।
{21:21} সে পারণ মরু-প্রান্তরে বাস করতে লাগল। আর তার মা তার বিয়ের জন্য মিসর দেশ থেকে একটি কন্যা আনলো।
{i21:22} হযরত ইব্রাহিম ও আবিমালেকের চুক্তি
{21:22} সেই সময়ে আবিমালেক এবং তাঁর সেনাপতি ফীখোল ইব্রাহিমকে বললেন, আপনি যা কিছু করেন তাতেই আল্লাহ্‌ আপনার সহবর্তী হন।
{21:23} অতএব আপনি এখন এই স্থানে আল্লাহ্‌র কসম খেয়ে আমাকে বলুন যে, আমার প্রতি এবং আমার পুত্র ও পৌত্রের প্রতি বেঈমানী করবেন না; আমি আপনার প্রতি যেমন রহম করেছি, আপনিও আমার প্রতি ও আপনার প্রবাসস্থান এই দেশের প্রতি ঠিক তেমনি রহম করবেন।
{21:24} তখন ইব্রাহিম বললেন, কসম করবো।
{21:25} কিন্তু আবিমালেকের গোলামেরা একটি পানিপূর্ণ কূপ সবলে অধিকার করেছিল, এজন্য ইব্রাহিম আবিমালেককে অনুযোগ করলেন।
{21:26} তাতে আবিমালেক বললেন, এই কাজ কে করেছে, তা আমি জানি না; আপনিও আমাকে জানান নি এবং আমিও কেবল আজ এই কথা শুনলাম।
{21:27} পরে ইব্রাহিম ভেড়া ও গরু নিয়ে আবিমালেককে দিলেন এবং উভয়ে একটি চুক্তি স্থির করলেন।
{21:28} আর ইব্রাহিম পাল থেকে সাতটা ভেড়ীর বাচ্চা পৃথক করে রাখলেন।
{21:29} আবিমালেক তাঁকে জিজ্ঞাসা করলেন, আপনি কি অভিপ্রায়ে এই সাতটি ভেড়ীর বাচ্চা পৃথক করে রাখলেন?
{21:30} তিনি বললেন, আমি যে এই কূপটি খনন করেছি, তার প্রমাণ হিসেবে আমার কাছ থেকে এই সাতটি ভেড়ীর বাচ্চা আপনাকে গ্রহণ করতে হবে।
{21:31} এজন্য তিনি সেই স্থানের নাম বের্‌-শেবা (কসমের কূপ) রাখলেন, কেননা সেই স্থানে তাঁরা উভয়ে শপথ করলেন ও কসম খেলেন।
{21:32} এভাবে তাঁরা বের্‌-শেবাতে নিয়ম স্থির করলেন; পরে আবিমালেক ও তাঁর সেনাপতি ফীখোল ফিলিস্তিনীদের দেশে ফিরে গেলেন।
{21:33} পরে ইব্রাহিম বের্‌-শেবায় ঝাউ গাছ রোপণ করে সেই স্থানে অনাদি অনন্ত আল্লাহ্‌ মাবুদের এবাদত করলেন।
{21:34} আর ইব্রাহিম ফিলিস্তিনীদের দেশে অনেক দিন প্রবাস করলেন।
{i22:1} হযরত ইব্রাহিমের মহাপরীক্ষা
{22:1} এসব ঘটনার পরে আল্লাহ্‌ ইব্রাহিমকে পরীক্ষা করলেন। তিনি তাঁকে বললেন, হে ইব্রাহিম; জবাবে তিনি বললেন, দেখুন, এই আমি।
{22:2} তখন তিনি বললেন, তুমি তোমার পুত্রকে, তোমার একমাত্র পুত্রকে, যাকে তুমি মহব্বত কর, সেই ইস্‌হাককে নিয়ে মোরিয়া দেশে যাও এবং সেখানকার যে এক পর্বতের কথা আমি তোমাকে বলবো, তার উপরে তাকে পোড়ানো-কোরবানী হিসেবে কোরবানী করো।
{22:3} পরে ইব্রাহিম খুব ভোরে উঠে গাধা সাজিয়ে দুই জন গোলাম ও তাঁর পুত্র ইস্‌হাককে সঙ্গে নিলেন, পোড়ানো-কোরবানীর জন্য কাঠ কাটলেন, আর উঠে আল্লাহ্‌র নির্দিষ্ট স্থানের দিকে গমন করলেন।
{22:4} তৃতীয় দিনে ইব্রাহিম চোখ তুলে দূর থেকে সেই স্থান দেখলেন।
{22:5} তখন ইব্রাহিম তাঁর গোলামদেরকে বললেন, তোমরা গাধাগুলো নিয়ে এই স্থানে থাক; আমি ও যুবক, আমরা ঐ স্থানে গিয়ে সেজ্‌দা করি, পরে তোমাদের কাছে ফিরে আসবো।
{22:6} তখন ইব্রাহিম পোড়ানো-কোরবানীর কাঠ নিয়ে তাঁর পুত্র ইস্‌হাকের কাঁধে দিলেন এবং নিজের হাতে আগুন ও ছোরা নিলেন; পরে উভয়ে একত্রে চলে গেলেন।
{22:7} ইস্‌হাক নিজের পিতা ইব্রাহিমকে বললেন, আব্বা! তিনি বললেন, হে বৎস, দেখ, এই আমি। তখন তিনি বললেন, দেখুন, আগুন ও কাঠ আছে, কিন্তু পোড়ানো-কোরবানীর জন্য ভেড়ার বাচ্চা কোথায়?
{22:8} ইব্রাহিম বললেন, বৎস, আল্লাহ্‌ নিজেই পোড়ানো-কোরবানীর জন্য ভেড়ার বাচ্চা যুগিয়ে দেবেন। পরে উভয়ে একসঙ্গে চলে গেলেন।
{22:9} আল্লাহ্‌ যে স্থানের কথা বলেছিলেন সেখানে উপস্থিত হলে ইব্রাহিম সেখানে একটি কোরবানগাহ্‌ তৈরি করে কাঠ সাজালেন, পরে তাঁর পুত্র ইস্‌হাককে বেঁধে কোরবানগাহ্‌র কাঠের উপরে রাখলেন।
{22:10} পরে ইব্রাহিম হাত বাড়িয়ে তাঁর পুত্রকে জবেহ্‌ করার জন্য ছোরা গ্রহণ করলেন।
{22:11} এমন সময়ে আকাশ থেকে মাবুদের ফেরেশতা তাঁকে ডেকে বললেন, ইব্রাহিম, ইব্রাহিম! তিনি বললেন, দেখুন, এই আমি।
{22:12} তখন তিনি বললেন, যুবকটির প্রতি তোমার হাত বাড়িয়ো না, ওর প্রতি কিছুই করো না, কেননা এখন আমি বুঝলাম, তুমি আল্লাহ্‌কে ভয় কর, আমাকে নিজের একমাত্র পুত্রকে দিতেও অসম্মত হও নি।
{22:13} তখন ইব্রাহিম চোখ তুলে চাইলেন, আর দেখ, তাঁর পিছনের দিকে একটি ভেড়া রয়েছে এবং তার শিং ঝোপে আবদ্ধ; পরে ইব্রাহিম গিয়ে সেই ভেড়াটি নিয়ে তাঁর পুত্রের পরিবর্তে পোড়ানো-কোরবানী হিসেবে কোরবানী করলেন।
{22:14} ইব্রাহিম সেই স্থানের নাম রাখলেন ইয়াহ্‌ওয়েহ্‌-যিরি (মাবুদ যোগাবেন)। এজন্য এখনও লোকে বলে, মাবুদের পর্বতে মাবুদই যুগিয়ে দেন।
{22:15} পরে মাবুদের ফেরেশতা দ্বিতীয়বার আকাশ থেকে ইব্রাহিমকে ডেকে বললেন, মাবুদ বলছেন,
{22:16} তুমি এই কাজ করলে, আমাকে তোমার একমাত্র পুত্রকে দিতে অসম্মত হলে না, এজন্য আমি আমারই নামে কসম খেয়ে বলছি,
{22:17} আমি অবশ্যই তোমাকে দোয়া করবো এবং আসমানের তারার মত ও সমুদ্র-তীরের বালুকণার মত তোমার বংশ অতিশয় বৃদ্ধি করবো; তোমার বংশ দুশমনদের নগরগুলো অধিকার করবে;
{22:18} আর তোমার বংশের মধ্য দিয়ে দুনিয়ার সমস্ত জাতি দোয়া লাভ করবে; কারণ তুমি আমার হুকুম পালন করেছ।
{22:19} পরে ইব্রাহিম তাঁর গোলামদের কাছে ফিরে গেলেন এবং সকলে উঠে একত্রে বের-শেবাতে গিয়ে সেখানে বাস করলেন।
{i22:20} নাহোরের বংশধর
{22:20} ঐ ঘটনার পরে ইব্রাহিমের কাছে এই সংবাদ এলো, দেখুন, আপনার ভাই নাহোরের জন্য মিল্কাও পুত্রদেরকে প্রসব করেছেন;
{22:21} তাঁর জ্যেষ্ঠ পুত্র ঊষ ও তার ভাই বূষ ও অরামের পিতা কমূয়েল,
{22:22} এবং কেষদ, হসো, পিল্‌দশ, যিদলফ ও বথূয়েল। বথূয়েলের কন্যা রেবেকা।
{22:23} ইব্রাহিমের ভাই নাহোরের জন্য মিল্কা, এই আট জনকে প্রসব করেন।
{22:24} আর রূমা নামে তাঁর উপপত্নী টেবহ, গহম, তহশ এবং মাখা এদের প্রসব করলো।
{i23:1} বিবি সারার ইন্তেকাল ও দাফন
{23:1} সারার বয়স এক শত সাতাশ বছর হয়েছিল; এটাই ছিল সারার জীবনকাল।
{23:2} পরে সারা কেনান দেশের কিরিয়থর্বে অর্থাৎ হেবরনে ইন্তেকাল করলেন। এতে ইব্রাহিম সারার জন্য কাঁদতে ও শোক করতে এলেন।
{23:3} পরে ইব্রাহিম তাঁর স্ত্রীর মৃতদেহের সম্মুখ থেকে উঠে গিয়ে হেতের সন্তানদের বললেন,
{23:4} আমি আপনাদের মধ্যে বিদেশী ও প্রবাসী; আপনাদের মধ্যে আমাকে কবরস্থানের অধিকার দিন; আমি আমার সম্মুখ থেকে আমার স্ত্রীর লাশ কবর দিই।
{23:5} তখন হেতের সন্তানেরা ইব্রাহিমকে জবাব দিলেন,
{23:6} হে মালিক, আমাদের কথা শুনুন; আপনি আমাদের মধ্যে আল্লাহ্‌ নিযুক্ত বাদশাহ্‌স্বরূপ; আপনার স্ত্রীর লাশ আমাদের কবরস্থানের মধ্যে আপনার কাঙ্খিত কবরে রাখুন, আপনার স্ত্রীর লাশ কবর দেবার জন্য আমাদের কেউ নিজের কবর দান করতে অস্বীকার করবে না।
{23:7} তখন ইব্রাহিম উঠে সেই দেশের লোকদের কাছ, অর্থাৎ হেতের সন্তানদের সামনে ভূমিতে উবুড় হয়ে সম্মান দেখালেন ও সম্ভাষণ করে বললেন,
{23:8} আমার সম্মুখ থেকে আমার স্ত্রীর লাশকে কবরে রাখতে যদি আপনাদের সম্মতি হয় তবে আমার কথা শুনুন। আপনারা আমার জন্য সোহরের পুত্র ইফ্রোণের কাছে নিবেদন করুন;
{23:9} তাঁর ক্ষেতের প্রান্তে মক্‌পেলা গুহা আছে, আপনাদের মধ্যে আমার কবরস্থানের অধিকার হিসেবে তিনি আমাকে তা-ই দিন; সমপূর্ণ মূল্য নিয়ে দিন।
{23:10} তখন ইফ্রোণ হেতের সন্তানদের মধ্যে বসে ছিলেন; আর হেতের যত সন্তান তাঁর নগরদ্বারে প্রবেশ করলেন, তাঁদের শুনিয়ে সেই হিট্টিয় ইফ্রোণ ইব্রাহিমকে জবাব দিলেন,
{23:11} হে আমার মালিক, তা হবে না; আমার কথা শুনুন, আমি সেই ক্ষেত ও সেখানকার গুহা আপনাকে দান করলাম; আমি নিজের জাতির সন্তানদের সম্মুখেই আপনাকে তা দিলাম, আপনার স্ত্রীর লাশ দাফন করুন।
{23:12} তখন ইব্রাহিম সেই দেশের লোকদের সম্মুখে মাটিতে উবুড় হয়ে সালাম করলেন,
{23:13} আর সেই দেশের সকলকে শুনিয়ে ইফ্রোণকে বললেন, যদি আপনার ইচ্ছা হয়, নিবেদন করি, আমার কথা শুনুন, আমি সেই ক্ষেতের মূল্য দিই, আপনি আমার কাছ থেকে তা গ্রহণ করুন, পরে আমি সেই স্থানে আমার স্ত্রীর লাশ দাফন করব।
{23:14} তখন ইফ্রোণ ইব্রাহিমকে বললেন,
{23:15} হে আমার মালিক, আমার কথা শুনুন, সেই ভূমির মূল্য চার শত শেকল রূপামাত্র; এতে আপনার ও আমার কি আসে যায়? আপনি আপনার স্ত্রীর লাশ দাফন করুন।
{23:16} তখন ইব্রাহিম ইফ্রোণের কথায় রাজী হলেন; ইফ্রোণ হেতের সন্তানদের কর্ণগোচরে যে রূপার কথা বলেছিলেন, ইব্রাহিম বণিকদের মধ্যে প্রচলিত মাপ অনুযায়ী চার শত শেকল রূপা ওজন করে ইফ্রোণকে দিলেন।
{23:17} এভাবে মম্রির সম্মুখে মক্‌পেলায় ইফ্রোণের যে ক্ষেত ছিল, সেই ক্ষেত, সেখানকার গুহা ও সেই ক্ষেতের সমস্ত গাছ, তার চতুর্সীমার অন্তর্গত সমস্ত গাছ,
{23:18} এই সব কিছুতে হেতের সন্তানদের সম্মুখে তাঁর নগর-দ্বারে প্রবেশকারী সকলের সম্মুখে, ইব্রাহিমের স্বত্বাধিকার স্থিরীকৃত হল।
{23:19} তারপর ইব্রাহিম কেনান দেশের মম্রির, অর্থাৎ হেবরনের সম্মুখে মক্‌পেলা ক্ষেতে অবস্থিত গুহাতে তাঁর স্ত্রী সারাকে দাফন করলেন।
{23:20} এভাবে কবর-স্থানের অধিকার হিসেবে সেই ক্ষেতে ও সেখানকার গুহাতে ইব্রাহিমের অধিকার হেতের সন্তানদের দ্বারা স্থিরীকৃত হল।
{i24:1} হযরত ইস্‌হাক ও বিবি রেবেকার বিয়ে
{24:1} সেই সময় ইব্রাহিম বৃদ্ধ ও অনেক বয়স্ক ছিলেন এবং মাবুদ ইব্রাহিমকে সমস্ত বিষয়ে দোয়া করেছিলেন।
{24:2} তখন ইব্রাহিম তাঁর গোলামকে, তাঁর সমস্ত বিষয়ের ভার যার উপর রয়েছে বাড়ির সেই প্রাচীনকে বললেন, সবিনয়ে বলি, তুমি আমার ঊরুর নিচে হাত দাও;
{24:3} আমি তোমাকে বেহেশত ও দুনিয়ার আল্লাহ্‌ মাবুদের নামে এই কসম করাই, যে কেনানীয় লোকদের মধ্যে আমি বাস করছি, তুমি আমার পুত্রের বিয়ের জন্য তাদের কোন কন্যা গ্রহণ করবে না,
{24:4} কিন্তু আমার দেশে, আমার জ্ঞাতিদের কাছে গিয়ে আমার পুত্র ইস্‌হাকের জন্য একটি কন্যা আনবে।
{24:5} তখন সেই গোলাম তাঁকে বললেন, কি জানি, আমার সঙ্গে এই দেশে আসতে কোন কন্যা সম্মত হবে কি না; আপনি যে দেশ ছেড়ে এসেছেন, আপনার পুত্রকে কি আবার সেই দেশে নিয়ে যাব?
{24:6} তখন ইব্রাহিম তাঁকে বললেন, সাবধান, কোনক্রমে আমার পুত্রকে আবার সেখানে নিয়ে যেও না।
{24:7} মাবুদ, বেহেশতের আল্লাহ্‌, যিনি আমাকে পিতার বাড়ি-ঘর ও জন্মভূমি থেকে বের করে এনেছেন, আমার সঙ্গে আলাপ করেছেন এবং এমন কসম খেয়েছেন যে, আমি তোমার বংশকে এই দেশ দেব, তিনিই তোমার আগে তাঁর ফেরেশতা পাঠিয়ে দেবেন; তাতে তুমি আমার পুত্রের জন্য সেখান থেকে একটি কন্যা আনতে পারবে।
{24:8} যদি কোন কন্যা তোমার সঙ্গে আসতে সম্মত না হয়, তবে তুমি আমার এই কসম থেকে মুক্ত হবে; কিন্তু কোনক্রমে আমার পুত্রকে আবার সেই দেশে নিয়ে যেও না।
{24:9} তাতে সেই গোলাম তাঁর মালিক ইব্রাহিমের ঊরুর নিচে হাত দিয়ে সেই বিষয়ে কসম করলেন।
{24:10} পরে সেই গোলাম তাঁর মালিকের উটগুলোর মধ্য থেকে দশটা উট ও তাঁর মালিকের সব রকম উত্তম দ্রব্য হাতে নিয়ে প্রস্থান করলেন, অরাম-নহরয়িম দেশে, নাহোরের নগরে যাত্রা করলেন।
{24:11} সন্ধ্যাকালে যে সময়ে স্ত্রীলোকেরা পানি তুলতে বের হয়, সেই সময় তিনি নগরের বাইরে পানিপূর্ণ কূপের কাছে উটগুলোকে বসিয়ে রাখলেন,
{24:12} এবং বললেন, হে মাবুদ, আমার মালিক ইব্রাহিমের আল্লাহ্‌, বিনয় সহকারে বলি, আজ আমার সম্মুখে শুভফল উপস্থিত করো, আমার মালিক ইব্রাহিমের প্রতি তোমার অটল মহব্বত প্রকাশ কর।
{24:13} দেখ, আমি এই পানিপূর্ণ কূপের কাছে দাঁড়িয়ে আছি এবং এই নগরবাসীদের কন্যারা পানি তুলতে বাইরে আসছে;
{24:14} অতএব যে কন্যাকে আমি বলবো, আপনার কলসী নামিয়ে আমাকে পানি পান করান, সে যদি বলে, পান করুন, আপনার উটগুলোকেও পান করাব, তবে তোমার গোলাম ইস্‌হাকের জন্য তোমার নিরূপিত কন্যা সে-ই হোক; এতে আমি জানবো যে, তুমি আমার মালিকের প্রতি অটল মহব্বত প্রকাশ করলে।
{24:15} এই কথা বলতে না বলতে, দেখ, রেবেকা কলসী কাঁধে বাইরে এলেন। তিনি ইব্রাহিমের নাহোর নামক ভাইয়ের স্ত্রী মিল্কার পুত্র বথূয়েলের কন্যা।
{24:16} সেই কন্যা দেখতে বড়ই সুন্দরী এবং অবিবাহিতা ও কুমারী ছিলেন। তিনি কূপে নেমে কলসী পূর্ণ করে উঠে আসছেন,
{24:17} এমন সময়ে সেই গোলাম দৌড়ে তাঁর সঙ্গে সাক্ষাৎ করে বললেন, আরজ করি, আপনার কলসী থেকে আমাকে কিঞ্চিৎ পানি পান করতে দিন।
{24:18} তিনি বললেন, জনাব, পান করুন। এই বলে তিনি শীঘ্র কলসীটা হাতের উপরে নামিয়ে তাঁকে পান করতে দিলেন।
{24:19} আর তাঁকে পান করাবার পর বললেন, যতক্ষণ আপনার উটগুলোর পানি পান সমাপ্ত না হয়, ততক্ষণ আমি ওদের জন্যও পানি তুলবো।
{24:20} পরে তিনি শীঘ্র চৌবাচ্চায় কলসীর পানি ঢেলে পুনরায় পানি তুলতে কূপের কাছে দৌড়ে গিয়ে তাঁর উটগুলোর জন্য পানি তুললেন।
{24:21} তাতে সেই পুরুষ তাঁর প্রতি একদৃষ্টে চেয়ে, মাবুদ তাঁর যাত্রা সফল করেন কি না, তা জানবার জন্য নীরব রইলেন।
{24:22} উটগুলোকে পানি পান করানো হলে পর সেই পুরুষ অর্ধেক তোলা পরিমিত স্ব্বর্ণের নথ এবং দশ তোলা পরিমিত দুই হাতের সোনার বালা নিয়ে বললেন, আপনি কার কন্যা?
{24:23} অনুগ্রহ করে আমাকে বলুন, আপনার পিতার বাড়িতে কি আমাদের রাত্রি যাপনের স্থান আছে?
{24:24} তিনি জবাবে বললেন, আমি সেই বথূয়েলের কন্যা, যিনি মিল্কার পুত্র, যাঁকে তিনি নাহোরের জন্য প্রসব করেছিলেন।
{24:25} তিনি আরও বললেন, খড় ও ভুষি আমাদের কাছে যথেষ্ট আছে এবং রাত্রি যাপনের স্থানও আছে।
{24:26} তখন সেই ব্যক্তি ভূমিতে মাথা ঠেকিয়ে মাবুদকে সেজ্‌দা করে বললেন,
{24:27} আমার মালিক ইব্রাহিমের আল্লাহ্‌ মাবুদ ধন্য হোন, তিনি আমার মালিকের সঙ্গে তাঁর অটল মহব্বত প্রকাশ করতে ও বিশ্বস্ততা দেখাতে নিবৃত্ত হন নি; মাবুদ আমাকেও পথ দেখিয়ে আমার মালিকের জ্ঞাতিদের বাড়িতে আনলেন।
{24:28} পরে সেই কন্যা দৌড়ে গিয়ে তাঁর মায়ের বাড়ির লোকদেরকে এসব কথা জানালেন।
{24:29} রেবেকার লাবন নামে এক ভাই ছিলেন; তিনি বাইরে ঐ ব্যক্তির উদ্দেশে কূপের কাছে দৌড়ে গেলেন।
{24:30} নথ ও বোনের হাতে বালা দেখে এবং সেই ব্যক্তি আমাকে এই এই কথা বললেন, আপন বোন রেবেকার মুখে এই কথা শুনে, তিনি সেই পুরুষের কাছে গেলেন, আর দেখ, তিনি কূপের কাছে উটগুলোর কাছে দাঁড়িয়ে ছিলেন।
{24:31} তখন লাবন বললেন, হে মাবুদের দোয়ার পাত্র, আসুন, কেন বাইরে দাঁড়িয়ে আছেন? আমি তো আপনাদের ঘর এবং উটগুলোর জন্যও স্থান প্রস্তুত করেছি।
{24:32} তখন ঐ ব্যক্তি বাড়িতে প্রবেশ করে উটগুলোর আচ্ছাদন খুলে তিনি উটগুলোর জন্য পোয়াল ও কলাই দিলেন এবং তাঁর ও তাঁর সঙ্গী লোকদের পা ধোবার পানি দিলেন।
{24:33} পরে তাঁর সম্মুখে খাদ্যদ্রব্য রাখা হল, কিন্তু তিনি বললেন, আমার কথা না বলে আমি আহার করবো না। লাবন বললেন, বলুন।
{24:34} তখন তিনি বলতে লাগলেন, আমি ইব্রাহিমের গোলাম;
{24:35} মাবুদ আমার মালিককে অনেক দোয়া করেছেন, এতে তিনি ধনবান হয়েছেন এবং মাবুদ তাঁকে ছাগল-ভেড়া ও গরুর পাল এবং রূপা ও সোনা, গোলাম ও বাঁদী, উট ও গাধা দিয়েছেন।
{24:36} আমার মালিকের স্ত্রী সারা বৃদ্ধকালে তাঁর জন্য একটি পুত্র প্রসব করেছেন, তাঁকেই তিনি তাঁর সর্বস্ব দিয়েছেন।
{24:37} আমার মালিক আমাকে কসম করিয়ে বললেন, আমি যাদের দেশে বাস করছি, তুমি আমার পুত্রের জন্য সেই কেনানীয়দের কোন কন্যা এনো না;
{24:38} কিন্তু আমার পিতৃকুলের ও আমার গোষ্ঠীর কাছে গিয়ে আমার পুত্রের জন্য কন্যা এনো।
{24:39} তখন আমি মালিককে বললাম, কি জানি, কোন কন্যা আমার সঙ্গে আসবে কিনা।
{24:40} তিনি বললেন, আমি যাঁর সাক্ষাতে গমনাগমন করি, সেই মাবুদ তোমার সঙ্গে তাঁর ফেরেশতা পাঠিয়ে তোমার যাত্রা সফল করবেন। তুমি আমার গোষ্ঠী ও আমার পিতৃকুল থেকে আমার পুত্রের জন্য কন্যা আনবে।
{24:41} তা করলে এই কসম থেকে মুক্ত হবে; আমার গোষ্ঠীর কাছে গেলে যদি তারা কন্যা না দেয়, তবে তুমি এই কসম থেকে মুক্ত হবে।
{24:42} আর আজ আমি ঐ কূপের কাছে উপস্থিত হয়ে বললাম, হে মাবুদ, আমার মালিক ইব্রাহিমের আল্লাহ্‌, তুমি যদি আমার এই যাত্রা সফল করো,
{24:43} তবে দেখ, আমি এই পানিপূর্ণ কূপের কাছে দাঁড়িয়ে আছি, অতএব পানি তুলবার জন্য আগত যে কন্যাকে আমি বলবো, আপনার কলসী থেকে আমাকে কিঞ্চিৎ পানি পান করতে দেন,
{24:44} তিনি যদি বলেন, আপনিও পান করুন এবং আপনার উটগুলোর জন্যও আমি পানি তুলে দেব; তবে তিনি সেই কন্যা হোন, যাঁকে মাবুদ আমার মালিকের পুত্রের জন্য মনোনীত করেছেন।
{24:45} এই কথা আমি মনে মনে বলতে না বলতে, দেখ, রেবেকা কলসী কাঁধে বাইরে এলেন; পরে তিনি কূপে নেমে পানি তুললে আমি বললাম, আরজ করি, আমাকে পানি পান করান।
{24:46} তখন তিনি শীঘ্র কাঁধ থেকে কলসী নামিয়ে বললেন, পান করুন, আমি আপনার উটগুলোকেও পান করাবো। তখন আমি পান করলাম; আর তিনি উটগুলোকেও পান করালেন।
{24:47} পরে তাঁকে জিজ্ঞাসা করলাম, আপনি কার কন্যা? তিনি বললেন, আমি বথূয়েলের কন্যা, তিনি নাহোরের পুত্র, যাঁকে মিল্কা তাঁর জন্য প্রসব করেছিলেন। তখন আমি তাঁর নাকে নথ ও হাতে বালা পরিয়ে দিলাম।
{24:48} আর মস্তক নত করে মাবুদের উদ্দেশ্যে সেজ্‌দা করলাম এবং যিনি আমার মালিকের পুত্রের জন্য তাঁর ভাইয়ের কন্যাকে গ্রহণ করার জন্য আমাকে সঠিক পথে আনলেন, আমার মালিক ইব্রাহিমের আল্লাহ্‌ সেই মাবুদের প্রশংসা করলাম।
{24:49} অতএব আপনারা যদি এখন আমার মালিকের সঙ্গে দয়া ও সত্য ব্যবহার করতে সম্মত হন, তা বলুন; আর যদি না হন, তাও বলুন; তাতে আমি অন্য কোথাও চেষ্টা করতে পারবো।
{24:50} তখন লাবন ও বথূয়েল জবাবে বললেন, মাবুদ থেকে এই ঘটনা হল, আমরা ভাল-মন্দ কিছুই বলতে পারি না।
{24:51} ঐ দেখুন, রেবেকা আপনার সামনেই আছে; ওকে নিয়ে প্রস্থান করুন; এই আপনার মালিকের পুত্রের স্ত্রী হোক, যেমন মাবুদ বলেছেন।
{24:52} তাঁদের কথা শুনে ইব্রাহিমের গোলাম মাবুদের উদ্দেশে ভূমিতে সেজ্‌দা করলেন।
{24:53} পরে সেই গোলাম রূপার ও সোনার অলংকার ও কাপড় বের করে রেবেকাকে দিলেন এবং তাঁর ভাই ও মাকে বহুমূল্য দ্রব্য দিলেন।
{24:54} আর তিনি ও তাঁর সঙ্গীরা ভোজন পান করে সেখানে রাত্রিবাস করলেন; পরে তাঁরা প্রাতঃকালে উঠলে তিনি বললেন, আমার মালিকের কাছে যেতে আমাকে বিদায় দিন।
{24:55} তাতে রেবেকার ভাই ও মা বললেন, কন্যাটি আমাদের কাছে কিছুদিন থাকুক, কমপক্ষে দশ দিন থাকুক, পরে যাবে।
{24:56} কিন্তু তিনি তাঁদের বললেন, আমাকে বিলম্ব করাবেন না, কেননা মাবুদ আমার যাত্রা সফল করলেন; আমাকে বিদায় দিন; আমি নিজের মালিকের কাছে যাই।
{24:57} তাতে তাঁরা বললেন, আমরা কন্যাকে ডেকে তার সাক্ষাতেই জিজ্ঞাসা করি।
{24:58} পরে তাঁরা রেবেকাকে ডেকে বললেন, তুমি কি এই ব্যক্তির সঙ্গে যাবে? তিনি বললেন, যাব।
{24:59} তখন তাঁরা তাঁদের বোন রেবেকা ও তাঁর ধাত্রীকে এবং ইব্রাহিমের গোলামকে ও তাঁর লোকদেরকে বিদায় দিলেন।
{24:60} আর রেবেকাকে দোয়া করে বললেন, তুমি আমাদের বোন, হাজার হাজার ও লক্ষ লক্ষ সন্তানের মা হও; তোমার বংশ তার দুশমনদের নগর অধিকার করুক।
{24:61} পরে রেবেকা ও তাঁর বাঁদীরা উঠলেন এবং উটে চড়ে সেই মানুষটির সঙ্গে যাত্রা করলেন। এভাবে সেই গোলাম রেবেকাকে নিয়ে প্রস্থান করলেন।
{24:62} আর ইস্‌হাক বের্‌-লহয়্‌-রোয়ী নামক স্থানে গিয়ে ফিরে এসেছিলেন, কেননা তিনি দক্ষিণ দেশে বাস করছিলেন।
{24:63} ইস্‌হাক সন্ধ্যাকালে ধ্যান করতে মাঠে গিয়েছিলেন, পরে চোখ তুলে চাইলেন, আর দেখ, কতগুলো উট আসছে।
{24:64} রেবেকা চোখ তুলে যখন ইস্‌হাককে দেখলেন তখন উট থেকে নামলেন এবং সেই গোলামকে জিজ্ঞাসা করলেন,
{24:65} আমাদের সঙ্গে সাক্ষাৎ করতে ক্ষেতের মধ্য দিয়ে আসছেন, উনি কে? গোলাম বললেন, উনি আমার মালিক। তখন রেবেকা চাদর নিয়ে নিজেকে আচ্ছাদন করলেন।
{24:66} পরে সেই গোলাম যা যা করে এসেছেন সেই সব কাজের বিবরণ ইস্‌হাককে দিলেন।
{24:67} তখন ইস্‌হাক রেবেকাকে গ্রহণ করে তাঁর মা সারার তাঁবুতে নিয়ে গিয়ে তাঁকে বিয়ে করলেন এবং তাঁকে মহব্বত করলেন। তাতে ইস্‌হাক মাতৃবিয়োগের শোক থেকে সান্ত্বনা পেলেন।
{i25:1} হযরত ইব্রাহিমের আরও বংশধর
{25:1} ইব্রাহিম কটুরা নাম্নী আর একটি রমণীকে বিয়ে করেন।
{25:2} তিনি তাঁর জন্য সিম্রণ, যক্‌ষণ, মদান, মাদিয়ান, যিশ্‌বক ও শূহ নামে এই সকল সন্তান প্রসব করলেন।
{25:3} যক্‌ষণ থেকে সাবা ও দদান জন্মে। আশেরিয়া, লটুশীয় ও লিয়ূম্মীয় লোকেরা দদানের সন্তান।
{25:4} মাদিয়ানের সন্তান ঐফা, এফর, হনোক, অবীদ ও ইল্‌দায়া; এসব কটূরার সন্তান।
{25:5} আর ইব্রাহিম ইস্‌হাককে নিজের সর্বস্ব দিলেন।
{25:6} কিন্তু তাঁর উপপত্নীদের সন্তানদেরকে ইব্রাহিম ভিন্ন ভিন্ন দান দিয়ে তাঁর জীবন কালেই তাঁর পুত্র ইস্‌হাকের কাছ থেকে তাদেরকে পূর্ব দিকে, পূর্বদেশে প্রেরণ করলেন।
{i25:7} হযরত ইব্রাহিমের ইন্তেকাল ও দাফন
{25:7} ইব্রাহিম মোট একশত পঁচাত্তর বছর জীবিত ছিলেন।
{25:8} পরে ইব্রাহিম বৃদ্ধ ও পূর্ণ আয়ু লাভ করে শুভ বৃদ্ধাবস্থায় প্রাণত্যাগ করে আপন লোকদের কাছে গৃহীত হলেন।
{25:9} আর তাঁর পুত্র ইস্‌হাক ও ইসমাইল মম্রির সম্মুখে হেতীয় সোহরের পুত্র ইফ্রোণের ক্ষেতের মক্‌পেলা গুহাতে তাঁকে দাফন করলেন।
{25:10} ইব্রাহিম হেতের সন্তানদের কাছ থেকে সেই ক্ষেত ক্রয় করেছিলেন। সেই স্থানে ইব্রাহিম ও তাঁর স্ত্রী সারাকে দাফন করা হয়।
{25:11} ইব্রাহিমের ইন্তেকালের পর আল্লাহ্‌ তাঁর পুত্র ইস্‌হাককে দোয়া করলেন এবং ইস্‌হাক বের্‌-লহয়্‌-রোয়ীর কাছে বাস করলেন।
{i25:12} হযরত ইসমাইলের বংশ-তালিকা
{25:12} এই হল ইব্রাহিমের পুত্র ইসমাইলের বংশ-বৃত্তান্ত: সারার বাঁদী মিসরীয়া হাজেরা ইব্রাহিমের জন্য তাঁকে প্রসব করেছিল।
{25:13} নিজ নিজ নাম ও গোষ্ঠী অনুসারে ইসমাইলের সন্তানদের নাম হচ্ছে — ইসমাইলের জ্যেষ্ঠ পুত্র নবায়োৎ, পরে কায়দার, অদ্‌বেল, মিব্‌সম,
{25:14} মিশ্‌ম, দুমা, মসা,
{25:15} হদদ, তেমা, যিটূর, নাফীশ ও কেদমা।
{25:16} এরা সবাই ইসমাইলের সন্তান; আর তাঁদের গ্রাম ও তাঁবুপল্লী অনুসারে তাঁদের এই এই নাম; তাঁরা নিজ নিজ জাতি অনুসারে বারো জন গোষ্ঠীপতি ছিলেন।
{25:17} ইসমাইলের জীবনকাল একশত সাঁইত্রিশ বছর ছিল; মৃত্যুর পর তিনি আপন লোকদের কাছে সংগৃহীত হলেন।
{25:18} আর তাঁর সন্তানেরা হবীলা থেকে আসিরিয়ার দিকে মিসরের সম্মুখস্থ শূর পর্যন্ত বসতি করলো; তিনি তাঁর সকল ভাইয়ের সম্মুখে বসতিস্থান পেলেন।
{i25:19} ইস্‌ ও হযরত ইয়াকুবের জন্ম
{25:19} ইব্রাহিমের পুত্র ইস্‌হাকের বংশ-বৃত্তান্ত হচ্ছে — ইব্রাহিম ইস্‌হাককে জন্ম দিয়েছিলেন।
{25:20} চল্লিশ বছর বয়সে ইস্‌হাক অরামীয় বথূয়েলের কন্যা অরামীয় লাবনের বোন রেবেকাকে পদ্দন্‌-অরাম থেকে আনিয়ে বিয়ে করেন।
{25:21} ইস্‌হাকের স্ত্রী বন্ধ্যা হওয়াতে তিনি তাঁর জন্য মাবুদের কাছে মুনাজাত করলেন। তাতে মাবুদ তাঁর মুনাজাত শুনলেন, তাঁর স্ত্রী রেবেকা গর্ভবতী হলেন।
{25:22} পরে তাঁর গর্ভের মধ্যে শিশুরা জড়াজড়ি শুরু করলে, তিনি বললেন, যদি এই রকম হয় তবে আমি কেন বেঁচে আছি? আর তিনি মাবুদের কাছে জিজ্ঞাসা করতে গেলেন।
{25:23} তখন মাবুদ তাঁকে বললেন, তোমার জঠরে দু’টি জাতি আছে, ও তোমার উদর থেকে দু’টি বংশ পৃথক হবে; এক বংশ অন্য বংশের চেয়ে বলবান হবে, ও জ্যেষ্ঠ কনিষ্ঠের গোলাম হবে।
{25:24} পরে প্রসবকাল সমপূর্ণ হল, আর দেখ, তাঁর গর্ভে যমজ পুত্র।
{25:25} যে প্রথমে ভূমিষ্ঠ হল, সে লাল রংয়ের এবং তার সর্বাঙ্গ লোমশ কাপড়ের মত ছিল। তার নাম ইস্‌ (লোমশ) রাখা হল।
{25:26} পরে তার ভাই ভূমিষ্ঠ হল। তার হাত ইসের পায়ের গোড়ালি ধরেছিল, আর তার নাম ইয়াকুব (গোড়ালি-ধরা) হল; ইস্‌হাকের ষাট বছর বয়সে এই যমজ পুত্র হল।
{25:27} পরে সেই বালকেরা বড় হলে ইস্‌ নিপুণ শিকারী হলেন ও মরুপ্রান্তরে ঘুরে বেড়াতেন; কিন্তু ইয়াকুব ছিলেন শান্ত, তিনি তাঁবুতে বাস করতেন।
{25:28} শিকার করে আনা হরিণের গোশ্‌ত খেতে পছন্দ করতেন বলে ইস্‌হাক ইস্‌কে ভালবাসতেন কিন্তু রেবেকা ইয়াকুবকে ভালবাসতেন।
{i25:29} ইসের জ্যেষ্ঠাধিকার বিক্রি
{25:29} একদিন ইয়াকুব ডাল রান্না করেছেন, এমন সময়ে ইস্‌ ক্লান্ত হয়ে মরুপ্রান্তর থেকে এসে ইয়াকুবকে বললেন, আমি ক্লান্ত,
{25:30} আরজ করি, ঐ লাল, ঐ লাল দিয়ে আমার উদর পূর্ণ করো। এজন্য তাঁর নাম ইদোম (লাল) খ্যাত হল।
{25:31} তখন ইয়াকুব বললেন, আজ তোমার জ্যেষ্ঠাধিকার আমার কাছ বিক্রি করো।
{25:32} ইস্‌ বললেন, দেখ, আমি মৃতপ্রায়, জ্যেষ্ঠাধিকারে আমার কি লাভ?
{25:33} ইয়াকুব বললেন, তুমি আজ আমার কাছে কসম খাও। তাতে তিনি তাঁর কাছে কসম খেলেন। এভাবে তিনি তাঁর জ্যেষ্ঠাধিকার ইয়াকুবের কাছে বিক্রি করলেন।
{25:34} আর ইয়াকুব ইস্‌কে রুটি ও মসুড়ের রান্না করা ডাল দিলেন এবং তিনি ভোজন পান করলেন, পরে উঠে চলে গেলেন। এভাবে ইস্‌ তাঁর জ্যেষ্ঠাধিকার তুচ্ছ করলেন।
{i26:1} গরার শহরে হযরত ইস্‌হাকের বসবাস
{26:1} আগে ইব্রাহিমের সময়ে যে দুর্ভিক্ষ হয়, তারপর দেশে আর একটি দুর্ভিক্ষ উপস্থিত হল। তখন ইস্‌হাক গরারে ফিলিস্তিনীদের বাদশাহ্‌ আবিমালেকের কাছে গেলেন।
{26:2} আর মাবুদ তাঁকে দর্শন দিয়ে বললেন, তুমি মিসর দেশে নেমে যেও না, আমি তোমাকে যে দেশের কথা বলবো সেখানে থাক।
{26:3} এই দেশে বাস কর; আমি তোমার সহবর্তী হয়ে তোমাকে দোয়া করবো, কেননা আমি তোমাকে ও তোমার বংশকে এই সমস্ত দেশ দেব এবং তোমার পিতা ইব্রাহিমের কাছে যে কসম খেয়েছিলাম, তা সফল করবো।
{26:4} আমি আসমানের তারাগুলোর মত তোমার বংশ বৃদ্ধি করবো, তোমার বংশকে এসব দেশ দেব ও তোমার বংশের মধ্য দিয়ে দুনিয়ার সমস্ত জাতি দোয়া লাভ করবে।
{26:5} কারণ ইব্রাহিম আমার কালাম মেনে আমার দাবী, আমার হুকুম, আমার বিধি ও আমার নিয়মগুলো পালন করেছে।
{26:6} পরে ইস্‌হাক গরারে বাস করলেন।
{26:7} আর সেই স্থানের লোকেরা তাঁর স্ত্রীর বিষয়ে জিজ্ঞাসা করলে তিনি বললেন, উনি আমার বোন; কারণ, ইনি আমার স্ত্রী, এই কথা বলতে তিনি ভয় পেলেন, ভাবলেন কি জানি এই স্থানের লোকেরা রেবেকার জন্য আমাকে হত্যা করবে; কেননা তিনি দেখতে সুন্দরী ছিলেন।
{26:8} কিন্তু সেই স্থানে অনেক দিন বাস করলে পর কোন এক সময়ে ফিলিস্তিনীদের বাদশাহ্‌ আবিমালেক জানালা দিয়ে দেখতে পেলেন যে, ইস্‌হাক তাঁর স্ত্রী রেবেকাকে আদর করছেন।
{26:9} তখন আবিমালেক ইস্‌হাককে ডাকিয়ে বললেন, দেখুন, ঐ নারী অবশ্য আপনার স্ত্রী; তবে আপনি বোন বলে তাঁর পরিচয় কেন দিয়েছিলেন? জবাবে ইস্‌হাক বললেন, আমি ভেবেছিলাম, কি জানি তাঁর জন্য আমার মৃত্যু হবে।
{26:10} তখন আবিমালেক বললেন, আপনি আমাদের সঙ্গে এ কি ব্যবহার করলেন? যে কোন লোক আপনার স্ত্রীর সঙ্গে অনায়াসে শয়ন করতে পারতো; তা হলে আপনি আমাদেরকে দোষী করতেন।
{26:11} পরে আবিমালেক সমস্ত লোককে এই হুকুম দিলেন, যে কেউ এই ব্যক্তিকে কিম্বা এঁর স্ত্রীকে স্পর্শ করবে, তার অবশ্যই প্রাণদণ্ড হবে।
{26:12} আর ইস্‌হাক সেই দেশে কৃষিকর্ম করে সেই বছর শত গুণ শস্য পেলেন এবং মাবুদ তাঁকে দোয়া করলেন।
{26:13} তিনি খুব ধনী হয়ে উঠলেন এবং উত্তরোত্তর বৃদ্ধি পেয়ে অতিশয় ধনবান হলেন;
{26:14} আর তাঁর অনেক গরু-ছাগলের পাল, ভেড়ার পাল এবং অনেক গোলাম বাঁদী হল; আর ফিলিস্তিনীরা তাঁর প্রতি ঈর্ষা করতে লাগল।
{26:15} তাঁর পিতা ইব্রাহিমের সময়ে তাঁর গোলামেরা যে সব কূপ খনন করেছিল, ফিলিস্তিনীরা সেই সমস্ত ভরাট করে ধূলিতে পরিপূর্ণ করেছিল।
{26:16} পরে আবিমালেক ইস্‌হাককে বললেন, আমাদের কাছ থেকে প্রস্থান করুন, কেননা আপনি আমাদের চেয়ে বেশি বলবান হয়েছেন।
{26:17} পরে ইস্‌হাক সেখান থেকে যাত্রা করলেন ও গরারের উপত্যকাতে তাঁবু স্থাপন করে সেই স্থানে বাস করলেন।
{26:18} আর ইস্‌হাক তাঁর পিতা ইব্রাহিমের সময়ে খনন করা কূপগুলো আবার খনন করলেন; কারণ ইব্রাহিমের মৃত্যুর পরে ফিলিস্তিনীরা সেসব ভরাট করে ফেলেছিল; আর তাঁর পিতা সেসব কূপের যে যে নাম রেখেছিলেন, তিনিও সেটির সেই নামই রাখলেন।
{26:19} সেই উপত্যকায় ইস্‌হাকের গোলামেরা মাটি খুঁড়ে পানির উৎস বিশিষ্ট একটি কূপ পেল।
{26:20} তাতে গরারীয় পশুপালকেরা ইস্‌হাকের পশুপালকদের সঙ্গে বিবাদ করে বললো, এই পানি আমাদের; অতএব তিনি সেই কূপের নাম এষক (বিবাদ) রাখলেন, যেহেতু তারা তাঁর সঙ্গে বিবাদ করেছিল।
{26:21} পরে তাঁর গোলামেরা আর একটি কূপ খনন করলে তারা সেটির জন্যও বিবাদ করলো; তাতে তিনি সেটির নাম সিট্‌না (বিপক্ষতা) রাখলেন।
{26:22} তিনি সেখান থেকে প্রস্থান করে অন্য একটি কূপ খনন করলেন; সেটির জন্য তারা বিবাদ করলো না; তাই তিনি সেটির নাম রহোবোৎ (প্রশস্ত স্থান) রেখে বললেন, এখন মাবুদ আমাদেরকে প্রশস্ত স্থান দিলেন, আমরা দেশে ফলবন্ত হবো।
{26:23} পরে তিনি সেখান থেকে বের্‌-শেবাতে উঠে গেলেন।
{26:24} সেই রাতে মাবুদ তাঁকে দর্শন দিয়ে বললেন, আমি তোমার পিতা ইব্রাহিমের আল্লাহ্‌, ভয় করো না, কেননা আমি আমার গোলাম ইব্রাহিমের অনুরোধে তোমার সহবর্তী, আমি তোমাকে দোয়া করবো ও তোমার বংশ বৃদ্ধি করবো।
{26:25} পরে ইস্‌হাক সেই স্থানে কোরবানগাহ্‌ তৈরি করে মাবুদের এবাদত করলেন, আর সেই স্থানে তিনি তাঁবু স্থাপন করলেন; তাঁর গোলামেরা সেখানে একটি কূপ খনন করলো।
{i26:26} হযরত ইস্‌হাক ও আবিমালেকের চুক্তি
{26:26} আবিমালেক তাঁর মন্ত্রি অহূষৎ ও সেনাপতি ফীকোলকে সঙ্গে নিয়ে গরার থেকে ইস্‌হাকের কাছে আসলেন।
{26:27} তখন ইস্‌হাক তাঁদেরকে বললেন, আপনারা আমার কাছে কি জন্য এসেছেন? আপনারা তো আমাকে হিংসা করে আপনাদের মধ্য থেকে দূর করে দিয়েছেন।
{26:28} তাঁরা বললেন, আমরা স্পষ্টই দেখলাম, মাবুদ আপনার সহবর্তী, এজন্য বললাম, আমাদের মধ্যে, অর্থাৎ আমাদের ও আপনার মধ্যে একটি শপথ হোক, আর আমরা একটি চুক্তি স্থির করি।
{26:29} আমরা যেমন আপনাকে স্পর্শ করি নি ও আপনার মঙ্গল ছাড়া কোন অমঙ্গল করি নি, বরং আপনাকে শান্তিতে বিদায় করেছি, তেমনি আপনিও আমাদের কোন ক্ষতি করবেন না; আপনিই এখন মাবুদের দোয়ার পাত্র।
{26:30} তখন ইস্‌হাক তাঁদের জন্য ভোজ প্রস্তুত করলে তাঁরা ভোজন পান করলেন।
{26:31} পরে তাঁরা খুব ভোরে উঠে পরস্পর কসম করলেন; তখন ইস্‌হাক তাঁদেরকে বিদায় করলে তাঁরা শান্তিতে তাঁর কাছ থেকে প্রস্থান করলেন।
{26:32} সেদিন ইস্‌হাকের গোলামেরা এসে তাদের খনন করা কূপের বিষয়ে সংবাদ দিয়ে তাঁকে বললো, পানি পেয়েছি।
{26:33} আর তিনি তার নাম শিবিয়া (কসম) রাখলেন, এজন্য এখন পর্যন্ত সেই নগরের নাম বের্‌-শেবা রয়েছে।
{i26:34} ইসের বিজাতীয় স্ত্রী
{26:34} আর ইস্‌ চল্লিশ বছর বয়সে হিট্টিয় বেরির ইহুদীৎ নাম্নী কন্যাকে এবং হিট্টিয় এলোনের বাসমৎ নাম্নী কন্যাকে বিয়ে করলেন।
{26:35} এরা ইস্‌হাকের ও রেবেকার মনের দুঃখের কারণ হল।
{i27:1} হযরত ইয়াকুবের ছলনা
{27:1} পরে ইস্‌হাক বৃদ্ধ হলে চোখ নিস্তেজ হওয়ায় আর দেখতে পেতেন না; তখন তিনি তাঁর জ্যেষ্ঠ পুত্র ইস্‌কে ডেকে বললেন, বৎস; জবাবে তিনি বললেন, দেখুন, এই তো আমি।
{27:2} তখন ইস্‌হাক বললেন, দেখ, আমি বৃদ্ধ হয়েছি; কোন দিন আমার মৃত্যু হয়, জানি না।
{27:3} এখন আরজ করি, তোমার অস্ত্র, তূণ ও ধনুক নিয়ে প্রান্তরে যাও, আমার জন্য হরিণ শিকার করে আন।
{27:4} আর আমি যেরকম ভালবাসি, সেই রকম সুস্বাদু খাদ্য প্রস্তুত করে আমার কাছে আন, আমি ভোজন করবো, যেন মৃত্যুর আগে আমার প্রাণ তোমাকে দোয়া করে।
{27:5} যখন ইস্‌হাক তাঁর পুত্র ইস্‌কে এই কথা বলছিলেন তখন রেবেকা তা শুনছিলেন। অতএব ইস্‌ হরিণ শিকার করে আনবার জন্য প্রান্তরে গমন করলে পর,
{27:6} রেবেকা তাঁর পুত্র ইয়াকুবকে বললেন, দেখ, তোমার ভাই ইস্‌কে তোমার পিতা যা বলেছেন, আমি শুনেছি;
{27:7} তিনি বলেছেন, তুমি আমার জন্য হরিণ শিকার করে এনে সুস্বাদু খাদ্য প্রস্তুত করো, তাতে আমি ভোজন করে মৃত্যুর আগে মাবুদের সাক্ষাতে তোমাকে দোয়া করবো।
{27:8} হে আমার পুত্র, এখন আমি তোমাকে যা হুকুম করি, আমার সেই কথা শোন,
{27:9} তুমি পালে গিয়ে সেখান থেকে উত্তম দু’টি ছাগলের বাচ্চা আন, তোমার পিতা যেরকম ভালবাসেন, সেই রকম সুস্বাদু খাদ্য আমি প্রস্তুত করে দিই;
{27:10} পরে তুমি তোমার পিতার কাছে তা নিয়ে যাও, তিনি তা ভোজন করুন, যেন তিনি মৃত্যুর আগে তোমাকে দোয়া করেন।
{27:11} তখন ইয়াকুব তাঁর মা রেবেকাকে বললেন, দেখ, আমার ভাই ইস্‌ লোমশ, কিন্তু আমি লোমহীন।
{27:12} কি জানি, পিতা আমাকে স্পর্শ করবেন, আর আমি তাঁর দৃষ্টিতে প্রবঞ্চক বলে গণ্য হব; তা হলে আমি আমার প্রতি দোয়া ডেকে না এনে বদদোয়া ডেকে আনবো।
{27:13} কিন্তু তাঁর মা বললেন, বৎস, সেই বদদোয়া আমাতেই লাগুক, কেবল আমার কথা শোন, একটি ছাগলের বাচ্চা নিয়ে এসো।
{27:14} পরে ইয়াকুব গিয়ে ছাগলের বাচ্চা এনে মাকে দিলেন, আর তাঁর পিতা যেরকম ভালবাসতেন, মা সেই রকম সুস্বাদু খাদ্য প্রস্তুত করলেন।
{27:15} আর ঘরে তাঁর কাছে জ্যেষ্ঠ পুত্র ইসের যে যে সুন্দর পোশাক ছিল, রেবেকা তা নিয়ে কনিষ্ঠ পুত্র ইয়াকুবকে পরিয়ে দিলেন।
{27:16} আর ঐ দু’টি ছাগলের বাচ্চার চামড়া নিয়ে তাঁর হাতে ও গলদেশের লোমহীন স্থানে জড়িয়ে দিলেন।
{27:17} আর তিনি যে সুস্বাদু খাদ্য ও রুটি তৈরি করেছিলেন তা তাঁর পুত্র ইয়াকুবের হাতে দিলেন।
{27:18} পরে তিনি তাঁর পিতার কাছে গিয়ে বললেন, আব্বা। তিনি জবাবে বললেন, দেখ, এই যে আমি; বৎস, তুমি কে?
{27:19} ইয়াকুব তাঁর পিতাকে বললেন, আমি আপনার জ্যেষ্ঠ পুত্র ইস্‌; আপনি আমাকে যা হুকুম করেছিলেন, তা করেছি। আরজ করি, আপনি উঠে বসুন এবং আমার আনীত হরিণের গোশ্‌ত ভোজন করুন, যেন আপনার প্রাণ আমাকে দোয়া করে।
{27:20} তখন ইস্‌হাক তাঁর পুত্রকে বললেন, বৎস কেমন করে এত শীঘ্র সেটি পেলে? তিনি বললেন, আপনার আল্লাহ্‌ মাবুদ আমার সম্মুখে শুভফল উপস্থিত করলেন।
{27:21} ইস্‌হাক ইয়াকুবকে বললেন, বৎস, কাছে এসো; আমি তোমাকে স্পর্শ করে বুঝি, তুমি সত্যিই আমার পুত্র ইস্‌ কি না।
{27:22} তখন ইয়াকুব তাঁর পিতা ইস্‌হাকের কাছে গেলে তিনি তাঁকে স্পর্শ করে বললেন, স্বর তো ইয়াকুবের, কিন্তু হাত ইসের হাত।
{27:23} বাস্তবিক তিনি তাঁকে চিনতে পারলেন না, কারণ ভাই ইসের হাতের মত তাঁর হাত লোমযুক্ত ছিল; অতএব তিনি তাঁকে দোয়া করলেন।
{27:24} তিনি বললেন, তুমি কি বাস্তবিকই আমার পুত্র ইস্‌? তিনি বললেন, হ্যাঁ।
{27:25} তখন ইস্‌হাক বললেন, আমার কাছে আন; আমি পুত্রের আনীত হরিণের গোশ্‌ত ভোজন করি, যেন আমার প্রাণ তোমাকে দোয়া করে। তখন তিনি গোশ্‌ত আনলে ইস্‌হাক ভোজন করলেন এবং আঙ্গুর-রস এনে দিলে তা পান করলেন।
{27:26} পরে তাঁর পিতা ইস্‌হাক বললেন, বৎস, আরজ করি, কাছে এসে আমাকে চুম্বন করো।
{27:27} তখন তিনি কাছে গিয়ে চুম্বন করলেন, আর ইস্‌হাক তাঁর কাপড়ের গন্ধ নিয়ে তাঁকে দোয়া করে বললেন, দেখ, আমার পুত্রের সুগন্ধ মাবুদের দোয়াযুক্ত ক্ষেত্রের সুগন্ধের মত।
{27:28} আল্লাহ্‌ আসমানের শিশির থেকে ও ভূমির সরসতা থেকে তোমাকে দিন; প্রচুর শস্য ও আঙ্গুর-রস তোমাকে দিন।
{27:29} লোকবৃন্দ তোমার গোলাম হোক, জাতিরা তোমাকে ভূমিতে উবুড় হয়ে সালাম করুক; তুমি তোমার জ্ঞাতিদের মালিক হও, তোমার ভাইয়েরা তোমাকে ভূমিতে উবুড় হয়ে সালাম করুক। যে কেউ তোমাকে বদদোয়া দেয়, সে বদদোয়াগ্রস্ত হোক; যে কেউ তোমাকে দোয়া করে, সে দোয়াযুক্ত হোক।
{i27:30} হযরত ইস্‌হাকের কাছ ইসের দোয়া ভিক্ষা
{27:30} ইস্‌হাক যখন ইয়াকুবের প্রতি দোয়া শেষ করলেন, তখন ইয়াকুব তাঁর পিতা ইস্‌হাকের সম্মুখ থেকে যেতে না যেতেই তাঁর ভাই ইস্‌ শিকার করে ঘরে আসলেন।
{27:31} তিনিও সুস্বাদু খাদ্য প্রস্তুত করে পিতার কাছে এনে বললেন, আব্বা, আপনি উঠে পুত্রের আনীত হরিণের গোশ্‌ত ভোজন করুন, যেন আপনার প্রাণ আমাকে দোয়া করে।
{27:32} তখন তাঁর পিতা ইস্‌হাক বললেন, তুমি কে? তিনি বললেন, আমি আপনার জ্যেষ্ঠ পুত্র ইস্‌।
{27:33} তখন ইস্‌হাক ভীষণ ভয়ে কাঁপতে লাগলেন, বললেন, তবে সে কে, যে আমার কাছে শিকার করে হরিণের গোশ্‌ত এনেছিল? আমি তোমার আসবার আগেই তা ভোজন করে তাকে দোয়া করেছি, আর সেই দোয়ার ফল সে পাবেই।
{27:34} পিতার এই কথা শুনামাত্র ইস্‌ অতিশয় ব্যাকুলচিত্তে ভীষণভাবে চিৎকার করতে লাগলেন এবং তাঁর পিতাকে বললেন, আব্বা, আমাকে, আমাকেও দোয়া করুন।
{27:35} ইস্‌হাক বললেন, তোমার ভাই ছলনা করে এসে তোমার দোয়া হরণ করেছে।
{27:36} ইস্‌ বললেন, তার নাম কি ইয়াকুব (বঞ্চক) নয়? বাস্তবিক সে দু’বার আমাকে প্রবঞ্চনা করেছে; সে আমার জ্যেষ্ঠাধিকার হরণ করেছিল এবং দেখুন, এখন আমার দোয়াও হরণ করেছে। তিনি আবার বললেন, আপনি কি আমার জন্য কোন দোয়াই রাখেন নি?
{27:37} তখন ইস্‌হাক জবাবে ইস্‌কে বললেন, দেখ, আমি তাকে তোমার মালিক করেছি এবং তার জ্ঞাতি সকলকে তারই গোলাম করেছি, আর তাকে শস্য ও আঙ্গুর-রস দিয়ে সবল করেছি; বৎস, এখন তোমার জন্য আর কি করতে পারি?
{27:38} ইস্‌ আবার তাঁর পিতাকে বললেন, আব্বা, আপনার কি কেবল ঐ একটি দোয়া ছিল? আব্বা, আমাকে, আমাকেও দোয়া করুন। এই বলে ইস্‌ চিৎকার করে কান্না করতে লাগলেন।
{27:39} তখন তাঁর পিতা ইস্‌হাক জবাবে বললেন, দেখ, তোমার বসতি ভূমির সরসতাবিহীন হবে, উপরিস্থ আসমানের শিশিরবিহীন হবে।
{27:40} তুমি তলোয়ার দ্বারা জীবিকা নির্বাহ করবে এবং তোমার ভাইয়ের গোলাম হবে; কিন্তু যখন তুমি আস্ফালন করবে, তোমার ঘাড় থেকে তার যোঁয়ালি ফেলে দেবে।
{i27:41} হযরত ইয়াকুবের প্রতি বিবি রেবেকার পরামর্শ
{27:41} ইয়াকুব তাঁর পিতার কাছ থেকে দোয়া লাভ করেছিলেন বলে ইস্‌ ইয়াকুবকে হিংসা করতে লাগলেন। আর ইস্‌ মনে মনে বললেন, আমার পিতৃশোকের কাল প্রায় উপস্থিত, তারপর আমার ভাই ইয়াকুবকে খুন করবো।
{27:42} জ্যেষ্ঠ পুত্র ইসের এই রকম কথাবার্তা রেবেকা শুনতে পেলেন, তাতে তিনি লোক পাঠিয়ে কনিষ্ঠ পুত্র ইয়াকুবকে ডাকিয়ে বললেন, দেখ, তোমার ভাই ইস্‌ তোমাকে খুন করার আশাতেই মনকে সান্ত্বনা দিচ্ছে।
{27:43} এখন, হে বৎস, আমার কথা শোন; উঠ, হারণে আমার ভাই লাবনের কাছ পালিয়ে যাও;
{27:44} সেখানে কিছু কাল থাক, যে পর্যন্ত তোমার ভাইয়ের ক্রোধ নিবৃত্ত না হয়।
{27:45} তোমার প্রতি ভাইয়ের ক্রোধ নিরসন হলে এবং তুমি তার প্রতি যা করেছ, তা সে ভুলে গেলে আমি লোক পাঠিয়ে সেখান থেকে তোমাকে আনাবো; এক দিনে তোমাদের দুই জনকেই কেন হারাব?
{i27:46} হযরত ইয়াকুবের হারণে গমন
{27:46} রেবেকা ইস্‌হাককে বললেন, এই হিট্টিয় কন্যাদের বিষয় আমার প্রাণে ঘৃণা হচ্ছে; যদি ইয়াকুবও এদের মত কোন হিট্টিয় কন্যাকে, এই দেশীয় কন্যাদের মধ্যে কোন কন্যাকে বিয়ে করে তবে প্রাণ ধারণে আমার কি লাভ?
{28:1} তখন ইস্‌হাক ইয়াকুবকে ডেকে দোয়া করলেন এবং এই হুকুম দিয়ে তাঁকে বললেন, তুমি কেনান দেশীয় কোন কন্যাকে বিয়ে করো না।
{28:2} উঠ, পদ্দন-অরামে তোমার নানা বথূয়েলের বাড়িতে গিয়ে সেই স্থানে তোমার মামা লাবনের কোন কন্যাকে বিয়ে করো।
{28:3} আর সর্বশক্তিমান আল্লাহ্‌ তোমাকে দোয়া করে ফলবান ও তোমার সংখ্যা বৃদ্ধি করুন, যেন তুমি বহু জাতির পিতা হয়ে উঠো।
{28:4} তিনি ইব্রাহিমের দোয়া তোমাকে ও তোমার সঙ্গে তোমার বংশকে দিন; যেন তোমার প্রবাসস্থান এই যে দেশ আল্লাহ্‌ ইব্রাহিমকে দিয়েছেন, তা তোমার অধিকারে আসে।
{28:5} পরে ইস্‌হাক ইয়াকুবকে বিদায় করলে পর তিনি পদ্দন-অরামে অরামীয় বথূয়েলের পুত্র এবং ইয়াকুব ও ইসের মা রেবেকার ভাই লাবনের কাছে যাত্রা করলেন।
{i28:6} ইসের অন্য স্ত্রী গ্রহণ
{28:6} ইস্‌ যখন দেখলেন, ইস্‌হাক ইয়াকুবকে দোয়া করে বিয়ের জন্য কন্যা গ্রহণ করতে পদ্দন-অরামে বিদায় করেছেন এবং দোয়া করার সময় কেনানীয় কোন কন্যাকে বিয়ে করতে নিষেধ করেছেন,
{28:7} আর ইয়াকুব পিতা-মাতার হুকুম মেনে পদ্দন-অরামে যাত্রা করেছেন।
{28:8} তখন ইস্‌ দেখলেন যে, কেনানীয় কন্যারা তাঁর পিতা ইস্‌হাকের অসন্তোষের পাত্রী;
{28:9} সেই জন্য দুই স্ত্রী থাকলেও ইস্‌ ইসমাইলের কাছে গিয়ে ইব্রাহিমের পুত্র ইসমাইলের কন্যা, নবায়োতের বোন, মহলৎকে বিয়ে করলেন।
{i28:10} বেথেলে হযরত ইয়াকুবের স্বপ্ন
{28:10} ইয়াকুব বের্‌-শেবা থেকে বের হয়ে হারণের দিকে যাত্রা করলেন,
{28:11} এবং কোন এক স্থানে পৌঁছিলে সূর্য অস্তগত হওয়াতে সেখানে রাত্রিবাস করলেন। আর তিনি সেখানকার একটি পাথর খণ্ড নিয়ে বালিশ করে সেই স্থানে ঘুমাবার জন্য শুয়ে পড়লেন।
{28:12} পরে তিনি স্বপ্ন দেখলেন: দুনিয়ার উপরে একটি সিঁড়ি স্থাপিত, তার মাথাটি আসমানে গিয়ে ঠেকেছে, আর দেখ, তা দিয়ে আল্লাহ্‌র ফেরেশতারা উঠছেন ও নামছেন।
{28:13} আর দেখ, মাবুদ তার উপরে দণ্ডায়মান; তিনি বললেন, আমি মাবুদ, তোমার পিতা ইব্রাহিমের আল্লাহ্‌ ও ইস্‌হাকের আল্লাহ্‌; এখানে যে ভূমিতে তুমি শয়ন করে আছ, সেই ভূমি আমি তোমাকে ও তোমার বংশকে দেব।
{28:14} তোমার বংশ দুনিয়ার ধূলিকণার মত অসংখ্য হবে এবং তুমি পশ্চিম ও পূর্ব, উত্তর ও দক্ষিণে ছড়িয়ে পড়বে এবং তোমার মধ্য দিয়ে ও তোমার বংশের মধ্য দিয়ে দুনিয়ার সমস্ত গোষ্ঠী দোয়া লাভ করবে।
{28:15} আর দেখ, আমি তোমার সহবর্তী, যে যে স্থানে তুমি যাবে, সেই সেই স্থানে তোমাকে রক্ষা করবো ও পুনর্বার এই দেশে আনবো; কেননা আমি তোমাকে যা যা বললাম, তা যতক্ষণ সফল না করি ততক্ষণ তোমাকে ত্যাগ করবো না।
{28:16} পরে ঘুম ভেঙ্গে গেলে পর ইয়াকুব বললেন, অবশ্য এই স্থানে মাবুদ আছেন, আর আমি তা বুঝতে পারি নি।
{28:17} আর তিনি ভয় পেয়ে বললেন, এই কেমন ভয়াবহ স্থান! এটি নিশ্চয়ই আল্লাহ্‌র গৃহ, এটি বেহেশতের দরজা।
{28:18} পরে ইয়াকুব খুব ভোরে উঠে বালিশের জন্য যে পাথরটি ব্যবহার করেছিলেন, তা নিয়ে স্তম্ভরূপে স্থাপন করে তার উপর তেল ঢেলে দিলেন।
{28:19} আর সেই স্থানের নাম বেথেল (আল্লাহ্‌র গৃহ) রাখলেন, কিন্তু আগে ঐ নগরের নাম ছিল লূস।
{28:20} আর ইয়াকুব মানত করে এই প্রতিজ্ঞা করলেন, যদি আল্লাহ্‌ আমার সহবর্তী হন, আমার এই গন্তব্য পথে আমাকে রক্ষা করেন এবং আহারের জন্য খাদ্য ও পরিধানের জন্য পোশাক দেন,
{28:21} আর আমি যদি সহিসালামতে পিত্রালয়ে ফিরে আসতে পারি, তবে মাবুদ আমার আল্লাহ্‌ হবেন,
{28:22} এবং এই যে পাথরটি আমি স্তম্ভরূপে স্থাপন করেছি, এখানেই আল্লাহ্‌র গৃহ হবে; আর তুমি আমাকে যা কিছু দেবে তার দশমাংশ আমি তোমাকে অবশ্য দেব।
{i29:1} হযরত ইয়াকুবের সাথে বিবি রাহেলার সাক্ষাৎ
{29:1} পরে ইয়াকুব সেই স্থান থেকে যাত্রা করে পূর্ব দিকে বসবাসকারীদের দেশে গমন করলেন।
{29:2} সেখানে দেখলেন, মাঠের মধ্যে একটি কূপ আছে, আর দেখ, তার কাছে ভেড়ার তিনটি পাল শয়ন করে রয়েছে; কারণ লোকে ভেড়ার পালগুলোকে সেই কূপের পানি পান করাতো, আর সেই কূপের মুখে একটি বড় পাথর ছিল।
{29:3} সেই স্থানে পালগুলোকে একত্র করা হলে পর লোকে কূপের মুখ থেকে পাথরখানি সরিয়ে ভেড়াগুলোকে পানি পান করাতো, পরে পুনর্বার কূপের মুখে যথাস্থানে সেই পাথরটি রাখতো।
{29:4} আর ইয়াকুব তাদেরকে বললেন, ভাইয়েরা, তোমরা কোন্‌ স্থানের লোক? তারা বললো, আমরা হারণ-নিবাসী।
{29:5} তখন তিনি বললেন, নাহোরের পৌত্র লাবনকে কি চেনো?
{29:6} তারা বললো, চিনি। তিনি বললেন, তাঁর মঙ্গল তো? তারা বললো, মঙ্গল; দেখ, তাঁর কন্যা রাহেলা ভেড়ার পাল নিয়ে আসছেন।
{29:7} তখন তিনি বললেন, দেখ, এখনও অনেক বেলা আছে; পশুপাল একত্র করার সময় হয় নি; তোমরা ভেড়াগুলোকে পানি পান করিয়ে পুনর্বার চরাতে নিয়ে যাও।
{29:8} তারা বললো, যতক্ষণ পালগুলো একত্র না হয়, ততক্ষণ আমরা তা করতে পারি না; পরে কূপের মুখ থেকে পাথরখানি সরানো হয়; তখন আমরা ভেড়াগুলোকে পানি পান করাই।
{29:9} ইয়াকুব তাদের সঙ্গে এরকম কথাবার্তা বলছেন, এমন সময়ে রাহেলা তাঁর পিতার ভেড়ার পাল নিয়ে উপস্থিত হলেন, কেননা তিনি সেই ভেড়ার পাল চরাতেন।
{29:10} তখন ইয়াকুব তাঁর মামা লাবনের কন্যা রাহেলাকে ও মামার ভেড়ার পালকে দেখামাত্র কাছে গিয়ে কূপের মুখ থেকে পাথরখানি সরিয়ে তাঁর মামা লাবনের ভেড়ার পালকে পানি পান করালেন।
{29:11} পরে ইয়াকুব রাহেলাকে চুম্বন করে জোরে জোরে কাঁদতে লাগলেন।
{29:12} আর তিনি যে তাঁর পিতার আত্মীয় ও রেবেকার পুত্র, ইয়াকুব রাহেলাকে এই পরিচয় দিলে রাহেলা দৌড়ে গিয়ে তাঁর পিতাকে সংবাদ দিলেন।
{29:13} তাতে লাবন তাঁর ভাগ্নে ইয়াকুবের সংবাদ পেয়ে দৌড়ে তাঁর সঙ্গে সাক্ষাৎ করতে গেলেন। তিনি তাঁকে আলিঙ্গন ও চুম্বন করে নিজের বাড়িতে নিয়ে গেলেন। পরে ইয়াকুব তাঁকে উক্ত সমস্ত বৃত্তান্ত জানালেন।
{29:14} তাতে লাবন বললেন, তুমি প্রকৃতপক্ষেই আমার অস্থি ও আমার মাংস। পরে ইয়াকুব তাঁর বাড়িতে একমাস বাস করলেন।
{i29:15} রাহেলা ও লেয়ার জন্য ইয়াকুবের গোলামী
{29:15} পরে লাবন ইয়াকুবকে বললেন, তুমি আত্মীয় বলে কি বিনা বেতনে আমার গোলামীর কাজ করবে? বলো কি বেতন নেবে?
{29:16} লাবনের দু’টি কন্যা ছিলেন; জ্যেষ্ঠার নাম লেয়া ও কনিষ্ঠার নাম রাহেলা।
{29:17} লেয়া সুনয়না, কিন্তু রাহেলা রূপবতী ও সুন্দরী ছিলেন।
{29:18} আর ইয়াকুব রাহেলাকে বেশি মহব্বত করতেন, এজন্য তিনি জবাবে বললেন, আপনার কনিষ্ঠা কন্যা রাহেলার জন্য আমি সাত বছর আপনার গোলামীর কাজ করবো।
{29:19} লাবন বললেন, অন্য পাত্রকে দান করার চেয়ে তোমাকে দান করা উত্তম বটে; আমার কাছে থাক।
{29:20} এভাবে ইয়াকুব রাহেলার জন্য সাত বছর গোলামীর কাজ করলেন; রাহেলার প্রতি তাঁর ভালবাসার জন্য এক এক বছর তাঁর কাছে এক এক দিন মনে হল।
{29:21} পরে ইয়াকুব লাবনকে বললেন, আমার নিয়মিত কাল সমপূর্ণ হল, এখন আমার স্ত্রী আমাকে দিন, আমি তার কাছে গমন করবো।
{29:22} তখন লাবন ঐ স্থানের সমস্ত লোককে একত্র করে একটা মেজবানী দিলেন।
{29:23} আর সন্ধ্যাকালে তিনি তাঁর কন্যা লেয়াকে তাঁর কাছ এনে দিলেন আর ইয়াকুব তাঁর কাছে গমন করলেন।
{29:24} আর লাবন সিল্পা নাম্নী নিজের বাঁদীকে তাঁর কন্যা লেয়ার বাঁদী বলে তাকেও লেয়ার সঙ্গে দিলেন।
{29:25} আর প্রভাত হলে দেখা গেল তিনি লেয়া। তাতে ইয়াকুব লাবনকে বললেন, আপনি আমার সঙ্গে এ কি ব্যবহার করলেন? আমি কি রাহেলার জন্য আপনার গোলামীর কাজ করি নি? তবে কেন আমাকে ঠকালেন?
{29:26} তখন লাবন বললেন, জ্যেষ্ঠ মেয়ের আগে কনিষ্ঠ মেয়েকে দান করা আমাদের এই স্থানের নিয়মে নেই।
{29:27} তুমি এর বিয়ের সপ্তাহটি পূর্ণ করো; পরে আরও সাত বছর আমার গোলামীর কাজ স্বীকার করবে, সেজন্য আমরা রাহেলাকেও তোমায় দান করবো।
{29:28} ইয়াকুব তাই করলেন, তাঁর সপ্তাহ পূর্ণ করলেন; পরে লাবন তাঁর সঙ্গে তাঁর কন্যা রাহেলার বিয়ে দিলেন।
{29:29} আর লাবন বিল্‌হা নাম্নী নিজের বাঁদীকে রাহেলার বাঁদী বলে তাঁকে দিলেন।
{29:30} তখন ইয়াকুব রাহেলার কাছেও গমন করলেন এবং লেয়ার চেয়ে রাহেলাকে বেশি ভালবাসলেন। তিনি আরও সাত বছর লাবনের কাছে গোলামীর কাজ করলেন।
{i29:31} হযরত ইয়াকুবের সন্তান লাভ
{29:31} পরে মাবুদ লেয়াকে অবহেলা করা হচ্ছে দেখে তাঁর গর্ভ মুক্ত করলেন কিন্তু রাহেলা বন্ধ্যা হলেন।
{29:32} আর লেয়া গর্ভবর্তী হয়ে পুত্র প্রসব করলেন ও তার নাম রূবেণ (পুত্রকে দেখ) রাখলেন; কেননা তিনি বললেন, মাবুদ আমার দুঃখ দেখেছেন; এখন আমার স্বামী আমাকে ভালবাসবেন।
{29:33} পরে তিনি পুনর্বার গর্ভবতী হয়ে পুত্র প্রসব করে বললেন, মাবুদ শুনেছেন যে আমি ঘৃণার পাত্রী, তাই আমাকে এই পুত্রও দিলেন; আর তার নাম শিমিয়োন (তিনি শোনেন) রাখলেন।
{29:34} আবার তিনি গর্ভবতী হয়ে পুত্র প্রসব করে বললেন, এবার আমার স্বামী আমাতে আসক্ত হবেন, কেননা আমি তাঁর জন্য তিনটি পুত্র প্রসব করেছি; অতএব তার নাম লেবি (আসক্ত) রাখা হল।
{29:35} পরে পুনর্বার তাঁর গর্ভ হলে তিনি পুত্র প্রসব করে বললেন, এবার আমি মাবুদের স্তব গান করি; অতএব তিনি তার নাম এহুদা (স্তব) রাখলেন। তারপর তাঁর গর্ভ নিবৃত্ত হল।
{30:1} রাহেলা যখন দেখলেন, তিনি ইয়াকুবের জন্য কোন সন্তান জন্ম দিতে পারেন নি, তখন তিনি বোনের প্রতি ঈর্ষান্বিত হয়ে ইয়াকুবকে বললেন, আমাকে সন্তান দাও, নতুবা আমি মরবো।
{30:2} তাতে রাহেলার প্রতি ইয়াকুব ভীষণ রেগে গিয়ে বললেন, আমি কি আল্লাহ্‌র প্রতিনিধি? তিনিই তোমাকে গর্ভফল দিতে অস্বীকার করেছেন।
{30:3} তখন রাহেলা বললেন, দেখ, আমার বাঁদী বিল্‌হা আছে, ওর কাছে গমন কর, যেন সে পুত্র প্রসব করে আমার কোলে দেয় এবং তার দ্বারা আমিও পুত্রবতী হই।
{30:4} এই বলে তিনি তাঁর সঙ্গে নিজের বাঁদী বিল্‌হার বিয়ে দিলেন।
{30:5} তখন ইয়াকুব তার কাছে গমন করলেন, আর বিল্‌হা গর্ভবতী হয়ে ইয়াকুবের জন্য পুত্র প্রসব করলো।
{30:6} তখন রাহেলা বললেন, আল্লাহ্‌ আমার বিচার করলেন এবং আমার মুনাজাত শুনে আমাকে পুত্র দিলেন; অতএব তিনি তার নাম দান (বিচার) রাখলেন।
{30:7} পরে রাহেলার বাঁদী বিল্‌হা পুনর্বার গর্ভধারণ করে ইয়াকুবের জন্য দ্বিতীয় পুত্র প্রসব করলো।
{30:8} তখন রাহেলা বললেন, আমি বোনের সঙ্গে আল্লাহ্‌ সম্বন্ধীয় মল্লযুদ্ধ করে জয়লাভ করলাম; আর তিনি তার নাম নপ্তালি (মল্লযুদ্ধ) রাখলেন।
{30:9} পরে নিজের গর্ভনিবৃত্তি হয়েছে বুঝতে পেরে লেয়া নিজের বাঁদী সিল্পাকে ইয়াকুবের সঙ্গে বিয়ে দিলেন।
{30:10} তাতে লেয়ার বাঁদী সিল্পা ইয়াকুবের জন্য একটি পুত্র প্রসব করলো।
{30:11} তখন লেয়া বললেন, সৌভাগ্য জন্ম লাভ করলো; আর তার নাম গাদ (সৌভাগ্য) রাখলেন।
{30:12} পরে লেয়ার বাঁদী সিল্পা ইয়াকুবের জন্য দ্বিতীয় পুত্র প্রসব করলো।
{30:13} তখন লেয়া বললেন, আমি সুখী, যুবতীরা আমাকে সুখী বলবে; আর তিনি তার নাম আশের (ধন্য) রাখলেন।
{30:14} আর গম কাটবার সময়ে রূবেণ বাইরে গিয়ে ক্ষেতে দূদাফল পেয়ে তার মা লেয়াকে এনে দিল; তাতে রাহেলা লেয়াকে বললেন, তোমার পুত্র যে দূদাফল এনেছে তা থেকে আমাকে কয়েকটা দাও।
{30:15} তাতে তিনি বললেন, তুমি আমার স্বামীকে হরণ করেছ, এটা কি তুচ্ছ করার মত বিষয়? আমার পুত্রের দূদাফলও কি হরণ করবে? তখন রাহেলা বললেন, তবে তোমার পুত্রের দূদাফলের পরিবর্তে তিনি আজ রাতে তোমার সঙ্গে শয়ন করবেন।
{30:16} পরে সন্ধ্যাকালে ক্ষেত থেকে ইয়াকুবের আসবার সময়ে লেয়া বাইরে তাঁর কাছে গিয়ে বললেন, আমার কাছে আসতে হবে, কেননা আমি আমার পুত্রের দূদাফল দিয়ে তোমাকে ভাড়া করেছি; তাই সেই রাতে তিনি তাঁর সঙ্গে শয়ন করলেন।
{30:17} আর আল্লাহ্‌ লেয়ার মুনাজাত শুনলেন আর তিনি গর্ভবতী হয়ে ইয়াকুবের জন্য পঞ্চম পুত্র প্রসব করলেন।
{30:18} তখন লেয়া বললেন, আমি স্বামীকে আমার বাঁদী দিয়েছিলাম, তার বেতন আল্লাহ্‌ আমাকে দিলেন; আর তিনি তার নাম ইষাখর্‌ (বেতন) রাখলেন।
{30:19} পরে লেয়া পুনর্বার গর্ভধারণ করে ইয়াকুবের জন্য ষষ্ঠ পুত্র প্রসব করলেন।
{30:20} তখন লেয়া বললেন, আল্লাহ্‌ আমাকে উত্তম যৌতুক দিলেন, এখন আমার স্বামী আমার সঙ্গে বাস করবেন, কেননা আমি তাঁর জন্য ছয়টি পুত্র প্রসব করেছি; আর তিনি তার নাম সবূলূন (বাস) রাখলেন।
{30:21} তারপর তাঁর একটি কন্যা জন্মগ্রহণ করলো, আর তিনি তার নাম দীণা রাখলেন।
{30:22} আর আল্লাহ্‌ রাহেলাকে স্মরণ করলেন, আল্লাহ্‌ তাঁর মুনাজাত শুনলেন, তাঁর গর্ভ মুক্ত করলেন।
{30:23} তখন তাঁর গর্ভ হলে তিনি পুত্র প্রসব করে বললেন, আল্লাহ্‌ আমার দুর্নাম হরণ করেছেন।
{30:24} আর তিনি তার নাম ইউসুফ (বৃদ্ধি) রাখলেন, বললেন, মাবুদ আমাকে আরও একটি পুত্র দিন।
{i30:25} হযরত ইয়াকুবের বেতন
{30:25} আর রাহেলার গর্ভে ইউসুফ জন্মগ্রহণ করলে পর ইয়াকুব লাবনকে বললেন, আমাকে বিদায় করুন, আমি স্বস্থানে, নিজের দেশে, প্রস্থান করি;
{30:26} আমি যাদের জন্য আপনার গোলামীর কাজ করেছি, আমার সেই স্ত্রীদের ও সন্তানদের আমাকে দিন ও আমাকে চলে যেতে দিন; কেননা আমি যেভাবে পরিশ্রম করে আপনার গোলামী করেছি, তা আপনি জানেন।
{30:27} তখন লাবন তাঁকে বললেন, আমি যদি তোমার দৃষ্টিতে অনুগ্রহ পেয়ে থাকি তবে থাক; কেননা আমি অনুভবে জানলাম, তোমার অনুরোধে মাবুদ আমাকে দোয়া করলেন।
{30:28} তিনি আরও বললেন, তোমার বেতন স্থির করে আমাকে বলো, আমি দেব।
{30:29} তখন ইয়াকুব তাঁকে বললেন, আমি যেভাবে আপনার গোলামীর কাজ করেছি এবং আমার কাছে আপনার যেরকম পশুধন হয়েছে তা আপনি জানেন।
{30:30} কেননা আমার আসবার আগে আপনার অল্প সম্পত্তি ছিল, এখন বৃদ্ধি পেয়ে প্রচুর হয়েছে; আমার যত্নে মাবুদ আপনাকে দোয়া করেছেন; কিন্তু আমি নিজের পরিবারের জন্য কবে সঞ্চয় করবো?
{30:31} তাতে লাবন বললেন, আমি তোমাকে কি দেব? ইয়াকুব বললেন, আপনি আমাকে আর কিছুই না দিয়ে যদি আমার জন্য এক কাজ করেন তবে আমি আপনার পশুদেরকে পুনর্বার চরাব ও পালন করবো।
{30:32} আজ আমি আপনার সমস্ত পশুপালের মধ্য দিয়ে যাবো; আমি ভেড়াগুলোর মধ্যে বিন্দুচিহ্নিত, বড় বড় ছাপযুক্ত ও কালো রংয়ের এবং ছাগলগুলোর মধ্যে বড় বড় ছাপযুক্ত ও বিন্দুচিহ্নিতগুলোকে পৃথক করবো; সেগুলো আমার বেতন হবে।
{30:33} এর পরে আপনি যখন আমার বেতন যাচাই করার জন্য আসবেন, তখন আমার ধার্মিকতা আমার পক্ষে উত্তর দেবে; ফলত ছাগলগুলোর মধ্যে বিন্দু-চিহ্নিত, বা বড় বড় ছাপযুক্ত ছাড়া ও ভেড়াগুলোর মধ্যে কালো ছাড়া যা থাকবে, সেগুলো আমার চুরির মাল বলে গণ্য হবে।
{30:34} তখন লাবন বললেন, দেখ, তোমার কথা অনুসারেই হোক।
{30:35} পরে তিনি সেদিন রেখাঙ্কিত ও বড় বড় ছাপযুক্ত ছাগলগুলো এবং বিন্দুচিহ্নিত ও বড় বড় ছাপযুক্ত, যাতে যাতে কিঞ্চিৎ সাদা রংয়ের ছিল, এমন ছাগীগুলো এবং কালো রংয়ের ভেড়াগুলো পৃথক করে তাঁর পুত্রদের হাতে দিলেন,
{30:36} এবং নিজের ও ইয়াকুবের মধ্যে তিন দিনের পথ ব্যবধান রাখলেন। এরপর ইয়াকুব লাবনের অবশিষ্ট পশুপাল চরাতে লাগলেন।
{30:37} ইয়াকুব লিব্‌নী, লুস ও আর্মোণ গাছের সরস ডাল কেটে তার ছাল খুলে কাঠের সাদা রেখা বের করলেন।
{30:38} পরে যে স্থানে পশুপাল পানি পান করার জন্য আসে, সেই স্থানে পালের সম্মুখে চৌবাচ্চার মধ্যে ঐ ছালশূন্য রেখাবিশিষ্ট ডালগুলো রাখতে লাগলেন; তাতে পানি পান করার সময়ে তারা গর্ভধারণ করতো।
{30:39} আর সেই ডালের কাছে তাদের গর্ভধারণের ফলে রেখাঙ্কিত ও বিন্দুচিহ্নিত ও বড় বড় ছাপযুক্ত বাচ্চা জন্মগ্রহণ করতো।
{30:40} পরে ইয়াকুব সেসব বাচ্চা পৃথক করতেন এবং লাবনের রেখাঙ্কিত ও কালো রংয়ের ভেড়ার প্রতি ভেড়ীগুলোর দৃষ্টি রাখতেন; এভাবে তিনি লাবনের পালের সঙ্গে না রেখে নিজের পালকে পৃথক করতেন।
{30:41} আর বলবান সমস্ত পশু যেন ডালের কাছে গর্ভধারণ করে, এজন্য চৌবাচ্চার মধ্যে পশুদের সম্মুখে ঐ ডাল রাখতেন;
{30:42} কিন্তু দুর্বল পশুদের সম্মুখে রাখতেন না। তাতে দুর্বল পশুগুলো লাবনের ও বলবান পশুগুলো ইয়াকুবের হত।
{30:43} আর ইয়াকুব খুব ধনী হয়ে উঠলেন। তাঁর পশু ও গোলাম-বাঁদী এবং উট ও গাধা ছিল যথেষ্ট।
{i31:1} হারণ থেকে হযরত ইয়াকুবের পালিয়ে যাওয়া
{31:1} তিনি লাবনের পুত্রদের এই কথা শুনতে পেলেন, ইয়াকুব আমাদের পিতার সর্বস্ব হরণ করেছে এবং তার এই সমস্ত ঐশ্বর্য হয়েছে আমাদের পিতার ধন থেকে।
{31:2} পরে ইয়াকুব লাবনের মুখ দেখে বুঝতে পারলেন যে, তার প্রতি লাবনের মনোভাব আর আগের মত নেই।
{31:3} আর মাবুদ ইয়াকুবকে বললেন, তুমি তোমার পৈতৃক দেশে জ্ঞাতিদের কাছে ফিরে যাও, আমি তোমার সহবর্তী হবো।
{31:4} অতএব ইয়াকুব লোক পাঠিয়ে মাঠে পশুদের কাছে রাহেলা ও লেয়াকে ডাকিয়ে বললেন,
{31:5} আমি তোমাদের পিতার মুখ দেখে বুঝতে পারছি যে, আমার প্রতি তার মনোভাব আগের মত নেই, কিন্তু আমার পিতার আল্লাহ্‌ আমার সহবর্তী রয়েছেন।
{31:6} আর তোমরা জান, আমি আমার সর্বশক্তি দিয়ে তোমাদের পিতার গোলামীর কাজ করেছি।
{31:7} অথচ তোমাদের পিতা আমার সংগে প্রবঞ্চনা করে দশবার আমার বেতন পরিবর্তন করেছেন; কিন্তু আল্লাহ্‌ তাঁকে আমার কোনো ক্ষতি করতে দেন নি।
{31:8} কেননা যখন তিনি বলতেন, বিন্দুচিহ্নিত সমস্ত পশু তোমার বেতনস্বরূপ হবে, তখন সমস্ত পাল বিন্দুচিহ্নিত বাচ্চা প্রসব করতো; আর যখন বলতেন, রেখাঙ্কিত সমস্ত পশু তোমার বেতনস্বরূপ হবে, তখন সমস্ত ভেড়া রেখাঙ্কিত বাচ্চা প্রসব করতো।
{31:9} এভাবে আল্লাহ্‌ তোমাদের পিতার পশুধন নিয়ে আমাকে দিয়েছেন।
{31:10} পশুদের গর্ভধারণকালে আমি স্বপ্নে চোখ তুলে দেখলাম, পালের মধ্যে স্ত্রী-পশুদের উপরে যত পুরুষ-পশু উঠছে সকলেই রেখাঙ্কিত, বিন্দুচিহ্নিত ও চিত্র-বিচিত্র।
{31:11} তখন আল্লাহ্‌র ফেরেশতা স্বপ্নে আমাকে বললেন, হে ইয়াকুব; তখন আমি বললাম, দেখুন, এই আমি।
{31:12} তিনি বললেন, তোমার চোখ মেলে দেখ, স্ত্রী-পশুদের উপরে যত পুরুষ-পশু উঠছে, সকলেই রেখাঙ্কিত, বড় বড় ছাপযুক্ত ও চিত্রবিচিত্র; কেননা, লাবন তোমার প্রতি যা যা করে, তা সকলই আমি দেখলাম।
{31:13} যে স্থানে তুমি স্তম্ভকে তেল দিয়ে অভিষেক করেছ ও আমার কাছে মানত করেছ সেই বেথেলের আল্লাহ্‌ আমি; এখন উঠ, এই দেশ ত্যাগ করে তোমার জন্মভূমিতে ফিরে যাও।
{31:14} তখন রাহেলা ও লেয়া জবাবে তাঁকে বললেন, পিতার বাড়িতে আমাদের কি আর কিছু অংশ ও অধিকার আছে?
{31:15} আমরা কি তাঁর কাছে বিদেশিনীরূপে গণ্য নই? তিনি তো আমাদেরকে বিক্রি করেছেন এবং যা পেয়েছেন নিজেই ভোগ করেছেন।
{31:16} আল্লাহ্‌ আমাদের পিতার কাছ থেকে যে সমস্ত ধন হরণ করেছেন, সে সবই আমাদের ও আমাদের সন্তানদের। অতএব আল্লাহ্‌ তোমাকে যা কিছু বলেছেন, তুমি তা-ই করো।
{31:17} তখন ইয়াকুব উঠে তাঁর সন্তানদের ও স্ত্রীদেরকে উটে চড়িয়ে,
{31:18} নিজের উপার্জিত সমস্ত পশুসম্পদ ও ধন, অর্থাৎ পদ্দন-অরামে যে পশু ও যে সম্পত্তি উপার্জন করেছিলেন, তা নিয়ে কেনান দেশে তাঁর পিতা ইস্‌হাকের কাছে যাত্রা করলেন।
{31:19} সেই সময় লাবন ভেড়ার লোম কাটবার জন্য গিয়েছিলেন; তখন রাহেলা তাঁর পিতার দেবমূর্তিগুলোকে চুরি করলেন।
{31:20} আর ইয়াকুব নিজের পলায়নের কোন সংবাদ না দিয়ে অরামীয় লাবনের সংগে প্রবঞ্চনা করলেন।
{31:21} তিনি নিজের সর্বস্ব নিয়ে পালিয়ে গেলেন এবং (ফোরাত) নদী পার হয়ে গিলিয়দ পর্বত সম্মুখে রেখে চলতে লাগলেন।
{i31:22} লাবনের কাছ থেকে হযরত ইয়াকুবের শেষ বিদায়
{31:22} পরে তৃতীয় দিনে লাবন ইয়াকুবের
{31:23} পলায়নের সংবাদ পেয়ে এবং তাঁর জ্ঞাতিবর্গকে সঙ্গে নিয়ে সাত দিনের পথ তাঁর পিছনে ধাবমান হয়ে গিলিয়দ পর্বতে তাঁর দেখা পেলেন।
{31:24} কিন্তু আল্লাহ্‌ রাতে স্বপ্নযোগে অরামীয় লাবনের কাছে উপস্থিত হয়ে তাঁকে বললেন, সাবধান, ইয়াকুবকে ভাল-মন্দ কিছুই বলো না।
{31:25} লাবন যখন ইয়াকুবের দেখা পেলেন, তখন ইয়াকুবের তাঁবু পর্বতের উপরে স্থাপিত ছিল; তাতে লাবনও জ্ঞাতিবর্গের সঙ্গে গিলিয়দ পর্বতের উপরে তাঁবু স্থাপন করলেন।
{31:26} পরে লাবন ইয়াকুবকে বললেন, তুমি কেন এমন কাজ করলে? আমার সংগে প্রবঞ্চনা করে আমার কন্যাদেরকে কেন যুদ্ধবন্দীদের মত নিয়ে আসলে?
{31:27} তুমি আমার সংগে প্রবঞ্চনা করে কেন গোপনে পালালে? কেন আমাকে সংবাদ দিলে না? দিলে আমি তোমাকে আহ্লাদ ও গান এবং তবল ও বীণার বাদ্য সহকারে বিদায় দিতাম।
{31:28} তুমি আমাকে আমার পুত্র কন্যাদেরকে চুম্বনও করতে দিলে না; তুমি বোকার মত কাজ করেছ।
{31:29} তোমাদের ক্ষতি করতে আমি সক্ষম; কিন্তু গত রাতে তোমাদের পৈতৃক আল্লাহ্‌ আমাকে বললেন, সাবধান, ইয়াকুবকে ভাল-মন্দ কিছুই বলো না।
{31:30} এখন পিত্রালয়ে যাবার আকাঙক্ষায় তোমার মন ব্যাকুল হওয়াতে তুমি যাত্রা করলে বটে; কিন্তু আমার দেবমূর্তিগুলোকে কেন চুরি করলে?
{31:31} ইয়াকুব লাবনকে জবাব দিলেন, আমি ভয় পেয়েছিলাম; কারণ ভেবেছিলাম, পাছে আপনি আমার কাছ থেকে আপনার কন্যাদেরকে বল প্রয়োগ করে কেড়ে নেন।
{31:32} আপনি যার কাছে আপনার দেবমূর্তিগুলো পাবেন, সে বাঁচবে না। আমাদের জ্ঞাতিদের সামনে খোঁজ করে আমার কাছে আপনার যা আছে, তা নিয়ে নিন। বাস্তবিক ইয়াকুব জানতেন না যে, রাহেলা সেগুলো চুরি করেছেন।
{31:33} তখন লাবন ইয়াকুবের তাঁবুতে ও লেয়ার তাঁবুতে ও দুই বাঁদীর তাঁবুতে প্রবেশ করলেন, কিন্তু কিছু পেলেন না। পরে তিনি লেয়ার তাঁবু থেকে রাহেলার তাঁবুতে প্রবেশ করলেন।
{31:34} কিন্তু রাহেলা সেই দেব-মূর্তিগুলোকে নিয়ে উটের গদীর ভিতরে রেখে তাদের উপরে বসে ছিলেন; সেজন্য লাবন তাঁর তাঁবুর সকল স্থান হাতড়ালেও সেগুলোকে পেলেন না।
{31:35} তখন রাহেলা পিতাকে বললেন, মালিক, আপনার সাক্ষাতে আমি উঠতে পারলাম না বলে বিরক্ত হবেন না, কেননা এখন আমার মাসিকের সময়। এভাবে তিনি খোঁজ করলেও সেই দেবমূর্তিগুলোকে পেলেন না।
{31:36} তখন ইয়াকুব ক্রুদ্ধ হয়ে লাবনের সঙ্গে বিবাদ করতে লাগলেন। ইয়াকুব লাবনকে বললেন, আমার অধর্ম ও গুনাহ্‌ কি যে, আপনি অগ্নিমূর্তি ধারণ করে আমার পিছনে তাড়া করে এসেছেন?
{31:37} আপনি আমার সকল সামগ্রী হাত্‌ড়ে আপনার বাড়ির কোন্‌ জিনিস পেলেন? আমার ও আপনার এই আত্মীয়দের সামনে তা রাখুন, এঁরা উভয় পক্ষের বিচার করুন।
{31:38} এই বিশ বছর আমি আপনার কাছে আছি; আপনার ভেড়ীগুলোর কি ছাগীগুলোর গর্ভপাত হয় নি এবং আমি আপনার পালের ভেড়াগুলোকে ভোজন করি নি;
{31:39} বন্য পশুদের দ্বারা ছিন্নভিন্ন কোন ভেড়া আপনার কাছে আনতাম না; সেই ক্ষতি নিজেই স্বীকার করতাম; দিনে কিম্বা রাতে যা চুরি হত, আপনি আমার কাছ থেকে তার ক্ষতিপূরণ নিতেন।
{31:40} আমার এরকম দশা হত, আমি দিনের গরমে পুড়েছি ও রাতের শীতে কেঁপেছি; ঘুম আমার চোখ থেকে দূরে পালিয়ে যেত।
{31:41} এই বিশ বছর আমি আপনার বাড়িতে রয়েছি; আপনার দুই কন্যার জন্য চৌদ্দ বছর ও আপনার পশুপালের জন্য ছয় বছর গোলামের কাজ করেছি; এর মধ্যে আপনি দশ বার আমার বেতন পরিবর্তন করেছেন।
{31:42} আমার পৈতৃক আল্লাহ্‌, ইব্রাহিমের আল্লাহ্‌ ও ইস্‌হাকের উপাস্য যদি আমার পক্ষ না হতেন, তবে অবশ্য এখন আপনি আমাকে খালি হাতে বিদায় করতেন। আল্লাহ্‌ আমার দুঃখ ও হাতের পরিশ্রম দেখেছেন, এজন্য গত রাতে আপনাকে ধম্‌কে দিয়েছেন।
{i31:43} লাবন ও হযরত ইয়াকুবের চুক্তি
{31:43} তখন লাবন জবাবে ইয়াকুবকে বললেন, এই কন্যারা আমারই কন্যা, এই বালকেরা আমারই বালক এবং এই পশুপাল আমারই পশুপাল; যা যা দেখছ, এই সকলই আমার। এখন আমার এই কন্যাদেরকে ও এদের প্রসূত বালকদেরকে নিয়ে আমি কি করবো?
{31:44} এসো, তোমার মধ্যে ও আমার মধ্যে একটি চুক্তি স্থির করি, তা তোমার ও আমার সাক্ষী হয়ে থাকবে।
{31:45} তখন ইয়াকুব একটি পাথর নিয়ে স্তম্ভরূপে স্থাপন করলেন।
{31:46} আর ইয়াকুব তাঁর জ্ঞাতিবর্গকে বললেন, আপনারাও পাথর সংগ্রহ করুন। তাতে তারা পাথর এনে একটি স্তূপ করলেন এবং সেই স্থানে ঐ স্তূপের কাছে ভোজন করলেন।
{31:47} তখন লাবন তার নাম যিগর্‌-সাহদূথা (সাক্ষী-স্তূপ) রাখলেন, কিন্তু ইয়াকুব তার নাম গল্‌-এদ (সাক্ষী-স্তূপ) রাখলেন।
{31:48} তখন লাবন বললেন, এই স্তূপ আজ তোমার ও আমার সাক্ষী হয়ে থাকলো।
{31:49} এজন্য তার নাম গিলিয়দ এবং মিস্পা (প্রহরী-স্থান) রাখা হল; কেননা তিনি বললেন, আমরা একজন আরেক জনের কাছ থেকে পৃথক হলে মাবুদ আমার ও তোমার প্রহরী হয়ে থাকবেন।
{31:50} তুমি যদি আমার কন্যাদের দুঃখ দাও, আর যদি আমার কন্যা ছাড়া অন্য স্ত্রীকে বিয়ে কর, তবে কোন মানুষ আমাদের কাছে থাকবে না বটে, কিন্তু দেখ, আল্লাহ্‌ আমার ও তোমার সাক্ষী হবেন।
{31:51} লাবন ইয়াকুবকে আরও বললেন, এই স্তূপ আর এই স্তম্ভ দেখ, আমার ও তোমার মধ্যে আমি তা স্থাপন করলাম।
{31:52} ক্ষতি করার জন্য আমিও এই স্তূপ পার হয়ে তোমার কাছে যাব না এবং তুমিও এই স্তূপ ও এই স্তম্ভ পার হয়ে আমার কাছে আসবে না, এর সাক্ষী এই স্তূপ ও এর সাক্ষী এই স্তম্ভ;
{31:53} ইব্রাহিমের আল্লাহ্‌, নাহোরের আল্লাহ্‌ ও তাঁদের পিতার আল্লাহ্‌ আমাদের মধ্যে বিচার করবেন। তখন ইয়াকুব তাঁর পিতা ইস্‌হাকের যিনি উপাস্য তাঁর নামে কসম করলেন।
{31:54} পরে ইয়াকুব সেই পর্বতে পশু-কোরবানী করে আহার করতে তাঁর আত্মীয়দেরকে দাওয়াত করলেন, তাতে তাঁরা ভোজন করে পর্বতে রাত্রি যাপন করলেন।
{31:55} পরে লাবন খুব ভোরে উঠে তাঁর পুত্র কন্যাদেরকে চুম্বন ও দোয়া করে স্বস্থানে ফিরে গেলেন।
{i32:1} ইয়াকুবের মুনাজাত ও ইসের সঙ্গে পুনর্মিলন
{32:1} ইয়াকুব নিজের পথে অগ্রসর হলে আল্লাহ্‌র ফেরেশতারা তাঁর সঙ্গে সাক্ষাৎ করলেন।
{32:2} তখন ইয়াকুব তাঁদেরকে দেখে বললেন, এটা আল্লাহ্‌র সৈন্য-শিবির। অতএব সেই স্থানের নাম মহনয়িম (দুই সৈন্য-শিবির) রাখলেন।
{i32:3} ইসের প্রতি হযরত ইয়াকুবের উপহার
{32:3} তারপর ইয়াকুব তাঁর আগে সেয়ীর দেশের ইদোম অঞ্চলে তাঁর ভাই ইসের কাছে দূত পাঠালেন।
{32:4} তিনি তাদেরকে এই হুকুম করলেন, তোমরা আমার মালিক ইস্‌কে বলবে, আপনার গোলাম ইয়াকুব আপনাকে জানালেন, আমি প্রবাসে এই পর্যন্ত লাবনের কাছে ছিলাম।
{32:5} আমার গরু, গাধা, ভেড়ার পাল ও গোলাম বাঁদী আছে, আর আমি মালিকের দৃষ্টিতে অনুগ্রহ লাভের জন্য আপনাকে সংবাদ পাঠালাম।
{32:6} পরে দূতেরা ইয়াকুবের কাছে ফিরে এসে বললো, আমরা আপনার ভাই ইসের কাছে গিয়েছিলাম; আর তিনি চার শত লোক নিয়ে আপনার সঙ্গে সাক্ষাৎ করতে আসছেন।
{32:7} তখন ইয়াকুব ভীষণ ভয় পেলেন ও অস্থির হয়ে উঠলেন, আর যে সমস্ত লোক তাঁর সঙ্গে ছিল, তাদেরকে ও গোমেষাদির সমস্ত পাল ও উটগুলোকে ভাগ করে দুই দল করলেন,
{32:8} বললেন, ইস্‌ এসে যদি এক দলকে প্রহার করেন, তবু অন্য দল অবশিষ্ট থেকে রক্ষা পাবে।
{32:9} তখন ইয়াকুব বললেন, হে আমার পিতা ইব্রাহিমের আল্লাহ্‌ ও আমার পিতা ইস্‌হাকের আল্লাহ্‌, তুমি মাবুদ নিজে আমাকে বলেছিলে, তোমার দেশে জ্ঞাতিদের কাছে ফিরে যাও, তাতে আমি তোমার মঙ্গল করবো।
{32:10} তুমি এই গোলামের প্রতি যে সমস্ত অটল মহব্বত ও যে সমস্ত বিশ্বস্ততা দেখিয়েছ, আমি তার কিছুরই যোগ্য নই; কেননা আমি নিজের লাঠিখানি নিয়ে এই জর্ডান পার হয়েছিলাম, এখন দুই দল হয়েছি।
{32:11} আরজ করি, আমার ভাইয়ের হাত থেকে, ইসের হাত থেকে আমাকে উদ্ধার করো, কেননা আমি তাকে ভয় করি, পাছে সে এসে আমাকে ও পুত্রদের সঙ্গে তাদের মায়েদেরকে হত্যা করে।
{32:12} তুমিই তো বলেছ, আমি অবশ্য তোমার মঙ্গল করবো এবং সমুদ্রতীরস্থ যে বালি গণনা করা যায় না, তার মত তোমার বংশ বৃদ্ধি করবো।
{32:13} পরে ইয়াকুব সেই স্থানে রাত্রি যাপন করলেন; তাঁর কাছে যা ছিল, তার কতকগুলো নিয়ে তাঁর ভাই ইসের জন্য এই উপহার প্রস্তুত করলেন;
{32:14} দুই শত ছাগী ও বিশটি ছাগল, দুই শত ভেড়ী ও বিশটি ভেড়া,
{32:15} বাচ্চা সহ দুগ্ধবতী ত্রিশটি উট, চল্লিশটি গাভী ও দশটি বৃষ এবং বিশটি গাধী ও দশটি গাধার বাচ্চা।
{32:16} পরে তিনি তাঁর এক এক গোলামের হাতে এক একটি পাল দিয়ে তাদেরকে এই হুকুম দিলেন, তোমরা আমার আগে পার হয়ে যাও এবং মধ্যে মধ্যে ফাঁক রেখে প্রত্যেক পাল পৃথক কর।
{32:17} পরে তিনি অগ্রবর্তী গোলামকে এই হুকুম দিলেন, আমার ভাই ইসের সঙ্গে তোমার সাক্ষাৎ হলে তিনি যখন জিজ্ঞাসা করবেন, তুমি কার গোলাম? কোথায় যাচ্ছ? আর তোমার সম্মুখস্থ এই সমস্ত কার?
{32:18} তখন তুমি বলবে, এসব আপনার গোলাম ইয়াকুবের; তিনি উপহার হিসেবে এসব আমার মালিক ইসের জন্য প্রেরণ করলেন; আর দেখুন, তিনিও আমাদের পিছনে আসছেন।
{32:19} পরে তিনি দ্বিতীয় ও তৃতীয় এবং অন্যান্য পালের সঙ্গে যে গোলামরা যাচ্ছিল তাদেরকেও হুকুম দিয়ে বললেন, ইসের সঙ্গে দেখা হলে তোমরা এই এই রকম কথা বলো।
{32:20} আরও বলো, দেখুন, আপনার গোলাম ইয়াকুবও আমাদের পিছনে আসছেন। কেননা তিনি বললেন, আমি আগে উপহার পাঠিয়ে তাঁকে শান্ত করবো, তারপর তাঁর সঙ্গে সাক্ষাৎ করবো, তাতে তিনি আমার প্রতি অনুগ্রহ করলেও করতে পারেন।
{32:21} অতএব তাঁর আগে উপহারের জিনিস পার হয়ে গেল, কিন্তু নিজে সেই রাতে দলের মধ্যে থাকলেন।
{i32:22} হযরত ইয়াকুব ও ফেরেশতার মল্লযুদ্ধ
{32:22} পরে তিনি রাতে উঠে তাঁর দুই স্ত্রী, দুই বাঁদী ও এগারো জন পুত্রকে নিয়ে পারঘাটায় গিয়ে যব্বোক নদী পার হলেন।
{32:23} তিনি তাঁদেরকে নদী পার করিয়ে তাঁর সমস্ত জিনিস পারে পাঠিয়ে দিলেন।
{32:24} আর ইয়াকুব সেখানে একাকী রইলেন এবং এক জন পুরুষ প্রভাত পর্যন্ত তাঁর সঙ্গে মল্লযুদ্ধ করলেন;
{32:25} কিন্তু তাঁকে জয় করতে পারলেন না দেখে, তিনি ইয়াকুবের ঊরুর জোড়ায় আঘাত করলেন। তাঁর সঙ্গে এরকম মল্লযুদ্ধ করাতে ইয়াকুবের ঊরুর হাড় স্থানচ্যুত হল।
{32:26} পরে সেই পুরুষ বললেন, আমাকে ছাড়, কেননা প্রভাত হয়ে আসছে। ইয়াকুব বললেন, আপনি আমাকে দোয়া না করলে আপনাকে ছাড়বো না।
{32:27} পুনরায় তিনি বললেন, তোমার নাম কি? তিনি জবাব দিলেন, ইয়াকুব।
{32:28} তিনি বললেন, তুমি ইয়াকুব নামে আর আখ্যাত হবে না, বরং ইসরাইল (আল্লাহ্‌র সঙ্গে যুদ্ধকারী) নামে আখ্যাত হবে; কেননা তুমি আল্লাহ্‌র ও মানুষের সঙ্গে যুদ্ধ করে জয়ী হয়েছ।
{32:29} তখন ইয়াকুব জিজ্ঞাসা করে বললেন, আরজ করি, আপনার নাম কি? তিনি বললেন, কি জন্য আমার নাম জিজ্ঞাসা কর? পরে সেখানে ইয়াকুবকে দোয়া করলেন।
{32:30} তখন ইয়াকুব সেই স্থানের নাম রাখলেন পনূয়েল (আল্লাহ্‌র মুখ); কেননা তিনি বললেন, আমি আল্লাহ্‌কে সামনাসামনি দেখলাম, তবুও আমার প্রাণ বাঁচলো।
{32:31} পরে তিনি পনূয়েল পার হলে সূর্যোদয় হল। আর ঊরুর জোড়া স্থানচ্যুত হওয়ায় তিনি খোঁড়াতে লাগলেন।
{32:32} এই কারণে বনি-ইসরাইলরা আজও ঊরুর জোড়ার উপরিস্থ ঊরুসন্ধির শিরা ভোজন করে না, কেননা তিনি ইয়াকুবের ঊরুর জোড়ায় অর্থাৎ ঊরুসন্ধির শিরায় আঘাত করেছিলেন।
{i33:1} হযরত ইয়াকুব ও ইসের মিলন
{33:1} পরে ইয়াকুব চোখ তুলে চেয়ে দেখলেন, ইস্‌ আসছেন, আর তাঁর সঙ্গে চার শত লোক। তখন তিনি বালকদেরকে ভাগ করে লেয়া, রাহেলা ও দুই বাঁদীর হাতে দিলেন;
{33:2} সকলের সম্মুখে দুই বাঁদী ও তাদের সন্তানদেরকে, তার পিছনে লেয়া ও তাঁর সন্তানদেরকে, সকলের পিছনে রাহেলা ও ইউসুফকে রাখলেন।
{33:3} পরে তিনি নিজে সকলের আগে গিয়ে সাতবার ভূমিতে উবুড় হয়ে সালাম করতে করতে তাঁর ভাইয়ের কাছে উপস্থিত হলেন।
{33:4} তখন ইস্‌ তাঁর সঙ্গে দেখা করতে দৌড়ে এসে তাঁর গলা ধরে আলিঙ্গন ও চুম্বন করলেন এবং উভয়েই কাঁদলেন।
{33:5} পরে ইস্‌ চোখ তুলে নারীদের ও বালকদেরকে দেখে জিজ্ঞাসা করলেন, এরা তোমার কে? তিনি বললেন, আল্লাহ্‌ অনুগ্রহ করে আপনার গোলামকে এসব সন্তান দিয়েছেন।
{33:6} তখন বাঁদীরা ও তাদের সন্তানেরা কাছে এসে ভূমিতে উবুড় হয়ে সালাম করলো;
{33:7} তারপর লেয়া ও তাঁর সন্তানেরা কাছে এসে ভূমিতে উবুড় হয়ে সালাম করলেন; শেষে ইউসুফ ও রাহেলা কাছে এসে ভূমিতে উবুড় হয়ে সালাম করলেন।
{33:8} পরে ইস্‌ জিজ্ঞাসা করলেন, আমি যে সমস্ত পশুপাল দেখলাম, সেই সমস্ত কিসের জন্য? তিনি বললেন, মালিকের দৃষ্টিতে অনুগ্রহ লাভের জন্য।
{33:9} তখন ইস্‌ বললেন, আমার যথেষ্ট আছে, ভাই, তোমার যা তা তোমার থাকুক।
{33:10} ইয়াকুব বললেন, তা নয়, আরজ করি, আমি যদি আপনার দৃষ্টিতে অনুগ্রহ লাভ করে থাকি, তবে আমার হাত থেকে উপহার গ্রহণ করুন; কেননা আমি আল্লাহ্‌র মুখ দর্শনের মত আপনার মুখ দর্শন করলাম, আপনিও আমার প্রতি সন্তুষ্ট হলেন।
{33:11} আরজ করি, আপনার কাছে যে উপহার আনা হয়েছে তা গ্রহণ করুন; কেননা আল্লাহ্‌ আমার প্রতি অনুগ্রহ করেছেন এবং আমার সবই আছে। এভাবে সাধ্যসাধনা করলে ইস্‌ তা গ্রহণ করলেন।
{33:12} পরে ইস্‌ বললেন, এসো, আমরা যাই; আমি তোমার আগে আগে যাব।
{33:13} তিনি তাঁকে বললেন, আমার মালিক জানেন, এই বালকেরা কোমল এবং যে সমস্ত দুগ্ধবতী ভেড়ী ও গাভী আমার সঙ্গে আছে; একদিন মাত্র বেগে চালালে সকল পালই মরে যাবে।
{33:14} নিবেদন করি, হে আমার মালিক, আপনি আপনার গোলামের আগে গমন করুন; আর আমি যতক্ষণ সেয়ীরে আমার মালিকের কাছে উপস্থিত না হই, ততক্ষণ আমার অগ্রবর্তী পশুদের এবং এই বালকদের চলবার শক্তি অনুসারে ধীরে ধীরে চালাই।
{33:15} ইস্‌ বললেন, তবে আমার সঙ্গী কতগুলো লোক তোমার কাছে রেখে যাই। তিনি বললেন, তাতেই বা প্রয়োজন কি? আমার মালিকের দৃষ্টিতে আমি অনুগ্রহ পেলেই হল।
{33:16} আর ইস্‌ সেদিন সেয়ীরের পথে ফিরে গেলেন।
{33:17} কিন্তু ইয়াকুব সুক্কোতে গমন করে নিজের জন্য বাড়ি ও পশুদের জন্য কয়েকটি কুটির তৈরি করলেন, এজন্য সেই স্থান সুক্কোৎ (কুটিরগুলো) নামে আখ্যাত আছে।
{i33:18} হযরত ইয়াকুবের শিখিমে বাস
{33:18} পরে ইয়াকুব পদ্দন্‌-অরাম থেকে এসে সহিসালামতে কেনান দেশের শিখিম নগরে উপস্থিত হলেন এবং নগরের বাইরে তাঁবু স্থাপন করলেন।
{33:19} পরে শিখিমের পিতা হমোরের সন্তানদেরকে রূপার এক শত কসীতা (মুদ্রা) দিয়ে তিনি তাঁর তাঁবু স্থাপনের জন্য ভূমিখণ্ড ক্রয় করলেন।
{33:20} তিনি সেই স্থানে একটি কোরবানগাহ্‌ তৈরি করে তার নাম এল্‌-ইলাহী-ইসরাইল (আল্লাহ্‌, ইসরাইলের আল্লাহ্‌) রাখলেন।
{i34:1} হযরত ইয়াকুবের মেয়ে দীণার ইজ্জত হরণ
{34:1} আর লেয়ার কন্যা দীণা, যাকে তিনি ইয়াকুবের জন্য প্রসব করেছিলেন, সেই দেশের কন্যাদের সঙ্গে দেখা করতে বাইরে গেল।
{34:2} আর হিব্বীয় হমোর নামক দেশাধিপতির পুত্র শিখিম তাকে দেখতে পেল এবং তাকে অপহরণ করে, তার সঙ্গে শয়ন করে তার ইজ্জত নষ্ট করলো।
{34:3} আর ইয়াকুবের কন্যা দীণার প্রতি শিখিম অনুরক্ত হওয়াতে তাকে মহব্বত করলো ও মিষ্ট কথা বললো।
{34:4} পরে শিখিম তাঁর পিতা হমোরকে বললো, তুমি আমার সঙ্গে বিয়ে দেবার জন্য এই কন্যাকে গ্রহণ কর।
{34:5} আর ইয়াকুব শুনলেন, সে তাঁর কন্যা দীণার ইজ্জত নষ্ট করেছে; ঐ সময়ে তাঁর পুত্ররা মাঠে পশুপালের সঙ্গে ছিল; আর ইয়াকুব তাদের আগমন পর্যন্ত এই ব্যাপারে নীরব থাকলেন।
{34:6} পরে শিখিমের পিতা হমোর ইয়াকুবের সঙ্গে কথাবার্তা বলার জন্য আসল।
{34:7} ইয়াকুবের পুত্ররাও ঐ সংবাদ পেয়ে মাঠ থেকে এসেছিল; তারা ক্ষুব্ধ ও ভীষণ ক্রুদ্ধ হয়েছিল, কেননা ইয়াকুবের কন্যার সঙ্গে শয়ন করে শিখিম ইসরাইলের প্রতি অত্যন্ত অন্যায় করেছিল।
{34:8} তখন হমোর তাদের বললো, তোমাদের সেই কন্যার প্রতি আমার পুত্র শিখিমের প্রাণ আসক্ত হয়েছে; নিবেদন করি আমার পুত্রের সঙ্গে তার বিয়ে দাও।
{34:9} তোমরা আমাদের সঙ্গে আত্মীয়তা কর; তোমাদের কন্যাদের আমাদেরকে দান কর এবং আমাদের কন্যাদেরকে তোমরা গ্রহণ কর।
{34:10} আর আমাদের সঙ্গে বাস করো; এই দেশ তোমাদের সম্মুখেই রইলো, তোমরা এখানে বসতি ও বাণিজ্য কর, এখানে অধিকার গ্রহণ কর।
{34:11} আর শিখিম দীণার পিতাকে ও ভাইদেরকে বললো, আমার প্রতি তোমাদের অনুগ্রহ দৃষ্টি হোক; তা হলে যা বলবে, তা-ই দেব।
{34:12} যৌতুক ও দান যত বেশি চাইবে, তোমাদের কথা অনুসারে তা-ই দেব; কোন মতে আমার সঙ্গে ঐ কন্যার বিয়ে দাও।
{34:13} কিন্তু সে তাদের বোন দীণার ইজ্জত নষ্ট করেছিল বলে ইয়াকুবের পুত্ররা ছলপূর্বক আলাপ করে শিখিমকে ও তার পিতা হামোরকে উত্তর দিল;
{34:14} তারা তাদেরকে বললো, খৎনা করানো হয় নি এমন লোককে যে আমাদের বোন দিই, এমন কাজ আমরা করতে পারি না; করলে আমাদের দুর্নাম হবে।
{34:15} কেবল এই কাজ করলে আমরা তোমাদের কথায় সম্মত হবো; আমাদের মত তোমরা প্রত্যেক পুরুষের যদি খৎনা করাও,
{34:16} তবে আমরা আমাদের কন্যাদের তোমাদের দেব এবং তোমাদের কন্যাদের আমরা গ্রহণ করবো ও তোমাদের সঙ্গে বাস করে এক জাতি হবো।
{34:17} কিন্তু যদি খৎনার বিষয়ে আমাদের কথা না শোন, তবে আমরা আমাদের ঐ কন্যাকে নিয়ে চলে যাব।
{34:18} তখন তাদের এই কথায় হমোর ও তার পুত্র শিখিম সন্তুষ্ট হল।
{34:19} আর সেই যুবক অবিলম্বে সেই কাজ করলো, কেননা সে ইয়াকুবের কন্যার প্রতি আসক্ত হয়েছিল; আর সে ছিল তাঁর পিতৃকূলে সবচেয়ে সম্ভ্রান্ত।
{34:20} পরে হমোর ও তার পুত্র শিখিম তার নগরের দ্বারে এসে নগর-নিবাসীদের সঙ্গে কথাবার্তা চালিয়ে বললো,
{34:21} সেই লোকদের সঙ্গে আমাদের কোন বিরোধ নেই; অতএব তারা এই দেশে বাস ও বাণিজ্য করুক; কেননা দেখ, তাদের সম্মুখে দেশটি সুপ্রশস্ত; এসো, আমরা তাদের কন্যাদেরকে গ্রহণ করি ও আমাদের কন্যাদের তাদেরকে দিই।
{34:22} কিন্তু তাদের একটি পণ আছে, আমাদের মধ্যে প্রত্যেক পুরুষ যদি তাদের মত খৎনা করানো হয় তবে তারা আমাদের সঙ্গে বাস করে এক জাতি হতে সম্মত আছে।
{34:23} আর তাদের ধন, সম্পত্তি ও সমস্ত পশু কি আমাদের হবে না? আমরা তাদের কথায় সম্মত হলেই তারা আমাদের সঙ্গে বাস করবে।
{34:24} তখন হমোর ও তার পুত্র শিখিমের কথায় তার নগরের দ্বার দিয়ে যে সমস্ত লোক বাইরে যেত তারা সম্মত হল, আর তার নগর-দ্বার দিয়ে যে সকল পুরুষ বাইরে যেত তাদের খৎনা করানো হল।
{i34:25} দীণার ভাইদের প্রতিশোধ গ্রহণ
{34:25} পরে তৃতীয় দিনে যখন তারা ব্যথায় কষ্ট পাচ্ছিল তখন দীণার সহোদর শিমিয়োন ও লেবি, ইয়াকুবের এই দুই পুত্র নিজ নিজ তলোয়ার নিয়ে নির্ভয়ে নগর আক্রমণ করে সমস্ত পুরুষকে হত্যা করলো।
{34:26} তারা হমোর ও তার পুত্র শিখিমকে তলোয়ারের আঘাতে হত্যা করে শিখিমের বাড়ি থেকে দীণাকে নিয়ে চলে এলো।
{34:27} ওরা তাদের বোনের ইজ্জত নষ্ট করেছিল, এজন্য ইয়াকুবের পুত্ররা নিহত লোকদের কাছে গিয়ে নগর লুট করলো।
{34:28} তারা ওদের ভেড়া, গরু ও গাধাগুলো এবং নগরস্থ ও ক্ষেতের যাবতীয় দ্রব্য হরণ করলো;
{34:29} আর ওদের শিশু ও স্ত্রীদেরকে বন্দী করে ওদের সমস্ত ধন ও বাড়ির সর্বস্ব লুট করলো।
{34:30} তখন ইয়াকুব শিমিয়োন ও লেবিকে বললেন, তোমরা এই দেশ-নিবাসী কেনানীয় ও পরিষীয়দের কাছে আমাকে ভীষণ ঘৃণার পাত্র করে অস্থির করে তুললে; আমার লোক অল্প, তারা আমার বিরুদ্ধে একত্র হয়ে আমাকে আঘাত করবে; আর আমি সপরিবারে ধ্বংস হবো।
{34:31} তারা জবাবে বললো, আমাদের বোনের সঙ্গে কি পতিতার মত ব্যবহার করা তার উচিত হয়েছিল?
{i35:1} হযরত ইয়াকুবের প্রতি আল্লাহ্‌র দোয়া
{35:1} পরে আল্লাহ্‌ ইয়াকুবকে বললেন, উঠ, বেথেলে গিয়ে সেই স্থানে বাস কর এবং তোমার ভাই ইসের সম্মুখ থেকে তোমার পলায়নকালে যে আল্লাহ্‌ তোমাকে দর্শন দিয়েছিলেন, তাঁর উদ্দেশে সেই স্থানে কোরবানগাহ্‌ তৈরি কর।
{35:2} তখন ইয়াকুব তাঁর পরিজন ও সঙ্গীদের বললেন, তোমাদের কাছে যে সমস্ত বিজাতীয় দেবমূর্তি আছে সেগুলো দূর কর এবং পাক-পবিত্র হও ও অন্য পোশাক পর।
{35:3} আর এসো, আমরা উঠে বেথেলে যাই; যে আল্লাহ্‌ আমার সঙ্কটের দিনে আমাকে মুনাজাতের উত্তর দিয়েছিলেন এবং আমার যাত্রা পথে সহবর্তী ছিলেন, তাঁর উদ্দেশে আমি সেই স্থানে একটি কোরবানগাহ্‌ তৈরি করবো।
{35:4} তাতে তারা তাদের কাছে যেসব বিজাতীয় দেবমূর্তি ও কানের গহনা ছিল, তা সবই ইয়াকুবকে দিল এবং তিনি ঐ সকল শিখিমের নিকটবর্তী এলা গাছের তলে পুঁতে রাখলেন।
{35:5} পরে তাঁরা সেখান থেকে যাত্রা করলেন। তখন চারদিকের নগরগুলোতে আল্লাহ্‌ থেকে বিপদ উপস্থিত হল, তাই সেখানকার লোকেরা ইয়াকুবের পুত্রদের পিছনে তাড়া করে এলো না।
{35:6} পরে ইয়াকুব ও তাঁর সঙ্গীরা সকলে কেনান দেশের লূস নগরে অর্থাৎ বেথেলে উপস্থিত হলেন।
{35:7} সেখানে তিনি একটি কোরবানগাহ্‌ তৈরি করে সেই স্থানের নাম এল্‌-বৈথেল (বৈথেলের আল্লাহ্‌) রাখলেন; কারণ ভাইয়ের সম্মুখ থেকে তাঁর পলায়নকালে আল্লাহ্‌ সেই স্থানে তাঁকে দর্শন দিয়েছিলেন।
{35:8} সে সময় রেবেকার ধাত্রী দবোরার মৃত্যু হল এবং বেথেলের অধঃস্থিত অলোন গাছের তলে তার কবর হল। সেই স্থানের নাম অলোন্‌-বাখুৎ (রোদন-বৃক্ষ) রাখা হল।
{35:9} পদ্দন্‌-অরাম থেকে ইয়াকুব ফিরে আসলে আল্লাহ্‌ তাঁকে পুনর্বার দর্শন দিয়ে দোয়া করলেন।
{35:10} ফলত আল্লাহ্‌ তাঁকে বললেন, তোমার নাম ইয়াকুব; লোকে তোমাকে আর ইয়াকুব বলবে না, তোমার নাম ইসরাইল হবে; আর তিনি তাঁর নাম ইসরাইল রাখলেন।
{35:11} আল্লাহ্‌ তাঁকে আরও বললেন, আমিই সর্বশক্তিমান আল্লাহ্‌, তুমি প্রজাবন্ত ও বহুবংশ হও; তোমার মধ্য থেকে একটি জাতি, এমন কি, বহুজাতি উৎপন্ন হবে, আর তোমার বংশ থেকে অনেক বাদশাহ্‌ উৎপন্ন হবে।
{35:12} আর আমি ইব্রাহিম ও ইস্‌হাককে যে দেশ দান করেছি সেই দেশ তোমাকে ও তোমার ভবিষ্যৎ বংশকে দেব।
{35:13} সেই স্থানে তাঁর সঙ্গে কথাবার্তা বলে আল্লাহ্‌ তাঁর কাছ থেকে উপরের দিকে উঠে গেলেন।
{35:14} আর ইয়াকুব সেই কথোপকথন স্থানে একটি স্তম্ভ, পাথরের স্তম্ভ, স্থাপন করে তার উপরে পেয় নৈবেদ্য উৎসর্গ করলেন ও তেল ঢেলে দিলেন।
{35:15} যে স্থানে আল্লাহ্‌ তাঁর সঙ্গে কথা বললেন, ইয়াকুব সেই স্থানের নাম রাখলেন বেথেল ।
{i35:16} বিন-ইয়ামিনের জন্ম ও বিবি রাহেলার মৃত্যু
{35:16} পরে তাঁরা বেথেল থেকে প্রস্থান করলেন, আর ইফ্রাথে উপস্থিত হবার অল্প পথ অবশিষ্ট থাকতে রাহেলার প্রসব-বেদনা হল এবং তাঁর প্রসব করতে বড় কষ্ট হল।
{35:17} আর প্রসব বেদনা কঠিন হলে ধাত্রী তাঁকে বললো, ভয় করো না, কারণ এবারও তোমার পুত্র সন্তান হবে।
{35:18} পরে তাঁর মৃত্যু হল, আর তাঁর মৃত্যুর সময়ে তিনি পুত্রের নাম বিনোনী (আমার কষ্টের পুত্র) রাখলেন, কিন্তু তার পিতা তার নাম বিন্‌ইয়ামীন (ডান হাতের পুত্র) রাখলেন।
{35:19} এভাবে রাহেলার মৃত্যু হল এবং ইফ্রাথ অর্থাৎ বেথেলহেমের পথের পাশে তাঁকে দাফন করা হল।
{35:20} পরে ইয়াকুব তাঁর কবরের উপরে একটি স্তম্ভ স্থাপন করলেন, রাহেলার সেই সমাধিস্তম্ভ আজও আছে।
{35:21} পরে ইসরাইল সেখান থেকে যাত্রা করলেন এবং মিগ্‌দল-এদরের অপর পাশে তাঁবু স্থাপন করলেন।
{35:22} সেই দেশে ইসরাইলের অবস্থিতিকালে রূবেণ গিয়ে তাঁর পিতার উপপত্নী বিল্‌হার সঙ্গে শয়ন করলো এবং ইসরাইল তা শুনতে পেলেন।
{35:23} ইয়াকুবের বারো জন পুত্র। লেয়ার সন্তান; ইয়াকুবের জ্যেষ্ঠ পুত্র রূবেণ এবং শিমিয়োন, লেবি, এহুদা, ইষাখর ও সবূলূন।
{35:24} রাহেলার সন্তান; ইউসুফ ও বিন্‌ইয়ামীন।
{35:25} রাহেলার বাঁদী বিল্‌হার সন্তান; দান ও নপ্তালি।
{35:26} লেয়ার বাঁদী সিল্পার সন্তান; গাদ ও আশের। এরা ইয়াকুবের পুত্র, পদ্দন্‌-অরামে জন্মগ্রহণ করেছিল।
{i35:27} হযরত ইস্‌হাকের ইন্তেকাল
{35:27} পরে কিরিয়থর্বের অর্থাৎ হেবরনের নিকটবর্তী মম্রি নামক যে স্থানে ইব্রাহিম ও ইস্‌হাক প্রবাস করেছিলেন, সেই স্থানে ইয়াকুব তাঁর পিতা ইস্‌হাকের কাছে উপস্থিত হলেন।
{35:28} ইস্‌হাকের বয়স এক শত আশি বছর হয়েছিল।
{35:29} পরে ইস্‌হাক বৃদ্ধ ও পূর্ণায়ু হয়ে প্রাণত্যাগ করে আপন লোকদের কাছে গৃহীত হলেন এবং তাঁর পুত্র ইস্‌ ও ইয়াকুব তাঁকে দাফন করলেন।
{i36:1} ইসের বংশ-তালিকা
{36:1} ইসের অর্থাৎ ইদোমের বংশ-বৃত্তান্ত এই।
{36:2} ইস্‌ কেনানীয়দের দু’টি কন্যাকে, অর্থাৎ হিট্টিয় এলোনের কন্যা আদা ও হিব্বীয় সিবিয়োনের পৌত্রী অনার কন্যা অহলীবামাকে বিয়ে করলেন।
{36:3} এছাড়া, নবায়োতের বোনকে, অর্থাৎ ইসমাইলের বাসমৎ নাম্নী কন্যাকেও বিয়ে করলেন।
{36:4} আর ইসের জন্য আদা ইলীফস ও বাসমৎ রূয়েলকে প্রসব করে,
{36:5} এবং অহলীবামা যিয়ূশ, যালম ও কোরহকে প্রসব করে; ইসের এই পুত্ররা কেনান দেশে জন্মগ্রহণ করে।
{36:6} পরে ইস্‌ তাঁর স্ত্রী, পুত্র, কন্যাদের ও গৃহস্থিত অন্য সকল প্রাণীকে নিয়ে এবং তাঁর সমস্ত পশু-সম্পদ ও কেনান দেশে উপার্জিত সমস্ত সম্পদ নিয়ে ভাই ইয়াকুবের কাছ থেকে আর একটা দেশে প্রস্থান করলেন।
{36:7} কেননা তাঁদের প্রচুর সম্পদ থাকাতে একত্রে বাস করার পক্ষে দেশ ছোট হল এবং পশুধন এত বেশী ছিল যে, সেই প্রবাস-দেশে তাদের স্থান কুলালো না।
{36:8} এভাবে ইস্‌ সেয়ীর পর্বতে বাস করলেন; তিনিই ইদোম।
{36:9} এই হল সেয়ীর পর্বতস্থ ইদোমীয়দের পূর্বপুরুষ ইসের বংশ-বৃত্তান্ত:
{36:10} ইসের সন্তানদের নাম এই: ইসের স্ত্রী আদার পুত্র ইলীফস ও ইসের স্ত্রী বাসমতের পুত্র রূয়েল।
{36:11} ইলীফসের পুত্র তৈমন, ওমার, সফো, গয়িতম ও কনস।
{36:12} ইসের পুত্র ইলীফসের তিম্না নাম্নী এক জন উপপত্নী ছিল, সে ইলীফসের জন্য আমালেককে প্রসব করলো। এরা ইসের স্ত্রী আদার সন্তান।
{36:13} রূয়েলের পুত্র নহৎ, সেরহ, শম্ম ও মিসা; এরা ইসের স্ত্রী বাসমতের সন্তান।
{36:14} সিবিয়োনের পৌত্রী অনার কন্যা, যে অহলীবামা ইসের স্ত্রী ছিল, তার সন্তান যিয়ূশ, যালম ও কোরহ।
{i36:15} ইসের বংশধর
{36:15} ইসের সন্তানদের দলপতিরা — ইসের জ্যেষ্ঠ পুত্র যে ইলীফস, তার পুত্র দলপতি তৈমন, দলপতি ওমার,
{36:16} দলপতি সফো, দলপতি কনস, দলপতি কোরহ, দলপতি গয়িতম ও দলপতি আমালেক; ইদোম দেশের ইলীফস বংশীয় এই দলপতিরা আদার সন্তান।
{36:17} ইসের পুত্র রূয়েলের সন্তান দলপতি নহৎ, দলপতি সেরহ, দলপতি শম্ম ও দলপতি মিসা; ইদোম দেশের রূয়েল বংশীয় এই দলপতিরা ইসের স্ত্রী বাসমতের সন্তান।
{36:18} আর ইসের স্ত্রী অহলীবামার সন্তান দলপতি যিয়ূশ, দলপতি যালম ও দলপতি কোরহ; অনার কন্যা যে অহলীবামা ইসের স্ত্রী ছিল, এই দলপতিরা তার সন্তান।
{36:19} এরা ইসের অর্থাৎ ইদোমের সন্তান ও এরা তাদের দলপতি।
{36:20} সেই দেশ-নিবাসী হোরীয় সেয়ীরের সন্তান লোটন,
{36:21} শোবল, শিবিয়োন, অনা, দিশোন, এৎসর ও দীশন; সেয়ীরের এই পুত্ররা ইদোম দেশের হোরীয় বংশোদ্ভব দলপতি ছিলেন।
{36:22} লোটনের পুত্র হোরি ও হেমম এবং তিম্না লোটনের বোন ছিল।
{36:23} আর শোবলের পুত্র অল্‌বন, মানহৎ, এবল, শফো ও ওনম।
{36:24} সিবিয়োনের পুত্র অয়া ও অনা; এই অনা তাঁর পিতা সিবিয়োনের গাধা চরাবার সময়ে মরুপ্রান্তরে গরম পানির ফোয়ারা আবিষ্কার করেছিল।
{36:25} অনার পুত্র দিশোন ও অনার কন্যা অহলীবামা।
{36:26} দিশোনের পুত্র হিম্‌দন,
{36:27} ইশ্‌বন, যিত্রণ ও করাণ। এৎসরের পুত্র বিল্‌হন, সাবন ও আকন।
{36:28} দীশনের পুত্র ঊষ ও অরাণ।
{36:29} হোরীয় বংশোদ্ভূত দলপতিরা এই: দলপতি লোটন, দলপতি শোবল, দলপতি সিবিয়োন,
{36:30} দলপতি অনা, দলপতি দিশোন, দলপতি এৎসর ও দলপতি দীশন। এঁরা সেয়ীর দেশের হোরীয় বংশোদ্ভূত দলপতি।
{i36:31} ইদোমের বাদশাহ্‌রা
{36:31} বনি-ইসরাইলদের উপরে কোন বাদশাহ্‌ রাজত্ব করার আগে এঁরা ইদোম দেশের বাদশাহ্‌ ছিলেন।
{36:32} বিয়োরের পুত্র বেলা ইদোম দেশে রাজত্ব করেন, তাঁর রাজধানীর নাম দিন্‌হাবা।
{36:33} বেলার মৃত্যুর পর তাঁর পদে বসরা-নিবাসী সেরহের পুত্র যোবব রাজত্ব করেন।
{36:34} যোববের মৃত্যুর পর তৈমন দেশীয় হূশম তাঁর পদে রাজত্ব করেন।
{36:35} হূশমের মৃত্যুর পর বদদের পুত্র যে হদদ মোয়াব দেশে মাদিয়ানকে আঘাত করেছিলেন, তিনি তাঁর পদে রাজত্ব করেন; তাঁর রাজধানীর নাম অবীৎ।
{36:36} হদদের মৃত্যুর পর মস্রেকা-নিবাসী সম্ল তাঁর পদে রাজত্ব করেন।
{36:37} সম্লের মৃত্যুর পর (ফোরাত) নদীর নিকটবর্তী রহোবোৎ-নিবাসী শৌল তাঁর পদে রাজত্ব করেন।
{36:38} শৌলের মৃত্যুর পর অক্‌বোরের পুত্র বাল্‌-হানন তাঁর পদে রাজত্ব করেন।
{36:39} অক্‌বোরের পুত্র বাল্‌হাননের মৃত্যুর পর হদর তাঁর পদে রাজত্ব করেন; তাঁর রাজধানীর নাম পায়ূ ও স্ত্রীর নাম মহেটবেল, সে মট্রেদের কন্যা ও মেষাহবের নাত্‌নী।
{36:40} গোষ্ঠী, স্থান ও নাম ভেদে ইস্‌ থেকে উৎপন্ন যে সকল দলপতি ছিলেন, তাঁদের নাম হল: দলপতি তিম্ন, দলপতি অল্‌বা, দলপতি যিথেৎ,
{36:41} দলপতি অহলীবামা, দলপতি এলা, দলপতি পীনোন,
{36:42} দলপতি কনস, দলপতি তৈমন, দলপতি মিব্‌সর,
{36:43} দলপতি মগ্দীয়েল ও দলপতি ঈরম। এঁরা নিজ নিজ বসতি দেশে, নিজ নিজ বসতি স্থানভেদে ইদোমের দলপতি ছিলেন। ইদোমীয়দের আদিপুরুষ ইসের বৃত্তান্ত সমাপ্ত।
{i37:1} হযরত ইউসুফের ও তাঁর ভাইদের বিবরণ
{37:1} সেই সময় ইয়াকুব তাঁর পিতার প্রবাস-দেশ কেনানে বাস করছিলেন।
{37:2} ইয়াকুবের বংশ-বৃত্তান্ত হচ্ছে: ইউসুফ সতের বছর বয়সে তার ভাইদের সঙ্গে পশুপাল চরাত; সে বাল্যকালে নিজের সৎমা বিল্‌হার ও সিল্পার পুত্রদের সহচর ছিল এবং ইউসুফ তাদের খারাপ আচার-আচরণের বিষয় পিতাকে জানাতেন।
{37:3} ইউসুফ ইসরাইলের বৃদ্ধাবস্থার সন্তান, এজন্য ইসরাইল সকল পুত্রের চেয়ে তাকে বেশি ভালবাসতেন এবং তাকে একখানি লম্বা কোর্তা তৈরি করে দিয়েছিলেন
{37:4} কিন্তু তার ভাইয়েরা যখন দেখলো যে, পিতা তাদের চেয়ে ইউসুফকে বেশি ভালবাসেন, তখন তাকে হিংসা করতে লাগল, তার সঙ্গে ভালভাবে কথা বলতে পারতো না।
{37:5} আর ইউসুফ স্বপ্ন দেখে তাঁর ভাইদেরকে তা বললো; এতে তারা তাকে আরও বেশি হিংসা করতে লাগল।
{37:6} সে তাদেরকে বললো, আমি যে একটি স্বপ্ন দেখেছি দয়া করে তা শোন।
{37:7} দেখ, আমরা ক্ষেতে আটি বাঁধছিলাম, আর দেখ, আমার আটি উঠে দাঁড়িয়ে রইলো এবং দেখ, তোমাদের সমস্ত আটি আমার আটিকে চারদিকে ঘিরে ভূমিতে উবুড় হয়ে সম্মান দেখালো।
{37:8} এতে তার ভাইয়েরা তাকে বললো, তুই কি সত্যিই আমাদের বাদশাহ্‌ হবি? আমাদের উপরে সত্যি কর্তৃত্ব করবি? ফলে তারা তার স্বপ্ন ও তার কথার জন্য তাকে আরও হিংসা করতে লাগল।
{37:9} পরে সে আরও একটি স্বপ্ন দেখে ভাইদেরকে তার বৃত্তান্ত বললো। সে বললো, দেখ, আমি আর একটি স্বপ্ন দেখলাম, দেখ, সূর্য, চন্দ্র ও এগারটি নক্ষত্র আমাকে ভূমিতে উবুড় হয়ে সম্মান দেখালো।
{37:10} সে তার পিতা ও ভাইদেরকে এর বৃত্তান্ত বললো, তাতে তার পিতা তাকে ধমক দিয়ে বললেন, তুমি এ কেমন স্বপ্ন দেখলে? আমি, তোমার মা ও তোমার ভাইয়েরা, আমরা কি বাস্তবিক তোমার কাছে ভূমিতে উবুড় হয়ে সম্মান দেখাতে আসবো?
{37:11} আর তার ভাইয়েরা তার প্রতি ঈর্ষা করতে লাগল, কিন্তু তার পিতা সেই কথা মনে রাখলেন।
{i37:12} হযরত ইউসুফকে বিক্রি করা
{37:12} একদিন তার ভাইয়েরা পিতার পশুপাল চরাতে শিখিমে গিয়েছিল।
{37:13} তখন ইসরাইল ইউসুফকে বললেন, তোমার ভাইয়েরা কি শিখিমে পশুপাল চরাচ্ছে না? এসো, আমি তাদের কাছে তোমাকে পাঠাই।
{37:14} সে বললো, দেখুন, এ আমি। তখন তিনি তাকে বললেন, তুমি গিয়ে তোমার ভাইদের কুশল ও পশুপালের কুশল জেনে আমাকে সংবাদ এনে দাও। এভাবে তিনি হেবরনের উপত্যকা থেকে ইউসুফকে পাঠালে সে শিখিমে উপস্থিত হল।
{37:15} তখন এক জন লোক তাকে দেখতে পেল, আর দেখ, সে মরুপ্রান্তরে ঘুরে বেড়াচ্ছে; সেই লোকটি তাকে জিজ্ঞাসা করলো, কিসের খোঁজ করছো?
{37:16} সে বললো, আমার ভাইদের খোঁজ করছি; অনুগ্রহ করে আমাকে বলো, তারা কোথায় পশুপাল চরাচ্ছেন।
{37:17} সেই ব্যক্তি বললো, তারা এই স্থান থেকে চলে গেছে, কেননা ‘চল, দোথনে যাই’, তাদের এই কথা শুনেছিলাম। পরে ইউসুফ তাঁর ভাইদের পেছন পেছন গিয়ে দোথনে তাদের দেখা পেল।
{37:18} তারা দূর থেকে তাকে দেখতে পেল এবং সে কাছে উপস্থিত হবার আগে তাকে মেরে ফেলবার জন্য ষড়যন্ত্র করলো।
{37:19} তারা পরস্পর বললো, ঐ দেখ, স্বপ্ন দর্শনকারী হুজুর আসছেন;
{37:20} এখন এসো, আমরা ওকে খুন করে একটা গর্তে ফেলে দিই; পরে বলবো, কোন হিংস্র জন্তু তাকে খেয়ে ফেলেছে; তাতে দেখবো, ওর স্বপ্নের কি হয়।
{37:21} রূবেণ এই কথা শুনে তাদের হাত থেকে তাকে উদ্ধার করার জন্য বললো, না, আমরা ওকে প্রাণে মারব না।
{37:22} আর রূবেণ তাদেরকে বললো, তোমরা রক্তপাত করো না, ওকে মরুভূমির এই গর্তের মধ্যে ফেলে দাও, কিন্তু ওর গায়ে হাত তুলো না। এভাবে রূবেণ তাদের হাত থেকে তাকে উদ্ধার করে পিতার কাছে ফিরে পাঠাবার চেষ্টা করলো।
{37:23} পরে ইউসুফ তাঁর ভাইদের কাছে আসলে তারা তার শরীর থেকে সেই পোশাক, সেই লম্বা কোর্তাখানি খুলে নিল;
{37:24} আর তাকে ধরে গর্তের মধ্যে ফেলে দিল। সেই গর্তটি ছিল শূন্য, তাতে পানি ছিল না।
{37:25} পরে তারা আহার করতে বসলো এবং চোখ তুলে চাইল, আর দেখ, গিলিয়দ থেকে এক দল ইসমাইলীয় ব্যবসায়ী আসছে; তারা উটে করে সুগন্ধি দ্রব্য, গুগ্‌গুল ও গন্ধরস নিয়ে মিসর দেশে যাচ্ছিল।
{37:26} তখন এহুদা তাঁর ভাইদেরকে বললো, আমাদের ভাইকে খুন করে তা গোপন করলে আমাদের কি লাভ?
{37:27} এসো, আমরা ঐ ইসমাইলীয়দের কাছে তাকে বিক্রি করি, আমরা তার গায়ে হাত তুলবো না; কেননা সে আমাদের ভাই, আমাদের দেহে একই রক্ত বইছে। এতে তার ভাইয়েরা সম্মত হল।
{37:28} পরে মাদিয়ানীয় বণিকেরা কাছে আসলে ওরা ইউসুফকে গর্ত থেকে টেনে তুললো এবং বিশটি রূপার মুদ্রার বিনিময়ে সেই ইসমাইলীয়দের কাছে ইউসুফকে বিক্রি করলো; আর তারা ইউসুফকে মিসর দেশে নিয়ে গেল।
{37:29} পরে রূবেণ গর্তের কাছে ফিরে গেল, আর দেখ, ইউসুফ সেখানে নেই; তখন সে তার পোশাক ছিঁড়লো,
{37:30} আর ভাইদের কাছে ফিরে এসে বললো, যুবকটি নেই, এবার আমি! আমি কোথায় যাই?
{37:31} পরে তারা ইউসুফের সেই কোর্তাখানি নিয়ে একটা ছাগল মেরে তার রক্তে তা ডুবালো;
{37:32} আর লোক পাঠিয়ে সেই কোর্তাখানি পিতার কাছে উপস্থিত করে বললো, আমরা এটা কুড়িয়ে পেয়েছি, পরীক্ষা করে দেখ এটি তোমার পুত্রের পোশাক কি না?
{37:33} তিনি চিনতে পেরে বললেন, এই তো আমার পুত্রেরই পোশাক; কোন হিংস্র জন্তু তাকে খেয়ে ফেলেছে, ইউসুফের দেহ অবশ্যই খণ্ডবিখণ্ড হয়েছে।
{37:34} তখন ইয়াকুব তাঁর কাপড় ছিঁড়ে কোমরে চট পরে পুত্রের জন্য অনেক দিন পর্যন্ত শোক করলেন।
{37:35} আর তাঁর সমস্ত পুত্রকন্যা তাঁকে সান্ত্বনা দিতে চাইলেও তিনি প্রবোধ না মেনে বললেন, আমি শোক করতে করতে পুত্রের কাছে পাতালে নামবো। এভাবে তাঁর পিতা তাঁর জন্য কাঁদতে লাগলেন।
{37:36} অপরদিকে ঐ মাদিয়ানীয়েরা ইউসুফকে মিসরে নিয়ে গিয়ে ফেরাউনের কর্মকর্তা রক্ষী সৈন্যের সেনাপতি পোটীফরের কাছে বিক্রি করলো।
{i38:1} এহুদা ও তামরের বিবরণ
{38:1} ঐ সময়ে এহুদা তাঁর ভাইদের কাছ থেকে প্রস্থান করে অদুল্লমীয় হীরা নামে একটি লোকের কাছে গেল।
{38:2} সেই স্থানে শূয় নামে এক জন কেনানীয় পুরুষের কন্যাকে দেখে এহুদা তাকে বিয়ে করে তার সঙ্গে মিলিত হল ।
{38:3} পরে সে গর্ভবতী হয়ে পুত্র প্রসব করলো ও এহুদা তার নাম রাখল এর।
{38:4} পরে পুনর্বার তার গর্ভ হলে সে পুত্র প্রসব করে তার নাম রাখল ওনন।
{38:5} পুনর্বার তার গর্ভ হলে সে পুত্র প্রসব করে তার নাম শেলা রাখল; এর জন্মগ্রহণ করার সময় এহুদা কষীবে ছিল।
{38:6} পরে এহুদা তামর নাম্নী একটি কন্যাকে এনে তার জ্যেষ্ঠ পুত্র এরের সঙ্গে বিয়ে দিল।
{38:7} কিন্তু এহুদার জ্যেষ্ঠ পুত্র এর মাবুদের দৃষ্টিতে দূরাচারী হওয়াতে মাবুদ তাকে মেরে ফেললেন।
{38:8} তাতে এহুদা ওননকে বললো, তুমি তোমার ভাইয়ের স্ত্রীর কাছে গমন করো ও তার প্রতি দেবরের কর্তব্য সাধন করে নিজের ভাইয়ের জন্য বংশ উৎপন্ন করো।
{38:9} কিন্তু ঐ বংশ নিজের হবে না বুঝে ওনন ভাবীর কাছে গমন করলেও ভাইয়ের বংশ উৎপন্ন করার অনিচ্ছাতে ভূমিতে বীর্যপাত করলো।
{38:10} তার সেই কাজ মাবুদের দৃষ্টিতে মন্দ হওয়াতে তিনি তাকেও মেরে ফেললেন।
{38:11} তখন এহুদা পুত্রবধূ তামরকে বললো, যে পর্যন্ত আমার পুত্র শেলা বড় না হয়, সেই পর্যন্ত তুমি তোমার পিত্রালয়ে গিয়ে বিধবা হিসেবে জীবন যাপন করো। কেননা সে বললো, পাছে ভাইদের মত তারও মৃত্যু হয়। অতএব তামর পিত্রালয়ে গিয়ে বাস করলো।
{38:12} এর অনেক দিন পরে শূয়ের কন্যা এহুদার স্ত্রী মারা গেল, পরে এহুদা সান্ত্বনা লাভ করে তার বন্ধু অদুল্লমীয় হীরার সঙ্গে তিম্নায় যারা তাঁর ভেড়ার লোম কাটছিল, তাদের কাছে চললো।
{38:13} তখন কেউ তামরকে বললো, দেখ, তোমার শ্বশুর তাঁর ভেড়ার লোম কাটতে তিম্নায় যাচ্ছেন।
{38:14} তখন সে বিধবার কাপড়-চোপড় ত্যাগ করে আবরণ দ্বারা নিজেকে আচ্ছাদন করলো ও গায়ে কাপড় দিয়ে তিম্নার পথের পার্শ্বস্থিত ঐনয়িমের প্রবেশস্থানে বসে রইলো; কারণ সে দেখতে পেল, শেলা বড় হলেও তার সঙ্গে তার বিয়ে হল না।
{38:15} পরে এহুদা তাকে দেখে পতিতা মনে করলো, কেননা সে মুখ আচ্ছাদন করেছিল।
{38:16} অতএব সে পুত্রবধূকে চিনতে না পারাতে পথের পার্র্শ্বে তার কাছে গিয়ে বললো, এসো, তোমার সঙ্গে শয়ন করি। তামর বললো, আমার সঙ্গে শয়ন করার জন্য তুমি কি দিতে পারবে?
{38:17} সে বললো, পাল থেকে একটি ছাগলের বাচ্চা পাঠিয়ে দেব। তামর বললো, যতক্ষণ তা না পাঠাও ততক্ষণ আমার কাছে কি কিছু বন্ধক রাখবে?
{38:18} সে বললো, কি বন্ধক রাখবো? তামর বললো, তোমার এই মোহর ও সুতা ও হাতের লাঠি। তখন সে তাকে সেগুলো দিয়ে তার সঙ্গে শয়ন করলো; তাতে সে তার দ্বারা গর্ভবতী হল।
{38:19} পরে সে উঠে চলে গেল এবং সেই আবরণ ত্যাগ করে নিজের বিধবার পোশাক পরলো।
{38:20} পরে এহুদা সেই স্ত্রীলোকের কাছ থেকে বন্ধক রাখা জিনিসগুলো নেবার জন্য তাঁর অদুল্লমীয় বন্ধুর হাতে ছাগলের বাচ্চাটি পাঠিয়ে দিল, কিন্তু সে তাকে খুঁজে পেল না।
{38:21} তখন সে সেখানকার লোকদের জিজ্ঞাসা করলো, ঐনয়িমে পথের পাশে যে পতিতা ছিল, সে কোথায়? তারা বললো, এই স্থানে কোন পতিতা আসে নি।
{38:22} পরে সে এহুদার কাছে ফিরে গিয়ে বললো, আমি তাকে পেলাম না এবং সেখানকার লোকেরাও বললো, এই স্থানে কোন পতিতা আসে নি।
{38:23} তখন এহুদা বললো, তার কাছে যা আছে সে তা রাখুক, নতুবা আমরা লজ্জায় পড়বো। দেখ, আমি এই ছাগলের বাচ্চাটি পাঠিয়েছিলাম, কিন্তু তুমি তাকে পেলে না।
{38:24} প্রায় তিন মাস পরে কেউ এহুদাকে বললো, তোমার পুত্রবধূ তামর জেনাকারিণী হয়েছে, আরও দেখ, জেনার কারণে তার গর্ভ হয়েছে। তখন এহুদা বললো, তাকে বাইরে এনে পুড়িয়ে দাও।
{38:25} পরে বাইরে আনবার সময়ে সে শ্বশুরকে বলে পাঠাল, যার এসব বস্তু, সেই পুরুষ থেকে আমার গর্ভ হয়েছে। সে আরও বললো, এই মোহর, সুতা ও লাঠি কার? চেয়ে দেখ।
{38:26} তখন এহুদা সেগুলো চিনতে পেরে বললো, সে আমার চেয়েও বেশি ধার্মিকা, কেননা আমি তাকে আমার পুত্র শেলাকে দিই নি। এর পরে এহুদা তার সঙ্গে আর শয়ন করলো না।
{38:27} পরে তামরের প্রসবকাল উপস্থিত হল, আর দেখ, তার গর্ভে যমজ সন্তান।
{38:28} তার প্রসবকালে একটি বালক হাত বের করলো; তাতে ধাত্রী সেই হাত ধরে লাল রংয়ের সুতা বেঁধে বললো, এই প্রথমে ভূমিষ্ঠ হল।
{38:29} কিন্তু সে তার হাত টেনে নিলে দেখ, তার ভাই ভূমিষ্ঠ হল; তখন ধাত্রী বললো, তুমি কিভাবে নিজে বাধা ভেঙ্গে বেরিয়ে আসলে? অতএব তার নাম পেরস (বাধা ভাঙ্গা) হল।
{38:30} পরে হাতে লাল রংয়ের সুতা বাঁধা অবস্থায় তার ভাই ভূমিষ্ঠ হলে তার নাম হল সেরহ।
{i39:1} হযরত ইউসুফের গোলামী ও কারাবাস
{39:1} ইউসুফ মিসর দেশে আনীত হলে পর, যে ইসমাইলীয়েরা তাঁকে সেখানে নিয়ে গিয়েছিল, তাদের কাছ থেকে ফেরাউনের কর্মচারী পোটীফর তাঁকে ক্রয় করলেন; ইনি ছিলেন রক্ষী সৈন্যদলের সেনাপতি, এক জন মিসরীয় লোক।
{39:2} মাবুদ ইউসুফের সহবর্তী ছিলেন এবং তিনি সফল-কাম হলেন ও তাঁর মিসরীয় মালিকের বাড়িতে রইলেন।
{39:3} আর মাবুদ তাঁর সহবর্তী আছেন এবং তিনি যা কিছু করেন মাবুদ তাঁর হাতে তা সফল করছেন, এটা তাঁর মালিক দেখলেন।
{39:4} অতএব ইউসুফ তাঁর দৃষ্টিতে অনুগ্রহ লাভ করলেন ও তাঁর পরিচারক হলেন এবং তিনি ইউসুফকে নিজের বাড়ির প্রধান করে তাঁর হাতে তাঁর সমস্ত বিষয়-সম্পত্তির দিলেন।
{39:5} যখন থেকে তিনি ইউসুফের হাতে নিজের বাড়ির ও সমস্ত বিষয়-সম্পত্তির ভার দিলেন, তখন থেকে মাবুদ ইউসুফের অনুরোধে সেই মিসরীয় ব্যক্তির বাড়ির প্রতি দোয়া করলেন; বাড়িতে ও ক্ষেতে অবস্থিত তাঁর সমস্ত সম্পদের প্রতি মাবুদের দোয়া বর্ষিত হল।
{39:6} অতএব তিনি ইউসুফের হাতে তাঁর সমস্ত বিষয়-সম্পত্তির ভার দিলেন; তিনি নিজের খাদ্যদ্রব্য ছাড়া আর কোন কিছুরই খোঁজ-খবর নিতেন না। ইউসুফ রূপবান ও সুন্দর ছিলেন।
{39:7} এসব ঘটনার পর ইউসুফের প্রতি তাঁর মালিকের স্ত্রীর নজর পড়লো; আর তাঁকে বললো, আমার সঙ্গে শয়ন করো।
{39:8} কিন্তু তিনি অস্বীকার করে তাঁর মালিকের স্ত্রীকে বললেন, দেখুন, এই বাড়িতে আমার হাতে কি কি আছে আমার মালিক তা জানেন না। তিনি আমারই হাতে সর্বস্ব রেখেছেন;
{39:9} এই বাড়িতে আমার চেয়ে বড় কেউই নেই। তিনি সমস্ত কিছুর মধ্যে কেবল আপনাকেই আমার অধীনা করেন নি, কারণ আপনি তাঁর স্ত্রী। অতএব আমি কিভাবে এই মহাদুষ্কর্ম করতে ও আল্লাহ্‌র বিরুদ্ধে গুনাহ্‌ করতে পারি?
{39:10} সে প্রতিদিন ইউসুফকে সেই কথা বললেও তিনি তার সঙ্গে শয়ন করতে কিম্বা সঙ্গে থাকতে তার কথায় সম্মত হতেন না।
{39:11} পরে এক দিন ইউসুফ কাজ করার জন্য বাড়ির মধ্যে গেলেন; বাড়ির লোকদের মধ্যে অন্য কেউ সেখানে ছিল না,
{39:12} তখন সে ইউসুফের কাপড় ধরে বললো, আমার সঙ্গে শয়ন কর; কিন্তু ইউসুফ তার হাতে তাঁর কাপড়টি ফেলে বাইরে পালিয়ে গেলেন।
{39:13} তখন ইউসুফ তার হাতে কাপড়টি ফেলে বাইরে পালিয়ে গেলেন দেখে, সে তার ঘরের লোকদেরকে ডেকে বললো,
{39:14} দেখ, তিনি আমাদের সঙ্গে রঙ্গ করতে এক জন ইবরানী পুরুষকে এনেছেন; সে আমার সঙ্গে শয়ন করার জন্য আমার কাছে এসেছিল, তাতে আমি চিৎকার করে উঠলাম;
{39:15} আমার চিৎকার শুনে সে আমার কাছে তার কাপড়টা ফেলে বাইরে পালিয়ে গেল।
{39:16} আর যে পর্যন্ত তাঁর মালিক ঘরে না এলেন, সেই পর্যন্ত সেই স্ত্রীলোক তাঁর কাপড় নিজের কাছে রেখে দিল।
{39:17} পরে সেই কথানুসারে তাঁকে বললো, তুমি যে ইবরানী গোলামকে আমাদের কাছে এনেছ, সে আমার সঙ্গে রঙ্গ করতে আমার কাছে এসেছিল;
{39:18} পরে আমি চিৎকার করে উঠলে সে আমার কাছে তার কাপড়টা ফেলে বাইরে পালিয়ে গেল।
{39:19} তাঁর মালিক যখন তাঁর স্ত্রীর এই কথা শুনলেন যে, ‘তোমার গোলাম আমার প্রতি এরকম ব্যবহার করেছে,’ তখন তিনি রেগে আগুন হয়ে গেলেন।
{39:20} এই কারণে ইউ-সুফের মালিক তাঁকে নিয়ে কারাগারে রাখ-লেন; সেই স্থানে বাদশাহ্‌র বন্দীরা থাকতো; তাতে তিনি সেই কারাগারে থাকলেন।
{39:21} কিন্তু মাবুদ ইউসুফের সহবর্তী ছিলেন এবং তাঁর প্রতি মহব্বতে অটল রইলেন ও তাঁকে কারারক্ষকের দৃষ্টিতে অনুগ্রহের পাত্র করলেন।
{39:22} তাতে কারারক্ষক কারাগারের সমস্ত বন্দীর ভার ইউসুফের হাতে দিলেন, আর সেখানকার লোকদের সমস্ত কাজ ইউসুফের হুকুম অনুসারে চলতে লাগল।
{39:23} কারারক্ষক তাঁর হস্তগত কোন বিষয়ে লক্ষ্য করতেন না, কেননা মাবুদ তাঁর সহবর্তী ছিলেন এবং তিনি যা কিছু করতেন মাবুদ তা সফল করতেন।
{i40:1} দু’জন কয়েদীর স্বপ্ন ও তার অর্থ
{40:1} ঐ সকল ঘটনার পরে মিসরের বাদশাহ্‌র পানপাত্র-বাহক ও প্রধান খাদ্যপ্রস্তুতকারক তাদের মালিক মিসরের বাদশাহ্‌র বিরুদ্ধে অপরাধ করলো।
{40:2} তাতে ফেরাউন তাঁর সেই দুই কর্মচারীর প্রতি, ঐ প্রধান পানপাত্র-বাহক ও প্রধান খাদ্য-প্রস্তুতকারকের প্রতি ক্রুদ্ধ হলেন,
{40:3} এবং তাদেরকে বন্দী করে রক্ষী সৈন্যদের সেনাপতির বাড়ির কারাগারে, ইউসুফ যে স্থানে বন্দী ছিলেন সেই স্থানে রাখলেন।
{40:4} তাতে রক্ষক সেনাপতি তাদের জন্য ইউসুফকে নিযুক্ত করলেন, আর তিনি তাদের পরিচর্যা করতে লাগলেন। এভাবে তারা কিছু দিন কারাগারে রইলো।
{40:5} পরে মিসরের বাদশাহ্‌র পানপাত্র-বাহক ও প্রধান খাদ্যপ্রস্তুতকারক, যাদের কারাগারে আটক করা হয়েছিল সেই দু’জনে এক রাতে দুই রকম অর্থবিশিষ্ট দু’টি স্বপ্ন দেখলো।
{40:6} আর ইউসুফ খুব ভোরে তাদের কাছে এসে তাদেরকে দেখলেন, তারা বিষণ্ন।
{40:7} তখন তাঁর সঙ্গে ফেরাউনের যে দুই কর্মচারী তাঁর মালিকের বাড়িতে কারাগারে আটক ছিল, তাদেরকে তিনি জিজ্ঞাসা করলেন, আজ আপনাদের মুখ বিষণ্ন কেন?
{40:8} তারা জবাবে বললো, আমরা স্বপ্ন দেখেছি, কিন্তু এর অর্থ বলে দেবার কেউ নেই। ইউসুফ তাদেরকে বললেন, অর্থ বলে দেবার শক্তি কি আল্লাহ্‌র কাছ থেকে আসে না? অনুরোধ করছি, স্বপ্নের বৃত্তান্ত আমাকে বলুন।
{40:9} তখন প্রধান পানপাত্র-বাহক ইউসুফকে তার স্বপ্নের বৃত্তান্ত জানালো; সে তাঁকে বললো, আমি স্বপ্নে দেখলাম, আমার সম্মুখে একটি আঙ্গুর লতা।
{40:10} সেই আঙ্গুরলতার তিনটি ডাল; তা যেন পল্লবিত হল ও তাতে ফুল হল এবং স্তবকে স্তবকে তার ফল হয়ে পাকলো।
{40:11} তখন আমার হাতে ফেরাউনের পানপাত্র ছিল, আর আমি সেই আঙ্গুর-ফল নিয়ে সেগুলো থেকে রস বের করে ফেরাউনের হাতে সেই পাত্র দিলাম।
{40:12} ইউসুফ তাকে বললেন, এর অর্থ এই; ঐ তিনটি ডাল তিন দিন বুঝায়।
{40:13} তিন দিনের মধ্যে ফেরাউন আপনাকে কারাগার থেকে মুক্ত করে আপনাকে আগের পদে নিযুক্ত করবেন; আর আপনি আগের রীতি অনুসারে পানপাত্র-বাহক হয়ে পুনর্বার ফেরাউনের হাতে পানপাত্র দেবেন।
{40:14} কিন্তু আরজ করি, যখন আপনার মঙ্গল হবে তখন আমাকে স্মরণে রাখবেন এবং আমার প্রতি দয়া করে ফেরাউনের কাছে আমার কথা বলে আমাকে এই স্থান থেকে উদ্ধার করবেন।
{40:15} কেননা ইবরানীদের দেশ থেকে আমাকে নিতান্তই চুরি করে আনা হয়েছে; আর এই স্থানেও আমি কিছুই করি নি যার জন্য এই কারাকূপে আটক থকতে হয়।
{40:16} প্রধান খাদ্যপ্রস্তুতকারক যখন দেখল, তার অর্থ ভাল, তখন সে ইউসুফকে বললো, আমিও স্বপ্ন দেখেছি; আমার মাথার উপরে রুটির তিনটি ডালি।
{40:17} তার উপরের ডালিতে ফেরাউনের জন্য সকল প্রকার রুটি ছিল; আর সমস্ত পাখি আমার মাথার উপরকার ডালি থেকে তা নিয়ে খেয়ে ফেললো।
{40:18} ইউসুফ জবাব দিলেন, এর অর্থ এই,
{40:19} সেই তিনটি ডালিতে তিন দিন বুঝায়। তিন দিনের মধ্যে ফেরাউন আপনার দেহ থেকে মাথা কেটে ফেলে আপনাকে গাছে টাঙ্গিয়ে দেবেন এবং পাখিরা আপনার দেহ থেকে মাংস খাবে।
{40:20} পরে তৃতীয় দিনে ফেরাউনের জন্মদিনে তিনি তাঁর সমস্ত গোলামের জন্য ভোজ প্রস্তুত করলেন এবং তাঁর গোলামদের মধ্যে প্রধান পানপাত্র-বাহক ও প্রধান খাদ্য-প্রস্তুতকারককে কারাগার থেকে মুক্তি দিলেন।
{40:21} তিনি প্রধান পানপাত্র-বাহককে তার নিজের পদে পুনর্বার নিযুক্ত করলেন, তাতে সে ফেরাউনের হাতে পানপাত্র দিতে লাগল;
{40:22} কিন্তু তিনি প্রধান খাদ্য-প্রস্তুতকারককে গাছে টাঙ্গিয়ে দিলেন; যেমন ইউসুফ তাদেরকে অর্থ বলেছিলেন।
{40:23} কিন্তু প্রধান পানপাত্র-বাহক ইউসুফের কথা স্মরণে রাখল না, ভুলে গেল।
{i41:1} বাদশাহ্‌র স্বপ্নের অর্থ প্রকাশ ও হযরত ইউসুফের উন্নতি
{41:1} দুই বছর পরে ফেরাউন একটি স্বপ্ন দেখলেন।
{41:2} দেখলেন, তিনি নদীর তীরে দাঁড়িয়ে আছেন, আর সেই নদী থেকে সাতটা হৃষ্টপুষ্ট সুন্দর গাভী উঠলো ও খাগড়া বনে চরতে লাগল।
{41:3} সেগুলোর পরে, আর সাতটা কৃশ ও বিশ্রী গাভী নদী থেকে উঠলো ও নদীর তীরে ঐ গাভীদের কাছে দাঁড়ালো।
{41:4} পরে সেই কৃশ, বিশ্রী গাভীরা ঐ সাতটা হৃষ্টপুষ্ট সুন্দর গাভীকে খেয়ে ফেললো। তখন ফেরাউনের ঘুম ভেঙ্গে গেল।
{41:5} তারপর তিনি আবার ঘুমিয়ে পড়লেন এবং দ্বিতীয়বার স্বপ্ন দেখলেন যে, এক বোঁটাতে সাতটি পুষ্ট উত্তম শীষ উঠলো।
{41:6} সেগুলোর পরে, পূর্বীয় বায়ুতে শুকিয়ে যাওয়া অন্য সাতটি ক্ষীণ শীষ উঠলো।
{41:7} আর এই ক্ষীণ শীষগুলো ঐ সাতটা পুষ্ট শীষকে গ্রাস করলো। পরে ফেরাউনের ঘুম ভেঙ্গে গেল, আর দেখ, তা স্বপ্নমাত্র।
{41:8} পরে সকাল বেলায় তাঁর মন অস্থির হল; আর তিনি লোক পাঠিয়ে মিসরের সমস্ত জাদুকর ও সেখানকার সমস্ত জ্ঞানী লোককে ডাকালেন; আর ফেরাউন তাঁদের কাছে সেই স্বপ্নবৃত্তান্ত বললেন, কিন্তু তাঁদের মধ্যে কেউই ফেরাউনকে তার অর্থ বলতে পারলেন না।
{41:9} তখন প্রধান পানপাত্র-বাহক ফেরাউনকে বললো, আজ আমার নিজের দোষ মনে পড়ছে।
{41:10} ফেরাউন তাঁর দুই গোলামের প্রতি, আমার ও প্রধান খাদ্যপ্রস্তুতকারকের প্রতি ক্রোধান্বিত হয়ে আমাদেরকে রক্ষক সেনাপতির বাড়িতে কারাগারে আটক করে রেখেছিলেন।
{41:11} আর সে ও আমি এক রাতে স্বপ্ন দেখেছিলাম এবং দু’জনের স্বপ্নের দুই রকম অর্থ হল।
{41:12} তখন সেই স্থানে রক্ষক সেনাপতির গোলাম এক জন ইবরানী যুবক আমাদের সঙ্গে ছিল। তাকে স্বপ্নবৃত্তান্ত বললে সে আমাদেরকে তার অর্থ বলে দিল, দু’জনের স্বপ্নের অর্থই বলে দিল।
{41:13} আর সে আমাদেরকে যেরকম অর্থ বলেছিল, ঠিক সেইমত সব কিছু ঘটলো; বাদশাহ্‌ আমাকে আগের পদে নিযুক্ত করলেন ও তাকে গাছে টাঙ্গিয়ে দিলেন।
{41:14} তখন ফেরাউন ইউসুফকে ডেকে পাঠালে লোকেরা কারাগার থেকে শীঘ্র তাঁকে বের করে আনলো। পরে তিনি দাড়ি কামিয়ে অন্য পোশাক পরে ফেরাউনের কাছে উপস্থিত হলেন।
{41:15} তখন ফেরাউন ইউসুফকে বললেন, আমি একটি স্বপ্ন দেখেছি, তার অর্থ করতে পারে এমন কেউ নেই। কিন্তু তোমার বিষয়ে আমি শুনেছি যে, তুমি স্বপ্ন শুনলে তার অর্থ করতে পার।
{41:16} জবাবে ইউসুফ ফেরাউনকে বললেন, তা আমার অসাধ্য, আল্লাহ্‌ই ফেরাউনকে মঙ্গল-যুক্ত উত্তর দেবেন।
{41:17} তখন ফেরাউন ইউসুফকে বললেন, দেখ, আমি স্বপ্নে নদীর তীরে দাঁড়িয়েছিলাম।
{41:18} আর দেখ, নদী থেকে সাতটা হৃষ্টপুষ্ট সুন্দর গাভী উঠে খাগড়া বনে চরতে লাগল।
{41:19} সেগুলোর পরে কৃশ ও খুব বিশ্রী ও হাড্ডিসার অন্য সাতটা গাভী উঠলো; আমি সমস্ত মিসর দেশে সেরকম বিশ্রী গাভী কখনও দেখি নি।
{41:20} আর এই কৃশ ও বিশ্রী গাভীরা সেই আগের হৃষ্টপুষ্ট সাতটা গাভীকে খেয়ে ফেললো।
{41:21} কিন্তু তারা এদের উদরস্থ হলে পর, উদরস্থ যে হয়েছে, এমন মনে হল না, কেননা এরা আগের মত বিশ্রীই রইলো।
{41:22} তখন আমার নিদ্রাভঙ্গ হল। পরে আমি আর একটি স্বপ্ন দেখলাম; আর দেখ, একটি বোঁটায় পুষ্ট উত্তম সাতটি শীষ উঠলো।
{41:23} আর সেগুলোর পরে ম্লান, ক্ষীণ ও পূর্বীয় বায়ুতে শোষিত সাতটি শীষ উঠলো।
{41:24} আর এই ক্ষীণ শীষগুলো সেই উত্তম সাতটি শীষকে গ্রাস করলো। এই স্বপ্ন আমি জাদুকরদেরকে বলেছিলাম, কিন্তু কেউই এর অর্থ আমাকে বলতে পারল না।
{41:25} তখন ইউসুফ ফেরাউনকে বললেন, ফেরাউনের স্বপ্ন দু’টি আসলে এক, আল্লাহ্‌ যা করতে উদ্যত হয়েছেন তা-ই ফেরাউনকে জানিয়েছেন।
{41:26} ঐ সাতটি উত্তম গাভী সাত বছর এবং ঐ সাতটি উত্তম শীষও সাত বছর; দু’টি স্বপ্নই আসলে এক।
{41:27} আর তার পিছনে যে সাতটি কৃশ ও বিশ্রী গাভী উঠলো, তারাও সাত বছর; আর পূর্বীয় বায়ূতে শোষিত যে সাতটি কৃশ শীষ উঠলো, তা দুর্ভিক্ষের সাত বছর হবে।
{41:28} আমি ফেরাউনকে এ-ই বললাম; আল্লাহ্‌ যা করতে উদ্যত হয়েছেন তা ফেরাউনকে দেখিয়েছেন।
{41:29} দেখুন, সমস্ত মিসর দেশে সাত বছর শস্যের অতিশয় প্রাচুর্য হবে।
{41:30} তার পরের সাত বছর এমন দুর্ভিক্ষ হবে যে, মিসর দেশে শস্যের অতিশয় প্রাচুর্যের কথা লোকে ভুলে যাবে এবং সেই দুর্ভিক্ষে দেশ নষ্ট হবে।
{41:31} আর সেই পরবর্তী দুর্ভিক্ষের দরুন আগেকার শস্যের অতিশয় প্রাচুর্যের কথা মনে পড়বে না; কারণ তা ভীষণ কষ্টকর হবে।
{41:32} আর ফেরাউনের কাছে দু’বার স্বপ্ন দেখাবার অর্থ এই: আল্লাহ্‌ এটা স্থির করেছেন এবং আল্লাহ্‌ এটা শীঘ্র ঘটাবেন।
{41:33} অতএব এখন ফেরাউন এক জন বুদ্ধিমান ও জ্ঞানবান লোকের খোঁজ করে তাঁকে মিসর দেশের উপরে নিযুক্ত করুন।
{41:34} আর ফেরাউন এই কাজ করুন; দেশে কর্মাধ্যক্ষদের নিযুক্ত করে যে সাত বছর শস্যের প্রাচুর্য হবে, সেই সময়ে মিসর দেশ থেকে শস্যের পঞ্চমাংশ গ্রহণ করুন।
{41:35} তাঁরা সেই আগামী শুভ বছরগুলোর জন্য খাদ্যশস্য সংগ্রহ করুন ও ফেরাউনের অধীনে নগরে নগরে খাদ্যের জন্য শস্য সঞ্চয় করুন ও রক্ষা করুন।
{41:36} এভাবে মিসর দেশে যে দুর্ভিক্ষ হবে, সেই দুর্ভিক্ষের সাত বছরের জন্য সেই খাদ্যশস্য দেশের জন্য সঞ্চিত থাকবে, তাতে দুর্ভিক্ষে দেশ বিনষ্ট হবে না।
{i41:37} মিসরের শাসনকর্তা হযরত ইউসুফ
{41:37} তখন ফেরাউন ও তাঁর সমস্ত গোলামের দৃষ্টিতে এই কথা উত্তম মনে হল।
{41:38} আর ফেরাউন তাঁর গোলামদেরকে বললেন, এঁর মত পুরুষ, যাঁর অন্তরে আল্লাহ্‌র রূহ্‌ আছেন, এমন আর কাকে পাব?
{41:39} তখন ফেরাউন ইউসুফকে বললেন, আল্লাহ্‌ তোমাকে এসব জানিয়েছেন, অতএব তোমার মত সুবুদ্ধি ও জ্ঞানবান আর কে আছে?
{41:40} তুমিই আমার বাড়ির তত্ত্বাবধায়ক হও; আমার সমস্ত লোক তোমার হুকুম পালন করবে, কেবল সিংহাসনে আমি তোমা থেকে বড় থাকব।
{41:41} ফেরাউন ইউসুফকে আরও বললেন, দেখ, আমি তোমাকে সমস্ত মিসর দেশের উপরে নিযুক্ত করলাম।
{41:42} পরে ফেরাউন হাত থেকে তাঁর সীলমোহরযুক্ত আংটি খুলে ইউসুফের হাতে দিলেন, তাঁকে মসীনা কাপড়ের শুভ্র পোশাক পরালেন এবং তাঁর গলায় সোনার হার দিলেন।
{41:43} আর তাঁকে তাঁর নিজের দ্বিতীয় রথে আরোহণ করালেন এবং লোকেরা তাঁর আগে আগে ‘হাঁটু পাত, হাঁটু পাত’ বলে ঘোষণা করলো। এভাবে তিনি সমস্ত মিসর দেশের শাসনকর্তার পদে নিযুক্ত হলেন।
{41:44} ফেরাউন ইউসুফকে বললেন, আমি ফেরাউন, তোমার হুকুম ছাড়া সমস্ত মিসর দেশে কোন লোক হাত কি পা তুলতে পারবে না।
{41:45} আর ফেরাউন ইউসুফের নাম রাখলেন সাফনৎ-পানেহ এবং তাঁর সঙ্গে ওন নগর-নিবাসী পোটীফেরঃ নামক পুরোহিতের আসনৎ নাম্নী কন্যার বিয়ে দিলেন। পরে ইউসুফ সারা মিসর দেশে পরিভ্রমণ করলেন।
{41:46} ইউসুফ ত্রিশ বছর বয়সে মিসরের বাদশাহ্‌ ফেরাউনের সেবায় নিযুক্ত হয়েছিলেন। পরে ইউসুফ ফেরাউনের কাছ থেকে প্রস্থান করে মিসর দেশের সর্বত্র ভ্রমণ করলেন।
{41:47} আর সেই শস্যের প্রাচুর্যের সাত বছর ভূমিতে পর্যাপ্ত শস্য জন্মালো।
{41:48} মিসর দেশে উপস্থিত সেই সাত বছরে সমস্ত শস্য সংগ্রহ করে তিনি প্রতি নগরে সঞ্চয় করলেন; যে নগরের চার সীমায় যে শস্য হল, সেই নগরে তা সঞ্চয় করলেন।
{41:49} এভাবে ইউসুফ সমুদ্রের বালুকণার মত এমন প্রচুর শস্য সংগ্রহ করলেন যে তা পরিমাপ করা বন্ধ করে দিলেন, কেননা তা অপরিমেয় ছিল।
{41:50} দুর্ভিক্ষ শুরু হবার আগে ইউসুফের দুই পুত্র জন্মগ্রহণ করলো; ওন্‌-নিবাসী পুরোহিত পোটীফেরের ইমামের কন্যা আসনৎ তাঁর জন্য তাদের প্রসব করলেন।
{41:51} আর ইউসুফ তাদের জ্যেষ্ঠের নাম মানশা (বিস্মৃতিজনক) রাখলেন, কেননা তিনি বললেন, আল্লাহ্‌ আমার সমস্ত দুঃখ-কষ্ট ও আমার সমস্ত পিতৃকুলের বিস্মৃতি ঘটিয়েছেন। পরে দ্বিতীয় পুত্রের নাম আফরাহীম (ফলবান) রাখলেন,
{41:52} কেননা তিনি বললেন, আমার দুঃখভোগের দেশে আল্লাহ্‌ আমাকে ফলবান করেছেন।
{41:53} পরে মিসর দেশে উপস্থিত শস্যের প্রাচুর্যের সাত বছর শেষ হল,
{41:54} এবং ইউসুফ যেমন বলেছিলেন, তেমনি দুর্ভিক্ষের সাত বছর আরম্ভ হল। সকল দেশে দুর্ভিক্ষ আরম্ভ হল, কিন্তু সমস্ত মিসর দেশে খাদ্য ছিল।
{41:55} পরে সমস্ত মিসর দেশে দুর্ভিক্ষ হলে লোকেরা ফেরাউনের কাছে খাদ্যের জন্য কান্নাকাটি করতে লাগল, তাতে ফেরাউন মিসরীয়দের সকলকে বললেন, তোমরা ইউসুফের কাছে যাও; তিনি তোমাদেরকে যা বলেন, তা-ই কর।
{41:56} তখন সমস্ত দেশেই দুর্ভিক্ষ হয়েছিল। আর ইউসুফ সকল স্থানের গোলা খুলে মিসরীয়দের কাছে শস্য বিক্রি করতে লাগলেন; আর মিসর দেশে দুর্ভিক্ষ প্রবল হয়ে উঠলো।
{41:57} সমস্ত দেশের লোকেরা মিসর দেশে ইউসুফের কাছে শস্য ক্রয় করতে আসল, কেননা সমস্ত দেশেই দুর্ভিক্ষ প্রবল হয়েছিল।
{i42:1} হযরত ইউসুফের ভাইদের মিসরে যাত্রা
{42:1} আর ইয়াকুব দেখলেন যে, মিসর দেশে শস্য আছে, তাই ইয়াকুব তাঁর পুত্রদেরকে বললেন, তোমরা এক জন অন্যজনের দিকে তাকিয়ে আছ কেন?
{42:2} তিনি আরও বললেন, দেখ, আমি শুনলাম, মিসরে শস্য আছে, তোমরা সেখানে যাও, আমাদের জন্য শস্য ক্রয় করে আন; তা হলে আমরা বাঁচবো, মরবো না।
{42:3} পরে ইউসুফের দশ জন ভাই শস্য ক্রয় করতে মিসরে গেলেন।
{42:4} কিন্তু ইয়াকুব ইউসুফের সহোদর বিন্‌ইয়ামীনকে ভাইদের সঙ্গে পাঠালেন না; কেননা তিনি বললেন, পাছে এর বিপদ ঘটে।
{42:5} যারা মিসর দেশে গিয়েছিল, তাদের মধ্যে ইসরাইলের পুত্ররাও শস্য কিনবার জন্য গেলেন, কেননা কেনান দেশেও দুর্ভিক্ষ হয়েছিল।
{42:6} সেই সময় ইউসুফই ঐ দেশের শাসনকর্তা ছিলেন, তিনিই দেশীয় সমস্ত লোকের কাছে শস্য বিক্রি করছিলেন; অতএব ইউসুফের ভাইয়েরা তাঁর কাছে গিয়ে ভূমিতে উবুড় হয়ে সম্মান দেখালেন।
{42:7} তখন ইউসুফ তাঁর ভাইদেরকে দেখে চিনলেন, কিন্তু তাঁদের কাছে অপরিচিত লোকের মত ব্যবহার করলেন ও কর্কশভাবে তাঁদের সঙ্গে কথা বললেন। তিনি তাঁদেরকে বললেন, তোমরা কোথা থেকে এসেছো? তাঁরা বললেন, কেনান দেশ থেকে খাদ্যদ্রব্য কিনতে এসেছি।
{42:8} বাস্তবিক ইউসুফ তাঁর ভাইদেরকে চিনলেন, কিন্তু তাঁরা তাঁকে চিনতে পারলেন না।
{42:9} ইউসুফ তাঁদের বিষয়ে যে যে স্বপ্ন দেখেছিলেন, তা তাঁর স্মরণ হল; আর তিনি তাঁদেরকে বললেন, তোমরা গুপ্তচর, দেশের অরক্ষিত স্থানগুলো দেখতে এসেছ।
{42:10} তাঁরা বললেন, না, মালিক, আপনার এই গোলামেরা খাদ্যদ্রব্য কিনতে এসেছে;
{42:11} আমরা সকলে এক পিতার সন্তান; আমরা সৎ লোক, আপনার এই গোলামেরা গুপ্তচর নয়।
{42:12} কিন্তু তিনি তাঁদেরকে বললেন, না, না, তোমরা দেশের অরক্ষিত স্থানগুলো দেখতে এসেছ।
{42:13} তাঁরা বললেন, আপনার এই গোলামেরা বারো ভাই, কেনান দেশ-নিবাসী একজনের পুত্র; দেখুন, আমাদের ছোট ভাই এখন পিতার কাছে আছে এবং এক জন নেই।
{42:14} তখন ইউসুফ তাঁদেরকে বললেন, আমি যে তোমাদেরকে বললাম, তোমরা গুপ্তচর, তা-ই বটে।
{42:15} এতেই তোমাদের পরীক্ষা হয়ে যাবে; আমি ফেরাউনের প্রাণের কসম দিয়ে বলছি, তোমাদের ছোট ভাই এখানে না আসলে তোমরা এই স্থান থেকে বের হতে পারবে না।
{42:16} তোমাদের এক জনকে পাঠিয়ে তোমাদের সেই ভাইকে আনাও, তোমরা বন্দী থাকো; এভাবে তোমাদের কথার পরীক্ষা হবে; তোমরা সত্যবাদী কি না, তা জানা যাবে; নতুবা আমি ফেরাউনের প্রাণের কসম খেয়ে বলছি, তোমরা অবশ্যই গুপ্তচর।
{42:17} পরে তিনি তাঁদেরকে তিন দিন কারাগারে বন্দী করে রাখলেন।
{42:18} পরে তৃতীয় দিনে ইউসুফ তাঁদেরকে বললেন, এক কাজ কর, তাতে বাঁচবে; আমি আল্লাহ্‌কে ভয় করি।
{42:19} তোমরা যদি সৎলোক হও, তবে তোমাদের এক ভাই এই কারাগারে বন্দী থাকুক; তোমরা নিজ নিজ বাড়ির দুর্ভিক্ষের জন্য শস্য নিয়ে যাও;
{42:20} পরে তোমাদের ছোট ভাইকে আমার কাছে এনো; এভাবে তোমাদের কথা প্রমাণিত হলে তোমরা মারা যাবে না। তাঁরা তা-ই করলেন।
{42:21} আর তাঁরা একে অপরকে বললেন, নিশ্চয়ই আমরা আমাদের ভাইয়ের বিষয়ে অপরাধী, কেননা সে আমাদের কাছে বিনতি করলে আমরা তার প্রাণের কষ্ট দেখেও তা শুনি নি; এজন্য আমাদের উপর এই সঙ্কট উপস্থিত হয়েছে।
{42:22} তখন রূবেণ উত্তরে তাঁদের বললেন, আমি না তোমাদেরকে বলেছিলাম, বালকটির বিরুদ্ধে গুনাহ্‌ করো না কিন্তু তোমরা তা শোন নি; দেখ, এখন তার রক্তেরও হিসাব দিতে হচ্ছে।
{42:23} কিন্তু ইউসুফ যে তাঁদের এই কথা বুঝতে পারলেন তা তাঁরা জানতে পারলেন না, কেননা দোভাষী দ্বারা উভয় পক্ষের মধ্যে কথাবার্তা হচ্ছিল।
{42:24} তখন তিনি তাঁদের কাছ থেকে সরে গিয়ে কাঁদলেন; পরে ফিরে এসে তাঁদের সঙ্গে কথা বললেন ও তাঁদের মধ্যে শিমিয়োনকে ধরে তাঁদের সাক্ষাতেই বাঁধলেন।
{42:25} পরে ইউসুফ তাঁদের সমস্ত বস্তায় শস্য ভরতে, প্রত্যেক জনের বস্তায় টাকা ফিরিয়ে দিতে ও তাঁদেরকে পাথেয় দ্রব্য দিতে হুকুম দিলেন; আর তাঁদের জন্য তা-ই করা হল।
{i42:26} হযরত ইউসুফের ভাইদের কেনানে ফিরে আসা
{42:26} পরে তাঁরা নিজ নিজ গর্দভের উপরে শস্য চাপিয়ে সেই স্থান থেকে প্রস্থান করলেন।
{42:27} কিন্তু পান্থনিবাসে যখন এক জন তাঁর গাধাকে আহার দিতে বস্তা খুললেন, তখন বস্তার মুখেই নিজের টাকা দেখতে পেলেন।
{42:28} তাতে তিনি ভাইদের বললেন, আমার টাকা ফিরেছে; দেখ, আমার বস্তাতেই রয়েছে। তখন তাঁদের প্রাণ উড়ে গেল ও সকলে ভয়ে কাঁপতে কাঁপতে বললেন, আল্লাহ্‌ আমাদের প্রতি এ কি করলেন?
{42:29} পরে তাঁরা কেনান দেশে তাঁদের পিতা ইয়াকুবের কাছে উপস্থিত হলেন ও তাঁদের প্রতি যা যা ঘটেছিল, সেই সমস্ত তাঁকে জানালেন,
{42:30} বললেন, যে ব্যক্তি সেই দেশের শাসনকর্তা, তিনি আমাদের সঙ্গে কর্কশ ভাবে কথা বললেন, আর দেশ অনুসন্ধানকারী গুপ্তচর মনে করলেন।
{42:31} আমরা তাঁকে বললাম, আমরা সৎলোক, গুপ্তচর নই;
{42:32} আমরা বারো ভাই, সকলেই এক পিতার সন্তান; কিন্তু এক জন নেই এবং ছোটটি এখন কেনান দেশে পিতার কাছে আছে।
{42:33} তখন সেই ব্যক্তি, সেই দেশের শাসনকর্তা আমাদেরকে বললেন, এতেই জানতে পারব যে তোমরা সৎলোক; তোমাদের এক ভাইকে আমার কাছে রেখে তোমাদের অনাহারক্লিষ্ট পরিবারের জন্য শস্য নিয়ে যাও।
{42:34} পরে তোমাদের ছোট ভাইকে আমার কাছে নিয়ে এসো, তাতে বুঝতে পারব যে, তোমরা গুপ্তচর নও, তোমরা সৎ লোক; আর আমি তোমাদের ভাইকে তোমাদের কাছে ফিরিয়ে দেব এবং তোমরা দেশে ব্যবসা-বাণিজ্য করতে পারবে।
{42:35} পরে তাঁরা বস্তা থেকে শস্য ঢাললে, প্রত্যেকে নিজ নিজ ছালায় নিজ নিজ টাকার থলি পেলেন। তখন সেসব টাকার থলি দেখে তাঁরা ও তাঁদের পিতা ভয় পেলেন।
{42:36} আর তাঁদের পিতা ইয়াকুব বললেন, তোমরা আমাকে পুত্রহীন করেছ; ইউসুফ নেই, শিমিয়োন নেই, আবার বিন্‌-ইয়ামীনকেও নিয়ে যেতে চাইছো; এই সমস্তই আমার প্রতি ঘটছে।
{42:37} তখন রূবেণ তাঁর পিতাকে বললেন, আমি যদি তোমার কাছে তাকে ফিরিয়ে না আনি, তবে আমার দুই পুত্রকে খুন করো; আমার হাতে তাকে দাও; আমি তোমার কাছে তাকে পুনর্বার এনে দেব।
{42:38} তখন তিনি বললেন, আমার পুত্র তোমাদের সঙ্গে যাবে না, কেননা তার সহোদর মারা গেছে, সে একাই বেঁচে আছে। তোমরা যে পথে যাবে, সেই পথে যদি এর কোন বিপদ ঘটে তবে শোকে এই বৃদ্ধ অবস্থায় তোমরা আমাকে পাতালে নামিয়ে দেবে।
{i43:1} হযরত ইউসুফের ভাইদের দ্বিতীয়বার মিসরে যাত্রা
{43:1} তখন দেশে ভীষণ দুর্ভিক্ষ চলছিলো।
{43:2} আর তাঁরা মিসর দেশ থেকে যে শস্য এনেছিলেন, সেই সমস্ত খাওয়া শেষ হলে তাঁদের পিতা তাঁদেরকে বললেন, তোমরা আবার যাও, আমাদের জন্য কিছু খাদ্যশস্য ক্রয় করে আন।
{43:3} তখন এহুদা তাঁকে বললেন, সেই ব্যক্তি দৃঢ় প্রতিজ্ঞা করে আমাদেরকে বলেছেন, তোমাদের ভাই তোমাদের সঙ্গে না আসলে তোমরা আমার মুখ দেখতে পাবে না।
{43:4} যদি তুমি আমাদের সঙ্গে আমাদের ভাইকে পাঠাও, তবে আমরা গিয়ে তোমার জন্য খাদ্যশস্য ক্রয় করে আনবো।
{43:5} কিন্তু যদি না পাঠাও তবে যাব না; কেননা সেই ব্যক্তি আমাদেরকে বলেছেন, তোমাদের ভাই তোমাদের সঙ্গে না আসলে তোমরা আমার মুখ দেখতে পাবে না।
{43:6} তখন ইসরাইল বললেন, তোমরা আমার সঙ্গে কেন এমন খারাপ আচরণ করলে? ঐ ব্যক্তিকে কেন বলেছো যে, তোমাদের আর এক ভাই আছে?
{43:7} তাঁরা বললেন, তিনি আমাদের বিষয়ে ও আমাদের বংশের বিষয়ে পুঙ্খানুপুঙ্খরূপে জিজ্ঞাসা করলেন, বললেন, তোমাদের পিতা কি এখনও জীবিত আছেন? তোমাদের কি আরও ভাই আছে? তাতে আমরা সেই কথা অনুসারে উত্তর দিয়েছিলাম। আমরা কেমন করে জানবো যে, তিনি বলবেন, তোমাদের ভাইকে এখানে নিয়ে এসো?
{43:8} এহুদা তাঁর পিতা ইসরাইলকে আরও বললেন, বালকটিকে আমার সঙ্গে পাঠিয়ে দাও; আমরা প্রস্থান করি, তাতে তুমি ও আমাদের ছেলেমেয়েরা এবং আমরা বাঁচবো, কেউ মরবো না।
{43:9} আমিই তার জামিন হলাম, আমারই হাত থেকে তাকে নিও, আমি যদি তোমার কাছে তাকে না আনি, তোমার সম্মুখে তাকে উপস্থিত না করি, তবে আমি সারা জীবন তোমার কাছে অপরাধী থাকব।
{43:10} এত বিলম্ব না করলে আমরা এর মধ্যে দ্বিতীয়বার ফিরে আসতে পারতাম।
{43:11} তখন তাঁদের পিতা ইসরাইল তাঁদেরকে বললেন, যদি তা-ই হয় তবে এক কাজ করো; তোমরা নিজ নিজ থলিতে এই দেশের উৎকৃষ্ট দ্রব্য — গুগ্‌গুল, মধু, সুগন্ধি দ্রব্য, গন্ধরস, পেস্তা ও বাদাম কিছু কিছু নিয়ে গিয়ে সেই ব্যক্তিকে উপহার দাও।
{43:12} আর নিজ নিজ হাতে দ্বিগুণ টাকা নাও এবং তোমাদের বস্তার মুখে যে টাকা ফিরে এসেছে, তাও হাতে করে পুনরায় নিয়ে যাও; কি জানি, হয়তোবা তাদের ভুল হয়েছিল।
{43:13} আর তোমাদের ভাইকে নিয়ে যাও, উঠ, পুনর্বার সেই ব্যক্তির কাছে যাও।
{43:14} সর্বশক্তিমান আল্লাহ্‌ তোমাদেরকে সেই ব্যক্তির কাছে করুণার পাত্র করুন, যেন তিনি তোমাদের অন্য ভাইকে ও বিন্‌-ইয়ামীনকে ছেড়ে দেন। আর যদি আমাকে পুত্রহীন হতে হয়, তবে পুত্রহীন হলাম।
{43:15} তখন তারা সেই উপহারের জিনিস নিলেন, আর হাতে দ্বিগুণ টাকা ও বিন্‌ইয়ামীনকে নিয়ে যাত্রা করলেন এবং মিসরে গিয়ে ইউসুফের সম্মুখে দাঁড়ালেন।
{43:16} ইউসুফ তাঁদের সঙ্গে বিন্‌ইয়ামীনকে দেখে নিজের বাড়ির তত্ত্বাবধায়ককে বললেন, এই কয়েকজন লোককে বাড়ির ভিতরে নিয়ে যাও, আর পশু মেরে আয়োজন করো; কেননা এরা মধ্যাহ্নে আমার সঙ্গে আহার করবে।
{43:17} তাতে সেই ব্যক্তি, ইউসুফ যেমন বললেন, সেরকম করলো, তাঁদেরকে ইউসুফের বাড়িতে নিয়ে গেলেন।
{43:18} কিন্তু ইউসুফের বাড়িতে নিয়ে যাওয়াতে তাঁরা ভয় পেলেন ও পরস্পর বললেন, আগে আমাদের বস্তায় যে টাকা ফিরে গিয়েছিল তার জন্যই ইনি আমাদেরকে এখানে এনেছেন; এখন আমাদের আক্রমণ করবেন ও আমাদের গাধাগুলো কেড়ে নিয়ে আমাদেরকে গোলাম করে রাখবেন।
{43:19} অতএব তাঁরা ইউসুফের বাড়ির তত্ত্বাবধায়কের কাছে গিয়ে বাড়ির দরজার কাছে তার সঙ্গে কথা বললেন,
{43:20} বললেন, হুজুর, আমরা আগে খাদ্যশস্য কিনতে এসেছিলাম;
{43:21} পরে পান্থনিবাসে গিয়ে নিজ নিজ বস্তা খুললাম, আর দেখুন, প্রত্যেক জনের বস্তার মুখে তার টাকা, ঠিক পরিমাণেই আমাদের টাকা আছে; পুনরায় তা আমরা নিয়ে এসেছি।
{43:22} এবার খাদ্যশস্য কিনবার জন্য আরও টাকা এনেছি; আমাদের সেই টাকা আমাদের ছালায় কে রেখেছিল, তা আমরা জানি না।
{43:23} সেই ব্যক্তি বললো, তোমাদের মঙ্গল হোক, ভয় করো না; তোমাদের আল্লাহ্‌, তোমাদের পূর্বপুরুষদের আল্লাহ্‌, তোমাদের বস্তায় তোমাদেরকে গুপ্তধন দিয়েছেন; আমি তোমাদের টাকা পেয়েছি। পরে সে শিমিয়োনকে তাঁদের কাছে আনলো।
{43:24} আর সে তাঁদেরকে ইউসুফের বাড়ির ভিতরে নিয়ে গিয়ে পানি দিল, তাতে তাঁরা পা ধুলেন এবং সে তাঁদের গাধাগুলোকে আহার দিল।
{43:25} আর মধ্যাহ্নে ইউসুফ আসবেন বলে তাঁরা উপহার সাজালেন, কেননা তাঁরা শুনেছিলেন যে, সেখানে তাঁদেরকে আহার করতে হবে।
{43:26} পরে ইউসুফ বাড়িতে আসলে তাঁরা তাদের উপহার বাড়ির মধ্যে তাঁর কাছে আনলেন ও তাঁর সামনে ভূমিতে উবুড় হয়ে সম্মান দেখালেন।
{43:27} তখন তিনি কুশল জিজ্ঞাসা করে তাঁদেরকে বললেন, তোমাদের যে বৃদ্ধ পিতার কথা বলেছিলে, তিনি কি কুশলে আছেন? তিনি কি এখনও জীবিত আছেন?
{43:28} তাঁরা বললেন, আপনার গোলাম আমাদের পিতা সহিসালামতে আছেন, তিনি এখনও জীবিত আছেন। পরে তাঁরা ভূমিতে উবুড় হয়ে সম্মান দেখালেন।
{43:29} তখন ইউসুফ তাঁর ভাই বিন্‌ইয়ামীনকে, তাঁর সহোদরকে দেখে বললেন, তোমাদের যে ছোট ভাইয়ের কথা আমাকে বলেছিলে, সে কি এই? আর তিনি বললেন, বৎস, আল্লাহ্‌ তোমার প্রতি অনুগ্রহ করুন।
{43:30} তখন ইউসুফ তাড়াতাড়ি করলেন, কেননা তাঁর ভাইয়ের জন্য তাঁর প্রাণ কাঁদছিল, তাই তিনি কাঁদবার জায়গার খোঁজ করলেন, আর নিজের কামরায় প্রবেশ করে সেখানে কাঁদতে লাগলেন।
{43:31} পরে তিনি মুখ ধুয়ে বাইরে আসলেন ও নিজেকে সংযত করে খাদ্য পরিবেশন করতে হুকুম করলেন।
{43:32} তখন তাঁর জন্য পৃথক ও তাঁর ভাইদের জন্য পৃথক এবং তাঁর সঙ্গে ভোজনকারী মিসরীয়দের জন্য পৃথক পরিবেশন করা হল, কেননা ইবরানীদের সঙ্গে মিসরীয়েরা আহার করে না; কারণ তা মিসরীয়দের ঘৃণিত কর্ম।
{43:33} আর তাঁরা ইউসুফের সম্মুখে জ্যেষ্ঠ জ্যেষ্ঠের স্থানে ও কনিষ্ঠ কনিষ্ঠের স্থানে বসলেন; তখন তাঁরা পরস্পর আশ্চর্য জ্ঞান করলেন।
{43:34} আর তিনি তাঁর সম্মুখ থেকে খাদ্যের অংশ তুলে তাঁদেরকে পরিবেশন করালেন; কিন্তু সকলের অংশ থেকে বিন্‌ইয়ামীনের অংশ পাঁচ গুণ বেশি ছিল। পরে তাঁরা পান করলেন ও তাঁর সঙ্গে হৃষ্টচিত্ত হলেন।
{i44:1} বিন্‌ইয়ামীনের ছালায় রূপার বাটি
{44:1} আর ইউসুফ তাঁর বাড়ির তত্ত্বাবধায়ককে হুকুম করলেন, এই লোকদের বস্তায় যত শস্য ধরে পূর্ণ করে দাও এবং প্রতিজনের টাকা তার বস্তার মুখে রাখ।
{44:2} আর কনিষ্ঠের ছালার মুখে তার শস্য ক্রয়ের টাকার সঙ্গে আমার বাটি অর্থাৎ রূপার বাটি রাখ। তখন সে ইউসুফের উক্ত কথানুসারে কাজ করলো।
{44:3} পর দিন খুব ভোরেই তাঁদের গাধাগুলো সহ তাঁরা বিদায় নিলেন।
{44:4} তাঁরা নগর থেকে বের হয়ে অনেক দূরে যেতে না যেতে ইউসুফ তাঁর বাড়ির তত্ত্বাবধায়ককে বললেন, উঠ, ঐ লোকদের পিছনে দৌড়ে গিয়ে তাদের সঙ্গ ধরে বলো, তোমরা উপকারের পরিবর্তে কেন অপকার করলে?
{44:5} আমার মালিক যাতে পান করেন ও যা দিয়ে গণা-পড়ার কাজ করেন, এটি কি সেই বাটি নয়? এই কাজ করে তোমরা অপরাধ করেছ।
{44:6} পরে সে তাঁদের নাগাল পেয়ে সেই কথা বললো।
{44:7} তাঁরা বললেন, হুজুর, কেন এমন কথা বলেন? আপনার গোলামেরা যে এমন কাজ করবে, তা দূরে থাকুক।
{44:8} দেখুন, আমরা নিজ নিজ বস্তার মুখে যে টাকা পেয়েছিলাম, তা কেনান দেশ থেকে পুনর্বার আপনার কাছে এনেছি; তবে আমরা কিভাবে আপনার মালিকের বাড়ি থেকে রূপা কি সোনা চুরি করবো?
{44:9} আপনার গোলামদের মধ্যে যার কাছে তা পাওয়া যায় সে অবশ্যই মরবে এবং আমরাও মালিকের গোলাম হবো।
{44:10} সে বললো, ভাল, তোমাদের কথা অনুসারেই হোক; যার কাছে তা পাওয়া যাবে, সে আমার গোলাম হবে, কিন্তু আর সকলে নির্দোষ হবে।
{44:11} তখন তাঁরা শীঘ্র করে নিজেদের বস্তাগুলো ভূমিতে নামিয়ে প্রত্যেকে নিজ নিজ বস্তা খুললেন।
{44:12} আর সে জ্যেষ্ঠ থেকে আরম্ভ করে কনিষ্ঠের বস্তা পর্যন্ত খুঁজে দেখলো, আর বিন্‌ইয়ামীনের বস্তায় সেই বাটি পাওয়া গেল।
{44:13} তখন তাঁরা তাদের কাপড় ছিঁড়লেন ও নিজ নিজ গর্দভে বস্তা চাপিয়ে নগরে ফিরে গেলেন।
{44:14} পরে এহুদা ও তাঁর ভাইয়েরা ইউসুফের বাড়িতে এলেন; তিনি তখনও সেখানে ছিলেন; আর তাঁরা তাঁর সম্মুখে মাটিতে উবুড় হয়ে পড়লেন।
{44:15} তখন ইউসুফ তাঁদেরকে বললেন, তোমরা এ কেমন কাজ করলে? আমার মত ব্যক্তি অবশ্য গণনা করতে পারে, তা কি তোমরা জান না?
{44:16} এহুদা বললেন, আমরা মালিকের কাছে কি উত্তর দেব? কি কথা বলবো? কিসেই বা নিজেদের নির্দোষ দেখাব? আল্লাহ্‌ তাঁর গোলামদের অপরাধ প্রকাশ করেছেন, দেখুন, আমরা ও যার কাছে বাটি পাওয়া গেছে, সকলেই মালিকের গোলাম হলাম।
{44:17} ইউসুফ বললেন, না, এমন কাজ আমি কখনও করবো না; যার কাছে বাটি পাওয়া গেছে, সেই আমার গোলাম হবে, কিন্তু তোমরা সহিসালামতে পিতার কাছে প্রস্থান কর।
{i44:18} বিন্‌ইয়ামীনের জন্য এহুদার ফরিয়াদ
{44:18} তখন এহুদা কাছে গিয়ে বললেন, হে মালিক, আরজ করি, আপনার গোলামকে মালিকের কাছে একটি কথা বলতে অনুমতি দিন; এই গোলামের প্রতি আপনার ক্রোধ প্রজ্বলিত না হোক, কারণ আপনি ফেরাউনের মত।
{44:19} মালিক এই গোলামদেরকে জিজ্ঞাসা করেছিলেন, তোমাদের পিতা কি ভাই আছে?
{44:20} আমরা মালিককে জবাবে বলেছিলাম, আমাদের বৃদ্ধ পিতা আছেন এবং তাঁর বৃদ্ধাবস্থার একটি কনিষ্ঠ পুত্র আছে; তার সহোদরের মৃত্যু হয়েছে; সে-ই মাত্র তার মায়ের অবশিষ্ট পুত্র; তার পিতা তাকে স্নেহ করেন।
{44:21} পরে আপনি এই গোলামদেরকে বলেছিলেন, তোমরা আমার কাছে তাকে আন, আমি তাকে স্বচক্ষে দেখবো।
{44:22} তখন আমরা মালিককে বলেছিলাম, সেই যুবক পিতাকে ছেড়ে আসতে পারবে না, সে পিতাকে ছেড়ে আসলে পিতা মারা যাবেন।
{44:23} তাতে আপনি এই গোলামদেরকে বলেছিলেন, সেই ছোট ভাইটি তোমাদের সঙ্গে না আসলে তোমরা আমার মুখ আর দেখতে পাবে না।
{44:24} আপনার গোলাম যিনি আমার পিতা, তাঁর কাছে গিয়ে তাঁকে মালিকের সেসব কথা বললাম।
{44:25} পরে আমাদের পিতা বললেন, তোমরা আবার যাও, আমাদের জন্য কিছু খাদ্যশস্য ক্রয় করে আন।
{44:26} আমরা বললাম, যেতে পারব না; যদি ছোট ভাই আমাদের সঙ্গে থাকে তবে যাব; কেননা ছোট ভাইটি সঙ্গে না থাকলে আমরা সেই ব্যক্তির মুখ দেখতে পাব না।
{44:27} তাতে আপনার গোলাম, আমার পিতা বললেন, তোমরা জান, আমার সেই স্ত্রী থেকে দু’টি মাত্র সন্তান জন্মে।
{44:28} তাদের মধ্যে এক জন আমার কাছ থেকে প্রস্থান করলো, আর আমি বললাম, সে নিশ্চয় খণ্ড খণ্ড হয়েছে এবং সেই সময় থেকে আমি তাকে আর দেখতে পাই নি।
{44:29} এখন আমার কাছ থেকে একেও নিয়ে গেলে যদি এর কোন বিপদ ঘটে তবে তোমরা শোকে এই বৃদ্ধ অবস্থায় আমাকে এই পাতালে নামিয়ে দেবে।
{44:30} অতএব আপনার গোলাম যিনি আমার পিতা, আমি তাঁর কাছে উপস্থিত হলে আমাদের সঙ্গে যদি এই যুবক না থাকে, তবে এই যুবকের প্রাণের সঙ্গে তাঁর প্রাণ বাঁধা আছে বলে,
{44:31} যুবকটি নেই দেখলে তিনি মারা পড়বেন; এভাবে আপনার এই গোলামেরা শোকে বৃদ্ধ অবস্থায় আপনার গোলাম আমাদের পিতাকে পাতালে নামিয়ে দেবে।
{44:32} আবার আপনার গোলাম আমি পিতার কাছে এই যুবকটির জামিন হয়ে বলেছিলাম, আমি যদি তাকে তোমার কাছে না আনি, তবে সারা জীবন পিতার কাছে অপরাধী থাকব।
{44:33} অতএব আরজ করি, মালিকের কাছে এই যুবকটির পরিবর্তে আপনার গোলাম আমি মালিকের গোলাম হয়ে থাকি, কিন্তু এই যুবককে আপনি তার ভাইদের সঙ্গে যেতে দিন।
{44:34} কেননা এই যুবকটি আমার সঙ্গে না থাকলে আমি কিভাবে পিতার কাছে যেতে পারি? অন্যথায় পিতার যে বিপদ ঘটবে, তা-ই আমাকে দেখতে হবে।
{i45:1} হযরত ইউসুফের আত্মপরিচয় দান
{45:1} তখন ইউসুফ তাঁর কাছে দণ্ডায়মান লোকদের সম্মুখে আত্ম-সম্বরণ করতে পারলেন না; তিনি চিৎকার করে বললেন, আমার সম্মুখ থেকে সমস্ত লোককে বের করো। তাতে কেউ তাঁর কাছে দাঁড়িয়ে থাকলো না, আর তখনই ইউসুফ ভাইদের কাছে নিজের পরিচয় দিতে লাগলেন।
{45:2} তিনি চিৎকার করে কাঁদতে লাগলেন; মিসরীয়েরা তা শুনতে পেল ও ফেরাউনের গৃহস্থিত লোকেরাও শুনতে পেল।
{45:3} পরে ইউসুফ তাঁর ভাইদের বললেন, আমি ইউসুফ; আমার পিতা কি এখনও জীবিত আছেন? এতে তাঁর ভাইয়েরা তাঁর সামনে ভীষণ ভয় পেলেন, উত্তর দিতে পারলেন না।
{45:4} পরে ইউসুফ তাঁর ভাইদের বললেন, আরজ করি, আমার কাছে এসো। তাঁরা কাছে গেলেন। তিনি বললেন, আমি ইউসুফ, তোমাদের সেই ভাই যাকে তোমরা মিসর-যাত্রীদের কাছে বিক্রি করেছিলে।
{45:5} কিন্তু তোমরা আমাকে এই স্থানে বিক্রি করেছ বলে এখন দুঃখিত বা বিরক্ত হয়ো না; কেননা প্রাণ রক্ষা করার জন্যই আল্লাহ্‌ তোমাদের আগে আমাকে পাঠিয়েছেন।
{45:6} কারণ দুই বছর থেকে দেশে দুর্ভিক্ষ চলছে; আরও পাঁচ বছর পর্যন্ত চাষাবাদ কিংবা ফসল হবে না।
{45:7} আর আল্লাহ্‌ দুনিয়াতে তোমাদের বংশ রক্ষা করতে ও মহা উদ্ধারের দ্বারা তোমাদেরকে বাঁচাতে তোমাদের আগে আমাকে পাঠিয়েছেন।
{45:8} অতএব তোমরাই আমাকে এই স্থানে পাঠিয়েছ তা নয়, আল্লাহ্‌ই পাঠিয়েছেন এবং আমাকে ফেরাউনের পিতৃস্থানীয়, তাঁর সমস্ত বাড়ির মালিক ও সমস্ত মিসর দেশের উপরে শাসনকর্তা করেছেন।
{45:9} তোমরা শীঘ্র করে আমার পিতার কাছে যাও, তাঁকে বলো, ‘তোমার পুত্র ইউসুফ এই কথা বললো, আল্লাহ্‌ আমাকে সমস্ত মিসর দেশের মালিক করেছেন; তুমি আমার কাছে চলে এসো, বিলম্ব করো না।
{45:10} তুমি তোমার পুত্র পৌত্রাদি, তোমার গোমেষাদি ও তোমার অন্য যা কিছু আছে তা নিয়ে গোশন প্রদেশে বাস করবে; তুমি আমার কাছেই থাকবে।
{45:11} সেই স্থানে আমি তোমাকে প্রতিপালন করবো, কেননা আরও পাঁচ বছর দুর্ভিক্ষ থাকবে; পাছে তোমার ও তোমার পরিজনের ও তোমার সকল লোকের দৈন্যদশা ঘটে।’
{45:12} আর দেখ, তোমার ও আমার সহোদর বিন্‌ইয়ামীন চাক্ষুষ দেখছে যে, আমি স্বয়ং তোমাদের সঙ্গে কথাবার্তা বলছি।
{45:13} অতএব এই মিসর দেশে আমার মহিমা ও তোমরা যা যা দেখেছ, সেসব আমার পিতাকে জানাবে এবং তাঁকে শীঘ্র এই স্থানে আনবে।
{45:14} পরে ইউসুফ তাঁর ভাই বিন্‌ইয়ামীনের গলা ধরে কাঁদতে লাগলেন এবং বিন্‌ইয়ামীনও তাঁর গলা ধরে কাঁদতে লাগলেন।
{45:15} আর ইউসুফ অন্য সকল ভাইকেও চুম্বন করলেন ও তাঁদের গলা জড়িয়ে ধরে কাঁদলেন; তারপর তাঁর ভাইয়েরা তাঁর সঙ্গে আলাপ করতে লাগলেন।
{45:16} আর ইউসুফের ভাইয়েরা এসেছে, ফেরাউনের বাড়িতে এই কথা পৌঁছালে ফেরাউন ও তাঁর গোলামেরা সকলে সন্তুষ্ট হলেন।
{45:17} আর ফেরাউন ইউসুফকে বললেন, তুমি তোমার ভাইদের বলো, তোমরা এই কাজ কর; তোমাদের পশুদের পিঠে শস্য চাপিয়ে কেনান দেশে গমন কর,
{45:18} এবং তোমাদের পিতাকে ও নিজ নিজ পরিবারকে আমার কাছে নিয়ে এসো; আমি তোমাদেরকে মিসর দেশের উৎকৃষ্ট দ্রব্য দেব, আর তোমরা দেশের সেরা সমস্ত বস্তু ভোগ করবে।
{45:19} এখন তোমার প্রতি আমার এই হুকুম, তোমরা এই কাজ করো, তোমাদের নিজ নিজ সন্তান-সন্ততি ও স্ত্রীদের জন্য মিসর দেশ থেকে ঘোড়ার গাড়ি নিয়ে গিয়ে তাদের ও তাঁর পিতাকে নিয়ে এসো;
{45:20} আর নিজ নিজ দ্রব্য সামগ্রীর মমতা করো না, কেননা সমস্ত মিসর দেশের উৎকৃষ্ট দ্রব্য তোমাদেরই।
{45:21} তখন ইসরাইলের পুত্ররা তা-ই করলেন। ইউসুফ ফেরাউনের হুকুম অনুসারে তাদেরকে ঘোড়ার গাড়ি দিলেন এবং পাথেয় দ্রব্যও দিলেন;
{45:22} তিনি প্রত্যেক জনকে এক এক জোড়া কাপড় দিলেন, কিন্তু বিন্‌-ইয়ামীনকে তিন শত রূপার মুদ্রা ও পাঁচ জোড়া কাপড় দিলেন।
{45:23} আর পিতার জন্য দশটি গাধায় চাপিয়ে মিসরের উৎকৃষ্ট দ্রব্য এবং পিতার পাথেয়ের জন্য দশটি গাধীতে চাপিয়ে শস্য ও রুটি প্রভৃতি খাদ্যদ্রব্য পাঠিয়ে দিলেন।
{45:24} এভাবে তিনি তাঁর ভাইদেরকে বিদায় দিলে তাঁরা প্রস্থান করলেন; তিনি তাঁদেরকে বলে দিলেন, পথে বিবাদ করো না।
{45:25} পরে তাঁরা মিসর থেকে যাত্রা করে কেনান দেশে তাঁদের পিতা ইয়াকুবের কাছে উপস্থিত হলেন,
{45:26} তাঁরা তাঁকে বললেন, ইউসুফ এখনও জীবিত আছে, আবার সমস্ত মিসর দেশের উপরে সে-ই শাসনকর্তা হয়েছে। কিন্তু তিনি হতবুদ্ধি হয়ে থাকলেন, কারণ তাঁদের কথায় তাঁর বিশ্বাস জন্মগ্রহণ করলো না।
{45:27} কিন্তু ইউসুফ তাঁদেরকে যে সমস্ত কথা বলেছিলেন, সেসব যখন তাঁরা তাঁকে বললেন এবং তাঁকে নিয়ে যাবার জন্য ইউসুফ যে সমস্ত ঘোড়ার গাড়ি পাঠিয়েছিলেন তাও যখন তিনি দেখলেন, তখন তাঁদের পিতা ইয়াকুবের হতবুদ্ধি অবস্থা কেটে গেল।
{45:28} আর ইসরাইল বললেন, এই যথেষ্ট; আমার পুত্র ইউসুফ এখনও জীবিত আছে; আমি মৃত্যুর আগে গিয়ে তাকে দেখব।
{i46:1} হযরত ইয়াকুবের সবংশে মিসর যাত্রা
{46:1} পরে ইসরাইল তাঁর সর্বস্ব নিয়ে যাত্রা করে বের্‌-শেবাতে এলেন এবং তাঁর পিতা ইস্‌হাকের আল্লাহ্‌র উদ্দেশে কোরবানী করলেন।
{46:2} পরে আল্লাহ্‌ রাত্রে ইসরাইলকে দর্শন দিয়ে বললেন, হে ইয়াকুব, হে ইয়াকুব! তিনি জবাব দিলেন, দেখ, এই আমি।
{46:3} তখন তিনি বললেন, আমি আল্লাহ্‌, তোমার পিতার আল্লাহ্‌; তুমি মিসরে যেতে ভয় করো না, কেননা আমি সেই স্থানে তোমাকে বড় জাতি করবো।
{46:4} আমিই তোমার সঙ্গে মিসরে যাব এবং আমিই সেই স্থান থেকে তোমাকে ফিরিয়ে আনবো, আর তোমার মৃত্যুর পরে ইউসুফ তোমার চোখের পাতা বন্ধ করে দেবে।
{46:5} পরে ইয়াকুব বের্‌-শেবা থেকে যাত্রা করলেন। ইসরাইলের পুত্ররা তাঁদের পিতা ইয়াকুবকে এবং নিজ নিজ সন্তান-সন্ততি ও স্ত্রীদেরকে সেসব ঘোড়ার গাড়িতে করে নিয়ে গেলেন, যা ফেরাউন তাঁদের বহন করার জন্য পাঠিয়েছিলেন।
{46:6} পরে তাঁরা, ইয়াকুব ও তাঁর সমস্ত বংশ, তাদের সমস্ত পশু ও কেনান দেশে উপার্জিত সমস্ত ধন-সম্পদ নিয়ে মিসর দেশে পৌঁছালেন।
{46:7} এভাবে ইয়াকুব তাঁর পুত্র-পৌত্র, পুত্রী-পৌত্রী প্রভৃতি সমস্ত বংশকে সঙ্গে করে মিসরে নিয়ে গেলেন।
{46:8} বনি-ইসরাইল, ইয়াকুব ও তাঁর সন্তানেরা, যাঁরা মিসরে গেলেন তাঁদের নাম। ইয়াকুবের জ্যেষ্ঠ পুত্র রূবেণ।
{46:9} রূবেণের পুত্র হনোক, পল্‌লু, হিষ্রোণ ও কর্মি।
{46:10} শিমিয়োনের পুত্র যিমূয়েল, যামীন, ওহদ, যাখীন, সোহর ও তার কেনানীয়া স্ত্রীজাত পুত্র শৌল।
{46:11} লেবির পুত্র গের্শোন, কহাৎ ও মরারি।
{46:12} এহুদার পুত্র এর, ওনন, শেলা, পেরস ও সেরহ। কিন্তু এর ও ওনন কেনান দেশে মারা গিয়েছিল; আর পেরসের পুত্র হিষ্রোণ ও হামূল।
{46:13} ইষাখরের পুত্র তোলয়, পূয়, যোব ও শিম্রোণ।
{46:14} আর সবূলূনের পুত্র সেরদ, এলোন ও যহলেল।
{46:15} এরা লেয়ার সন্তান; তিনি পদ্দন্‌-অরামে ইয়াকুবের জন্য এদেরকে ও তাঁর কন্যা দীণাকে প্রসব করেন। ইয়াকুবের এই পুত্র কন্যারা সর্বমোট তেত্রিশ জন।
{46:16} আর গাদের পুত্র সিফিয়োন, হগি, শূনী, ইষ্‌বোন, এরি, অরোদী ও অরেলী।
{46:17} আশেরের পুত্র যিম্না, যিশ্‌বা, যিশ্‌বি, বরিয় ও তাদের বোন সেরহ। বরিয়ের পুত্র হেবর ও মল্কীয়েল।
{46:18} এরা সেই সিল্পপার সন্তান, যাকে লাবন তাঁর কন্যা লেয়াকে দিয়েছিলেন; সে ইয়াকুবের জন্য এদেরকে প্রসব করেছিল। এরা ষোল জন।
{46:19} আর ইয়াকুবের স্ত্রী রাহেলার পুত্র ইউসুফ ও বিন্‌ইয়ামীন।
{46:20} ইউসুফের পুত্র মানশা ও আফরাহীম মিসর দেশে জন্মেছিল; ওন নগরের পোটীফেরঃ ইমামের কন্যা আসনৎ তাঁর জন্য তাদেরকে প্রসব করেছিলেন।
{46:21} বিন্‌ইয়ামীনের পুত্র বেলা, বেখর, অস্‌বেল, গেরা, নামন, এহী, রোশ, মুপ্‌পীম, হুপ্‌পীম ও অর্দ।
{46:22} এই চৌদ্দ জন ইয়াকুব থেকে জাত রাহেলার সন্তান।
{46:23} আর দানের পুত্র হূশীম।
{46:24} নপ্তালির পুত্র যহসিয়েল, গূনি, যেৎসর ও শিল্লেম।
{46:25} এরা সেই বিল্‌হার সন্তান, যাকে লাবন নিজের কন্যা রাহেলাকে দিয়েছিলেন। সে ইয়াকুবের জন্য এদেরকে প্রসব করেছিল; এরা সর্বমোট সাত জন।
{46:26} ইয়াকুবের বংশধর, যারা তাঁর সঙ্গে মিসরে উপস্থিত হল, ইয়াকুবের পুত্রবধূরা ছাড়া তারা সর্বমোট ছেষট্টি জন।
{46:27} মিসরে ইউসুফের যে পুত্রেরা জন্মেছিল, তারা দুই জন। ইয়াকুবের পরিজন, যারা মিসরে গেল, তারা সর্বমোট সত্তর জন।
{i46:28} মিসর দেশে হযরত ইয়াকুব ও তাঁর পরিবার
{46:28} পরে আগে ভাগেই গোশনের পথ দেখাবার জন্য ইয়াকুব তাঁর আগে এহুদাকে ইউসুফের কাছে পাঠালেন; আর তাঁরা গোশন প্রদেশে পৌঁছালেন।
{46:29} তখন ইউসুফ নিজের ঘোড়ার গাড়ি সাজিয়ে গোশনে তাঁর পিতা ইসরাইলের সঙ্গে সাক্ষাৎ করতে গেলেন; আর তাঁকে দেখা দিয়ে তাঁর গলা ধরে অনেকক্ষণ কাঁদলেন।
{46:30} তখন ইসরাইল ইউসুফকে বললেন, এখন আমি স্বচ্ছন্দে মৃত্যুবরণ করবো, কেননা তোমার মুখ দেখতে পেলাম, তুমি এখনও জীবিত আছ।
{46:31} পরে ইউসুফ তাঁর ভাইদের ও পিতার পরিজনকে বললেন, আমি গিয়ে ফেরাউনকে সংবাদ দেব, তাঁকে বলবো, আমার ভাইয়েরা ও পিতার সমস্ত পরিজন কেনান দেশ থেকে আমার কাছে এসেছেন;
{46:32} তাঁরা ভেড়ার রাখাল, তাঁরা পশুপালন করে থাকেন; আর তাঁদের গোমেষাদি পাল এবং সর্বস্ব এনেছেন।
{46:33} তাতে ফেরাউন তোমাদেরকে ডেকে যখন জিজ্ঞাসা করবেন, তোমাদের পেশা কি?
{46:34} তখন তোমরা বলবে, আপনার এই গোলামেরা পূর্বপুরুষানুক্রমে বাল্যকাল থেকে আজ পর্যন্ত পশুপালন করে আসছি; তাতে তোমরা গোশন প্রদেশে বাস করতে পাবে; কেননা পশুপালক মাত্রেই মিসরীয়দের ঘৃণাস্পদ।
{47:1} পরে ইউসুফ গিয়ে ফেরাউনকে সংবাদ দিলেন, বললেন, আমার পিতা ও ভাইয়েরা নিজ নিজ গোমেষাদির পাল এবং সর্বস্ব কেনান দেশ থেকে নিয়ে এসেছেন; আর দেখুন, তাঁরা গোশন প্রদেশে আছেন।
{47:2} আর তিনি তাঁর ভাইদের মধ্যে পাঁচ জনকে নিয়ে ফেরাউনের সম্মুখে উপস্থিত করলেন।
{47:3} তাতে ফেরাউন ইউসুফের ভাইদেরকে জিজ্ঞাসা করলেন, তোমাদের পেশা কি? তাঁরা ফেরাউনকে বললেন, আপনার এই গোলামেরা পুরুষানুক্রমে পশুপালক।
{47:4} তারা ফেরাউনকে আরও বললেন, আমরা এই দেশে প্রবাস করতে এসেছি, কারণ আপনার এই গোলামদের পশুপালের চরে খাবার ঘাস নেই, কারণ কেনান দেশে ভীষণ দুর্ভিক্ষ হয়েছে। অতএব আরজ করি, আপনার এই গোলামদেরকে গোশন প্রদেশে বাস করতে দিন।
{47:5} ফেরাউন ইউসুফকে বললেন, তোমার পিতা ও ভাইয়েরা তোমার কাছে এসেছে;
{47:6} মিসর দেশ তোমার সম্মুখে রয়েছে; দেশের উত্তম স্থানে তোমার পিতা ও ভাইদেরকে বাস করাও; তারা গোশন প্রদেশে বাস করুক; আর যদি তাদের মধ্যে যোগ্য লোক পাও, তবে আমার পশুপালের দেখাশুনা করার ভার তাদের উপর দাও।
{47:7} পরে ইউসুফ তাঁর পিতা ইয়াকুবকে আনিয়ে ফেরাউনের সম্মুখে উপস্থিত করলেন, আর ইয়াকুব ফেরাউনকে দোয়া করলেন।
{47:8} তখন ফেরাউন ইয়াকুবকে জিজ্ঞাসা করলেন, আপনার বয়স কত?
{47:9} ইয়াকুব ফেরাউনকে বললেন, আমার প্রবাসকালের এক শত ত্রিশ বছর হয়েছে; আমার আয়ুর এই অল্প দিনগুলো কষ্টেই কেটেছে এবং আমার পূর্বপুরুষদের প্রবাসকালের আয়ুর মত হয় নি।
{47:10} পরে ইয়াকুব ফেরাউনকে দোয়া করে তাঁর সম্মুখ থেকে বিদায় নিলেন।
{47:11} তখন ইউসুফ ফেরাউনের হুকুম অনুসারে মিসর দেশের উত্তম অঞ্চলে অথাৎ রামিষেষ প্রদেশে অধিকার দিয়ে তাঁর পিতা ও ভাইদেরকে বসিয়ে দিলেন।
{47:12} আর ইউসুফ তাঁর পিতা ও ভাইদেরকে এবং পিতার সমস্ত পরিজনকে তাঁদের পরিবার অনুসারে খাদ্যদ্রব্য দিয়ে প্রতিপালন করলেন।
{i47:13} দুর্ভিক্ষের সময় বিশেষ ব্যবস্থা স্থাপন
{47:13} সেই সময় সমগ্র দেশে কোন খাদ্যদ্রব্য ছিল না, কারণ ভীষণ দুর্ভিক্ষ হয়েছিল, তাতে দুর্ভিক্ষের দরুন মিসর ও কেনান দেশের লোকেরা হতাশ হয়ে পড়লো।
{47:14} আর মিসর ও কেনান দেশে যত টাকা ছিল, লোকে তা দিয়ে শস্য ক্রয় করাতে ইউসুফ সেই সমস্ত টাকা সংগ্রহ করে ফেরাউনের ভাণ্ডারে আনলেন।
{47:15} মিসর ও কেনান দেশে লোকদের টাকা শেষ হয়ে গেলে মিসরীয়েরা সকলে ইউসুফের কাছে এসে বললো, আমাদেরকে খাদ্যদ্রব্য দিন, আমাদের টাকা শেষ হয়ে গেছে বলে আমরা কি আপনার সম্মুখে মারা যাবো?
{47:16} ইউসুফ বললেন, তোমাদের পশু দাও; যদি টাকা শেষ হয়ে থাকে, তবে তোমাদের পশুর পরিবর্তে তোমাদেরকে খাদ্য দেব।
{47:17} তখন তারা যার যার পশু ইউসুফের কাছে আনলে ইউসুফ ঘোড়া, ভেড়ার পাল, গরুর পাল ও গাধার পরিবর্তে তাদেরকে খাদ্যদ্রব্য দিতে লাগলেন; এভাবে ইউসুফ তাদের সমস্ত পশু নিয়ে সেই বছর খাদ্যদ্রব্য দিয়ে তাদের প্রতিপালন করলেন।
{47:18} আর সেই বছর গত হলে দ্বিতীয় বছরে তারা তাঁর কাছে এসে বললো, আমরা মালিকের কাছে কিছু গোপন করবো না; আমাদের সমস্ত টাকা শেষ হয়ে গেছে এবং পশুধনও মালিকেরই হয়েছে; এখন মালিককে দেবার জন্য আর কিছুই অবশিষ্ট নেই, কেবল আমাদের শরীর ও ভূমি রয়েছে।
{47:19} আমরা নিজ নিজ ভূমি থাকতে আপনার চোখের সম্মুখে কেন মারা যাব? আপনি খাদ্যদ্রব্য দিয়ে আমাদেরকে ও আমাদের ভূমি ক্রয় করে নিন; আমরা নিজ নিজ ভূমির সঙ্গে ফেরাউনের গোলাম হব; আর আমাদেরকে বীজ দিন, তা হলে আমরা বাঁচবো, মারা পড়বো না, ভূমিও নষ্ট হবে না।
{47:20} তখন ইউসুফ মিসরের সমস্ত ভূমি ফেরাউনের জন্য ক্রয় করলেন, কেননা দুর্ভিক্ষের কষ্ট তাদের অসহ্য হওয়াতে মিসরীয়েরা প্রত্যেকে নিজ নিজ জমি বিক্রি করলো। অতএব ভূমি ফেরাউনের হল।
{47:21} আর তিনি মিসরের এক সীমা থেকে অন্য সীমা পর্যন্ত লোকদেরকে নগরে নগরে প্রবাস করালেন।
{47:22} তিনি কেবল পুরোহিতদের ভূমি ক্রয় করলেন না, কারণ ফেরাউন পুরোহিতদেরকে বৃত্তি দিতেন এবং তারা ফেরাউনের দেওয়া বৃত্তি ভোগ করতো; এজন্য নিজ নিজ ভূমি বিক্রি করলো না।
{47:23} পরে ইউসুফ লোকদেরকে বললেন, দেখ, আমি আজ তোমাদেরকে ও তোমাদের ভূমি ফেরাউনের জন্য ক্রয় করলাম। দেখ, এই বীজ নিয়ে ভূমিতে বপন কর;
{47:24} তাতে যা যা উৎপন্ন হবে, তার পঞ্চমাংশ ফেরাউনকে দিও, অন্য চার অংশ ক্ষেতের বীজের জন্য এবং নিজেদের ও পরিজনদের ও শিশুদের খাদ্যের জন্য তোমাদেরই থাকবে।
{47:25} তাতে তারা বললো, আপনি আমাদের প্রাণ রক্ষা করলেন; আমাদের প্রতি আপনার অনুগ্রহ দৃষ্টি হোক, আমরা ফেরাউনের গোলাম হবো।
{47:26} মিসরের ভূমির সম্বন্ধে ইউসুফ এই ব্যবস্থা স্থাপন করেন, আর এই ব্যবস্থা আজ পর্যন্ত চলছে যে, পঞ্চমাংশ ফেরাউন পাবেন; কেবল পুরোহিতদের ভূমি ফেরাউনের হয় নি।
{47:27} আর ইসরাইল মিসর দেশে, গোশন অঞ্চলে, বাস করলো, তারা সেখানে অধিকার পেয়ে ফলবন্ত ও বহুবংশ হয়ে উঠলো।
{i47:28} হযরত ইয়াকুবের জীবনের শেষের দিনগুলো
{47:28} মিসর দেশে ইয়াকুব সতেরো বছর জীবিত রইলেন; ইয়াকুবের আয়ুর পরিমাণ এক শত সাতচল্লিশ বছর হল।
{47:29} পরে ইসরাইলের মৃত্যুর সময় সন্নিকট হল; তখন তিনি তাঁর পুত্র ইউসুফকে ডাকিয়ে বললেন, আমি যদি তোমার অনুগ্রহ লাভ করে থাকি, তবে আরজ করি, তুমি আমার ঊরুর নিচে হাত দাও এবং আমার প্রতি সদয় ও সত্য ব্যবহার কর; মিসরে আমাকে কবর দিও না।
{47:30} আমি যখন আমার পূর্বপুরুষদের কাছে শয়ন করবো, তখন তুমি আমাকে মিসর থেকে নিয়ে গিয়ে তাঁদের কবরস্থানে কবর দিও। ইউসুফ বললেন, আপনি যা বললেন, তা-ই করবো।
{47:31} আর ইয়াকুব তাঁকে কসম করতে বললে, তিনি তাঁর কাছে কসম করলেন। তখন ইসরাইল বিছানার শিয়রের দিকে সেজ্‌দা পড়লেন।
{i48:1} হযরত ইউসুফের পুত্রদের প্রতি দোয়া
{48:1} এসব ঘটনার কিছুদিন পর কোন এক জন ইউসুফকে বললো, দেখুন, আপনার পিতা অসুস্থ; তাতে তিনি তাঁর দুই পুত্র মানশা ও আফরাহীমকে সঙ্গে নিয়ে গেলেন।
{48:2} তখন কেউ ইয়াকুবকে সংবাদ দিয়ে বললো, দেখুন, আপনার পুত্র ইউসুফ এসেছেন; তাতে ইসরাইল দেহের সমস্ত শক্তি প্রয়োগ করে বিছানায় উঠে বসলেন।
{48:3} আর ইয়াকুব ইউসুফকে বললেন, কেনান দেশে, লূস নামক স্থানে, সর্বশক্তিমান আল্লাহ্‌ আমাকে দর্শন দিয়ে দোয়া করে বলেছিলেন,
{48:4} দেখ, আমি তোমাকে ফলবান ও বহুবংশ করবো, আর তোমার মধ্য থেকে একটি বহু গোষ্ঠীর জাতি সৃষ্টি করবো এবং তোমার ভাবী বংশকে চিরস্থায়ী অধিকারের জন্য এই দেশ দেব।
{48:5} আর মিসরে তোমার কাছে আমার আসার আগে তোমার যে দুই পুত্র মিসর দেশে জন্মেছে, তারা আমারই; রূবেণ ও শিমিয়োনের মত আফরাহীম ও মানশাও আমারই হবে।
{48:6} কিন্তু তুমি এদের পরে যাদের জন্ম দিয়েছ, তোমার সেই সন্তানেরা তোমারই হবে এবং এই দুই ভাইয়ের নামে এদেরই অধিকারে পরিচিত হবে;
{48:7} আর পদ্দন থেকে আমার আসার সময়ে কেনান দেশে ইফ্রাথে পৌঁছাতে অল্প পথ বাকী থাকতে, পথের মধ্যে আমার কাছে রাহেলা ইন্তেকাল করলো; তাতে আমি সেখানে, ইফ্রাথের, অর্থাৎ বেথেলহেমের পথের পাশে তাঁকে দাফন করলাম।
{48:8} পরে ইসরাইল ইউসুফের দুই পুত্রকে দেখে জিজ্ঞাসা করলেন, এরা কে?
{48:9} ইউসুফ পিতাকে বললেন, এরা আমার পুত্র, যাদেরকে আল্লাহ্‌ এই দেশে আমাকে দিয়েছেন। তখন তিনি বললেন, আরজ করি, এদেরকে আমার কাছে আন, আমি এদেরকে দোয়া করবো।
{48:10} তখন ইসরাইল বার্ধক্যের দরুন দৃষ্টি ক্ষীণ হওয়াতে দেখতে পেলেন না; আর তারা কাছে আনীত হলে তিনি তাদেরকে চুম্বন ও আলিঙ্গন করলেন।
{48:11} পরে ইসরাইল ইউসুফকে বললেন, আমি ভেবেছিলাম, তোমার মুখ আর দেখতে পাব না; কিন্তু দেখ, আল্লাহ্‌ আমাকে তোমার বংশও দেখালেন।
{48:12} তখন ইউসুফ তাদেরকে ইয়াকুবের কোল থেকে তুলে নিলেন ও ভূমিতে মুখ রেখে পিতাকে সালাম করলেন।
{48:13} পরে ইউসুফ দু’জনকে নিয়ে তাঁর ডান হাত দিয়ে আফরাহীমকে ধরে ইসরাইলের বাম দিকে ও বাম হাত দিয়ে মানশাকে ধরে ইসরাইলের ডান দিকে, তাঁর কাছে উপস্থিত করলেন।
{48:14} তখন ইসরাইল ডান হাত বাড়িয়ে কনিষ্ঠ আফরাহীমের মাথার উপরে রাখলেন এবং বাম হাত মানশার মাথার উপর রাখলেন। এই তাঁর বিবেচনাসিদ্ধ বাহুব্যবহার, কারণ মানশা প্রথমজাত।
{48:15} পরে তিনি ইউসুফকে দোয়া করে বললেন, সেই আল্লাহ্‌, যাঁর সাক্ষাতে আমার পূর্বপুরুষ ইব্রাহিম ও ইস্‌হাক গমনাগমন করতেন — সেই আল্লাহ্‌, যিনি প্রথম থেকে আজ পর্যন্ত আমার পালক হয়ে আসছেন —
{48:16} সেই ফেরেশতা, যিনি আমাকে সমস্ত আপদ থেকে মুক্ত করেছেন, তিনিই এই বালক দু’টিকে দোয়া করুন। এদের দ্বারা আমার নাম ও আমার পূর্বপুরুষ ইব্রাহিম ও ইস্‌হাকের নাম পরিচিত হোক এবং এরা দেশের মধ্যে বহুগোষ্ঠীতে পরিণত হোক।
{48:17} তখন আফরাহীমের মাথায় পিতা ডান হাত দিয়েছেন দেখে ইউসুফ অসন্তুষ্ট হলেন, আর তিনি আফরাহীমের মাথা থেকে মানশার মাথায় স্থাপন করার জন্য পিতার হাত তুলে ধরলেন।
{48:18} ইউসুফ পিতাকে বললেন, আব্বা, এমন নয়, এই প্রথম জাত, এরই মাথায় ডান হাত দিন।
{48:19} কিন্তু তাঁর পিতা অসম্মত হয়ে বললেন, বৎস, তা আমি জানি, আমি জানি; এও এক জাতি হবে এবং মহানও হবে, তবুও এর কনিষ্ঠ ভাই তার চেয়েও মহান হবে ও তার বংশ বহুগোষ্ঠীতে পরিণত হবে।
{48:20} সেদিন তিনি তাদেরকে দোয়া করে বললেন, ইসরাইল জাতি তোমার নাম করে দোয়া করবে, বলবে, আল্লাহ্‌ তোমাকে আফরাহীম ও মানশার মত করুন। এভাবে তিনি মানশা থেকে আফরাহীমকে প্রধান স্থান দিলেন।
{48:21} পরে ইসরাইল ইউসুফকে বললেন, দেখ, আমার মৃত্যু আসন্ন; কিন্তু আল্লাহ্‌ তোমাদের সহবর্তী থাকবেন ও তোমাদেরকে আবার তোমাদের পূর্বপুরুষদের দেশে নিয়ে যাবেন।
{48:22} আর তোমার ভাইদের চেয়ে তোমাকে এক অংশ বেশি দিলাম; এটি আমি নিজের তলোয়ার ও ধনুক দ্বারা আমোরীয়দের হাত থেকে অধিকার করেছি।
{i49:1} হযরত ইয়াকুব পুত্রদেরকে দোয়া করেন
{49:1} পরে ইয়াকুব তাঁর পুত্রদেরকে ডেকে বললেন, তোমরা সমবেত হও, ভবিষ্যতে তোমাদের প্রতি যা ঘটবে তা তোমাদেরকে বলছি।
{49:2} ইয়াকুবের পুত্ররা, সমবেত হও, শোন, তোমাদের পিতা ইসরাইলের কথা শোন।
{49:3} রূবেণ, তুমি আমার প্রথমজাত, আমার বল ও আমার শক্তির প্রথম ফল, মহিমার প্রাধান্য ও শক্তির প্রাধান্য।
{49:4} তুমি যেন অশান্ত পানির মাতামাতি, তোমার প্রাধান্য থাকবে না; কেননা তুমি নিজের পিতার বিছানায় গিয়েছিলে; তখন অপবিত্র কাজ করেছিলে; সে আমার বিছানায় গিয়েছিল।
{49:5} শিমিয়োন ও লেবি দুই সহোদর; তাদের তলোয়ার দৌরাত্মের অস্ত্র।
{49:6} হে আমার প্রাণ! তাদের সভায় যেও না; হে আমার গৌরব! তাদের সভায় যোগ দিও না; কেননা তারা ক্রোধে খুন করলো, স্বেচ্ছাচারিতায় বৃষের শিরা কেটে দিল।
{49:7} বদদোয়াগ্রস্ত তাদের ক্রোধ, কেননা তা প্রচণ্ড; তাদের কোপ, কেননা তা নিষ্ঠুর; আমি তাদেরকে ইয়াকুবের বংশের মধ্যে ভাগ করবো, ইসরাইলের মধ্যে ছড়িয়ে ছিটিয়ে দেব।
{49:8} এহুদা, তোমার ভাইয়েরা তোমারই স্তব করবে; তোমার হাত তোমার দুশমনদের ঘাড় ধরবে; তোমার পিতৃসন্তানেরা তোমার সম্মুখে ভূমিতে উবুড় হয়ে সম্মান দেখাবে।
{49:9} এহুদা সিংহের বাচ্চা; বৎস, তুমি হরিণ শিকার থেকে উঠে আসলে; সে শয়ন করলো, ওৎ পেতে রইলো, সিংহের মত ও সিংহীর মত; কে তাকে ওঠাবে?
{49:10} এহুদা থেকে রাজদণ্ড যাবে না, তার চরণযুগলের মধ্য থেকে বিচারদণ্ড যাবে না, যে পর্যন্ত শীলো না আসেন; সমস্ত জাতি তাঁরই অধীনতা স্বীকার করবে।
{49:11} সে আঙ্গুর লতায় নিজের গাধা বাঁধবে, নিজের গাধার বাচ্চা বাঁধবে উত্তম আঙ্গুর লতায়; সে আঙ্গুর-রসে নিজের পরিচ্ছদ কেচেছে, আঙ্গুরের রক্তে নিজের কাপড় কেচেছে।
{49:12} তার চোখ আঙ্গুর-রসের চেয়ে লাল, তার দাঁত দুধের চেয়ে সাদা।
{49:13} সবূলূন সমুদ্রতীরে বাস করবে, তা পোতাশ্রয়ের তীর হবে, সিডন পর্যন্ত তার সীমা হবে।
{49:14} ইষাখর বলবান গাধা, সে খোঁয়াড়ের মধ্যে শয়ন করে।
{49:15} সে দেখলো, বিশ্রামস্থান উত্তম, দেখল, এই দেশ রমণীয়, তাই ভার বইতে কাঁধ পেতে দিল, আর করাধীন গোলাম হল।
{49:16} দান তার লোকবৃন্দের বিচার করবে, ইসরাইলের এক বংশের মত।
{49:17} দান পথে অবস্থিত সাপ, সে পথের মধ্যে অবস্থিত ফণী, যে ঘোড়ার পায়ে দংশন করে, আর ঘোড়সওয়ার ব্যক্তি উল্টে পিছনে পড়ে যায়।
{49:18} মাবুদ, আমি তোমার উদ্ধারের অপেক্ষায় রয়েছি।
{49:19} গাদকে সৈন্যদল আঘাত করবে; কিন্তু সে তাদের পশ্চাদ্ভাগে আঘাত করবে।
{49:20} আশের থেকে অতি উত্তম খাদ্য জন্মাবে; সে বাদশাহ্‌র উপাদেয় ভক্ষ্য যুগিয়ে দেবে।
{49:21} নপ্তালি উন্মুক্তা হরিণী, সে মনোহর কথা বলে।
{49:22} ইউসুফ ফলবান তরুশাখা, পানির কিনারার পার্শ্বস্থিত ফলবান তরুশাখা; তার সমস্ত শাখা প্রাচীর অতিক্রম করে।
{49:23} তীরন্দাজেরা তাকে কঠোর কষ্ট দিয়েছিল, তীরের আঘাতে তাকে উৎপীড়ন করেছিল;
{49:24} কিন্তু তার ধনুক দৃঢ় থাকলো, তার বাহুযুগল বলবান রইলো, ইয়াকুবের সেই শক্তিমানে বাহু দ্বারা, সেই পালকের নামে যিনি ইসরাইলের শৈল,
{49:25} তোমার পিতার সেই আল্লাহ্‌র দ্বারা যিনি তোমার সহায়, সেই সর্বশক্তিমান আল্লাহ্‌ দ্বারা যিনি তোমাকে দোয়া করবেন — উপরিস্থ আসমান থেকে নিঃসৃত দোয়ায়, দুনিয়ার গভীরের উৎস থেকে নিঃসৃত দোয়ায়, স্তন ও গর্ভ থেকে নিঃসৃত দোয়ায়।
{49:26} আমার পূর্বপুরুষদের দোয়ার চেয়ে তোমার পিতার দোয়া উৎকৃষ্ট। তা চিরন্তন পাহাড়গুলোর সীমা পর্যন্ত প্রসারিত; তা বর্তাবে ইউসুফের মাথায়, ভাইদের থেকে যিনি পৃথক হয়েছিলেন তাঁর মাথার তালুতে।
{49:27} বিন্‌ইয়ামীন হিংস্র নেকড়ের মত; সকালে সে শিকারের পশু খাবে, সন্ধ্যাকালে সে লুণ্ঠিত দ্রব্য ভাগ করবে।
{49:28} এঁরা সকলে ইসরাইলের বারো বংশ; এঁদের পিতা দোয়া করার সময়ে এই সব কথা বললেন; এঁদের প্রত্যেক জনকে বিশেষ বিশেষ দোয়া করলেন।
{i49:29} হযরত ইয়াকুবের ইন্তেকাল ও দাফন
{49:29} পরে ইয়াকুব তাঁদেরকে হুকুম দিয়ে বললেন, আমি শীঘ্র আপন লোকদের কাছে গৃহীত হবো।
{49:30} হিট্টিয় ইফ্রোণের ক্ষেতে অবস্থিত গুহাতে আমার পূর্বপুরুষদের কাছে আমার কবর দিও; সেই গুহা কেনান দেশে মম্রির সম্মুখস্থ মক্‌পেলা ক্ষেতে অবস্থিত; ইব্রাহিম হিট্টিয় ইফ্রোণের কাছ থেকে তা কবরস্থানের অধিকারের জন্য ক্রয় করেছিলেন।
{49:31} সেই স্থানে ইব্রাহিমের ও তাঁর স্ত্রী সারার কবর হয়েছে, সেই স্থানে ইস্‌হাকের ও তাঁর স্ত্রী রেবেকার কবর হয়েছে এবং সেই স্থানে আমিও লেয়ার কবর দিয়েছি;
{49:32} সেই ক্ষেত ও তার মধ্যবর্তী গুহা হেতের সন্তানদের কাছ থেকে ক্রয় করা হয়েছিল।
{49:33} ইয়াকুব তাঁর পুত্রদের প্রতি নির্দেশ দেওয়া সমাপ্ত করার পর বিছানার উপর দুই পা একত্র করলেন ও প্রাণত্যাগ করে নিজের লোকদের কাছে গৃহীত হলেন।
{50:1} তখন ইউসুফ তাঁর পিতার মুখে মুখ দিয়ে কাঁদতে লাগলেন ও তাঁকে চুম্বন করলেন।
{50:2} আর ইউসুফ তাঁর পিতার মৃতদেহে ক্ষয় নিবারক দ্রব্য দিতে নিজের গোলাম চিকিৎসকদেরকে হুকুম করলেন, তাতে চিকিৎসকেরা ইসরাইলের মৃতদেহে ক্ষয় নিবারক দ্রব্য দিল।
{50:3} তারা চল্লিশ দিন ধরে সেই কাজ করলো, কেননা সেই ক্ষয়-নিবারক দ্রব্য দিতে চল্লিশ দিন লাগে; আর মিসরীয়েরা তাঁর জন্য সত্তর দিন ধরে শোক করলো।
{50:4} সেই শোকের দিন অতীত হলে ইউসুফ ফেরাউনের পরিজনকে বললেন, যদি আমি আপনাদের অনুগ্রহ লাভ করে থাকি, তবে ফেরাউনকে এই কথা বলুন,
{50:5} আমার পিতা আমাকে কসম করিয়ে বলেছেন, দেখ, আমি মারা যাচ্ছি, কেনান দেশে আমার জন্য যে কবর খনন করেছি, তুমি আমাকে সেই কবরে রেখো। অতএব আরজ করি, আমাকে যেতে দিন; আমি পিতাকে কবর দিয়ে আবার আসবো।
{50:6} ফেরাউন বললেন, যাও, তোমার পিতা তোমাকে যে কসম করিয়েছেন, তুমি সেই অনুসারে তাঁকে কবর দাও।
{50:7} পরে ইউসুফ তাঁর পিতার কবর দিতে যাত্রা করলেন; আর ফেরাউনের গোলামেরা সকলে — তাঁর বাড়ির বয়ঃজ্যেষ্ঠ ও মিসর দেশের বয়ঃজ্যেষ্ঠরা সকলে — এবং ইউসুফের সকল পরিবার,
{50:8} তাঁর ভাইয়েরা ও তাঁর পিতৃকুল তাঁর সঙ্গে গমন করলেন; তাঁরা গোশন প্রদেশে কেবল তাঁদের বালক-বালিকাদের, ভেড়ার পাল ও গরুরপাল রেখে গেলেন।
{50:9} তাঁর সঙ্গে ঘোড়ার গাড়ি ও ঘোড়সওয়ারা গমন করলো এবং মহা সমাবেশ হল।
{50:10} পরে তাঁরা জর্ডানের পারস্থ আটদের খামারে উপস্থিত হয়ে সেখানে মহাবিলাপ করে কান্নাকাটি করলেন; ইউসুফ সেই স্থানে পিতার উদ্দেশে সাত দিন শোক করলেন।
{50:11} আটদের খামারে তাঁদের সেরকম শোক দেখে সেই দেশ-নিবাসী কেনানীয়েরা বললো, মিসরীয়দের এই অতি দারুণ শোক; এজন্য জর্ডানপারস্থ সেই স্থান আবেল্‌-মিস্রয়ীম (মিসরীয়দের শোক) নামে আখ্যাত হল।
{50:12} ইয়াকুব তাঁর পুত্রদেরকে যেরকম হুকুম দিয়েছিলেন, তাঁরা সেই অনুসারে তাঁকে দাফন করলো।
{50:13} ফলত তাঁর পুত্ররা তাঁকে কেনান দেশে নিয়ে গেলেন এবং মম্রির সম্মুখস্থ মক্‌পেলা ক্ষেতের মধ্যবর্তী গুহাতে তাঁকে দাফন করলেন, যা ইব্রাহিম ক্ষেতসহ কবরস্থানের অধিকারের জন্য, হিট্টিয় ইফ্রোণের কাছ থেকে ক্রয় করেছিলেন।
{50:14} পিতাকে দাফন করা হলে পর ইউসুফ, তাঁর ভাইয়েরা এবং যত লোক তাঁর পিতাকে দাফন করতে তাঁর সঙ্গে গিয়েছিলেন, তাঁরা সকলে মিসরে ফিরে এলেন।
{i50:15} হযরত ইউসুফ তাঁর ভাইদের মাফ করে দেন
{50:15} পিতার মৃত্যুর পর ইউসুফের ভাইয়েরা বললেন, হয় তো ইউসুফ আমাদেরকে ঘৃণা করবে, আর আমরা তার যে সমস্ত অপকার করেছি তার সমপূর্ণ প্রতিফল আমাদেরকে দেবে।
{50:16} তাঁরা ইউসুফের কাছে এই কথা বলে পাঠালেন, তোমার পিতা মৃত্যুর আগে এই হুকুম দিয়েছিলেন,
{50:17} তোমরা ইউসুফকে এই কথা বলো, তোমার ভাইয়েরা তোমার অপকার করেছে, কিন্তু আরজ করি, তুমি তাদের সেই অধর্ম ও গুনাহ্‌ মাফ করো। অতএব এখন আমরা আরজ করি, তোমার পিতার আল্লাহ্‌র এই গোলামদের অধর্ম মাফ করো। তাঁদের এই কথায় ইউসুফ কাঁদতে লাগলেন।
{50:18} পরে তাঁর ভাইয়েরা গিয়ে তাঁর সম্মুখে মাটিতে উবুড় হয়ে বললেন, দেখ, আমরা তোমার গোলাম।
{50:19} তখন ইউসুফ তাঁদেরকে বললেন, ভয় করো না, আমি কি আল্লাহ্‌র প্রতিনিধি?
{50:20} তোমরা আমার বিরুদ্ধে অনিষ্ট কল্পনা করেছিলে বটে, কিন্তু আল্লাহ্‌ তা মঙ্গলের কল্পনা করলেন; আজ যেরকম দেখছো, এভাবে অনেক লোকের প্রাণ রক্ষা করাই তাঁর অভিপ্রায় ছিল।
{50:21} তোমরা এখন ভয় পেয়ো না, আমিই তোমাদের ও তোমাদের সন্তান-সন্ততিদের প্রতিপালন করবো। এভাবে তিনি তাঁদেরকে সান্ত্বনা দিলেন ও আশ্বস্ত করলেন।
{i50:22} হযরত ইউসুফের ইন্তেকাল
{50:22} পরে ইউসুফ ও তাঁর পিতৃকুল মিসরে বাস করতে থাকলেন; ইউসুফ এক শত দশ বছর জীবিত রইলেন।
{50:23} ইউসুফ আফরাহীমের পৌত্র পর্যন্ত দেখলেন; মানশার মাখীর নামক পুত্রের শিশু সন্তানেরাও ইউসুফের কোলে ভূমিষ্ঠ হল।
{50:24} পরে ইউসুফ তাঁর ভাইদেরকে বললেন, আমার মৃত্যু সন্নিকট, কিন্তু আল্লাহ্‌ অবশ্য তোমাদের তত্ত্বাবধান করবেন এবং ইব্রাহিম, ইস্‌হাক ও ইয়াকুবের কাছে যে দেশ দিতে কসম খেয়েছেন, তোমাদেরকে এই দেশ থেকে সেই দেশে নিয়ে যাবেন।
{50:25} আর ইউসুফ বনি-ইসরাইলকে এই কসম করালেন, বললেন, আল্লাহ্‌ অবশ্য তোমাদের তত্ত্বাবধান করবেন, আর তোমরা এই স্থান থেকে আমার অস্থি নিয়ে যাবে।
{50:26} ইউসুফ একশত দশ বছর বয়সে ইন্তেকাল করলেন; আর লোকেরা তাঁর মৃতদহে ক্ষয়-নিবারক দ্রব্য দিয়ে তা মিসর দেশে একটি কফিন বাক্সের মধ্যে রাখল।
