{i1:1} পঙ্গপালের আক্রমণ
{1:1} পথূয়েলের পুত্র যোয়েলের কাছে মাবুদের এই কালাম নাজেল হল।
{1:2} হে প্রাচীনেরা, এই কথা শোন; আর হে দেশ-নিবাসী সকলে, কান দাও। তোমাদের সময়ে কি এমন ঘটনা ঘটেছে? কিংবা তোমাদের পূর্বপুরুষদের সময়ে কি এমন হয়েছে?
{1:3} তোমরা তোমাদের সন্তানদেরকে এর বৃত্তান্ত বল এবং তারা তাদের সন্তানদেরকে বলুক, আবার সেই সন্তানেরা ভাবী পুরুষপরমপরাকে বলুক।
{1:4} শূককীটে যা রেখে গেছে, তা পঙ্গপালে খেয়েছে; পঙ্গপালে যা রেখে গেছে, তা পতঙ্গে খেয়েছে; পতঙ্গে যা রেখে গেছে, তা ঘুর্ঘুরিয়াতে খেয়েছে।
{1:5} হে মাতাল লোকেরা, জেগে ওঠ ও কান্নাকাটি কর; হে মদ্যপায়ী সকলে, মিষ্ট আঙ্গুর-রসের জন্য হাহাকার কর; কেননা তোমাদের মুখ থেকে তা কেড়ে নেওয়া হয়েছে।
{1:6} কারণ আমার দেশের বিরুদ্ধে একটি জাতি উঠে এসেছে, সে বলবান ও অসংখ্য; তার দাঁতগুলো সিংহের দাঁতের মত, তার কশের দাঁত সিংহীর কশের দাঁতের মত।
{1:7} সে আমার আঙ্গুরলতা ধ্বংস করেছে, আমার ডুমুর গাছ বাকলশূন্য করেছে; সে ছাল খুলে ফেলেছে, তা ফেলে দিয়েছে; তার ডালগুলো সাদা হয়ে পড়েছে।
{1:8} তুমি এমন কন্যার মত মাতম কর, যেন যৌবনকালে স্বামীর শোকে চটের কাপড় পরেছে।
{1:9} মাবুদের গৃহ থেকে শস্য-উৎসর্গ ও পেয়-নৈবেদ্য অপহৃত হয়েছে, মাবুদের পরিচারক ইমামেরা শোক করছে।
{1:10} ক্ষেত বিনষ্ট, ভূমি শোকান্বিত, কেননা শস্য বিনষ্ট হয়েছে, নতুন আঙ্গুর-রস শুকিয়ে গেছে এবং তেল শেষ হয়ে গেছে।
{1:11} কৃষকরা লজ্জিত হও, আঙ্গুর-ক্ষেতের পালকেরা গম ও যবের জন্য হাহাকার কর; কেননা ক্ষেতের শস্য নষ্ট হয়েছে।
{1:12} আঙ্গুর-লতা শুকিয়ে গেছে ও ডুমুর গাছ ম্লান হয়েছে, ডালিম, খেজুর, আপেল ও ক্ষেতের সমস্ত গাছ শুকিয়ে গেছে, বস্তুতঃ লোকদের মধ্যেকার আনন্দ শুকিয়ে গেছে।
{i1:13} মন পরিবর্তন ও আল্লাহ্‌র কাছে কান্নাকাটি করার আহ্বান
{1:13} হে ইমামেরা, তোমরা চট পরে মাতম কর; হে কোরবানগাহ্‌র পরিচারকরা, হাহাকার কর; হে আমার আল্লাহ্‌র পরিচারকরা, এসো, চট পরে সমস্ত রাত যাপন কর; কেননা তোমাদের আল্লাহ্‌র গৃহে শস্য-উৎসর্গ ও পেয়-নৈবেদ্যের অভাব হয়েছে।
{1:14} তোমরা পবিত্র রোজা নির্ধারণ কর, একটি বিশেষ মাহ্‌ফিল আহ্বান কর, তোমাদের আল্লাহ্‌ মাবুদের গৃহে প্রাচীনবর্গ ও দেশ-নিবাসী সমস্ত লোককে একত্র কর এবং মাবুদের কাছে কান্নাকাটি কর।
{1:15} হায় হায়, কেমন দিন! মাবুদের দিন তো সন্নিকট; তা সর্বশক্তিমানের কাছ থেকে প্রলয়ের মত আসছে।
{1:16} আমাদের দৃষ্টি থেকে খাদ্য ও আমাদের আল্লাহ্‌র এবাদতখানা থেকে আনন্দ ও উল্লাস কি উচ্ছিন্ন হয় নি?
{1:17} বীজগুলো নিজ নিজ ঢেলার নিচে পচে যাচ্ছে; গোলাগুলো ধ্বংসপ্রাপ্ত, শস্যাগারগুলো উৎপাটিত; কারণ শস্য ম্লান হয়েছে।
{1:18} পশুগুলো কেমন কাতর আর্তনাদ করছে! ষাঁড়ের পাল ব্যাকুল হচ্ছে, কেননা তাদের চারণভূমি নেই; ভেড়ার পালও দণ্ডভোগ করছে।
{i1:19} আল্লাহ্‌র কাছে হযরত যোয়েলের কথা
{1:19} হে মাবুদ আমি তোমাকেই ডাকছি, কেননা আগুন মরুভূমির চরাণিগুলো গ্রাস করেছে, তার শিখা ক্ষেতের সমস্ত গাছ পুড়িয়ে ফেলেছে।
{1:20} মাঠের পশুগুলোও তোমার কাছে আকাঙ্খা করে, কেননা জলপ্রণালীগুলো শুকিয়ে গেছে ও আগুন মরুভূমিস্থ চরাণিগুলো গ্রাস করেছে।
{2:1} তোমরা সিয়োনে তূরী বাজাও, আমার পবিত্র পর্বতে সিংহনাদ কর, দেশ-নিবাসী সকলেই কেঁপে উঠুক; কেননা মাবুদের দিন আসছে, হ্যাঁ, সেই দিন সন্নিকট।
{2:2} তা অন্ধকার ও ঘোর অন্ধকারের দিন, মেঘের ও ঘন অন্ধকারের দিন, পর্বতমালার উপরে অরুণের মত তা ব্যাপ্ত হচ্ছে। বলবতী একটি মহাজাতি; তার মত জাতি যুগের আরম্ভ থেকে হয় নি এবং তারপর পুরুষানুক্রমে বছর-পর্যায়েও হবে না।
{2:3} তাদের আগে আগুন গ্রাস করে, পিছনে বহ্নি-শিখা জ্বলে; তাদের সম্মুখে দেশ যেন আদন বাগান, তাদের পিছনে ধ্বংসপ্রাপ্ত মরুভূমি, তা থেকে কিছুই রক্ষা পায় নি।
{2:4} তাদের আকার ঘোড়ার আকৃতির মত এবং তারা ঘোড়সওয়ারদের মত ধাবমান হয়।
{2:5} তাদের লম্ফের আওয়াজ পর্বতশৃঙ্গের উপরে রথের শব্দের মত, নাড়া পোড়ানো আগুনের শিখার শব্দের মত; তারা যুদ্ধের জন্য শ্রেণীবদ্ধ শক্তিশালী জাতির মত।
{2:6} তাদের সম্মুখে জাতিরা যন্ত্রণাগ্রস্ত, সকলেরই মুখ কালিমাযুক্ত হয়।
{2:7} তারা বীরের মত দৌড়ায়, যোদ্ধাদের মত প্রাচীরে ওঠে, প্রত্যেকে নিজ নিজ পথে অগ্রসর হয়, নিজেদের পথ জটিল করে না।
{2:8} তারা এক জন অন্যের উপরে চাপাচাপি করে না; সকলেই নিজ নিজ পথে অগ্রসর হয় এবং তলোয়ারের উপরে পড়লেও আহত হয় না।
{2:9} তারা নগরের উপর লাফ দেয়, প্রাচীরের উপরে দৌড়ায়, বাড়ির মধ্যে ওঠে, চোরের মত জানালা দিয়ে প্রবেশ করে।
{2:10} তাদের সম্মুখে দুনিয়া কাঁপে, আকাশমণ্ডল কমপমান হয়, চন্দ্র ও সূর্য অন্ধকারময় হয়, নক্ষত্রগুলো নিজ নিজ আলো দেওয়া বন্ধ করে দেয়।
{2:11} মাবুদ নিজের সৈন্যসামন্তের আগে তাঁর কণ্ঠস্বর শোনাচ্ছেন; কেননা তাঁর বাহিনী বিরাট বড়; যারা তাঁর হুকুম মান্য করে তারা বলবান। কেননা মাবুদের দিন মহৎ ও অতি ভয়ানক; আর কে তা সহ্য করতে পারে?
{2:12} কিন্তু, মাবুদ বলেন, এখনও তোমরা সমস্ত অন্তঃকরণের সঙ্গে এবং রোজা, কান্নাকাটি ও মাতম সহকারে আমার কাছে ফিরে এসো।
{2:13} আর নিজ নিজ কাপড় না ছিঁড়ে অন্তঃকরণ ছিঁড় এবং তোমাদের আল্লাহ্‌ মাবুদের কাছে ফিরে এসো, কেননা তিনি কৃপাময় ও স্নেহশীল ক্রোধে ধীর ও অটল মহব্বতে মহান এবং অমঙ্গলের বিষয়ে অনুশোচনা করেন।
{2:14} কে জানে যে, তিনি ফিরে অনুশোচনা করবেন না এবং তাঁর পিছনে দোয়া, অর্থাৎ তোমাদের আল্লাহ্‌ মাবুদের উদ্দেশে শস্য-উৎসর্গ ও পেয়-নৈবেদ্য রেখে যাবেন না?
{2:15} তোমরা সিয়োনে তূরী বাজাও, পবিত্র রোজা নির্ধারণ কর, একটি বিশেষ মাহ্‌ফিল আহ্বান কর;
{2:16} লোকদের একত্র কর, পবিত্র সমাজ নির্ধারণ কর, প্রাচীনদেরকে আহ্বান কর, বালক বালিকাদের ও দুগ্ধপোষ্য শিশুদেরকে একত্র কর; বর তার বাসগৃহ থেকে, কন্যা তার অন্তঃপুর থেকে বের হোক।
{2:17} বারান্দার ও কোরবানগাহ্‌র মধ্যস্থানে মাবুদের পরিচারক ইমামেরা কান্নাকাটি করুক, তারা বলুক, হে মাবুদ, তোমার লোকদের প্রতি মমতা কর, তোমার অধিকারকে উপহাসের বিষয় করো না; তাদের বিষয়ে জাতিদেরকে গল্প করতে দিও না, লোকজন কেন বলবে যে, ‘ওদের আল্লাহ্‌ কোথায়?’
{i2:18} আল্লাহ্‌র রহম, তাঁর সেবকদের মঙ্গল
{2:18} তখন মাবুদ তাঁর দেশের জন্য উদ্যোগী হলেন ও তাঁর লোকদের প্রতি রহম করলেন।
{2:19} আর মাবুদ জবাব দিলেন, তাঁর লোকদের বললেন, দেখ, আমি তোমাদের কাছে শস্য, আঙ্গুর-রস ও তেল পাঠিয়েছি, তোমরা তাতে তৃপ্ত হবে; এবং আমি জাতিদের মধ্যে তোমাদেরকে আর উপহাসের পাত্র করবো না।
{2:20} বরং আমি তোমাদের কাছ থেকে উত্তর দেশীয় সৈন্য দূর করবো এবং তাকে শুকনো ও ধ্বংসপ্রাপ্ত দেশে তাড়িয়ে দেব, পূর্ব সমুদ্রের দিকে তার অগ্রভাগ ও পশ্চিম সমুদ্রের দিকে তার পশ্চাদ্ভাগ ফেলে দেব; আর তার দুর্গন্ধ ও পূতিগন্ধ উঠবে, কারণ সে মহৎ মহৎ কাজ করেছে।
{2:21} হে দেশ, ভয় করো না, উল্লসিত হও, আনন্দ কর, কেননা মাবুদ মহৎ মহৎ কাজ করেছেন।
{2:22} হে ক্ষেতের পশুরা, ভয় করো না, কেননা মরুভূমিস্থ চারণভূমি সবুজ হয়ে উঠছে, গাছ ফলবান হচ্ছে, ডুমুর গাছ ও আঙ্গুরলতা নিজ নিজ ফল দিচ্ছে।
{2:23} আর হে সিয়োন-সন্তানেরা, তোমরা উল্লসিত হও, তোমাদের আল্লাহ্‌ মাবুদে আনন্দ কর, কেননা তিনি তোমাদেরকে যথাপরিমাণে অগ্রিম বৃষ্টি দিলেন এবং প্রথমত তোমাদের জন্য প্রথম ও শেষ বর্ষার পানি বর্ষান করলেন।
{2:24} এভাবে খামারগুলো শস্যে পরিপূর্ণ হবে, আঙ্গুর-রস ও তেলে কুণ্ডগুলো উথলে উঠবে।
{2:25} আর পঙ্গপাল, পতঙ্গ, ঘুর্ঘুরিয়া ও শূককীট — আমি যে আমার মহাসৈন্য তোমাদের কাছে পাঠিয়েছি, তারা যেসব বছরের শস্যাদি খেয়েছে, আমি তা পরিশোধ করে তোমাদের দেব।
{2:26} তোমরা প্রচুর খাদ্য ভোজন করে তৃপ্ত হবে; এবং তোমাদের আল্লাহ্‌ মাবুদের নামের প্রশংসা করবে, যিনি তোমাদের প্রতি আশ্চর্য ব্যবহার করেছেন; আর আমার লোকেরা কখনও লজ্জিত হবে না।
{2:27} তাতে তোমরা জানবে, আমি ইসরাইলের মধ্যবর্তী এবং আমি তোমাদের আল্লাহ্‌ মাবুদ, অন্য কেউ নেই এবং আমার লোকেরা কখনও লজ্জিত হবে না।
{i2:28} মাবুদের রূহের অবতরণ
{2:28} আর তারপর এরকম ঘটবে, আমি সকল মানুষের উপরে আমার রূহ্‌ সেচন করবো, তাতে তোমাদের পুত্রকন্যাদের ভবিষ্যদ্বাণী বলবে তোমাদের প্রাচীনেরা স্বপ্ন দেখবে, তোমাদের যুবকেরা দর্শন পাবে;
{2:29} আর সেই সময়ে আমি গোলাম-বাঁদীদের উপরে, আমার রূহ্‌ সেচন করবো।
{2:30} আর আমি আসমানে ও দুনিয়াতে অদ্ভুত লক্ষণ দেখাব; রক্ত, আগুন ও ধোঁয়ার স্তম্ভ দেখাব।
{2:31} মাবুদের ঐ মহৎ ও ভয়ঙ্কর দিনের আগমনের আগে সূর্য অন্ধকার ও চন্দ্র রক্ত হয়ে যাবে।
{2:32} আর যে কেউ মাবুদের নামে ডাকবে, সেই রক্ষা পাবে; কারণ মাবুদের কালাম অনুসারে সিয়োন পর্বতে ও জেরুশালেমে রক্ষাপ্রাপ্ত দল থাকবে এবং পলাতক সকলের মধ্যে এমন লোক থাকবে, যাদেরকে মাবুদ ডাকবেন।
{3:1} কারণ দেখ, সেই কালে ও সেই সময়ে যখন আমি এহুদা ও জেরুশালেমের বন্দীদশা ফিরাব,
{3:2} তখন সমস্ত জাতিকে সংগ্রহ করে যিহোশাফট উপত্যকায় নামাব এবং সেখানে আমার লোক ও আমার অধিকার ইসরাইলের জন্য তাদের সঙ্গে বিচার করবো, কেননা তারা তাদেরকে জাতিদের মধ্যে ছিন্নভিন্ন করেছে ও আমার দেশ ভাগ করে নিয়েছে।
{3:3} আর তারা আমার লোকদের জন্য গুলিবাঁট করেছে এবং পতিতার বিনিময়ে পুত্র দিয়েছে ও পান করার জন্য আঙ্গুর-রসের বিনিময়ে কন্যা বিক্রি করেছে।
{3:4} আবার হে টায়ার, হে সিডন, হে ফিলিস্তিনীদের সমস্ত অঞ্চল, আমার কাছে তোমরা কি? তোমরা কি প্রতিফল বলে আমার অপকার করবে? আমার অপকার করলে আমি অবিলম্বে ও অতি শীঘ্র সেই অপকারের ফল তোমাদেরই মাথায় বর্তাব।
{3:5} কেননা তোমরা আমার রূপা ও আমার সোনা হরণ করেছ এবং আমার উৎকৃষ্ট রত্নগুলো নিজ নিজ মন্দিরে নিয়ে গিয়েছ;
{3:6} আর এহুদার লোকেরা ও জেরুশালেম-সন্তানদেরকে তাদের সীমা থেকে দূর করার জন্য গ্রীক-সন্তানদের কাছে বিক্রি করেছ।
{3:7} দেখ, তোমরা যে স্থানে পাঠাবার জন্য তাদেরকে বিক্রি করেছ, সেখান থেকে আমি তাদেরকে জাগিয়ে উঠিয়ে আনবো এবং তোমাদের অপকারের ফল তোমাদেরই মাথায় বর্তাব।
{3:8} আর তোমাদের পুত্রকন্যাদেরও এহুদার সন্তানদের হাতে বিক্রি করবো, তারা তাদের দূরস্থ শিবায়ীয় জাতির কাছে বিক্রি করবে, কেননা এই কথা মাবুদ বলেছেন।
{i3:9} যিহোশাফট-উপত্যকায় আল্লাহ্‌র বিচার
{3:9} তোমরা জাতিদের মধ্যে এই কথা তবলিগ কর, যুদ্ধের জন্য প্রস্তুত হও, বীরদেরকে জাগিয়ে তোল, যোদ্ধারা কাছে আসুক, উঠে আসুক।
{3:10} তোমরা নিজ নিজ লাঙ্গলের ফাল ভেঙ্গে তলোয়ার গড়, নিজ নিজ কাস্তা ভেঙ্গে বর্শা প্রস্তুত কর; দুর্বল বলুক, আমি বীর।
{3:11} হে চারদিকের জাতিরা, তোমরা সকলে ত্বরা কর, এসো, জমায়েত হও; হে মাবুদ, তুমিও সেখানে তোমার বীরদেরকে নামিয়ে দাও।
{3:12} জাতিরা জেগে উঠুক, যিহোশাফট-উপত্যকায় আসুক, কেননা সেই স্থানে আমি চারদিকের সমস্ত জাতির বিচার করতে বসবো।
{3:13} তোমরা কাস্তে লাগাও, কেননা শস্য পেকেছে; এসো, আঙ্গুর ফল দলন কর, কেননা কুণ্ড পূর্ণ হয়েছে, রসের আধারগুলো উথলে উঠছে; কেননা তাদের নাফরমানী বিষম।
{3:14} সমারোহ, সমারোহ দণ্ডাজ্ঞার উপত্যকায়! কেননা দণ্ডাজ্ঞার উপত্যকায় মাবুদের দিন সন্নিকট।
{3:15} সূর্য ও চন্দ্র অন্ধকার হচ্ছে, নক্ষত্রগুলো নিজ নিজ তেজ গুটিয়ে নিচ্ছে।
{3:16} আর মাবুদ সিয়োন থেকে গর্জন করবেন, জেরুশালেম থেকে তাঁর কণ্ঠস্বর শোনাবেন; এবং আকাশমণ্ডল ও দুনিয়া কেঁপে উঠবে; কিন্তু মাবুদ তাঁর লোকদের আশ্রয় ও বনি-ইসরাইলদের দুর্গস্বরূপ হবেন।
{3:17} তাতে তোমরা জানবে যে, আমি তোমাদের আল্লাহ্‌ মাবুদ, আমি আমার পবিত্র সিয়োন পর্বতে বাস করি; তখন জেরুশালেম পবিত্র হবে; বিদেশীরা আর তার মধ্য দিয়ে যাতায়াত করবে না।
{i3:18} ভবিষ্যতে এহুদার মহিমা
{3:18} সেদিন পর্বতমালা থেকে মিষ্ট আঙ্গুর-রস ক্ষরণ হবে, উপপর্বতগুলো থেকে দুধের স্রোত বইবে এবং এহুদার সমস্ত প্রণালীতে পানি বইবে, আর মাবুদের গৃহ থেকে একটি ঝর্ণা বের হবে, তা শিটীমের স্রোতোমার্গকে পানি দেবে।
{3:19} মিসর ধ্বংসস্থান হবে, ইদোম ধ্বংসিত মরুভূমি হবে, এর কারণ এহুদা লোকদের প্রতি কৃত জুলুম, কেননা তারা নিজ নিজ দেশে নির্দোষের রক্তপাত করেছে।
{3:20} কিন্তু এহুদা চিরকাল ও জেরুশালেম পুরুষানুক্রমে বসতি পূর্ণ থাকবে।
{3:21} আর আমি তাদের যে রক্ত নির্দোষ প্রতিপন্ন করি নি তা নির্দোষ প্রতিপন্ন করবো; কারণ মাবুদ সিয়োনে বাস করেন।
