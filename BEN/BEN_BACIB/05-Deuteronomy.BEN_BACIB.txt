{i1:1} হযরত মূসার প্রথম বক্তৃতা
{1:1} জর্ডানের পূর্বপারস্থিত মরুভূমিতে, সূফের সম্মুখস্থিত অরাবা উপত্যকায় পারণ, তোফল, লাবন, হৎসেরোৎ ও দীষাহবের মধ্যস্থানে মূসা সমস্ত ইসরাইলকে এই সব কথা বললেন।
{1:2} সেয়ীর পর্বত দিয়ে হোরেব থেকে কাদেশ-বর্ণেয় পর্যন্ত যেতে এগার দিন লাগে।
{1:3} মাবুদ যে যে কথা বনি-ইসরাইলকে বলতে মূসাকে হুকুম করেছিলেন, সেই অনুসারে মূসা চল্লিশ বছরের একাদশ মাসের প্রথম দিনে তাদেরকে বলতে লাগলেন।
{1:4} হিষবোন-নিবাসী আমোরীয়দের বাদশাহ্‌ সীহোন এবং ইদ্রিয়ীতে অষ্টারোৎ-নিবাসী বাশনের বাদশাহ্‌ উজকে আঘাত করার পর,
{1:5} জর্ডানের পূর্বপারে মোয়াব দেশে মূসা শরীয়তের এই সমস্ত কথা ব্যাখ্যা করতে লাগলেন; তিনি বললেন,
{1:6} আমাদের আল্লাহ্‌ মাবুদ হোরেবে আমাদেরকে বলেছিলেন, তোমরা এই পর্বতে অনেক দিন ধরে অবস্থান করেছ;
{1:7} এখন ফিরে তোমরা যাত্রা কর, আমোরীয়দের পর্বতময় দেশ এবং তার নিকটবর্তী সমস্ত স্থান, অরাবা উপত্যকা, পাহাড়ী অঞ্চল, নিম্নভূমি, দক্ষিণ প্রদেশ ও সমুদ্রতীর, মহানদী ফোরাত পর্যন্ত কেনানীয়দের দেশে ও লেবাননে প্রবেশ কর।
{1:8} দেখ, আমি সেই দেশ তোমাদের সম্মুখে দিয়েছি; তোমাদের পূর্বপুরুষ ইব্রাহিম, ইস্‌হাক ও ইয়াকুবকে এবং তাদের পরে তাদের বংশকে যে দেশ দিতে মাবুদ শপথ করেছিলেন তোমরা সেই দেশে প্রবেশ করে তা অধিকার কর।
{i1:9} বংশের নেতাদের নিয়োগ
{1:9} সেই সময়ে আমি তোমাদেরকে এই কথা বলেছিলাম, তোমাদের ভার বহন করা একা আমার অসাধ্য।
{1:10} তোমাদের আল্লাহ্‌ মাবুদ তোমাদের বৃদ্ধি করেছেন, আর দেখ, তোমরা আজ আসমানের তারার মত বহুসংখ্যক হয়েছ;
{1:11} তোমরা যেমন আছ, তোমাদের পিতৃগণের আল্লাহ্‌ মাবুদ তা থেকে তোমাদের আরও হাজার গুণ বৃদ্ধি করুন, আর তোমাদেরকে যেমন বলেছেন, তেমনি দোয়া করুন।
{1:12} আমি কেমন করে একা তোমাদের বোঝা, তোমাদের ভার ও তোমাদের ঝগড়া সহ্য করতে পারি?
{1:13} তোমরা নিজ নিজ বংশের মধ্যে জ্ঞানবান, বুদ্ধিমান ও পরিচিত লোকদেরকে মনোনীত কর, আমি তাদেরকে তোমাদের নেতা হিসেবে নিযুক্ত করবো।
{1:14} তোমরা জবাবে আমাকে বললে, তুমি যা বলছো, তা-ই করা ভাল।
{1:15} তাই আমি তোমাদের বংশগুলোর প্রধান, জ্ঞানবান ও পরিচিত লোকদেরকে গ্রহণ করে তোমাদের উপরে প্রধান, তোমাদের বংশানুসারে সহস্রপতি, শতপতি, পঞ্চাশপতি, দশপতি ও কর্মকর্তা করে নিযুক্ত করলাম।
{1:16} আর সেই সময়ে তোমাদের বিচারকর্তাদেরকে এই হুকুম করলাম, তোমরা তোমাদের ভাইদের কথা শুনে বাদী ও তার ভাইয়ের কিংবা সহবাসী বিদেশীর মধ্যে ন্যায্য বিচার করো।
{1:17} তোমরা বিচারে কারো মুখাপেক্ষা করবে না; সমভাবে বড় ও ছোট উভয়ের কথা শুনবে। মানুষের মুখ দেখে ভয় করবে না, কেননা বিচার আল্লাহ্‌র এবং যে বিষয়ে বিচার করা তোমাদের পক্ষে কঠিন তা আমার কাছে আনবে, আমি তার বিচার করবো।
{1:18} সেই সময়ে তোমাদের সমস্ত কর্তব্য কাজের বিষয়ে আমি হুকুম করেছিলাম।
{i1:19} গুপ্তচরদের পাঠানো
{1:19} পরে আমরা আমাদের আল্লাহ্‌ মাবুদের হুকুম অনুসারে হোরেব থেকে প্রস্থান করলাম এবং আমোরীয়দের পর্বতময় দেশে যাবার পথে তোমরা সেই যে বড় ও ভয়ঙ্কর মরু-ভূমি দেখেছ, তার মধ্য দিয়ে যাত্রা করে কাদেশ বর্ণেয়ে পৌঁছালাম।
{1:20} পরে আমি তোমাদেরকে বললাম, আমাদের আল্লাহ্‌ মাবুদ আমাদেরকে যে দেশ দিচ্ছেন, আমোরীয়দের সেই পর্বতময় দেশে তোমরা উপস্থিত হলে।
{1:21} দেখ, তোমার আল্লাহ্‌ মাবুদ সেই দেশ তোমার সম্মুখে দিয়েছেন; তুমি তোমার পূর্বপুরুষদের আল্লাহ্‌ মাবুদের হুকুম অনুসারে উঠে তা অধিকার কর; ভয় করো না ও নিরাশ হয়ো না।
{1:22} তখন তোমরা সকলে আমার কাছে এসে বললে, আগে আমরা সেই স্থানে লোক পাঠাই; তারা আমাদের জন্য দেশ অনুসন্ধান করুক এবং আমাদের কোন্‌ পথ দিয়ে উঠে যেতে হবে ও কোন্‌ কোন্‌ নগরে উপস্থিত হতে হবে তার সংবাদ নিয়ে আসুক।
{1:23} তখন আমি সেই কথায় সন্তুষ্ট হয়ে তোমাদের প্রত্যেক বংশ থেকে এক এক জন করে বারো জনকে বেছে নিলাম।
{1:24} পরে তারা যাত্রা করে পর্বতে উঠলো এবং ইষ্কোল উপত্যকায় উপস্থিত হয়ে দেশ অনুসন্ধান করলো।
{1:25} আর সেই দেশের কতগুলো ফল হাতে নিয়ে আমাদের কাছে এসে সংবাদ দিয়ে বললো, আমাদের আল্লাহ্‌ মাবুদ আমাদেরকে যে দেশ দিচ্ছেন, তা উত্তম দেশ।
{1:26} কিন্তু তোমরা সেই স্থানে যেতে অসম্মত হলে ও তোমাদের আল্লাহ্‌ মাবুদের হুকুমের বিরুদ্ধাচারী হলে;
{1:27} আর নিজ নিজ তাঁবুতে বচসা করে বললে, মাবুদ আমাদেরকে ঘৃণা করলেন বলে আমরা যেন বিনষ্ট হই, তাই আমোরীয়দের হাতে তুলে দেবার জন্য আমাদেরকে মিসর দেশ থেকে বের করে আনলেন।
{1:28} আমরা কোথায় যাচ্ছি? আমাদের ভাইয়েরা আমাদের মন ভেঙ্গে দিল, বললো, আমাদের চেয়ে সেই জাতি শক্তিশালী ও দীর্ঘকায় এবং নগরগুলো অনেক বড় ও আকাশ ছোঁয়া প্রাচীরে বেষ্টিত; এছাড়া সেই স্থানে আমরা অনাকীয়দের সন্তানদেরকেও দেখেছি।
{1:29} তখন আমি তোমাদেরকে বললাম, উদ্বিগ্ন হয়ো না, তাদেরকে ভয় কোরো না।
{1:30} তোমাদের আল্লাহ্‌ মাবুদ যিনি তোমাদের অগ্রগামী, তিনি মিসর দেশে তোমাদের দৃষ্টিসীমার মধ্যে তোমাদের জন্য যে সমস্ত কাজ করেছিলেন, সেই অনুসারে তোমাদের জন্য যুদ্ধ করবেন।
{1:31} এই মরুভূমিতেও তুমি সেরকম দেখেছ; যেহেতু পিতা যেমন আপন পুত্রকে বহন করে, তেমনি এই স্থানে তোমাদের আগমন পর্যন্ত যে পথে তোমরা এসেছো, সেসব পথে তোমার আল্লাহ্‌ মাবুদ তোমাকে বহন করেছেন।
{1:32} তবুও এই কথায় তোমরা তোমাদের আল্লাহ্‌ সেই মাবুদের উপর ভরসা করলে না,
{1:33} যিনি তোমাদের শিবির রাখার স্থান খোঁজ করার জন্য যাত্রাকালে তোমাদের অগ্রগামী হয়ে রাতে আগুন ও দিনে মেঘ দ্বারা তোমাদের গন্তব্য পথ দেখিয়ে দিতেন।
{i1:34} বনি-ইসরাইলদের বিদ্রোহের জন্য শাস্তি
{1:34} আর মাবুদ তোমাদের কথাবার্তা শুনে ক্রুদ্ধ হলেন ও এই শপথ করলেন,
{1:35} আমি তোমাদের পূর্বপুরুষদেরকে যে দেশ দিতে শপথ করেছি, এই দুষ্ট বংশীয় লোকদের মধ্যে কেউই সেই উত্তম দেশ দেখতে পাবে না।
{1:36} কেবল যিফন্নির পুত্র কালুত তা দেখবে এবং সে যে ভূমিতে পদার্পণ করে এসেছে, সেই ভূমি আমি তাকে ও তার সন্তানদেরকে দেব; কেননা সে সমপূর্ণভাবে মাবুদের নির্দেশ পালন করেছে।
{1:37} (মাবুদ তোমাদের জন্য আমার প্রতিও ক্রুদ্ধ হলেন, তিনি আমাকে এই কথা বললেন, তুমিও সেই স্থানে প্রবেশ করবে না।
{1:38} তোমার সম্মুখে দণ্ডায়মান নূনের পুত্র ইউসা সেই দেশে প্রবেশ করবে; তুমি তাকেই উৎসাহ দাও, কেননা সে ইসরাইলকে তা অধিকার করাবে।)
{1:39} আর এরা লুণ্ঠিত হবে, এই কথা তোমরা তোমাদের যে বালকদের বিষয়ে বললে এবং তোমাদের যে সন্তানদের ভাল-মন্দ জ্ঞান এখনও হয় নি, তারাই সেই স্থানে প্রবেশ করবে; তাদেরকেই আমি সেই দেশ দেব এবং তারাই তা অধিকার করবে।
{1:40} কিন্তু তোমরা ফির, লোহিত সাগরের পথ দিয়ে মরুভূমিতে গমন কর।
{1:41} তখন তোমরা জবাবে আমাকে বললে, আমরা মাবুদের বিরুদ্ধে গুনাহ্‌ করেছি; আমরা আমাদের আল্লাহ্‌ মাবুদের সমস্ত হুকুম অনুসারে উঠে গিয়ে যুদ্ধ করবো। পরে তোমরা প্রত্যেক জন যুদ্ধাস্ত্রে সজ্জিত হলে এবং পর্বতে উঠে যাওয়া লঘু বিষয় মনে করলে।
{1:42} তখন মাবুদ আমাকে বললেন, তুমি তাদেরকে বল, তোমরা উঠে যেও না, যুদ্ধ করো না, কেননা আমি তোমাদের মধ্যবর্তী থাকব না; গেলে দুশমনদের সম্মুখে আহত হবে।
{1:43} আমি তোমাদেরকে সেই কথা বললাম, কিন্তু তোমরা সেই কথায় কান দিলে না; বরং মাবুদের হুকুমের বিরুদ্ধে গিয়ে ও দুঃসাহসী হয়ে পর্বতে উঠলে।
{1:44} আর সেই পর্বতবাসী ইমোরীয়েরা তোমাদের বিরুদ্ধে বের হয়ে, মৌমাছি যেমন করে, তেমনি তোমাদেরকে তাড়া করলো এবং সেয়ীরে হর্মা পর্যন্ত আঘাত করলো।
{1:45} তখন তোমরা ফিরে আসলে ও মাবুদের কাছে কান্নাকাটি করলে; কিন্তু মাবুদ তোমাদের কান্নাকাটি শুনলেন না, তোমাদের কথায় মনযোগ দিলেন না।
{1:46} আর তোমরা অবস্থিতির কাল অনুসারে কাদেশে অনেক দিন বাস করলে।
{i2:1} মরুভূমিতে বনি-ইসরাইলরা
{2:1} পরে মাবুদ আমাকে যেরকম বলেছিলেন, সেই অনুসারে আমরা ফিরে লোহিত সাগরের পথে মরুভূমি দিয়ে যাত্রা করলাম এবং অনেক দিন যাবৎ সেয়ীর পর্বত প্রদক্ষিণ করলাম।
{2:2} পরে মাবুদ আমাকে বললেন,
{2:3} তোমরা অনেক দিন এই পর্বত প্রদক্ষিণ করছো, এখন উত্তর দিকে ফের।
{2:4} আর তুমি লোকদেরকে এই হুকুম কর, সেয়ীর-নিবাসী তোমাদের ভাইদের অর্থাৎ ইসের বংশধরদের সীমার কাছ দিয়ে তোমাদেরকে যেতে হবে, আর তোমাদের দেখে তারা ভয় পাবে; অতএব তোমরা অতি সাবধান হবে।
{2:5} তাদের সঙ্গে বিরোধ করো না, কেননা আমি তোমাদের তাদের দেশের অংশ দেব না, এক পা পরিমিত ভূমিও দেব না; কেননা সেয়ীর পর্বত অধিকার হিসেবে আমি ইস্‌কে দিয়েছি।
{2:6} তোমরা তাদের কাছে টাকা দিয়ে খাদ্য ক্রয় করে ভোজন করবে ও টাকা দিয়ে পানিও ক্রয় করে পান করবে।
{2:7} কেননা তোমার আল্লাহ্‌ মাবুদ তোমার হাতের সমস্ত কাজে তোমাকে দোয়া করেছেন; এই মহা মরুভূমিতে তোমার গমন তিনি জানেন; এই চল্লিশ বছর তোমার আল্লাহ্‌ মাবুদ তোমার সহবর্তী আছেন; তোমার কিছুরই অভাব হয় নি।
{2:8} পরে আমরা অরাবা উপত্যকার পথ থেকে, এলৎ ও ইৎসিয়োন-গেবর থেকে, সেয়ীর-নিবাসী আমাদের ভাই ইসের বংশ-ধরদের সম্মুখ দিয়ে গমন করলাম। আর আমরা মোয়াবের মরুভূমির পথে ফিরে যাত্রা করলাম।
{2:9} আর মাবুদ আমাকে বললেন, তুমি মোয়াবীয়দেরকে কষ্ট দিও না এবং যুদ্ধ দ্বারা তাদের সঙ্গে বিরোধ করো না; কারণ আমি অধিকার হিসেবে তাদের দেশের কোন অংশ তোমাকে দেব না; কেননা আমি লূতের বংশধরদেকে আর্‌ নগর অধিকার করতে দিয়েছি।
{2:10} (আগে ঐ স্থানে এমীয়েরা বাস করতো, তারা অনাকীয়দের মত শক্তিশালী, বহু সংখ্যক ও দীর্ঘকায় জাতি।
{2:11} অনাকীয়দের মত তারাও রফায়ীয়দের মধ্যে গণিত, কিন্তু মোয়াবীয়েরা তাদেরকে এমীয় বলে।
{2:12} আর আগে হোরীয়েরাও সেয়ীরে বাস করতো, কিন্তু ইসের বংশধরেরা তাদেরকে অধিকারচ্যুত করে ও তাদের বিনষ্ট করে তাদের স্থানে বাস করলো; যেমন ইসরাইল মাবুদের দেওয়া নিজের অধিকার-ভূমিতে করলো।)
{2:13} এখন তোমরা উঠ সেরদ নদী পার হও।
{2:14} তখন আমরা সেরদ নদী পার হলাম। কাদেশ বর্ণেয় থেকে সেরদ নদী পার হওয়া পর্যন্ত আমাদের যাত্রাকাল আটত্রিশ বছর ব্যাপী ছিল; সেই সময়ের মধ্যে শিবিরের মধ্য থেকে তৎকালীন যোদ্ধারা সকলে উচ্ছিন্ন হল, যেমন মাবুদ তাদের সম্বন্ধে শপথ করেছিলেন।
{2:15} আবার শিবিরের মধ্য থেকে তাদেরকে নিঃশেষে লোপ করার জন্য মাবুদের হাত তাদের বিরুদ্ধে ছিল।
{2:16} সেসব যোদ্ধা মরে গিয়ে লোকদের মধ্য থেকে উচ্ছিন্ন হবার পর,
{2:17} মাবুদ আমাকে বললেন,
{2:18} আজ তুমি মোয়াবের সীমা অর্থাৎ আর্‌ পার হচ্ছো;
{2:19} যখন তুমি অম্মোনীয়দের সম্মুখে উপস্থিত হও, তখন তাদেরকে কষ্ট দিও না, তাদের সঙ্গে বিরোধ করো না; কারণ আমি তোমাকে অধিকার হিসেবে অম্মোনীয়দের দেশের অংশ দেব না, কেননা আমি লূতের সন্তানদেরকে তা অধিকার করতে দিয়েছি।
{2:20} (সেই দেশও রফায়ীয়দের দেশ বলে পরিগণিত; রফায়ীয়েরা আগে সেই স্থানে বাস করতো; কিন্তু অম্মোনীয়েরা তাদেরকে সম্‌সুম্মীয় বলে।
{2:21} তারা অনাকীয়দের মত শক্তিশালী, বহুসংখ্যক ও দীর্ঘকায় এক জাতি ছিল, কিন্তু মাবুদ ওদের সম্মুখ থেকে তাদেরকে বিনষ্ট করলেন; আর ওরা তাদেরকে অধিকারচ্যুত করে তাদের স্থানে বসতি করলো।
{2:22} তিনি সেয়ীর-নিবাসী ইসের সন্তানদের জন্যও সেই একই কাজ করলেন, ফলত তাদের সম্মুখ থেকে হোরীয়দেরকে বিনষ্ট করলেন, তাতে ওরা তাদের অধিকারচ্যুত করে আজও তাদের স্থানে বাস করছে।
{2:23} আর অব্বীয়রা, যারা গাজা পর্যন্ত সমস্ত গ্রামে বাস করতো, তাদেরকে ক্রীট থেকে আগত ক্রীটীয়রা বিনষ্ট করে তাদের স্থানে বাস করলো।)
{2:24} তোমরা উঠ, যাত্রা কর, অর্ণোন উপত্যকা পার হও; দেখ, আমি হিষ্‌বোনের বাদশাহ্‌ আমোরীয় সীহোনকে ও তার দেশ তোমার তুলে দিলাম; তুমি তা অধিকার করতে আরম্ভ কর ও যুদ্ধ দ্বারা তার সঙ্গে বিরোধ কর।
{2:25} আজ থেকে আমি সমস্ত আসমানের নিচে অবস্থিত সমস্ত জাতির উপরে তোমার সম্বন্ধে আশঙ্কা ও ভীতি উৎপাদন করতে আরম্ভ করবো; তারা তোমার সংবাদ পাবে ও তোমার ভয়ে কাঁপতে থাকবে ও ব্যথিত হবে।
{i2:26} হিষ্‌বোনের বাদশাহ্‌ সীহোনের পরাজয়
{2:26} পরে আমি কদেমোৎ মরুভূমি থেকে হিষ্‌বোনের বাদশাহ্‌ সীহোনের কাছে দূতের মাধ্যমে এই শান্তির কথা বলে পাঠালাম,
{2:27} তুমি তোমার দেশের মধ্য দিয়ে আমাকে যেতে দাও, আমি পথ ধরেই যাব, ডানে বা বামে ফিরব না।
{2:28} আমাদের আল্লাহ্‌ মাবুদ আমাদেরকে যে দেশ দিচ্ছেন, আমরা জর্ডান পার হয়ে যতক্ষণ সেই দেশে উপস্থিত না হই, ততক্ষণ তুমি টাকা নিয়ে আমাদের ভোজনের জন্য খাদ্য দেবে ও টাকা নিয়ে পান করার জন্য পানি দেবে; আমরা কেবল পায়ে হেঁটে পার হয়ে যাব;
{2:29} সেয়ীর-নিবাসী ইসের বংশধরেরা ও আর্‌-নিবাসী মোয়াবীয়েরাও আমার প্রতি সেরকম করেছে।
{2:30} কিন্তু হিষ্‌বোনের বাদশাহ্‌ সীহোন তাঁর কাছ দিয়ে যাবার অনুমতি আমাদেরকে দেন নি, কেননা তোমার আল্লাহ্‌ মাবুদ তাঁর মন কঠিন করলেন, অন্তর শক্ত করলেন, যেন তোমার হাতে তাঁকে তুলে দেন, যেমন আজ পর্যন্ত রয়েছে।
{2:31} আর মাবুদ আমাকে বললেন, দেখ, আমি সীহোন ও তার দেশকে তোমার সম্মুখে দিতে আরম্ভ করলাম; তুমিও তার দেশ অধিকার করতে আরম্ভ কর।
{2:32} তখন সীহোন ও তাঁর সমস্ত লোক আমাদের বিরুদ্ধে বের হয়ে যহসে যুদ্ধ করতে আসলেন।
{2:33} আর আমাদের আল্লাহ্‌ মাবুদ আমাদের হাতে তাঁকে তুলে দিলেন; আমরা তাঁকে, তাঁর পুত্রদের ও সমস্ত লোককে আঘাত করলাম।
{2:34} আর সেই সময়ে তাঁর সমস্ত নগর হস্তগত করলাম এবং স্ত্রীলোক ও বালক বালিকাসুদ্ধ সমস্ত বসতি-নগর নিঃশেষে বিনষ্ট করলাম; কাউকেও অবশিষ্ট রাখলাম না;
{2:35} কেবল সমস্ত পশু ও যে যে নগর হস্তগত করেছিলাম, তার লুণ্ঠিত সমস্ত বস্তু আমরা আমাদের জন্য গ্রহণ করলাম।
{2:36} অর্ণোন উপত্যকার সীমাস্থ অরোয়ের ও উপত্যকার মধ্যস্থিত নগর থেকে গিলিয়দ পর্যন্ত একটি নগরও আমাদের অজেয় রইলো না; আমাদের আল্লাহ্‌ মাবুদ সেসব আমাদের সম্মুখে দিলেন।
{2:37} কেবল অম্মোনীয়দের দেশ, যব্বোক নদীর পাশের সকল প্রদেশ ও পর্বতময় দেশস্থ সমস্ত নগর এবং যে কোন স্থানের বিষয়ে আমাদের আল্লাহ্‌ মাবুদ নিষেধ করেছিলেন, সেই সবের কাছে তুমি উপস্থিত হলে না।
{i3:1} বাশনের বাদশাহ্‌ উজের পরাজয়
{3:1} পরে আমরা ফিরে বাশনের পথে চললাম; তাতে বাশনের বাদশাহ্‌ উজ এবং তাঁর সমস্ত লোক আমাদের সঙ্গে যুদ্ধ করার জন্য বের হয়ে ইদ্রিয়ীতে আসলেন।
{3:2} তখন মাবুদ আমাকে বললেন, তুমি ওকে ভয় করো না, কেননা আমি ওকে, ওর সমস্ত লোক ও ওর দেশ তোমার হাতে তুলে দিলাম; তুমি যেমন হিষ্‌বোন-নিবাসী আমোরীয়দের বাদশাহ্‌ সীহোনের প্রতি করেছ, তেমনি ওর প্রতিও করবে।
{3:3} এভাবে আমাদের আল্লাহ্‌ মাবুদ বাশনের বাদশাহ্‌ উজ ও তাঁর সমস্ত লোককে আমাদের হাতে তুলে দিলেন; তাতে আমরা তাঁকে এমন আঘাত করলাম যে তাঁর কেউ অবশিষ্ট থাকলো না।
{3:4} সেই সময়ে আমরা তাঁর সমস্ত নগর অধিকার করলাম; এমন একটা নগরও থাকলো না, যা তাদের থেকে নেই নি; ষাটটি নগর, অর্গোবের সমস্ত অঞ্চল, বাশনস্থ উজের রাজ্য নিলাম।
{3:5} সেসব নগর উঁচু প্রাচীর, দ্বার ও অর্গল দ্বারা সুরক্ষিত ছিল; আর প্রাচীর-বিহীন অনেক নগরও ছিল।
{3:6} আমরা হিষ্‌বোনের বাদশাহ্‌ সীহোনের প্রতি যেমন করেছিলাম, সেভাবে তাদেরকে নিঃশেষে ধ্বংস করলাম, স্ত্রীলোক ও বালক-বালিকাসুদ্ধ তাদের সমস্ত বসতি নগর ধ্বংস করলাম।
{3:7} কিন্তু তাদের সমস্ত পশু ও নগরের জিনিসপত্র লুট করে নিজেদের জন্য গ্রহণ করলাম।
{3:8} সেই সময়ে আমরা জর্ডানের পূর্বপারস্থ আমোরীয়দের দুই বাদশাহ্‌র হাত থেকে অর্ণোন উপত্যকা থেকে হর্মোণ পর্বত পর্যন্ত সমস্ত দেশ হস্তগত করলাম।
{3:9} (সীদোনীয়েরা ঐ হর্মোণকে সিরিয়োণ বলে এবং ইমোরীয়েরা তাকে বলে সনীর।)
{3:10} আমরা সমভূমির সমস্ত নগর, সল্‌খা ও ইদ্রিয়ী পর্যন্ত সমস্ত গিলিয়দ এবং সমস্ত বাশন, বাশনস্থিত উজ-রাজ্যের নগরগুলো হস্তগত করলাম।
{3:11} (ফলত অবশিষ্ট রফায়ীয়দের মধ্যে শুধু বাশনের বাদশাহ্‌ উজ অবশিষ্ট ছিলেন; দেখ, তাঁর পালঙ্ক লোহার তৈরি; তা কি অম্মোনীয়দের রব্বা নগরে নেই? মানুষের হাতের পরিমাণানুসারে তা লম্বায় নয় ও চওড়ায় চার হাত।)
{3:12} সেই সময়ে আমরা এই দেশ অধিকার করলাম; অর্ণোন উপত্যকাস্থ অরোয়ের থেকে এবং পর্বতময় গিলিয়দ দেশের অর্ধেক ও সেখানকার সমস্ত নগর রূবেণীয় ও গাদীয়দেরকে দিলাম।
{3:13} আর গিলিয়দের অবশিষ্ট অংশ ও সমস্ত বাশন অর্থাৎ উজের রাজ্য, সমস্ত বাশনের সঙ্গে অর্গোবের সমস্ত অঞ্চল আমি মানশার অর্ধেক বংশকে দিলাম। (তা-ই রফায়ীয় দেশ বলে বিখ্যাত।
{3:14} মানশার সন্তান যায়ীর গশূরীয়দের ও মাখাথীয়দের সীমা পর্যন্ত অর্গোবের সমস্ত অঞ্চল নিয়ে তাদের নাম অনুসারে বাশন দেশের সেসব স্থানের নাম হবোৎ-যায়ীর রাখল; আজও সেই নাম প্রচলিত আছে।)
{3:15} আর আমি মাখীরকে গিলিয়দ দিলাম।
{3:16} আর গিলিয়দ থেকে অর্ণোন উপত্যকা পর্যন্ত, উপত্যকার মধ্যস্থান ও তৎপরিসীমা এবং অম্মোনীয়দের সীমা যব্বোক নদী পর্যন্ত;
{3:17} আর অরাবা উপত্যকা, জর্ডান ও তৎপরিসীমা, কিন্নেরৎ থেকে অরাবার সমুদ্র, অর্থাৎ পূর্ব দিকে পিস্‌গা পাহাড়শ্রেণীর ঢালু অংশের নিচে লবণ-সমুদ্র পর্যন্ত রূবেণীয় ও গাদীয়দেরকে দিলাম।
{3:18} আর সেই সময়ে তোমাদেরকে এই হুকুম দিলাম, তোমাদের আল্লাহ্‌ মাবুদ অধিকার হিসেবে এই দেশ তোমাদেরকে দিয়েছেন। তোমাদের সমস্ত যোদ্ধা যুদ্ধাস্ত্রে সজ্জিত হয়ে তোমাদের ভাইদের অর্থাৎ বনি-ইসরাইলদের সম্মুখে পার হয়ে যাবে।
{3:19} আমি তোমাদেরকে যেসব নগর দিলাম, তোমাদের সেসব নগরে তোমাদের স্ত্রীলোক, পুত্রকন্যা ও সমস্ত পশু বাস করবে; আমি জানি, তোমাদের অনেক পশু আছে।
{3:20} পরে মাবুদ তোমাদের ভাইদেরকে তোমাদের মত বিশ্রাম দিলে, জর্ডানের ওপারে যে দেশ তোমাদের আল্লাহ্‌ মাবুদ তাদেরকে দিচ্ছেন, তারাও সেই দেশ অধিকার করবে; তখন তোমরা প্রত্যেকে আমার দেওয়া নিজ নিজ অধিকারে ফিরে আসবে।
{3:21} আর সেই সময়ে আমি ইউসাকে হুকুম দিলাম, তোমাদের আল্লাহ্‌ মাবুদ সেই দুই বাদশাহ্‌র প্রতি যা করেছেন, তা তুমি স্বচক্ষে দেখেছ; তুমি পার হয়ে যে যে রাজ্যের বিরুদ্ধে যাবে, সেসব রাজ্যের প্রতি মাবুদ সেরকম করবেন।
{3:22} তোমরা তাদেরকে ভয় করো না; কেননা তোমাদের আল্লাহ্‌ মাবুদ নিজে তোমাদের জন্য যুদ্ধ করবেন।
{i3:23} পিসগার শৃঙ্গ থেকে হযরত মূসাকে কেনান দেশ দেখানো
{3:23} সেই সময়ে আমি মাবুদকে সাধ্য-সাধনা করে বললাম,
{3:24} হে সার্বভৌম মাবুদ, তুমি নিজের গোলামের কাছে নিজের মহিমা ও শক্তিশালী হাত প্রকাশ করতে আরম্ভ করলে; বেহেশতে বা দুনিয়াতে এমন আল্লাহ্‌ আর কে আছে যে তোমার কাজের মত কাজ ও তোমার বিক্রমী কাজের মত কাজ করতে পারে?
{3:25} আরজ করি, আমাকে জর্ডান পার হয়ে গিয়ে সেই উত্তম দেশ, সেই রমণীয় পাহাড়ী দেশটি ও লেবানন দেখতে দাও।
{3:26} কিন্তু মাবুদ তোমাদের জন্য আমার প্রতিকূলে ক্রুদ্ধ হওয়াতে আমার কথা শুনলেন না; মাবুদ আমাকে বললেন, তোমার পক্ষে এই যথেষ্ট, এই বিষয়ের কথা আমাকে আর বলো না।
{3:27} পিস্‌গার শৃঙ্গে উঠ এবং পশ্চিম, উত্তর, দক্ষিণ ও পূর্ব দিকে দৃষ্টিপাত কর; নিজের চোখে নিরীক্ষণ কর, কেননা তুমি এই জর্ডান পার হতে পারবে না।
{3:28} কিন্তু তুমি ইউসাকে হুকুম কর, তাকে উৎসাহ দাও এবং তাকে শক্তিশালী কর, কেননা সে এই লোকদের অগ্রগামী হয়ে পার হবে, আর যে দেশ তুমি দেখবে, সেই দেশ সে তাদেরকে অধিকার করাবে।
{3:29} এভাবে আমরা বৈৎ-পিয়োরের সম্মুখস্থিত উপত্যকায় বসবাস করলাম।
{i4:1} বাধ্যতা সম্বন্ধে হযরত মূসার হুকুম
{4:1} এখন, হে ইসরাইল, আমি যে যে বিধি ও অনুশাসন পালন করতে তোমাদেরকে শিক্ষা দেই, তা শোন; যেন তোমরা বাঁচতে পার এবং তোমাদের পূর্বপুরুষদের আল্লাহ্‌ মাবুদ তোমাদেরকে যে দেশ দিচ্ছেন, তার মধ্যে প্রবেশ করে তা অধিকার করতে পার।
{4:2} আমি তোমাদেরকে যা হুকুম করি, সেই কালামের সঙ্গে তোমরা আর কিছু যোগ করবে না এবং তার কিছু বাদ দেবে না। আমি তোমাদের যা যা হুকুম করছি, তোমাদের আল্লাহ্‌ মাবুদের সেসব হুকুম পালন করবে।
{4:3} বাল-পিয়োরের বিষয়ে মাবুদ যা করেছিলেন তা তোমরা স্বচক্ষে দেখেছ; ফলত তোমার আল্লাহ্‌ মাবুদ বাল-পিয়োরের অনুগামী প্রত্যেক জনকে তোমার মধ্য থেকে বিনষ্ট করেছিলেন;
{4:4} কিন্তু তোমরা যত লোক তোমাদের আল্লাহ্‌ মাবুদের প্রতি আসক্ত ছিলে, সকলেই এখনও জীবিত আছ।
{4:5} দেখ, আমার আল্লাহ্‌ মাবুদ আমাকে যেরকম হুকুম করেছিলেন, আমি তোমাদেরকে ঠিক সেরকম বিধি ও অনুশাসন শিক্ষা দিয়েছি, যেন তোমরা যে দেশ অধিকার করতে যাচ্ছ, সেই দেশের মধ্যে তা পালন কর।
{4:6} অতএব তোমরা সেসব মান্য ও পালন করো; কেননা জাতিদের সম্মুখে তা-ই তোমাদের জ্ঞান ও বুদ্ধিস্বরূপ হবে; এসব বিধি শুনে তারা বলবে, সত্যিই, এই মহাজাতি জ্ঞানবান ও বুদ্ধিমান জাতি;
{4:7} কেননা কোন্‌ বড় জাতির এমন নিকটবর্তী আল্লাহ্‌ আছেন, যেমন আমাদের আল্লাহ্‌ মাবুদ? যখনই আমরা তাঁকে ডাকি, তিনি নিকটবর্তী।
{4:8} আর আমি আজ তোমাদের সাক্ষাতে যে সমস্ত শরীয়ত দিচ্ছি, তার মত যথার্থ বিধি ও অনুশাসন কোন্‌ বড় জাতির আছে?
{4:9} কিন্তু তুমি নিজের বিষয়ে সাবধান, তোমার প্রাণের বিষয়ে অতি সাবধান থাক; পাছে তুমি যেসব ব্যাপার স্বচক্ষে দেখেছো, তা ভুলে যাও; আর পাছে জীবন থাকতে তোমার অন্তর থেকে তা মুছে যায়; তুমি তোমার পুত্র পৌত্রদেরকে তা শিক্ষা দাও।
{4:10} সেদিন, যেদিন তুমি হোরেবে তোমার আল্লাহ্‌ মাবুদের সম্মুখে দাঁড়িয়েছিলে, সেদিন মাবুদ আমাকে বললেন, তুমি আমার কাছে লোকদের একত্র কর, আমি আমার সমস্ত কালাম তাদের শোনাবো; তারা দুনিয়াতে যত দিন জীবিত থাকে, তত দিন যেন আমাকে ভয় করে, এই বিষয় তারা নিজেরা শিখবে এবং নিজেদের সন্তানদেরকে ও অন্যদের শেখাবে।
{4:11} তাতে তোমরা এগিয়ে এসে পর্বতের তলে দাঁড়িয়েছিলে; আর সেই পর্বত গগনের অভ্যন্তর পর্যন্ত আগুনে জ্বলছিল, কালো মেঘে ও ঘোর অন্ধকারে ঢাকা ছিল।
{4:12} তখন আগুনের মধ্য থেকে মাবুদ তোমাদের কাছে কথা বললেন; তোমরা তাঁর কালামের আওয়াজ শুনছিলে, কিন্তু কোন মূর্তি দেখতে পেলে না, কেবল আওয়াজ হচ্ছিল।
{4:13} আর তিনি তাঁর যে নিয়ম পালন করতে তোমাদেরকে হুকুম করলেন, সেই নিয়ম অর্থাৎ দশটি হুকুম তোমাদেরকে মেনে চলতে হুকুম দিলেন এবং দু’টি পাথরের ফলকে লিখে দিলেন।
{4:14} তোমরা যে দেশ অধিকার করতে পার হয়ে যাচ্ছ, সেই দেশে তোমাদের পালনীয় বিধি ও সমস্ত অনুশাসন তোমাদেরকে শিক্ষা দিতে মাবুদ সেই সময়ে আমাকে হুকুম করলেন।
{4:15} যেদিন মাবুদ হোরেবে আগুনের মধ্য থেকে তোমাদের সঙ্গে কথা বলছিলেন, সেদিন তোমরা কোন মূর্তি দেখ নি; অতএব নিজ নিজ প্রাণের বিষয়ে অতিশয় সাবধান হও;
{4:16} পাছে তোমরা ভ্রষ্ট হয়ে নিজেদের জন্য কোন আকারের মূর্তির মত খোদাই-করা মূর্তি তৈরি কর;
{4:17} পাছে পুরুষ বা স্ত্রীর প্রতিকৃতি, দুনিয়ার কোন পশুর প্রতিকৃতি, আসমানে উড়ে বেড়ানো কোন পাখির প্রতিকৃতি, ভূচর কোন সরীসৃপের প্রতিকৃতি,
{4:18} অথবা ভূমির নিচস্থ জলচর কোন জন্তুর প্রতিকৃতি তৈরি কর;
{4:19} আর আসমানের প্রতি চোখ তুলে সূর্য, চন্দ্র ও তারা, আসমানের সমস্ত বিদ্যমান বস্তু দেখলে, তোমার আল্লাহ্‌ মাবুদ যাদেরকে সমস্ত আসমানের নিচে অবস্থিত সমস্ত জাতির জন্য বণ্টন করেছেন, পাছে ভ্রান্ত হয়ে তাদের কাছে সেজ্‌দা ও তাদের সেবা কর।
{4:20} কিন্তু মাবুদ তোমাদের গ্রহণ করেছেন, লোহা গলানো হাফরের মধ্য থেকে, মিসর দেশ থেকে তোমাদেরকে বের করে এনেছেন, যেন তোমরা তাঁর অধীনস্থ লোক হও, যেমন আজ আছ।
{4:21} আর তোমাদের জন্য মাবুদ আমার প্রতিও ক্রুদ্ধ হয়ে এই কসম খেয়েছেন যে, তিনি আমাকে জর্ডান পার হতে দেবেন না এবং তোমাদের আল্লাহ্‌ মাবুদ তোমাদের যে দেশ অধিকার হিসেবে দিচ্ছেন, সেই উত্তম দেশে আমাকে প্রবেশ করতে দেবেন না।
{4:22} বাস্তবিক এই দেশেই আমাকে ইন্তেকাল করতে হবে; আমি জর্ডান পার হয়ে যেতে পারব না; কিন্তু তোমরা পার হয়ে সেই উত্তম দেশ অধিকার করবে।
{4:23} তোমরা নিজেদের বিষয়ে সাবধান থেকো, তোমাদের আল্লাহ্‌ মাবুদ তোমাদের জন্য যে নিয়ম স্থির করেছেন, তা ভুলে যেও না, কোন বস্তুর মূর্তিবিশিষ্ট খোদাই-করা মূর্তি তৈরি করো না; তা তোমার আল্লাহ্‌ মাবুদের নিষিদ্ধ।
{4:24} কেননা তোমার আল্লাহ্‌ মাবুদ গ্রাসকারী আগুনের মত; তিনি স্বগৌরব রক্ষণে উদ্যোগী আল্লাহ্‌।
{4:25} সেই দেশে পুত্র পৌত্রদের জন্ম দিয়ে বহুকাল বাস করলে পর যদি তোমরা ভ্রষ্ট হও ও কোন বস্তুর মূর্তি বিশিষ্ট খোদাই-করা মূর্তি তৈরি কর এবং তোমার আল্লাহ্‌ মাবুদের দৃষ্টিতে যা মন্দ, তা করে তাঁকে অসন্তুষ্ট কর;
{4:26} তবে, আমি আজ তোমাদের বিরুদ্ধে বেহেশত ও দুনিয়াকে সাক্ষী মেনে বলছি, তোমরা যে দেশ অধিকার করতে জর্ডান পার হয়ে যাচ্ছ, সেই দেশ থেকে শীঘ্র বিনষ্ট হবে, সেখানে বহুকাল বাস করতে পারবে না, কিন্তু সম্পূর্ণরূপে উচ্ছিন্ন হবে।
{4:27} আর মাবুদ নানা জাতির মধ্যে তোমাদের ছিন্ন ভিন্ন করবেন; যেখানে মাবুদ তোমাদের নিয়ে যাবেন, সেই জাতিদের মধ্যে তোমরা অল্পসংখ্যক হয়ে অবশিষ্ট থাকবে।
{4:28} আর তোমরা সেখানে মানুষের হাতের তৈরি দেবতাদের — যারা দেখতে, শুনতে, ভোজন করতে ও ঘ্রাণ নিতে পারে না এমন কাঠ ও পাথরের তৈরি — তাদের সেবা করবে।
{4:29} কিন্তু সেখানে থেকে যদি তোমরা তোমাদের আল্লাহ্‌ মাবুদের খোঁজ কর, তবে তাঁর উদ্দেশ পাবে; সমস্ত অন্তর ও সমস্ত প্রাণের সঙ্গে তাঁর খোঁজ করলে পাবে।
{4:30} যখন তোমার সঙ্কট উপস্থিত হয় এবং এসব তোমার প্রতি ঘটে, তখন সেই ভাবী কালে তুমি তোমার আল্লাহ্‌ মাবুদের প্রতি ফিরবে ও তাঁর বাধ্য হয়ে চলবে।
{4:31} কারণ তোমার আল্লাহ্‌ মাবুদ কৃপাময় আল্লাহ্‌; তিনি তোমাকে ত্যাগ করবেন না, তোমাকে বিনাশ করবেন না এবং কসম দ্বারা তোমার পূর্বপুরুষদের কাছে যে নিয়ম করেছেন তা ভুলে যাবেন না।
{4:32} কারণ, দুনিয়াতে আল্লাহ্‌ কর্তৃক মানুষের সৃষ্টিদিন থেকে শুরু করে তোমার আগে যে কাল গেছে, সেই পুরানো কাল এবং আসমানের এক প্রান্ত থেকে অন্য প্রান্তকে জিজ্ঞাসা কর, এই রকম মহৎ কাজের মত কাজ কি আর কখনও হয়েছে? কিংবা এমন কি শোনা গেছে?
{4:33} তোমার মত কি আর কোন জাতি আগুনের মধ্য থেকে যাঁর বাণী নিঃসৃত হত সেই আল্লাহ্‌র বাণী শুনে বেঁচে আছে?
{4:34} কিংবা তোমাদের আল্লাহ্‌ মাবুদ মিসরে তোমাদের সাক্ষাতে যেসব কাজ করেছেন, আল্লাহ্‌ কি সেই অনুসারে গিয়ে পরীক্ষাসিদ্ধ প্রমাণ, চিহ্ন, অদ্ভুত লক্ষণ, যুদ্ধ, শক্তিশালী হাত, বাড়িয়ে দেওয়া বাহু ও ভয়ঙ্কর মহৎ মহৎ কাজ দ্বারা অন্য জাতির মধ্য থেকে নিজের জন্য এক জাতি গ্রহণ করতে চেষ্টা করেছেন?
{4:35} মাবুদই আল্লাহ্‌, তিনি ছাড়া আর কেউ নেই, তা যেন তুমি জানতে পার, সেজন্য ঐ সমস্ত তোমাকেই দেখানো হল।
{4:36} উপদেশ দেবার জন্য তিনি বেহেশত থেকে তোমাকে তাঁর বাণী শোনালেন ও দুনিয়াতে তোমাকে তাঁর মহা আগুন দেখালেন এবং তুমি আগুনের মধ্য থেকে তাঁর কথা শুনতে পেলে।
{4:37} তিনি তোমার পূর্বপুরুষদেরকে মহব্বত করতেন, তাই তাঁদের পরে তাঁদের বংশকেও মনোনীত করলেন এবং তাঁর উপস্থিতি ও মহাপরাক্রম দ্বারা তোমাকে মিসর দেশ থেকে বের করে আনলেন;
{4:38} যেন তোমার চেয়ে মহান ও বিক্রমী জাতিদেরকে তোমার সম্মুখ থেকে দূর করে তাদের দেশে তোমাকে প্রবেশ করান ও অধিকার হিসেবে তোমাকে সেই দেশ দেন, যেমন আজ দেখছো।
{4:39} অতএব আজ জেনে রাখ ও অন্তরে গেঁথে রাখ যে, উপরিস্থ বেহেশত ও নিচস্থ দুনিয়াতে মাবুদই আল্লাহ্‌, আর তিনি ছাড়া অন্য কোন মাবুদ নেই।
{4:40} আর তোমার মঙ্গল ও তোমার ভাবী সন্তানদের মঙ্গল যেন হয় এবং তোমার আল্লাহ্‌ মাবুদ তোমাকে যে ভূমি চিরকালের জন্য দিচ্ছেন, তার উপরে যেন তোমার দীর্ঘ পরমায়ু হয়, এজন্য আমি তাঁর যেসব বিধি ও হুকুম আজ তোমাকে নির্দেশ করলাম তা পালন করো।
{i4:41} জর্ডানের পূর্ব পারে আশ্রয়-নগর
{4:41} সেই সময় মূসা জর্ডানের পারে সূর্যোদয়ের দিকে তিনটি নগর পৃথক করলেন,
{4:42} যেন নরহন্তা সেখানে পালাতে পারে। যে কেউ তার প্রতিবেশীকে আগে হিংসা না করে অজ্ঞানতাবশত হত্যা করে, সে যেন এই সব নগরের কোন একটির মধ্যে পালিয়ে বাঁচতে পারে।
{4:43} সেই নগর তিনটি হল রূবেণীয়দের জন্য সমভূমিতে মরুভূমিস্থ বেৎসর, গাদীয়দের জন্য গিলিয়দ-স্থিত রামোৎ এবং মানশাদের জন্য বাশন-স্থিত গোলান।
{i4:44} হযরত মূসার দ্বিতীয় বক্তৃতা
{4:44} মূসা বনি-ইসরাইলদের সম্মুখে এই শরীয়ত স্থাপন করেছিলেন;
{4:45} মিসর থেকে বের হয়ে এসে মূসা জর্ডানের পূর্বপারে, বৈৎ-পিয়োরের সম্মুখস্থ উপত্যকাতে, হিষ্‌বোন-নিবাসী আমোরীয় বাদশাহ্‌ সীহোনের দেশে বনি-ইসরাইলদের কাছে এসব নির্দেশ, বিধি ও অনুশাসন বর্ণনা করেছিলেন।
{4:46} মিসর থেকে বের হয়ে এসে মূসা ও বনি-ইসরাইল সেই বাদশাহ্‌কে আঘাত করেছিলেন;
{4:47} এবং তাঁর ও বাশনের বাদশাহ্‌ উজের দেশ, জর্ডানের পূর্বপারে সূর্যোদয়ের দিকে আমোরীয়দের এই দুই বাদশাহ্‌র দেশ,
{4:48} অর্ণোন উপত্যকার সীমাস্থ অরোয়ের থেকে সীওন পর্বত
{4:49} অর্থাৎ হর্মোণ পর্যন্ত সমস্ত দেশ এবং পিস্‌গা পাহাড়শ্রেণীর ঢালু অংশের নিচে অরাবা উপত্যকার সমুদ্র পর্যন্ত জর্ডানের পূর্বপারস্থ সমস্ত অরাবা উপত্যকা অধিকার করেছিলেন।
{i5:1} শরীয়তের দশটি বিশেষ হুকুম
{5:1} তখন মূসা সমস্ত ইসরাইলকে ডেকে বললেন, হে ইসরাইল, আমি তোমাদের উদ্দেশে আজ যেসব বিধি ও অনুশাসনের কথা বলছি, সেসব শোন, তোমরা তা শিক্ষা কর ও যত্নপূর্বক পালন কর।
{5:2} আমাদের আল্লাহ্‌ মাবুদ হোরেবে আমাদের সঙ্গে একটি নিয়ম করেছেন।
{5:3} মাবুদ আমাদের পূর্বপুরুষদের সঙ্গে সেই নিয়ম করেন নি, কিন্তু আজ এই স্থানে সকলে জীবিত আছি যে আমরা, আমাদেরই সঙ্গে করেছেন।
{5:4} মাবুদ পর্বতে আগুনের মধ্য থেকে তোমাদের সঙ্গে সম্মুখাসম্মুখি হয়ে কথা বললেন।
{5:5} সেই সময়ে আমিই তোমাদেরকে মাবুদের কালাম জানাবার জন্য মাবুদ ও তোমাদের মধ্যে দণ্ডায়মান ছিলাম; কেননা আগুনের ভয়ে তোমরা পর্বতে উঠো নি।
{5:6} তিনি বললেন, আমি তোমার আল্লাহ্‌ মাবুদ, যিনি মিসর দেশ থেকে, গোলাম-গৃহ থেকে তোমাকে বের করে আনলেন।
{5:7} আমার সাক্ষাতে তোমার অন্য দেবতা না থাকুক।
{5:8} তুমি তোমার জন্য খোদাই-করা মূর্তি তৈরি করো না; উপরিস্থ বেহেশতে, নিচস্থ দুনিয়াতে ও দুনিয়ার নিচস্থ পানিতে, যা যা আছে, তাদের কোন মূর্তি তৈরি করো না;
{5:9} তুমি তাদের কাছে সেজ্‌দা করো না এবং তাদের সেবা করো না; কেননা তোমার আল্লাহ্‌ মাবুদ আমি স্বগৌরব রক্ষণে উদ্যোগী আল্লাহ্‌; আমি পিতৃগণের অপরাধের প্রতিফল সন্তানদের উপরে বর্তাই, যারা আমাকে অগ্রাহ্য করে, তাদের তৃতীয় ও চতুর্থ পুরুষ পর্যন্ত বর্তাই;
{5:10} কিন্তু যারা আমাকে মহব্বত কর ও আমার সমস্ত হুকুম পালন করে, আমি তাদের হাজার হাজার পুরুষ পর্যন্ত অটল মহব্বত প্রকাশ করি।
{5:11} তোমার আল্লাহ্‌ মাবুদের নাম অনর্থক নিও না, কেননা যে কেউ তাঁর নাম অনর্থক নেয়, মাবুদ তাকে নির্দোষ বলে গ্রহণ করবেন না।
{5:12} তোমার আল্লাহ্‌ মাবুদের হুকুম অনুসারে বিশ্রামবার পালন করে পবিত্র বলে মান্য করো।
{5:13} ছয় দিন পরিশ্রম করো, তোমার সমস্ত কাজ করো;
{5:14} কিন্তু সপ্তম দিন তোমার আল্লাহ্‌ মাবুদের উদ্দেশে বিশ্রামবার; সেদিন তুমি, বা তোমার পুত্র, বা কন্যা, বা তোমার গোলাম বা বাঁদী, বা তোমার গরু, বা গাধা, বা অন্য কোন পশু, বা তোমার তোরণদ্বারের মধ্যবর্তী বিদেশী, কেউ কোন কাজ করো না; তোমার গোলাম ও তোমার বাঁদী যেন তোমার মত বিশ্রাম পায়।
{5:15} স্মরণে রেখো, মিসর দেশে তুমি গোলাম ছিলে, কিন্তু তোমার আল্লাহ্‌ মাবুদ শক্তিশালী হাত ও বাড়িয়ে দেওয়া বাহু দ্বারা সেখান থেকে তোমাকে বের করে এনেছেন। এজন্য তোমার আল্লাহ্‌ মাবুদ বিশ্রামবার পালন করতে তোমাকে হুকুম করেছেন।
{5:16} তোমার আল্লাহ্‌ মাবুদের হুকুম অনুসারে তোমার পিতা ও তোমার মাতাকে সমাদর করো; যেন তোমার আল্লাহ্‌ মাবুদ তোমাকে যে দেশ দেন, সেই দেশে তোমার দীর্ঘ পরমায়ু হয় ও তুমি মঙ্গল লাভ কর।
{5:17} খুন করো না।
{5:18} জেনা করো না।
{5:19} চুরি করো না।
{5:20} তুমি প্রতিবেশীর বিরুদ্ধে মিথ্যা সাক্ষ্য দিও না।
{5:21} তোমার প্রতিবেশীর স্ত্রীর উপর লোভ করো না; প্রতিবেশীর বাড়ি বা ক্ষেতের উপর, কিংবা তার গোলাম বা বাঁদীর উপর, কিংবা তার গরু বা গাধার উপর, প্রতিবেশীর কোন বস্তুর উপরই লোভ করো না।
{i5:22} হযরত মূসার মধ্যস্থতা
{5:22} মাবুদ পর্বতে আগুন, মেঘ ও ঘোর অন্ধকারের মধ্য থেকে তোমাদের সমস্ত সমাজের কাছে এসব কালাম জোর উচ্চারণে বলেছিলেন, আর কিছুই বলেন নি। পরে তিনি এই সমস্ত কথা দু’টি পাথরের ফলকে লিখে আমাকে দিয়েছিলেন।
{5:23} কিন্তু যখন তোমরা অন্ধকারের মধ্য থেকে সেই বাণী শুনতে পেলে এবং যখন আগুনে পর্বত জ্বলছিল তখন তোমরা, তোমাদের বংশের নেতৃবর্গ ও প্রাচীনবর্গরা সকলে আমার কাছে এসে বললে,
{5:24} দেখ, আমাদের আল্লাহ্‌ মাবুদ আমাদের কাছে তাঁর প্রতাপ ও মহিমা দেখালেন এবং আমরা আগুনের মধ্য থেকে তাঁর বাণী শুনতে পেলাম; মানুষের সঙ্গে আল্লাহ্‌ কথা বললেও সে বাঁচতে পারে, এই আমরা আজ দেখলাম।
{5:25} কিন্তু আমরা এখন কেন মরবো? ঐ মহান আগুন তো আমাদেরকে গ্রাস করবে; আমরা যদি আমাদের আল্লাহ্‌ মাবুদের কথা আবার শুনি, তবে মারা পড়বো।
{5:26} কেননা যারা মাংসময়, তাদের মধ্যে এমন কে আছে যে, আমাদের মত আগুনের মধ্য থেকে জীবন্ত আল্লাহ্‌র, যাঁর মুখ থেকে বাণী নিঃসৃত হয়, আর তা শুনে বেঁচেছে?
{5:27} তুমিই কাছে গিয়ে আমাদের আল্লাহ্‌ মাবুদ যে সমস্ত কথা বলেন, তা শোন; আমাদের আল্লাহ্‌ মাবুদ তোমাকে যা যা বলবেন, সেসব কথা তুমি আমাদের বলো; আমরা তা শুনে পালন করবো।
{5:28} তোমরা যখন আমাকে এই কথা বললে, তখন মাবুদ তোমাদের সেসব আবেদন শুনলেন; আর মাবুদ আমাকে বললেন, এই লোকেরা তোমাকে যা যা বলেছে, সেই আবেদন আমি শুনলাম; তারা যা যা বলেছে, সেসব ভালই বলেছে।
{5:29} আহা, সব সময় আমাকে ভয় ও আমার সমস্ত হুকুম পালন করতে যদি তাদের এরকম মন থাকে, তবে তাদের ও তাদের সন্তানদের চিরস্থায়ী মঙ্গল হবে।
{5:30} তুমি যাও, তাদেরকে নিজ নিজ তাঁবুতে ফিরে যেতে বল।
{5:31} কিন্তু তুমি আমার কাছে এই স্থানে দাঁড়াও, তুমি তাদেরকে যা যা শিক্ষা দেবে, আমি তোমাকে সেসব হুকুম, বিধি ও অনুশাসন বলে দেই, যেন আমি যে দেশ অধিকার হিসেবে তাদেরকে দিচ্ছি সেই দেশে তারা তা পালন করে চলে।
{5:32} অতএব তোমাদের আল্লাহ্‌ মাবুদ তোমাদেরকে যেমন হুকুম করলেন, তা যত্নপূর্বক পালন করবে, তার ডানে বা বামে ফিরবে না।
{5:33} তোমাদের আল্লাহ্‌ মাবুদ তোমাদেরকে যে যে পথে চলবার হুকুম দিলেন, সেসব পথে চলবে; যেন তোমরা বাঁচতে পার ও তোমাদের মঙ্গল হয় এবং যে দেশ তোমরা অধিকার করবে সেখানে তোমাদের দীর্ঘ পরমায়ু হয়।
{i6:1} শরীয়তের মহান হুকুম
{6:1} তোমাদেরকে শিক্ষা দেবার জন্য তোমাদের আল্লাহ্‌ মাবুদ আমাকে এই হুকুম ও এসব বিধি ও অনুশাসন সম্বন্ধে নির্দেশ করেছেন; যেন তোমরা যে দেশ অধিকার করতে পার হয়ে যাচ্ছ, সেই দেশে সেসব পালন কর;
{6:2} যেন তোমার আল্লাহ্‌ মাবুদকে ভয় করে তুমি, তোমার পুত্র ও তোমার পৌত্রাদি সারা জীবন আমার নির্দেশিত তাঁর এই হুকুম ও সমস্ত নির্দেশ পালন কর, এভাবে যেন তোমার দীর্ঘ পরমায়ু হয়।
{6:3} অতএব হে ইসরাইল, শোন, এসব যত্নপূর্বক পালন করো, তাতে তোমার পূর্বপুরুষদের আল্লাহ্‌ মাবুদ তোমাকে যেরকম বলেছেন, সেই অনুসারে দুগ্ধ-মধু-প্রবাহী দেশে তোমার মঙ্গল হবে ও তুমি অতিশয় বৃদ্ধি পাবে।
{6:4} হে ইসরাইল, শোন; আমাদের আল্লাহ্‌ মাবুদ একই মাবুদ;
{6:5} আর তুমি তোমার সমস্ত অন্তর, তোমার সমস্ত প্রাণ ও তোমার সমস্ত শক্তি দিয়ে তোমার আল্লাহ্‌ মাবুদকে মহব্বত করবে।
{6:6} আর এই যেসব কথা আমি আজ তোমাকে হুকুম করি, তা তোমার অন্তরে থাকুক।
{6:7} আর তোমরা প্রত্যেকে নিজ নিজ সন্তানদেরকে এসব যত্নপূর্বক শিক্ষা দেবে এবং বাড়িতে, বসবার কিংবা পথে চলবার সময়ে এবং শয়ন করবার কিংবা বিছানা থেকে উঠবার কালে ঐ সমস্ত বিষয়ে কথাবার্তা বলবে।
{6:8} আর তোমার হাতে চিহ্নস্বরূপ সেসব বেঁধে রাখবে ও সেসব ভূষণস্বরূপে তোমার দুই চোখের মধ্যস্থানে থাকবে।
{6:9} আর তোমার বাড়ির দরজার মাথায় ও তোমার গৃহদ্বারে তা লিখে রাখবে।
{i6:10} অবাধ্যতার সম্বন্ধে সাবধান বাণী
{6:10} তোমার পূর্বপুরুষ ইব্রাহিম, ইস্‌হাক ও ইয়াকুবের কাছে তোমার আল্লাহ্‌ মাবুদ তোমাকে যে দেশ দিতে কসম খেয়েছেন, সেই দেশে তিনি তোমাকে উপস্থিত করার পর তুমি যা তৈরি কর নি, এমন বড় বড় ও সুন্দর সুন্দর নগর,
{6:11} এবং যাতে কিছুই সঞ্চয় কর নি, উত্তম উত্তম দ্রব্যে পরিপূর্ণ এমন সব বাড়ি-ঘর ও যা খনন কর নি, এমন সব খনন করা কূপ এবং যা প্রস্তুত কর নি, এমন সব আঙ্গুরক্ষেত ও জলপাইক্ষেত পেয়ে যখন তুমি ভোজন করে তৃপ্ত হবে,
{6:12} সেই সময় তোমার নিজের বিষয়ে সাবধান থেকো, যিনি মিসর দেশ থেকে, গোলামীর গৃহ থেকে, তোমাকে বের করে এনেছেন, সেই মাবুদকে ভুলে যেও না।
{6:13} তুমি তোমার আল্লাহ্‌ মাবুদকেই ভয় করবে, তাঁরই সেবা ও তাঁরই নাম নিয়ে কসম করবে।
{6:14} তোমরা অন্য দেবতাদের, চারদিকের সমস্ত জাতির দেবতাদের অনুগামী হয়ো না;
{6:15} কেননা তোমার মধ্যবর্তী তোমার আল্লাহ্‌ মাবুদ স্বগৌরব রক্ষণে উদ্যোগী আল্লাহ্‌। সাবধান, অন্য দেবতাদের পিছনে গেলে তোমার আল্লাহ্‌ মাবুদের ক্রোধ তোমার প্রতিকূলে প্রজ্বলিত হবে, আর তিনি দুনিয়া থেকে তোমাকে উচ্ছিন্ন করবেন।
{6:16} তোমরা মঃসাতে যেমন করেছিলে, তেমনি তোমাদের আল্লাহ্‌ মাবুদের পরীক্ষা করো না।
{6:17} তোমরা তোমাদের আল্লাহ্‌ মাবুদের দেওয়া হুকুম, নির্দেশ ও সমস্ত বিধি যত্নপূর্বক পালন করবে।
{6:18} আর মাবুদের দৃষ্টিতে যা ন্যায্য ও উত্তম তা-ই করবে, যেন তোমার মঙ্গল হয়; এবং মাবুদ যে দেশের বিষয়ে তোমার পূর্বপুরুষদের কাছে এই কসম খেয়েছেন যে, তিনি তোমার সম্মুখ থেকে তোমার সমস্ত দুশমন দূর করবেন,
{6:19} যেন তুমি মাবুদের কালাম অনুসারে সেই উত্তম দেশে প্রবেশ করে তা অধিকার করতে পার।
{6:20} ভাবী কালে যখন তোমার সন্তান জিজ্ঞাসা করবে, আমাদের আল্লাহ্‌ মাবুদ তোমাদেরকে যেসব নির্দেশ, বিধি ও অনুশাসন দিয়েছেন, সেসব কি?
{6:21} তখন তুমি তোমার সন্তানকে বলবে, আমরা মিসর দেশে ফেরাউনের গোলাম ছিলাম, আর মাবুদ তাঁর শক্তিশালী হাত দিয়ে মিসর থেকে আমাদেরকে বের করে আনলেন;
{6:22} এবং আমাদের সাক্ষাতে মাবুদ মিসরে, ফেরাউন ও তাঁর সমস্ত কুলে মহৎ ও ভয়ংকর নানা চিহ্ন-কাজ ও অদ্ভুত লক্ষণ দেখালেন।
{6:23} আর তিনি আমাদেরকে সেখান থেকে বের করে আনলেন, যেন আমাদের পূর্বপুরুষদের কাছে যে দেশের বিষয় কসম খেয়েছিলেন, সেই দেশ আমাদেরকে দেবার জন্য সেখানে পৌঁছে দেন।
{6:24} আর মাবুদ আমাদেরকে এসব বিধি পালন করতে, আমাদের আল্লাহ্‌ মাবুদকে ভয় করতে হুকুম করলেন, যেন সারা জীবন আমাদের মঙ্গল হয়, আর তিনি আজকের মত যেন আমাদেরকে জীবিত রাখেন।
{6:25} আর আমরা আমাদের আল্লাহ্‌ মাবুদের হুকুম অনুসারে তাঁর সম্মুখে এসব বিধি যত্নপূর্বক পালন করলে আমাদের ধার্মিকতা হবে।
{i7:1} আল্লাহ্‌র বাছাইকৃত লোক
{7:1} তুমি যে দেশ অধিকার করতে যাচ্ছ, সেই দেশে যখন তোমার আল্লাহ্‌ মাবুদ তোমাকে নিয়ে যাবেন ও তোমার সম্মুখ থেকে অনেক জাতি, হিট্টিয়, গির্গাশীয়, আমোরীয়, কেনানীয়, পরিষীয়, হিব্বীয় ও যিবূষীয়, তোমার চেয়ে বড় ও বলবান এই সাতটি জাতিকে দূর করবেন;
{7:2} আর তোমার আল্লাহ্‌ মাবুদ যখন তোমার হাতে তাদেরকে তুলে দেবেন এবং তুমি তাদেরকে আঘাত করবে, তখন তাদেরকে নিঃশেষে বিনষ্ট করবে; তাদের সঙ্গে কোন সন্ধি করবে না, বা তাদের প্রতি করুণা করবে না।
{7:3} আর তাদের সঙ্গে বিয়ের সম্বন্ধ স্থাপন করবে না; তুমি তার পুত্রকে তোমার কন্যা দেবে না ও তোমার পুত্রের জন্য তার কন্যা গ্রহণ করবে না।
{7:4} কেননা সে তোমার সন্তানকে আমার অনুসরণ করা থেকে ফিরাবে, আর তারা অন্য দেবতাদের সেবা করবে; তাই তোমাদের প্রতি মাবুদের ক্রোধ প্রজ্বলিত হবে এবং তিনি তোমাকে শীঘ্র বিনষ্ট করবেন।
{7:5} কিন্তু তোমরা তাদের প্রতি এরকম ব্যবহার করবে; তাদের সমস্ত কোরবানগাহ্‌ উৎপাটন করবে, তাদের সমস্ত স্তম্ভ ভেঙ্গে ফেলবে, তাদের সমস্ত আশেরা-মূর্তি কেটে ফেলবে এবং তাদের খোদাই-করা সমস্ত মূর্তি আগুনে পুড়িয়ে দেবে।
{7:6} কেননা তুমি তোমার আল্লাহ্‌ মাবুদের পবিত্র লোক; ভূতলে যত জাতি আছে, সেই সবের মধ্যে তাঁর নিজস্ব লোক করার জন্য তোমার আল্লাহ্‌ মাবুদ তোমাকেই মনোনীত করেছেন।
{7:7} অন্য সমস্ত জাতির চেয়ে তোমরা সংখ্যাতে বেশি, এজন্য যে মাবুদ তোমাদেরকে স্নেহ ও মনোনীত করেছেন তা নয়; কেননা সমস্ত জাতির মধ্যে তোমরা অল্প সংখ্যক ছিলে।
{7:8} কিন্তু মাবুদ তোমাদেরকে মহব্বত করেন এবং তোমাদের পূর্ব-পুরুষদের কাছে যে কসম খেয়েছেন, তা রক্ষা করেন, সেজন্য মাবুদ তাঁর শক্তিশালী হাত দিয়ে তোমাদেরকে বের করে এনেছেন এবং গোলাম-গৃহ থেকে, মিসরের বাদশাহ্‌ ফেরাউনের হাত থেকে, তোমাদেরকে মুক্ত করেছেন।
{7:9} অতএব তুমি এই কথা জেনে রাখ যে, তোমার আল্লাহ্‌ মাবুদই আল্লাহ্‌; তিনি বিশ্বসনীয় আল্লাহ্‌, যারা তাঁকে মহব্বত করে ও তাঁর হুকুম পালন করে, তাদের পক্ষে হাজার পুরুষ পর্যন্ত নিয়ম ও রহম রক্ষা করেন।
{7:10} কিন্তু যারা তাঁকে হিংসা করে, তাদেরকে সংহার করতে তাদের সাক্ষাতেই তাদেরকে প্রতিফল দেন; তিনি তাঁর বিদ্বেষীর বিষয়ে বিলম্ব করেন না, তার সাক্ষাতেই তাকে প্রতিফল দেন।
{7:11} অতএব আমি আজ তোমাকে যে হুকুম ও যে সকল বিধি ও অনুশাসনের কথা বলি, সেসব যত্ন-পূর্বক পালন করবে।
{i7:12} বাধ্যতার দোয়া
{7:12} তোমরা যদি এসব অনুশাসনের দিকে মনোযোগ দাও, এসব রক্ষা ও পালন কর, তবে তোমার আল্লাহ্‌ মাবুদ তোমার পূর্ব-পুরুষদের কাছে যে নিয়ম ও দয়ার বিষয়ে কসম খেয়েছেন, তোমার পক্ষে তা রক্ষা করবেন;
{7:13} এবং তিনি তোমাকে মহব্বত করবেন, দোয়া করবেন ও বৃদ্ধি করবেন; আর তিনি যে দেশ তোমাকে দিতে তোমার পূর্বপুরুষদের কাছে কসম খেয়েছেন, সেই দেশে তোমার শরীরের ফল, তোমার ভূমির ফল, তোমার শস্য, তোমার আঙ্গুর-রস, তোমার তেল, তোমার বাছুর ও তোমার ভেড়ার বাচ্চা — এসব কিছুতে দোয়া করবেন।
{7:14} সকল জাতির মধ্যে তুমি দোয়া লাভ করবে, তোমার মধ্যে বা তোমার পশুগুলোর মধ্যে কোন পুরুষ কিংবা কোন স্ত্রী নিঃসন্তান হবে না।
{7:15} আর মাবুদ তোমার মধ্য থেকে সমস্ত ব্যাধি দূর করবেন এবং মিসরীয়দের যেসব উৎকট রোগের বিষয়ে তুমি জান তা তোমাকে দেবেন না, কিন্তু তোমার সমস্ত বিদ্বেষীকে দেবেন।
{7:16} আর তোমার আল্লাহ্‌ মাবুদ তোমার হাতে যে সমস্ত জাতিকে তুলে দেবেন, তুমি তাদেরকে অধীনস্ত করবে; তোমার চোখ তাদের প্রতি রহম না করুক এবং তুমি তাদের দেবতাদের সেবা করো না, কেননা তা তোমার ফাঁদস্বরূপ।
{7:17} যদি তুমি মনে মনে বল, এই জাতিরা আমার থেকে সংখ্যায় বেশি, আমি কেমন করে এদেরকে অধিকারচ্যুত করবো?
{7:18} তুমি তাদের ভয় করো না; তোমার আল্লাহ্‌ মাবুদ ফেরাউন ও সমস্ত মিসরের প্রতি যা করেছেন,
{7:19} আর পরীক্ষাসিদ্ধ যেসব প্রমাণ তুমি স্বচক্ষে দেখেছ এবং যেসব চিহ্ন-কাজ, অদ্ভুত লক্ষণ এবং যে শক্তিশালী হাত ও বাড়িয়ে দেওয়া বাহু দ্বারা তোমার আল্লাহ্‌ মাবুদ তোমাকে বের করে এনেছেন, সেসব নিশ্চয়ই স্মরণে রাখবে; তুমি যাদেরকে ভয় করছো, সেসব জাতির প্রতি তোমার আল্লাহ্‌ মাবুদ সেকরম করবেন।
{7:20} এছাড়া, যারা অবশিষ্ট থেকে যাবে ও তোমার কাছ থেকে নিজদেরকে গোপন করবে, যতক্ষণ তাদের বিনাশ না হয়, ততক্ষণ তোমার আল্লাহ্‌ মাবুদ তাদের মধ্যে ভিমরুল প্রেরণ করবেন।
{7:21} তুমি তাদের থেকে ভয় পেয়ো না, কেননা তোমার আল্লাহ্‌ মাবুদ তোমার মধ্যবর্তী, তিনি মহান ও ভয়ঙ্কর আল্লাহ্‌।
{7:22} আর তোমার আল্লাহ্‌ মাবুদ তোমার সম্মুখ থেকে ঐ জাতিদেরকে, অল্প অল্প করে দূর করবেন; তুমি তাদেরকে সমপূর্ণভাবে বিনষ্ট করতে পারবে না, কারণ তা হলে তোমার প্রতিকূলে সমস্ত বন্যপশুর সংখ্যা বেড়ে যাবে।
{7:23} কিন্তু তোমার আল্লাহ্‌ মাবুদ তোমার হাতে তাদেরকে তুলে দেবেন; এবং যে পর্যন্ত তারা বিনষ্ট না হয়, সেই পর্যন্ত মহাব্যাকুলতায় তাদেরকে ব্যাকুল করবেন।
{7:24} আর তিনি তাদের বাদশাহ্‌দেরকে তোমার হস্তগত করবেন এবং তুমি আসমানের নিচ থেকে তাদের নাম মুছে ফেলবে; যে পর্যন্ত তাদেরকে বিনষ্ট না করবে, সেই পর্যন্ত তোমার সম্মুখে কেউ দাঁড়াতে পারবে না।
{7:25} তোমরা তাদের খোদাই-করা দেব-দেবীর মূর্তিগুলো আগুনে পুড়িয়ে দেবে। তুমি যেন ফাঁদে না পড় সেজন্য তাদের শরীরের রূপা বা সোনার প্রতি লোভ করবে না ও নিজের জন্য তা গ্রহণ করবে না, কেননা তা তোমার আল্লাহ্‌ মাবুদের ঘৃণিত বস্তু;
{7:26} আর তুমি ঘৃণিত বস্তু নিজের বাড়িতে আনবে না, তা না হলে তোমরাও তার মত বর্জিত হবে; তোমরা তা অতিশয় ঘৃণা করবে ও অতিশয় অবজ্ঞা করবে, যেহেতু তা বর্জনীয় বস্তু।
{i8:1} উন্নতির সময়ে মাবুদ আল্লাহ্‌কে ভুলে না যাবার সাবধান বাণী
{8:1} আজ আমি তোমাদেরকে যেসব হুকুম দিচ্ছি, তোমরা যত্নপূর্বক সেসব পালন করবে, যেন বাঁচতে পার ও বৃদ্ধি পাও এবং মাবুদ যে দেশের বিষয়ে তোমাদের পূর্বপুরুষদের কাছে কসম খেয়েছেন, সেই দেশে প্রবেশ করে তা অধিকার করতে পারো।
{8:2} আর তুমি সেসব পথ স্মরণে রাখবে, যে পথে তোমার আল্লাহ্‌ মাবুদ তোমাকে এই চল্লিশ বছর মরুভূমিতে যাত্রা করিয়েছেন, যেন তোমার পরীক্ষা করার জন্য, অর্থাৎ তুমি তাঁর হুকুম পালন করবে কি না, এই বিষয়ে তোমার মনে কি আছে তা জানবার জন্য তোমাকে নত করেন।
{8:3} তিনি তোমাকে নত করলেন ও তোমাকে ক্ষুধিত করে তোমার অজ্ঞাত ও তোমার পূর্ব-পুরুষদের অজ্ঞাত মান্না দিয়ে প্রতিপালন করলেন; যেন তিনি তোমাকে জানাতে পারেন যে, মানুষ কেবল রুটিতে বাঁচে না, কিন্তু মাবুদের মুখ থেকে যা যা বের হয়, তাতেই মানুষ বাঁচে।
{8:4} এই চল্লিশ বছর তোমার শরীরে তোমার কাপড়-চোপড় নষ্ট হয় নি ও তোমার পা ফুলে যায় নি।
{8:5} আর মনে বুঝে দেখ, মানুষ যেমন নিজের পুত্রকে শাসন করে, তোমার আল্লাহ্‌ মাবুদ তোমাকে তেমনি শাসন করেন।
{8:6} আর তুমি তোমার আল্লাহ্‌ মাবুদের সমস্ত হুকুম পালন করে তাঁর পথে গমন ও তাঁকে ভয় করবে।
{8:7} কেননা তোমার আল্লাহ্‌ মাবুদ তোমাকে একটি উত্তম দেশে নিয়ে যাচ্ছেন, সেই দেশে উপত্যকা ও পর্বত থেকে বয়ে আসা পানির স্রোত, ফোয়ারা ও গভীর জলাশয় আছে;
{8:8} সেই দেশে গম, যব, আঙ্গুরলতা, ডুমুর গাছ ও ডালিম এবং তৈলদায়ক জলপাই গাছ ও মধু উৎপন্ন হয়;
{8:9} সেই দেশে খাবারের বিষয়ে চিন্তিত হতে হবে না, তোমার কোন বস্তুর অভাব হবে না; সেই দেশের পাথর লোহায় পূর্ণ ও সেখানকার পর্বত খনন করে তুমি ব্রোঞ্জ আহরণ করবে।
{8:10} আর তুমি ভোজন করে তৃপ্ত হবে এবং তোমার আল্লাহ্‌ মাবুদের দেওয়া সেই উত্তম দেশের জন্য তাঁর শুকরিয়া আদায় করবে।
{8:11} সাবধান, তোমার আল্লাহ্‌ মাবুদকে ভুলে যেও না; আমি আজ তাঁর যেসব হুকুম, অনুশাসন ও বিধি তোমাকে দিচ্ছি, সেসব পালন করতে ত্রুটি করো না।
{8:12} তুমি ভোজন করে তৃপ্ত হলে, উত্তম বাড়ি-ঘর তৈরি করে বাস করলে,
{8:13} তোমার গোমেষাদির পাল বৃদ্ধি পেলে, তোমার সোনা ও রূপা বৃদ্ধি পেলে এবং তোমার সকল সম্পত্তি বৃদ্ধি পেলে,
{8:14} তোমার চিত্তকে গর্বিত হতে দিও না; এবং তোমার আল্লাহ্‌ মাবুদকে ভুলে যেও না, যিনি মিসর দেশ থেকে, গোলামীর গৃহ থেকে, তোমাকে বের করে এনেছেন;
{8:15} যিনি সেই ভয়ানক মহা মরুভূমি দিয়ে, জ্বালাদায়ী বিষধর ও বৃশ্চিকে পরিপূর্ণ পানি বিহীন মরুভূমি দিয়ে তোমাকে গমন করালেন এবং চক্‌মকি প্রস্তরময় শৈল থেকে তোমার জন্য পানি বের করেছেন;
{8:16} যিনি তোমার পূর্বপুরুষদের অজানা মান্না দ্বারা মরুভূমিতে তোমাকে প্রতিপালন করলেন; যেন তিনি তোমার ভবিষ্যতের মঙ্গলের জন্য তোমাকে নত করতে ও তোমার পরীক্ষা করতে পারেন।
{8:17} আর মনে মনে বলো না যে, আমারই পরাক্রম ও বাহুবলে আমি এসব ঐশ্বর্য পেয়েছি,
{8:18} কিন্তু তোমার আল্লাহ্‌ মাবুদকে স্মরণে রাখবে, কেননা তিনি তোমার পূর্ব-পুরুষদের কাছে তাঁর যে নিয়ম বিষয়ক কসম খেয়েছেন, তা আজকের মত স্থির করার জন্য তিনিই তোমাকে ঐশ্বর্য লাভের সামর্থ দিলেন।
{8:19} আর যদি তুমি কোন ভাবে তোমার আল্লাহ্‌ মাবুদকে ভুলে যাও, অন্য দেবতাদের পিছনে যাও, তাদের সেবা কর ও তাদের কাছে সেজ্‌দা কর, তবে আমি তোমাদের বিরুদ্ধে আজ এই সাক্ষ্য দিচ্ছি, তোমরা নিশ্চয়ই বিনষ্ট হবে।
{8:20} তোমাদের আল্লাহ্‌ মাবুদের কথা মান্য না করলে, তোমাদের সম্মুখে মাবুদ যে জাতিদেরকে বিনষ্ট করছেন, তাদেরই মত তোমরা বিনষ্ট হবে।
{i9:1} অবাধ্যতা এবং বিদ্রোহের ফল
{9:1} হে ইসরাইল, শোন, তুমি তোমার থেকে মহান ও বলবান জাতিদেরকে, আকাশ ছোঁয়া প্রাচীরে বেষ্টিত বড় বড় নগর অধিকারচ্যুত করতে আজ জর্ডান পার হয়ে যাচ্ছ;
{9:2} সেই জাতি শক্তিশালী ও দীর্ঘকায়, তারা অনাকীয়দের সন্তান; তুমি তাদেরকে জান, আর তাদের বিষয়ে তুমি তো এই কথা শুনেছ যে, অনাকীয়দের সম্মুখে কে দাঁড়াতে পারে?
{9:3} কিন্তু আজ তুমি এই কথা জেনে রাখ যে, তোমার আল্লাহ্‌ মাবুদ নিজে ধ্বংসকারী আগুনের মত তোমার আগে আগে যাচ্ছেন। তিনি তাদেরকে সংহার করবেন, তাদেরকে তোমার সম্মুখে নত করবেন; তাতে মাবুদ তোমাকে যেমন বলেছেন, তেমনি তুমি তাদেরকে অধিকারচ্যুত করবে ও শীঘ্র বিনষ্ট করবে।
{9:4} তোমার আল্লাহ্‌ মাবুদ যখন তোমার সম্মুখ থেকে তাদেরকে তাড়িয়ে দেবেন, তখন মনে মনে এমন ভেবো না যে, আমার ধার্মিকতার জন্যই মাবুদ আমাকে এই দেশ অধিকার করাতে এনেছেন। বাস্তবিক সেই জাতিদের নাফরমানীর জন্যই মাবুদ তাদেরকে তোমার সম্মুখে অধিকারচ্যুত করবেন।
{9:5} তোমার ধার্মিকতা কিংবা হৃদয়ের সরলতার জন্য তুমি যে তাদের দেশ অধিকার করতে যাচ্ছ, তা নয়; কিন্তু সেই জাতিদের নাফরমানীর জন্য এবং তোমার পূর্বপুরুষ ইব্রাহিম, ইস্‌হাক ও ইয়াকুবের কাছে কসম খেয়ে যে ওয়াদা করেছিলেন তা সফল করার অভিপ্রায়ে তোমার আল্লাহ্‌ মাবুদ তোমার সম্মুখে তাদেরকে অধিকারচ্যুত করবেন।
{9:6} অতএব জেনো যে, তোমার আল্লাহ্‌ মাবুদ যে তোমার ধার্মিকতার জন্য অধিকার হিসেবে তোমাকে এই উত্তম দেশ দেবেন, তা নয়; কেননা তুমি অবাধ্য জাতি।
{9:7} তুমি মরুভূমির মধ্যে তোমার আল্লাহ্‌ মাবুদকে যেরকম অসন্তুষ্ট করেছিলে, তা স্মরণে রেখো, ভুলে যেও না; মিসর দেশ থেকে বের হয়ে আসার দিন থেকে এই স্থানে আগমন পর্যন্ত তোমরা মাবুদের বিরুদ্ধাচারী হয়ে আসছ।
{9:8} তোমরা হোরেবেও মাবুদকে অসন্তুষ্ট করেছিলে এবং মাবুদ ক্রুদ্ধ হয়ে তোমাদেরকে বিনাশ করতে উদ্যত হয়েছিলেন।
{9:9} যখন আমি সেই দুই পাথরের ফলক, অর্থাৎ তোমাদের সঙ্গে মাবুদের কৃত শরীয়তের দুই পাথরের ফলক গ্রহণ করার জন্য পর্বতে উঠেছিলাম, তখন চল্লিশ দিন ও চল্লিশ রাত পর্বতে অবস্থান করেছিলাম, কোন রুটি ভোজন বা পানি পান করি নি।
{9:10} আর মাবুদ আমাকে আল্লাহ্‌র আঙ্গুল দ্বারা লেখা সেই দু’টি পাথরের ফলক দিয়েছিলেন; পর্বতে জমায়েত হবার দিনে আগুনের মধ্য থেকে মাবুদ তোমাদেরকে যা যা বলেছিলেন, সেসব কালাম ঐ দু’টি পাথরের ফলকে লেখা ছিল।
{9:11} সেই চল্লিশ দিন ও চল্লিশ রাতের শেষে মাবুদ ঐ দু’টি পাথর-ফলক অর্থাৎ শরীয়তের পাথর-ফলক আমাকে দিলেন।
{9:12} আর মাবুদ আমাকে বললেন, উঠ, এই স্থান থেকে শীঘ্র নেমে যাও; কেননা তোমার যে লোকদেরকে তুমি মিসর থেকে বের করে এনেছ, তারা ভ্রষ্ট হয়েছে; আমার নির্দেশিত পথ থেকে শীঘ্রই বিপথগামী হয়েছে, নিজেদের জন্য ছাঁচে ঢালা একটি মূর্তি তৈরি করেছে।
{9:13} মাবুদ আমাকে আরও বললেন, আমি এই লোকদেরকে দেখেছি, আর দেখ, এরা অবাধ্য জাতি;
{9:14} তুমি আমার কাছ থেকে সরে যাও, আমি এদেরকে বিনষ্ট করে আসমানের নিচ থেকে এদের নাম মুছে ফেলবো; আর আমি তোমার মধ্য থেকে এদের চেয়ে বলবান ও বড় জাতি সৃষ্টি করবো।
{9:15} তখন আমি ফিরে পর্বত থেকে নেমে এলাম, পর্বত আগুনে জ্বলছিল। তখন আমার দুই হাতে শরীয়তের দু’খানি পাথর-ফলক ছিল।
{9:16} পরে আমি দৃষ্টিপাত করলাম, আর দেখ, তোমরা তোমাদের আল্লাহ্‌ মাবুদের বিরুদ্ধে গুনাহ্‌ করেছিলে, নিজেদের জন্য ছাঁচে ঢালা একটি বাছুর তৈরি করেছিলে; মাবুদের নির্দেশিত পথ থেকে শীঘ্রই বিপথগামী হয়েছিলে।
{9:17} তাতে আমি সেই দু’খানি পাথর-ফলক ধরে আমার দুই হাত থেকে ফেলে তোমাদের সাক্ষাতে ভেঙ্গে ফেললাম।
{9:18} আর তোমরা মাবুদের দৃষ্টিতে যা মন্দ, তা করে যে গুনাহ্‌ করেছিলে, তাঁর অসন্তোষজনক তোমাদের সেসব গুনাহ্‌র জন্য আমি আগের মত চল্লিশ দিন ও চল্লিশ রাত মাবুদের সম্মুখে উবুড় হয়ে রইলাম, কোন রুটি ভোজন বা পানি পান করি নি।
{9:19} কেননা মাবুদ তোমাদেরকে বিনষ্ট করতে এমন ক্রুদ্ধ হয়েছিলেন যে আমি তাঁর ক্রোধের প্রচণ্ডতায় ভীষণ ভয় পেয়েছিলাম, কিন্তু এবারেও মাবুদ আমার ফরিয়াদ শুনলেন।
{9:20} আর মাবুদ হারুনকে বিনষ্ট করার জন্য তাঁর উপরে অতিশয় ক্রুদ্ধ হয়েছিলেন, কিন্তু আমি সেই সময়ে হারুনের জন্যও মুনাজাত করলাম।
{9:21} আর তোমাদের গুনাহ্‌, সেই যে বাছুর তোমরা তৈরি করেছিলে, তা নিয়ে আগুনে পুড়িয়ে দিলাম ও যে পর্যন্ত তা ধূলির মত মিহি না হল সেই পর্যন্ত পিষে উত্তমরূপে চূর্ণ করলাম; পরে পর্বত থেকে বয়ে আসা পানির স্রোতে তার ধূলি নিক্ষেপ করলাম।
{9:22} আর তোমরা তবিয়েরাতে, মঃসাতে ও কিব্রোৎহত্তাবাতে মাবুদকে অসন্তুষ্ট করলে।
{9:23} তারপর মাবুদ যে সময়ে কাদেশ-বর্ণেয় থেকে তোমাদেরকে প্রেরণ করে বললেন, তোমরা উঠে যাও, আমি তোমাদেরকে যে দেশ দিয়েছি, তা অধিকার কর; সেই সময় তোমরা তোমাদের আল্লাহ্‌ মাবুদের হুকুমের বিরুদ্ধাচারী হলে, তাতে বিশ্বাস করলে না ও তাঁর কথায় কান দিলে না।
{9:24} তোমাদের সঙ্গে আমার পরিচয়-দিন থেকে তোমরা মাবুদের বিরুদ্ধাচারী হয়ে আসছো।
{9:25} যাহোক, আমি উবুড় হয়ে রইলাম; ঐ চল্লিশ দিন ও চল্লিশ রাত আমি মাবুদের সম্মুখে উবুড় হয়ে রইলাম; কেননা মাবুদ তোমাদেরকে বিনষ্ট করার কথা বলেছিলেন।
{9:26} আর আমি মাবুদের কাছে এই মুনাজাত করলাম, হে আল্লাহ্‌ মালিক, তুমি আপনার অধিকারস্বরূপ যে লোকদেরকে তোমার মহত্বে মুক্ত করেছ ও শক্তিশালী হাত দিয়ে মিসর থেকে বের করে এনেছ, তাদেরকে বিনষ্ট করো না।
{9:27} তোমার গোলাম ইব্রাহিম, ইস্‌হাক ও ইয়াকুবকে স্মরণ কর; এই লোকদের কঠিনতার, নাফরমানীর ও গুনাহ্‌র প্রতি দৃষ্টিপাত করো না;
{9:28} পাছে তুমি আমাদেরকে যে দেশ থেকে বের করে এনেছ, সেই দেশীয় লোকেরা এই কথা বলে, মাবুদ ওদেরকে যে দেশ দিতে ওয়াদা করেছিলেন, সেই দেশে নিয়ে যেতে পারেন নি এবং তাদেরকে ঘৃণা করেছেন বলেই তিনি মরুভূমিতে হত্যা করার জন্য তাদেরকে বের করে এনেছেন।
{9:29} এরাই তো তোমার লোক ও তোমার অধিকার; এদেরকে তুমি তোমার মহাশক্তি ও বাড়িয়ে দেওয়া বাহু দ্বারা বের করে এনেছ।
{i10:1} দ্বিতীয়বার পাথরের ফলক দেওয়া
{10:1} সেই সময়ে মাবুদ আমাকে বললেন, তুমি প্রথমবারের মতই দু’টি পাথর-ফলক কেটে আমার কাছে পর্বতে উঠে এসো এবং কাঠের একটি সিন্দুক তৈরি কর।
{10:2} তোমাকে আগে যে দু’টি পাথরের ফলক দিয়েছিলাম সেখানে যে যে কালাম ছিল, তা আমি এই দু’টি পাথর ফলকে সেসব লিখে দেবো, পরে তুমি তা সেই সিন্দুকে রাখবে।
{10:3} তাতে আমি শিটীম কাঠের একটি সিন্দুক তৈরি করলাম এবং প্রথমবারের মত দু’টি পাথর-ফলক কেটে সেই দু’টি পাথর-ফলক হাতে নিয়ে পর্বতে উঠলাম।
{10:4} আর মাবুদ জমায়েত হবার দিনে পর্বতে আগুনের মধ্য থেকে যে দশটি হুকুম তোমাদেরকে দিয়েছিলেন, সেই হুকুমগুলো ঐ দু’টি পাথরের ফলকে লিখে আমাকে দিলেন।
{10:5} পরে আমি মুখ ফিরিয়ে পর্বত থেকে নেমে আমার প্রতি মাবুদের দেওয়া হুকুম অনুসারে সেই দুই পাথর-ফলক আমার তৈরি সেই সিন্দুকে রাখলাম, সেদিন থেকে তা সেই স্থানে রয়েছে।
{10:6} (বনি-ইসরাইল বেরোৎ-বেনেয়াকন থেকে মোষেরোতে যাত্রা করলে সেই স্থানে হারুন ইন্তেকাল করেন এবং সেখানে তাঁকে দাফন করা হয়। হারুনের ইন্তেকালের পর তাঁর পুত্র ইলিয়াসর তাঁর স্থানে ইমাম হলেন।
{10:7} সেই স্থান থেকে তারা গুধগোদায় যাত্রা করলো এবং গুধগোদা থেকে যট্‌বাথায় প্রস্থান করলো; এই স্থানে অনেকগুলো পানির স্রোত ছিল।
{10:8} সেই সময়ে মাবুদের শরীয়ত-সিন্দুক বহন করতে, মাবুদের পরিচর্যা করার জন্য তাঁর সাক্ষাতে দাঁড়াতে এবং তাঁর নামে দোয়া করতে মাবুদ লেবির বংশকে পৃথক করলেন, আজও পর্যন্ত তারা তা করে আসছে।
{10:9} এজন্য তাদের ভাইদের মধ্যে লেবীয়দের কোন অংশ কিংবা অধিকার হয় নি; তোমার আল্লাহ্‌ মাবুদ তাদেরকে যা বলেছেন, সেই অনুসারে মাবুদই তাদের অধিকার।)
{10:10} আর আমি প্রথমবারের মত চল্লিশ দিন ও চল্লিশ রাত পর্বতে থাকলাম এবং সেই বারেও মাবুদ আমার ফরিয়াদ শুনলেন; মাবুদ তোমাকে বিনষ্ট করতে চাইলেন না।
{10:11} পরে মাবুদ আমাকে বললেন, উঠ, তুমি যাত্রার জন্য লোকদের অগ্রগামী হও, আমি তাদেরকে যে দেশ দিতে তাদের পূর্ব-পুরুষদের কাছে কসম খেয়েছি, তারা সেই দেশে প্রবেশ করে তা অধিকার করুক।
{i10:12} শরীয়তের মূল বিষয়
{10:12} এখন হে ইসরাইল, তোমার আল্লাহ্‌ মাবুদ তোমার কাছে কি চান? কেবল এটা, যেন তুমি তোমার আল্লাহ্‌ মাবুদকে ভয় কর, তাঁর সকল পথে চলো ও তাঁকে মহব্বত কর এবং তোমার সমস্ত অন্তর ও তোমার সমস্ত প্রাণের সঙ্গে তোমার আল্লাহ্‌ মাবুদের সেবা কর,
{10:13} আজ আমি তোমার মঙ্গলের জন্য মাবুদের যে যে হুকুম ও বিধি তোমাকে দিচ্ছি, সেসব যেন পালন কর।
{10:14} দেখ, বেহেশত ও বেহেশতের বেহেশত এবং দুনিয়া ও তার মধ্যেকার যাবতীয় বস্তু তোমার আল্লাহ্‌ মাবুদের।
{10:15} কেবল তোমার পূর্বপুরুষদের মহব্বত করতে মাবুদের সন্তোষ ছিল, আর তিনি তাদের পরে তাদের বংশকে অর্থাৎ আজকের মত সমস্ত জাতির মধ্য থেকে তোমাদেরকে মনোনীত করলেন।
{10:16} অতএব তোমরা নিজ নিজ হৃদয়ের খৎনা করাও এবং আর অবাধ্য হয়ো না।
{10:17} কেননা তোমাদের আল্লাহ্‌ মাবুদই দেবতাদের আল্লাহ্‌ ও প্রভুদের প্রভু, তিনিই মহান, শক্তিশালী ও ভয়ঙ্কর আল্লাহ্‌; তিনি কারো মুখাপেক্ষা ও ঘুষ গ্রহণ করেন না।
{10:18} তিনি এতিমের ও বিধবার বিচার নিষ্পন্ন করেন এবং বিদেশীকে মহব্বত করে অন্ন-বস্ত্র দেন।
{10:19} অতএব তোমরা বিদেশীকে মহব্বত করো, কেননা মিসর দেশে তোমরাও বিদেশী ছিলে।
{10:20} তুমি তোমার আল্লাহ্‌ মাবুদকে ভয় করবে; তাঁরই সেবা করবে, তাঁতেই আসক্ত থাকবে ও তাঁরই নামে কসম করবে।
{10:21} তিনি তোমার প্রশংসা-ভূমি, তিনি তোমার আল্লাহ্‌; তুমি স্বচক্ষে যা যা দেখেছ, সেই মহৎ ও ভয়ঙ্কর সমস্ত কাজ তিনিই তোমার জন্য করেছেন।
{10:22} তোমার পূর্বপুরুষেরা কেবল সত্তর জন মিসরে নেমে গিয়েছিল, কিন্তু এখন তোমার আল্লাহ্‌ মাবুদ তোমাকে আসমানের তারার মত বহুসংখ্যক করেছেন।
{i11:1} মহব্বত ও হুকুম পালন করার পুরস্কার
{11:1} অতএব তুমি তোমার আল্লাহ্‌ মাবুদকে মহব্বত করবে এবং তাঁর দেওয়া দায়িত্ব, তাঁর বিধি, তাঁর অনুশাসন ও তাঁর সমস্ত হুকুম সবসময় পালন করবে।
{11:2} আর আজ তোমরা মনে রেখো যে, যেহেতু তোমাদের সন্তানদের বলছি না, কেননা তারা তোমাদের আল্লাহ্‌ মাবুদের কৃত শাস্তি জানে না ও দেখে নি; তাঁর মহত্ত্ব, তাঁর শক্তিশালী হাত, বাড়িয়ে দেওয়া বাহু
{11:3} এবং তাঁর চিহ্ন-কাজগুলো ও মিসরের মধ্যে মিসরের বাদশাহ্‌ ফেরাউনের প্রতি ও তাঁর সমস্ত দেশের প্রতি তিনি যা যা করলেন, তাঁর সেসব কাজ তারা দেখে নি।
{11:4} এছাড়া, মিসরীয় সৈন্যের, ঘোড়া ও রথের প্রতি মাবুদ যা করলেন, আর তারা তোমাদের পিছনে পিছনে তাড়া করে আসার পর মাবুদ যেভাবে লোহিত সাগরের পানি তাদের উপরে বইয়ে দিয়ে তাদেরকে বিনষ্ট করলেন, আজ তারা আর নেই — এসব কাজ তারা দেখে নি;
{11:5} এবং এই স্থানে তোমাদের আগমন পর্যন্ত তোমাদের প্রতি মাবুদ মরুভূমিতে যা যা করেছেন;
{11:6} আর তিনি রূবেণের পুত্র ইলীয়াবের সন্তান দাথন ও অবীরামের প্রতি যা যা করেছেন, ফলত দুনিয়া যেভাবে তার মুখ হা করে সমস্ত ইসরাইলের মধ্যে তাদের, তাদের পরিজনদের, তাদের তাঁবু ও তাদের অধিকৃত সমস্ত সম্পত্তি গ্রাস করলো, এসব তারা দেখে নি;
{11:7} কিন্তু মাবুদের কৃত সমস্ত মহৎ কাজ তোমরা স্বচক্ষে দেখেছো।
{11:8} অতএব আজ আমি তোমাদেরকে যেসব হুকুম দিচ্ছি, সেসব হুকুম পালন করো, যেন তোমরা বলবান হও এবং যে দেশ অধিকার করার জন্য পার হয়ে যাচ্ছ, সেই দেশে প্রবেশ করে তা অধিকার কর;
{11:9} আর যেন মাবুদ তোমাদের পূর্বপুরুষদেরকে ও তাঁদের বংশকে যে দেশ দিতে কসম খেয়েছিলেন, সেই দুগ্ধ-মধু-প্রবাহী দেশে তোমরা দীর্ঘকাল বসবাস করতে পার।
{11:10} কারণ তোমরা যে মিসর দেশ থেকে বের হয়ে এসেছো, সেই দেশে তুমি বীজ বুনে সবজী ক্ষেতের মত পা দিয়ে পানি সেচন করতে; কিন্তু তুমি যে দেশ অধিকার করতে যাচ্ছ, সেই দেশ সেকরম নয়।
{11:11} তোমরা যে দেশ অধিকার করতে পার হয়ে যাচ্ছ, সেটি পর্বত ও উপত্যকা-বিশিষ্ট দেশ এবং আসমানের বৃষ্টির পানি পান করে;
{11:12} সেই দেশের প্রতি তোমার আল্লাহ্‌ মাবুদের মনোযোগ আছে; বছরের আরম্ভ থেকে বছরের শেষ পর্যন্ত তার প্রতি সব সময় তোমার আল্লাহ্‌ মাবুদের দৃষ্টি থাকে।
{11:13} আর আমি আজ তোমাদেরকে যেসব হুকুম দিচ্ছি, তোমরা যদি যত্নপূর্বক তা শুনে তোমাদের সমস্ত অন্তর ও প্রাণের সঙ্গে তোমাদের আল্লাহ্‌ মাবুদকে মহব্বত ও তাঁর সেবা কর,
{11:14} তবে আমি যথা সময়ে অর্থাৎ প্রথম ও শেষ বর্ষায় তোমাদের দেশে বৃষ্টি দান করবো, তাতে তুমি তোমার শস্য, আঙ্গুর-রস ও তেল সংগ্রহ করতে পারবে।
{11:15} আর আমি তোমার পশুদের জন্য তোমার ক্ষেতে ঘাস দেব এবং তুমি আহার করে তৃপ্ত হবে।
{11:16} নিজেদের বিষয়ে সাবধান, পাছে তোমাদের অন্তর ভ্রান্ত হয় এবং তোমরা পথ ছেড়ে অন্য দেবতাদের সেবা কর ও তাদের কাছে সেজ্‌দা কর;
{11:17} করলে তোমাদের প্রতি মাবুদের ক্রোধ প্রজ্বলিত হবে ও তিনি আসমান রুদ্ধ করবেন, তাতে বৃষ্টি হবে না ও ভূমি নিজের ফল দেবে না এবং মাবুদ তোমাদেরকে যে দেশ দিচ্ছেন, সেই উত্তম দেশ থেকে তোমরা খুব শীঘ্রই উচ্ছিন্ন হবে।
{11:18} অতএব তোমরা আমার এসব কালাম নিজ নিজ অন্তরে ও প্রাণে রেখো এবং চিহ্নরূপে নিজ নিজ হাতে বেঁধে রেখো এবং সেসব ভূষণরূপে তোমাদের দুই চোখের মধ্যে থাকবে।
{11:19} আর তোমরা বাড়িতে উপবেশন ও পথে গমনকালে এবং শয়ন করার সময়ে ও বিছানা থেকে উঠবার সময়ে ঐ সমস্ত কথার প্রসঙ্গ করে নিজ নিজ সন্তানদেরকে শিক্ষা দিও।
{11:20} আর তুমি তোমার বাড়ির দরজার চৌকাঠে ও তোমার দ্বারে তা লিখে রেখো।
{11:21} তাতে মাবুদ তোমাদের পূর্বপুরুষদেরকে যে ভূমি দিতে কসম খেয়েছেন, সেই ভূমিতে তোমাদের আয়ু ও তোমাদের সন্তানদের আয়ু দুনিয়ার উপরে আসমানের আয়ুর মত বৃদ্ধি পাবে।
{11:22} এই যে সমস্ত হুকুম আমি তোমাদেরকে দিচ্ছি, তোমরা যদি যত্নপূর্বক তা পালন করে তোমাদের আল্লাহ্‌ মাবুদকে মহব্বত কর, তাঁর পথগুলোতে চল ও তাঁতে আসক্ত থাক;
{11:23} তবে মাবুদ তোমাদের সম্মুখ থেকে এসব জাতিকে অধিকারচ্যুত করবেন এবং তোমরা তোমাদের চেয়ে বড় ও বলবান জাতিদের উত্তরাধিকারী হবে।
{11:24} তোমাদের পা যেসব স্থানে পড়বে, সে সমস্ত স্থান তোমাদের হবে; মরুভূমি ও লেবানন থেকে, নদী অর্থাৎ ফোরাত নদী থেকে পশ্চিম সমুদ্র পর্যন্ত তোমাদের সীমা হবে।
{11:25} তোমাদের সম্মুখে কেউই দাঁড়াতে পারবে না; তোমরা যে দেশে পা রাখবে, সেই দেশের সর্বত্র তোমাদের আল্লাহ্‌ মাবুদ তাঁর কালাম অনুসারে তোমাদের থেকে লোকদের ভয় ও ত্রাস উপস্থিত করবেন।
{11:26} দেখ, আজ আমি তোমাদের সম্মুখে দোয়া ও বদদোয়া রাখলাম।
{11:27} আজ আমি তোমাদেরকে যেসব হুকুম দিলাম, তোমাদের আল্লাহ্‌ মাবুদের সেসব হুকুমে যদি মান্য কর, তবে দোয়া পাবে।
{11:28} আর যদি তোমাদের আল্লাহ্‌ মাবুদের হুকুম মান্য না কর এবং আমি আজ তোমাদেরকে যে পথের বিষয়ে হুকুম করলাম, যদি সেই পথ ছেড়ে তোমাদের অজ্ঞাত অন্য দেবতাদের পিছনে গমন কর, তবে বদদোয়াগ্রস্ত হবে।
{11:29} আর তুমি যে দেশ অধিকার করতে যাচ্ছ, সেই দেশে তোমার আল্লাহ্‌ মাবুদ যখন তোমাকে প্রবেশ করাবেন, তখন তুমি গরিষীম পর্বতে ঐ দোয়া এবং এবল পর্বতে ঐ বদদোয়া স্থাপন করবে।
{11:30} সেই দু’টি পর্বত জর্ডানের ওপারে, সূর্যাস্তপথের ওদিকে, অরাবা উপত্যকা-নিবাসী কেনানীয়দের দেশে, গিল্‌গলের সম্মুখে, মোরির এলোন বনের কাছে কি নয়?
{11:31} কেননা তোমাদের আল্লাহ্‌ মাবুদ তোমাদেরকে যে দেশ দিচ্ছেন, সেই দেশ অধিকার করার জন্য, তোমরা সেখানে প্রবেশ করার জন্য জর্ডান পার হয়ে যাবে, দেশ অধিকার করবে ও সেখানে বাস করবে।
{11:32} আর আমি আজ তোমাদের সম্মুখে যেসব বিধি ও অনুশাসন রাখলাম সেসব যত্নপূর্বক পালন করবে।
{i12:1} উপাসনার স্থানগুলো ধ্বংস করার নির্দেশ
{12:1} তোমার পূর্বপুরুষদের আল্লাহ্‌ মাবুদ তোমাকে যে দেশ অধিকার হিসেবে দিয়েছেন, সেই দেশে এসব বিধি ও অনুশাসন, যত দিন দুনিয়াতে জীবিত থাকবে, যত্নপূর্বক পালন করতে হবে।
{12:2} তোমরা যে যে জাতিকে অধিকারচ্যুত করবে, তারা উঁচু পর্বতের উপরে, পাহাড়ের উপরে ও সবুজ প্রত্যেক গাছের তলে যে যে স্থানে নিজ নিজ দেবতাদের সেবা করেছে, সেসব স্থান তোমরা একেবারে বিনষ্ট করবে।
{12:3} তোমরা তাদের সমস্ত কোরবানগাহ্‌ উৎপাটন করবে, তাদের স্তম্ভগুলো ভেঙ্গে ফেলবে, তাদের সমস্ত আশেরা-মূর্তি আগুনে পুড়িয়ে দেবে, তাদের খোদাই-করা মূর্তিগুলো ধ্বংস করবে এবং সেই স্থান থেকে তাদের নাম মুছে ফেলবে।
{12:4} তোমরা তোমাদের আল্লাহ্‌ মাবুদের এবাদত সেরকম ভাবে করবে না।
{12:5} কিন্তু তোমাদের আল্লাহ্‌ মাবুদ তাঁর নাম স্থাপনের জন্য তোমাদের সমস্ত বংশের মধ্যে যে স্থান মনোনীত করবেন, তাঁর সেই নিবাসস্থান তোমরা খোঁজ করবে ও সেই স্থানে উপস্থিত হবে।
{12:6} আর নিজ নিজ পোড়ানো-কোরবানী, অন্যান্য কোরবানী, দশ ভাগের এক ভাগ, হাতের উত্তোলনীয় উপহার, মানতের দ্রব্য, স্বেচ্ছাদত্ত উপহার ও গোমেষাদি পালের প্রথমজাতদের সেই স্থানে আনবে;
{12:7} আর সেই স্থানে তোমাদের আল্লাহ্‌ মাবুদের সম্মুখে ভোজন করবে এবং তোমাদের আল্লাহ্‌ মাবুদের কাছ থেকে যে দোয়া লাভ করেছ সেই অনুসারে যা কিছুতে হাত রাখবে, তাতেই সপরিবারে আনন্দ করবে।
{12:8} এই স্থানে আমরা এখন প্রত্যেকে নিজ নিজ দৃষ্টিতে যা ন্যায্য তা করছি, তোমরা সেরকম করবে না;
{12:9} কেননা তোমার আল্লাহ্‌ মাবুদ তোমাকে যে বিশ্রামস্থান ও অধিকার দিচ্ছেন সেখানে তোমরা এখনও উপস্থিত হও নি।
{12:10} কিন্তু যখন তোমরা জর্ডান পার হয়ে তোমাদের আল্লাহ্‌ মাবুদের দেওয়া অধিকৃত দেশে বাস করবে এবং চারদিকের সমস্ত দুশমন থেকে তিনি নিষ্কৃতি দিলে যখন তোমরা নির্ভয়ে বাস করবে;
{12:11} তখন তোমাদের আল্লাহ্‌ মাবুদ তাঁর নামের বসবাসের জন্য যে স্থান মনোনীত করবেন সেই স্থানে তোমরা আমার হুকুম করা সমস্ত দ্রব্য, নিজ নিজ পোড়ানো-কোরবানী ও অন্যান্য কোরবানী দশ ভাগের এক ভাগ, হাতের উত্তোলনীয় উপহার ও মাবুদের উদ্দেশে প্রতিশ্রুত মানতের উৎকৃষ্ট দ্রব্যগুলো আনবে।
{12:12} আর তোমরা, তোমাদের পুত্র কন্যাদের ও তোমাদের গোলাম-বাঁদীরা, আর তোমাদের নগর-দ্বারের মধ্যবর্তী লেবীয়, যার অংশ ও অধিকার তোমাদের মধ্যে নেই, তোমরা সকলে তোমাদের আল্লাহ্‌ মাবুদের সম্মুখে আনন্দ করবে।
{i12:13} আল্লাহ্‌র বিশেষ এবাদতস্থান নির্ধারণ
{12:13} সাবধান, যে কোন স্থান দেখলে, সেই স্থানেই তোমার পোড়ানো-কোরবানী দেবে না;
{12:14} কিন্তু তোমার কোন এক বংশের মধ্যে যে স্থান মাবুদ মনোনীত করবেন, সেই স্থানেই তোমার পোড়ানো-কোরবানী করবে ও সেই স্থানে আমার হুকুম করা সকল কাজ করবে।
{12:15} তবুও যখন তোমার প্রাণের অভিলাষ হবে, তখন তুমি তোমার আল্লাহ্‌ মাবুদের দেওয়া দোয়া অনুসারে তোমার সমস্ত নগর-দ্বারের ভিতরে পশু জবেহ্‌ করে গোশ্‌ত ভোজন করতে পারবে; নাপাক বা পাক-সাফ লোক সকলেই কৃষ্ণসার ও হরিণের মাংসের মত তা ভোজন করতে পারবে।
{12:16} কেবল তোমরা রক্ত পান করবে না; তুমি তা পানির মত ভূমিতে ঢেলে দেবে।
{12:17} তোমার শস্য, আঙ্গুর-রস ও তেলের দশ ভাগের এক ভাগ, গোমেষাদির প্রথমজাত এবং যা মানত করবে, সেই মানতের দ্রব্য, স্বেচ্ছাদত্ত উপহার ও হাতের উত্তোলনীয় উপহার, এসব তুমি তোমার নগর-দ্বারের মধ্যে ভোজন করতে পারবে না।
{12:18} কিন্তু তোমার আল্লাহ্‌ মাবুদ যে স্থান মনোনীত করবেন, সেই স্থানে তোমার আল্লাহ্‌ মাবুদের সম্মুখে তুমি, তোমার পুত্র কন্যা, তোমার গোলাম-বাঁদী ও তোমার নগর-দ্বারের মধ্যবর্তী লেবীয়, সকলে তা ভোজন করবে এবং তুমি যা কিছুতে হাত রাখবে তোমার আল্লাহ্‌ মাবুদের সম্মুখে তাতেই আনন্দ করবে।
{12:19} সাবধান, তোমার দেশে যতকাল জীবিত থাক, লেবীয়দের ত্যাগ করো না।
{12:20} তোমার আল্লাহ্‌ মাবুদ যেমন অঙ্গীকার করেছেন, সেই অনুসারে যখন তোমার সীমা বিস্তার করবেন এবং গোশ্‌ত ভোজনে তোমার প্রাণের অভিলাষ হলে তুমি বলবে গোশ্‌ত ভোজন করবো, তখন তুমি প্রাণের অভিলাষ অনুসারে গোশ্‌ত ভোজন করবে।
{12:21} আর তোমার আল্লাহ্‌ মাবুদ তাঁর নাম স্থাপনের জন্য যে স্থান মনোনীত করবেন, তা যদি তোমা থেকে বহু দূর হয়, তবে আমি যেমন বলেছি, সেই অনুসারে তুমি মাবুদের দেওয়া গোমেষাদি পাল থেকে পশু নিয়ে জবেহ্‌ করবে ও তোমার প্রাণের অভিলাষ অনুসারে নগর-দ্বারের ভিতরে ভোজন করতে পারবে।
{12:22} যেমন কৃষ্ণসার ও হরিণ ভোজন করা যায়, তেমনি তা ভোজন করবে; নাপাক বা পাক-সাফ সকল লোকেই তা ভোজন করবে।
{12:23} কেবল রক্ত পান করা থেকে অতি সাবধান থেকো, কেননা রক্তই প্রাণ; তুমি মাংসের সঙ্গে প্রাণ ভোজন করবে না।
{12:24} তুমি তা ভোজন করবে না, পানির মত ভূমিতে ঢেলে দেবে।
{12:25} তুমি তা ভোজন করবে না, যেন মাবুদের দৃষ্টিতে যা ন্যায্য, তা করলে তোমার মঙ্গল ও তোমার ভাবী সন্তানদের মঙ্গল হয়।
{12:26} কেবল তোমার যত পবিত্র বস্তু এবং তোমার যত মানতের বস্তু থাকে, সেসব নিয়ে মাবুদের মনোনীত স্থানে যাবে;
{12:27} আর তোমার আল্লাহ্‌ মাবুদের কোরবানগাহ্‌র উপরে তোমার পোড়ানো-কোরবানী, গোশ্‌ত ও রক্ত কোরবানী করবে, আর তোমার কোরবানীগুলোর রক্ত তোমার আল্লাহ্‌ মাবুদের কোরবানগাহ্‌র উপরে ঢালা যাবে, পরে তার গোশ্‌ত ভোজন করতে পারবে।
{12:28} সাবধান হয়ে আমার হুকুম করা এসব কালাম মান্য করো, যেন তোমার আল্লাহ্‌ মাবুদের গোচরে যা উত্তম ও ন্যায্য, তা করলে তোমার ও যুগানুক্রমে তোমার ভাবী সন্তানদের মঙ্গল হয়।
{i12:29} দেব-দেবতা পূজার বিষয়ে সাবধান বাণী
{12:29} তুমি যে জাতিদেরকে অধিকারচ্যুত করতে যাচ্ছ, তাদেরকে যখন তোমার আল্লাহ্‌ মাবুদ তোমার সম্মুখ থেকে উচ্ছিন্ন করবেন ও তুমি তাদেরকে অধিকারচ্যুত করে তাদের দেশে বাস করবে;
{12:30} তখন সাবধান থেকো, পাছে তোমার সম্মুখ থেকে তাদের বিনাশ হলে তুমি তাদের অনুগামী হয়ে ফাঁদে পড় এবং পাছে তাদের দেবতাদের খোঁজ করে বল, এই জাতিরা নিজ নিজ দেবতাদের সেবা কিভাবে করে? আমিও তা-ই করবো।
{12:31} তুমি তোমার আল্লাহ্‌ মাবুদের প্রতি সেরকম করবে না; কেননা তারা নিজ নিজ দেবতাদের উদ্দেশে মাবুদের ঘৃণিত যাবতীয় কুকাজ করে এসেছে। এমন কি, তারা সেই দেবতাদের উদ্দেশে নিজ নিজ পুত্রকন্যাদেরকেও আগুনে পোড়ায়।
{12:32} আমি যে কোন বিষয় তোমাদেরকে হুকুম করি, তোমরা তা-ই যত্নপূর্বক পালন করবে; তুমি তাতে আর কিছু যোগ করবে না এবং তা থেকে কিছু বাদ দেবে না।
{i13:1} ভণ্ড নবী ও মূর্তি পূজা সম্বন্ধে সাবধান বাণী
{13:1} তোমার মধ্যে কোন নবী কিংবা স্বপ্নদর্শক উঠে যদি তোমার জন্য কোন চিহ্ন-কাজ কিংবা অদ্ভুত লক্ষণ নির্ধারণ করে;
{13:2} এবং সেই চিহ্ন-কাজ কিংবা অদ্ভুত লক্ষণ সফল হয়, যার সম্বন্ধে সে তোমার অজ্ঞাত অন্য দেবতাদের বিষয়ে তোমাদেরকে বলেছিল, এসো, আমরা তাদের অনুগামী হই ও তাদের সেবা করি,
{13:3} তবে তুমি সেই নবীর কিংবা সেই স্বপ্নদর্শকের কথায় কান দিও না; কেননা তোমরা তোমাদের সমস্ত অন্তর ও তোমাদের সমস্ত প্রাণের সঙ্গে তোমাদের আল্লাহ্‌ মাবুদকে মহব্বত কর কি না, তা জানবার জন্য তোমাদের আল্লাহ্‌ মাবুদ তোমাদের পরীক্ষা করেন।
{13:4} তোমরা তোমাদের আল্লাহ্‌ মাবুদেরই অনুগামী হও, তাঁকেই ভয় কর, তাঁরই হুকুম পালন কর, তাঁরই বাণী মান্য কর, তাঁরই সেবা কর ও তাঁতেই আসক্ত থাক।
{13:5} আর সেই নবীর কিংবা সেই স্বপ্নদর্শকের প্রাণদণ্ড করতে হবে; কেননা তোমাদের আল্লাহ্‌ মাবুদ, যিনি মিসর দেশ থেকে তোমাদেরকে বের করে এনেছেন, গোলামীর গৃহ থেকে তোমাকে মুক্ত করেছেন, তাঁর বিরুদ্ধে সে বিপথগমনের কথা বলেছে। তোমার আল্লাহ্‌ মাবুদ যে পথে গমন করতে তোমাকে হুকুম করেছেন তা থেকে তোমাকে ভ্রষ্ট করা তার অভিপ্রায়। অতএব তুমি তোমার মধ্য থেকে দুষ্টাচার লোপ করবে।
{13:6} তোমার ভাই, তোমার সহোদর কিংবা তোমার পুত্র বা কন্যা কিংবা তোমার প্রিয় স্ত্রী কিংবা তোমার প্রাণতুল্য বন্ধু যদি গোপনে তোমাকে প্রবৃত্তি দিয়ে বলে, এসো, আমরা গিয়ে অন্য দেবতাদের সেবা করি,
{13:7} তোমার অজ্ঞাত ও তোমার পূর্বপুরুষদের অজ্ঞাত কোন দেবতা, তোমার চারদিকের নিকটবর্তী কিংবা তোমা থেকে দূরবর্তী, দুনিয়ার এক প্রান্ত থেকে অপর প্রান্ত পর্যন্ত যে কোন জাতির যে কোন দেবতা হোক,
{13:8} তার বিষয়ে যদি এই কথা বলে, তবে তুমি সেই ব্যক্তির প্রস্তাবে সম্মত হয়ো না, তার কথায় কান দিও না; তোমার চোখ তার প্রতি রহম করবে না, তাকে কৃপা করবে না, তাকে লুকিয়ে রাখবে না।
{13:9} কিন্তু অবশ্য তুমি তাকে হত্যা করবে; তাকে হত্যা করার জন্য প্রথমে তুমিই তার উপরে হস্তক্ষেপ করবে, পরে সমস্ত লোক হস্তক্ষেপ করবে।
{13:10} তুমি তাকে পাথর ছুড়বে যাতে তার মৃত্যু হয়; কেননা তোমার আল্লাহ্‌ মাবুদ, যিনি মিসর দেশ থেকে, গোলামীর গৃহ থেকে, তোমাকে বের করে এনেছেন, তাঁর পিছনে চলা থেকে সে তোমাকে ফিরাতে চেষ্টা করেছে।
{13:11} তাতে সমস্ত ইসরাইল তা শুনবে, ভয় পাবে এবং তোমার মধ্যে এই রকম দুষ্কর্ম আর করবে না।
{13:12} তোমার আল্লাহ্‌ মাবুদ তোমাকে যে যে নিবাস-নগর দেবেন, তার কোন নগর সম্বন্ধে যদি শুনতে পাও যে,
{13:13} কতগুলো পাষণ্ড তোমার মধ্য থেকে বেরিয়ে গিয়ে এই কথা বলে নিজের নগরবাসীদেরকে ভ্রষ্ট করেছে, এসো, আমরা গিয়ে অন্য দেবতাদের সেবা করি, যাদেরকে তোমরা জান না,
{13:14} তবে তুমি জিজ্ঞাসা করবে, অনুসন্ধান ও যত্নপূর্বক প্রশ্ন করবে; আর দেখ, তোমার মধ্যে এই রকম জঘন্য দুষ্কর্ম হয়েছে,
{13:15} এই বিষয়টি যদি সত্য ও নিশ্চিত হয়, তবে তুমি তলোয়ারের আঘাতে সেই নগরের অধিবাসীদেরকে আঘাত করবে এবং নগর ও তার মধ্যস্থিত পশুসুদ্ধ সকলই তলোয়ারের আঘাতে নিঃশেষে বিনষ্ট করবে;
{13:16} আর তার লুণ্ঠিত দ্রব্যগুলো তার চকের মধ্যে সংগ্রহ করে সেই নগর ও সেসব দ্রব্য সর্বতোভাবে তোমার আল্লাহ্‌ মাবুদের উদ্দেশে আগুনে পুড়িয়ে দেবে; তাতে সেই নগর চিরকালের জন্য ধ্বংসস্তূপ হয়ে থাকবে তা পুনর্বার নির্মিত হবে না।
{13:17} আর সেই বর্জিত দ্রব্যের কিছুই তোমার হাতে না থাকুক; যেন মাবুদ তাঁর প্রচণ্ড ক্রোধ থেকে ফিরেন এবং তিনি তোমার পূর্বপুরুষদের কাছে যে কসম খেয়েছেন সেই অনুসারে তোমার প্রতি কৃপা ও করুণা করেন ও তোমার সমৃদ্ধি ঘটান;
{13:18} কারণ তুমি তোমার আল্লাহ্‌ মাবুদের কথা মান্য করে আমি আজ তোমাকে যেসব হুকুম দিচ্ছি, তাঁর সেসব হুকুম পালন করবে ও তোমার আল্লাহ্‌ মাবুদের দৃষ্টিতে যথার্থ আচরণ করবে।
{14:1} তোমরা তোমাদের আল্লাহ্‌ মাবুদের সন্তান; তোমরা মৃত লোকদের জন্য নিজ নিজ শরীর ক্ষত-বিক্ষত করবে না এবং ভ্রূর মধ্যস্থল ক্ষৌরি করবে না।
{14:2} কেননা তুমি তোমার আল্লাহ্‌ মাবুদের পবিত্র লোক; ভূমণ্ডলস্থ সমস্ত জাতির মধ্য থেকে মাবুদ তাঁর নিজস্ব লোক করার জন্য তোমাকেই মনোনীত করেছেন।
{i14:3} হালাল ও হারাম খাবার
{14:3} তুমি কোন ঘৃণার বস্তু ভোজন করবে না।
{14:4} এসব পশু ভোজন করতে পার — গরু, ভেড়া এবং ছাগল, হরিণ,
{14:5} কৃষ্ণসার এবং বনগরু, বন্য ছাগল, বাতপ্রমী, পৃষত এবং সম্বর।
{14:6} আর পশুদের মধ্যে যত পশু সমপূর্ণ দ্বিখণ্ড খুরবিশিষ্ট ও জাবর কাটে, সেসব তোমরা ভোজন করতে পার।
{14:7} কিন্তু যারা জাবর কাটে, কিংবা দ্বিখণ্ড খুরবিশিষ্ট, তাদের মধ্যে এগুলো ভোজন করবে না — উট, খরগোস ও শাফন; কেননা তারা জাবর কাটে বটে, কিন্তু দ্বিখণ্ড খুরবিশিষ্ট নয়, তারা তোমাদের পক্ষে নাপাক;
{14:8} আর শূকর দ্বিখণ্ড খুরবিশিষ্ট বটে, কিন্তু জাবর কাটে না, সে তোমাদের পক্ষে নাপাক; তোমরা তাদের গোশ্‌ত ভোজন করবে না, তাদের শব স্পর্শও করবে না।
{14:9} পানিতে বাস করা প্রাণীদের মধ্যে এসব তোমাদের খাদ্য; যাদের ডানা ও আঁশ আছে, সেগুলোকে ভোজন করতে পার।
{14:10} কিন্তু যাদের ডানা ও আঁশ নেই, সেগুলোকে ভোজন করবে না, তারা তোমাদের পক্ষে নাপাক।
{14:11} তোমরা সমস্ত রকমের পাক-পবিত্র পাখি ভোজন করতে পার।
{14:12} কিন্তু এগুলো ভোজন করবে না; ঈগল, হাড়গিলা ও কূরল,
{14:13} গৃধ্র, চিল ও নিজ নিজ জাত অনুসারে শঙ্করচিল,
{14:14} আর নিজ নিজ জাত অনুসারে সমস্ত রকম কাক,
{14:15} আর উটপাখি, রাত্রিশ্যেন, গাংচিল ও
{14:16} নিজ নিজ জাত অনুসারে শ্যেন,
{14:17} এবং পেচক, মহাপেচক ও দীর্ঘগল হংস;
{14:18} ক্ষুদ্র পানি-ভেলা, শকুনী ও মাছরাঙ্গা এবং সারস ও নিজ নিজ জাত অনুসারে বক, টিট্রিভ ও বাদুড়।
{14:19} আর পাখাবিশিষ্ট যাবতীয় পোকাও তোমাদের পক্ষে নাপাক; এসব অখাদ্য।
{14:20} তোমরা সমস্ত পাক-পবিত্র পাখি ভোজন করতে পার।
{14:21} তোমরা স্বয়ংমৃত কোন প্রাণীর গোশ্‌ত ভোজন করবে না; তোমার নগর-দ্বারের মধ্যবর্তী কোন বিদেশীকে ভোজনের জন্য তা দিতে পার, কিংবা বিজাতীয় লোকের কাছে বিক্রি করতে পার; কেননা তুমি তোমার আল্লাহ্‌ মাবুদের পবিত্র লোক। তুমি ছাগলের বাচ্চাকে তার মায়ের দুধে রান্না করবে না।
{i14:22} দশমাংমের বিষয়ে নিয়ম
{14:22} তুমি তোমার বীজ থেকে উৎপন্ন যাবতীয় শস্যের, প্রতি বছর যা ক্ষেতে উৎপন্ন হয়, তার দশ ভাগের এক ভাগ পৃথক করে রাখবে।
{14:23} আর তোমার আল্লাহ্‌ মাবুদ তাঁর নামের বাসস্থান হিসেবে যে স্থান মনোনীত করবেন, সেই স্থানে তুমি তোমার শস্য, আঙ্গুর-রস ও তেলের দশ ভাগের এক ভাগ এবং গোমেষাদি পালের প্রথমজাতদেরকে তাঁর সম্মুখে ভোজন করবে; এভাবে তোমার আল্লাহ্‌ মাবুদকে সব সময় ভয় করতে শিক্ষা করবে।
{14:24} সেই যাত্রা যদি তোমার পক্ষে বেশি বড় দূরের হয় যে, তোমার আল্লাহ্‌ মাবুদ তাঁর নাম স্থাপনের জন্য যে স্থান মনোনীত করবেন, তার দূরত্বের দরুন যদি তুমি তোমার আল্লাহ্‌ মাবুদের দোয়ায় যে দ্রব্য পেয়েছ তা সেখানে নিয়ে যেতে না পার,
{14:25} তবে সেই দ্রব্য বিক্রি করে সেই টাকা হাতে নিয়ে তোমার আল্লাহ্‌ মাবুদের মনোনীত স্থানে যাবে।
{14:26} পরে সেই টাকা দিয়ে তোমার প্রাণের ইচ্ছানুযায়ী গরু বা ভেড়া বা আঙ্গুর-রস বা মদানো রস, বা যে কোন দ্রব্যে তোমার প্রাণের বাসনা হয়, তা ক্রয় করে সেই স্থানে তোমার আল্লাহ্‌ মাবুদের সম্মুখে ভোজন করে সপরিবারে আনন্দ করবে।
{14:27} আর তোমার নগর-দ্বারের মধ্যবর্তী লেবীয়দের ত্যাগ করবে না, কেননা তোমার যেমন আছে তেমনি তাদের কোন অংশ বা অধিকার নেই।
{14:28} তৃতীয় বছরের শেষে তুমি সেই বছরে উৎপন্ন তোমার শস্যাদির যাবতীয় দশ ভাগের এক ভাগ বের করে এনে তোমার নগর-দ্বারের ভিতরে সঞ্চয় করে রাখবে;
{14:29} তাতে তোমার যেমন আছে তেমনি যার কোন অংশে কোন অধিকার নেই, সেই লেবীয়দের এবং বিদেশী, এতিম ও বিধবা, তোমার নগর-দ্বারের মধ্যবর্তী এসব লোক এসে ভোজন করে তৃপ্ত হবে; এভাবে যেন তোমার আল্লাহ্‌ মাবুদ তোমার সমস্ত কাজে তোমাকে দোয়া করেন।
{i15:1} ঋণ মাফের বছর
{15:1} তুমি সপ্তম বছরের শেষে ঋণ মাফ করবে।
{15:2} সেই ঋণ মাফের এই ব্যবস্থা; যে কোন মহাজন তাঁর প্রতিবেশীকে ঋণ দিয়েছে, সে তাঁর দেওয়া সেই ঋণ মাফ করবে, তাঁর প্রতিবেশী কিংবা ভাইয়ের কাছ থেকে ঋণ আদায় করবে না, কেননা মাবুদের হুকুমে ঋণ মাফের ঘোষণা হয়েছে।
{15:3} তুমি বিজাতীয়ের কাছ থেকে তা আদায় করতে পার; কিন্তু তোমার ভাইয়ের কাছে তোমার যা আছে, তা তোমাকে মাফ করে দিতে হবে।
{15:4} বাস্তবিক তোমাদের মধ্যে কারো দরিদ্র হওয়া অনুপযুক্ত; কারণ তোমার আল্লাহ্‌ মাবুদ তোমার অধিকার হিসেবে যে দেশ দিচ্ছেন, সেই দেশে মাবুদ তোমাকে নিশ্চয়ই দোয়া করবেন;
{15:5} কেবল আমি আজ তোমাকে এই যে সমস্ত হুকুম দিচ্ছি, তা যত্নপূর্বক পালন করার জন্য তোমার আল্লাহ্‌ মাবুদের বাধ্য হতে হবে।
{15:6} কেননা তোমার আল্লাহ্‌ মাবুদ যেমন তোমার কাছে অঙ্গীকার করেছেন, তেমনি তোমাকে দোয়া করবেন; আর তুমি অনেক জাতিকে ঋণ দেবে, কিন্তু নিজে ঋণ নেবে না; এবং অনেক জাতির উপরে কর্তৃত্ব করবে, কিন্তু তারা তোমার উপরে কর্তৃত্ব করবে না।
{15:7} তোমার আল্লাহ্‌ মাবুদ তোমাকে যে দেশ দিচ্ছেন, সেখানে কোন নগর-দ্বারের ভিতরে যদি তোমার নিকটস্থ কোন ভাই দরিদ্র হয়, তবে তুমি তোমার অন্তর কঠিন করো না, বা দরিদ্র ভাইয়ের প্রতি তোমার হাত মুঠো করে রেখো না,
{15:8} কিন্তু তার অভাব হেতু প্রয়োজন অনুসারে তাকে অবশ্য খোলা হাতে ঋণ দিও।
{15:9} সাবধান, সপ্তম বছর অর্থাৎ মাফ করার বছর নিকটবর্তী, এই কথা বলে তোমার অন্তরে যেন অধম চিন্তার উদয় না হয়; তুমি যদি তোমার দরিদ্র ভাইয়ের প্রতি অশুভ দৃষ্টি করে তাকে কিছু না দাও, তবে সে তোমার বিরুদ্ধে মাবুদের কাছে মুনাজাত করলে তোমার গুনাহ্‌ হবে।
{15:10} তুমি তাকে অবশ্য দেবে, দেবার সময়ে অন্তরে দুঃখিত হবে না; কেননা এই কাজের দরুন তোমার আল্লাহ্‌ মাবুদ তোমার সমস্ত কাজে এবং তুমি যে সমস্ত বিষয়ে হাত দেবে সেই সমস্ত বিষয়ে তোমাকে দোয়া করবেন।
{15:11} কেননা তোমার দেশের মধ্যে দরিদ্রের অভাব হবে না; অতএব আমি তোমাকে এই হুকুম দিচ্ছি, তুমি তোমার দেশে তোমার ভাইয়ের প্রতি, তোমার দুঃখী ও দীনহীনের প্রতি, তোমার হাত অবশ্য খুলে রাখবে।
{15:12} তোমার ভাই অর্থাৎ কোন ইবরানী পুরুষ কিংবা ইবরানী স্ত্রীলোককে যদি তোমার কাছে বিক্রি করা হয় এবং ছয় বছর পর্যন্ত তোমার গোলামীর কাজ করে; তবে সপ্তম বছরে তুমি তাকে মুক্ত করে তোমার কাছ থেকে বিদায় দেবে।
{15:13} আর মুক্ত করে তোমার কাছ থেকে বিদায় দেবার সময়ে তুমি তাকে খালি হাতে বিদায় করবে না;
{15:14} তুমি তোমার পাল, শস্য ও আঙ্গুর-রস থেকে তাকে প্রচুর পুরস্কার দেবে; তোমার আল্লাহ্‌ মাবুদ তোমাকে যেমন দোয়া করেছেন, সেই অনুসারে তাকে দেবে।
{15:15} আর স্মরণে রাখবে, তুমি মিসর দেশে গোলাম ছিলে এবং তোমার আল্লাহ্‌ মাবুদ তোমাকে মুক্ত করেছেন; এজন্য আমি আজ তোমাকে এই হুকুম দিচ্ছি।
{15:16} পরন্তু তোমার কাছে সুখে থাকাতে সে তোমাকে ও তোমার পরিবার-পরিজনকে মহব্বত করে বলে, যদি বলে আমি তোমাকে ছেড়ে যাব না;
{15:17} তবে তুমি একটি গুঁজি নিয়ে কপাটের সঙ্গে তার কান বিঁধিয়ে দেবে, তাতে সে চির জীবনের জন্য তোমার গোলাম থাকবে; আর বাঁদীর প্রতিও তা-ই করবে।
{15:18} ছয় বছর পর্যন্ত সে তোমার কাছে বেতনজীবীর বেতনের চেয়ে দ্বিগুণ গোলামীর কাজ করেছে, এই কারণে তাকে মুক্ত করে বিদায় দেওয়া কঠিন মনে করবে না; তাতে তোমার আল্লাহ্‌ মাবুদ তোমার সকল কাজে তোমাকে দোয়া করবেন।
{i15:19} পশুর প্রথম পুরুষ-বাচ্চা সম্বন্ধে নিয়ম
{15:19} তুমি তোমার গোমেষাদি পশুপাল থেকে উৎপন্ন সমস্ত প্রথমজাত পুং পশুকে তোমার আল্লাহ্‌ মাবুদের উদ্দেশে পবিত্র করবে; তুমি গরুর প্রথমজাত দিয়ে কোন কাজ করবে না এবং তোমার প্রথমজাত ভেড়ার লোম ছাঁটাই করবে না।
{15:20} মাবুদ যে স্থান মনোনীত করবেন, সেই স্থানে তোমার আল্লাহ্‌ মাবুদের সম্মুখে তুমি সপরিবারে প্রতি বছর তা ভোজন করবে।
{15:21} যদি তাতে কোন খুঁত থাকে, অর্থাৎ সে যদি খঞ্জ কিংবা অন্ধ হয়, কোন ভাবে খুঁতযুক্ত হয়, তবে তুমি তোমার আল্লাহ্‌ মাবুদের উদ্দেশে তা কোরবানী করবে না।
{15:22} তোমার নগর-দ্বারের ভিতরে তা ভোজন করো; নাপাক বা পাক-পবিত্র উভয় লোকই কৃষ্ণসার কিংবা হরিণের মত করেই তা ভোজন করতে পারে।
{15:23} তুমি কেবল তার রক্ত ভোজন করবে না, তা পানির মত ভূমিতে ঢেলে ফেলবে।
{i16:1} ঈদুল ফেসাখের নিয়ম
{16:1} তুমি আবীব মাস পালন করবে, তোমার আল্লাহ্‌ মাবুদের উদ্দেশে ঈদুল ফেসাখ পালন করবে; কেননা আবীব মাসে তোমার আল্লাহ্‌ মাবুদ তোমাকে রাতের বেলায় মিসর থেকে বের করে এনেছিলেন।
{16:2} আর মাবুদ তাঁর নামের বাসস্থান হিসেবে যে স্থান মনোনীত করবেন, সেই স্থানে তুমি তোমার আল্লাহ্‌ মাবুদের উদ্দেশে ছাগল-ভেড়ার পাল ও গরুর পাল থেকে পশু নিয়ে ঈদুল ফেসাখের কোরবানী করবে।
{16:3} তুমি তার সঙ্গে খামিযুক্ত রুটি খাবে না; কেননা তুমি তাড়াহুড়া করেই মিসর দেশ থেকে বের হয়েছিলে। এজন্য সাত দিন সেই কোরবানীর সঙ্গে খামিহীন রুটি, দুঃখাবস্থার রুটি, ভোজন করবে; যেন মিসর দেশ থেকে তোমার বেরিয়ে আসার দিনের কথা সারা জীবন তোমার স্মরণে থাকে।
{16:4} সাত দিন তোমার সীমার মধ্যে খামি দৃষ্ট না হোক; এবং প্রথম দিনের সন্ধ্যাবেলা তুমি যে কোরবানী কর, তার কোন গোশ্‌ত সকাল পর্যন্ত অবশিষ্ট থাকবে না।
{16:5} তোমার আল্লাহ্‌ মাবুদ তোমাকে যেসব নগর দেবেন, তার কোন নগর-দ্বারের ভিতরে ঈদুল ফেসাখের কোরবানী করতে পারবে না;
{16:6} কিন্তু তোমার আল্লাহ্‌ মাবুদ তাঁর নামের বাসস্থান হিসেবে যে স্থান মনোনীত করবেন, সেই স্থানে মিসর দেশ থেকে তোমার বের হয়ে আসার ঋতুতে, সন্ধ্যাবেলা, সূর্যাস্তের সময়ে ঈদুল ফেসাখের কোরবানী করবে।
{16:7} আর তোমার আল্লাহ্‌ মাবুদের মনোনীত স্থানে তা পাক করে ভোজন করবে; পরে খুব ভোরে নিজের তাঁবুতে ফিরে যাবে।
{16:8} তুমি ছয় দিন খামিহীন রুটি খাবে এবং সপ্তম দিনে তোমার আল্লাহ্‌ মাবুদের উদ্দেশে ঈদের সভা হবে; তুমি কোন কাজ করবে না।
{i16:9} সাত সপ্তাহের ঈদের নিয়ম
{16:9} তুমি সাত সপ্তাহ গণনা করবে; ক্ষেতের শস্যে প্রথম কাস্তে লাগানো থেকে সাত সপ্তাহ গণনা করতে আরম্ভ করবে।
{16:10} পরে তোমার আল্লাহ্‌ মাবুদের দোয়া অনুযায়ী সঙ্গতি অনুসারে স্বেচ্ছাদত্ত উপহার দ্বারা তোমার আল্লাহ্‌ মাবুদের উদ্দেশে সাত সপ্তাহের উৎসব পালন করবে।
{16:11} আর তোমার আল্লাহ্‌ মাবুদ নিজের নামের বাসস্থান হিসেবে যে স্থান মনোনীত করবেন, সেই স্থানে তোমার আল্লাহ্‌ মাবুদের সম্মুখে তুমি, তোমার পুত্রকন্যা, তোমার গোলাম-বাঁদী, তোমার নগর-দ্বারের মধ্যবর্তী লেবীয় ও তোমার মধ্যে নিবাসী বিদেশী, এতিম ও বিধবা সকলে আনন্দ করবে।
{16:12} আর তুমি স্মরণে রাখবে যে, তুমি মিসর দেশে গোলাম ছিলে এবং এসব বিধি যত্নপূর্বক পালন করবে।
{i16:13} কুটির উৎসব সম্বন্ধে নিয়ম
{16:13} তোমার খামার ও আঙ্গুরকুঞ্জ থেকে যা সংগ্রহ করার তা সংগ্রহ করার পর তুমি সাতদিন কুটির উৎসব পালন করবে।
{16:14} আর সেই উৎসবে তুমি, তোমার পুত্রকন্যা, তোমার গোলাম বাঁদী ও তোমার নগর-দ্বারের মধ্যবর্তী লেবীয় ও বিদেশী এবং এতিম ও বিধবা সকলে আনন্দ করবে।
{16:15} মাবুদের মনোনীত স্থানে তুমি তোমার আল্লাহ্‌ মাবুদের উদ্দেশে সাতদিন উৎসব পালন করবে; কেননা তোমার আল্লাহ্‌ মাবুদ তোমার সমস্ত উৎপন্ন দ্রব্যে ও তোমার হাতের সমস্ত কাজে তোমাকে দোয়া করবেন, আর তুমি সম্পূর্ণভাবে আনন্দিত হবে।
{16:16} তোমার প্রত্যেক পুরুষ বছরের মধ্যে তিনবার তোমার আল্লাহ্‌ মাবুদের সম্মুখে তাঁর মনোনীত স্থানে দেখা দেবে — খামিহীন রুটির উৎসবে, সাত সপ্তাহের উৎসবে ও কুটিরের উৎসবে; আর তারা মাবুদের সম্মুখে খালি হাতে দেখা দেবে না;
{16:17} প্রত্যেক জন তোমার আল্লাহ্‌ মাবুদের দেওয়া দোয়া অনুসারে নিজ নিজ সঙ্গতি অনুযায়ী উপহার দেবে।
{i16:18} বিচারক ও বাদশাহ্‌দের কর্তব্য
{16:18} তোমার আল্লাহ্‌ মাবুদ তোমার সকল বংশানুসারে তোমাকে যে সমস্ত নগর দেবেন, সেসব নগরের প্রবেশ পথে তুমি তোমার জন্য বিচারকদের ও কর্মকর্তাদের নিযুক্ত করবে; আর তারা ন্যায্য বিচারে লোকদের বিচার করবে।
{16:19} তুমি অন্যায় বিচার করবে না, কারো মুখাপেক্ষা করবে না ও ঘুষ নেবে না; কেননা ঘুষ জ্ঞানীদের চোখ অন্ধ করে ও ধার্মিকদের কথা বিপরীত করে।
{16:20} সর্বতোভাবে যা ন্যায্য তারই অনুগামী হবে, তাতে তুমি জীবিত থাকবে ও তোমার আল্লাহ্‌ মাবুদের দেওয়া দেশ অধিকার করবে।
{i16:21} দেব-দেবী পূজার বিরুদ্ধে নিয়ম
{16:21} তুমি তোমার আল্লাহ্‌ মাবুদের উদ্দেশে যে কোরবানগাহ্‌ তৈরি করবে, তার কাছে কোন রকম কাঠের আশেরা মূর্তি স্থাপন করবে না।
{16:22} কোন স্তম্ভও উত্থাপন করবে না, কেননা তা তোমার আল্লাহ্‌ মাবুদের ঘৃণাস্পদ।
{17:1} তুমি তোমার আল্লাহ্‌ মাবুদের উদ্দেশে খুঁতযুক্ত, কোন রকম কলঙ্কযুক্ত গরু কিংবা ভেড়া কোরবানী করবে না; কেননা তোমার আল্লাহ্‌ মাবুদ তা ঘৃণা করেন।
{17:2} তোমার মধ্যে, তোমার আল্লাহ্‌ মাবুদ তোমাকে যেসব নগর দেবেন, তার কোন নগর-দ্বারের ভিতরে যদি এমন কোন পুরুষ কিংবা স্ত্রীলোক পাওয়া যায়, যে তোমার আল্লাহ্‌ মাবুদের নিয়ম লঙ্ঘন করে তাঁর দৃষ্টিতে যা মন্দ, তা-ই করেছে;
{17:3} গিয়ে অন্য দেবতাদের সেবা করেছে ও আমার হুকুমের বিরুদ্ধে তাদের কাছে অথবা সূর্যের বা চন্দ্রের কিংবা আকাশ-বাহিনীর কারো কাছে ভূমিতে উবুড় হয়েছে;
{17:4} আর তোমাকে তা বলা হয়েছে ও তুমি শুনেছ, তবে যত্নপূর্বক অনুসন্ধান করবে, আর দেখ, যদি বিষয়টি সত্য ও নিশ্চিত হয় যে, ইসরাইলের মধ্যে এরকম ঘৃণার কাজ হয়েছে,
{17:5} তবে তুমি সেই দুষ্কর্মকারী পুরুষ কিংবা স্ত্রীলোককে বের করে তোমার নগর-দ্বারের সমীপে আনবে; পুরুষ বা স্ত্রীলোক হোক, তুমি পাথর ছুঁড়ে তার প্রাণদণ্ড করবে।
{17:6} প্রাণদণ্ডের যোগ্য ব্যক্তির প্রাণদণ্ড দুই জন সাক্ষী কিংবা তিন জন সাক্ষীর প্রমাণে হবে; একমাত্র সাক্ষীর প্রমাণে তার প্রাণদণ্ড হবে না।
{17:7} তাকে হত্যা করতে প্রথমে সাক্ষীরা, পিছনে সমস্ত লোক তার উপরে হাত উঠাবে। এভাবে তুমি তোমার মধ্য থেকে দুষ্টাচার লোপ করবে।
{i17:8} জটিল বিচার সম্বন্ধে
{17:8} রক্তপাত কিংবা বিরোধ কিংবা আঘাতের বিষয়ে দু’জনের ঝগড়া তোমার কোন নগর-দ্বার উপস্থিত হলে যদি তার বিচার তোমার পক্ষে অতি কঠিন হয়, তবে তুমি উঠে তোমার আল্লাহ্‌ মাবুদের মনোনীত স্থানে যাবে;
{17:9} আর লেবীয় ইমামদের ও তৎকালীন বিচারকর্তার কাছে গিয়ে জিজ্ঞাসা করবে, তাতে তারা তোমাকে বিচারের রায় জানিয়ে দেবে।
{17:10} পরে মাবুদের মনোনীত সেই স্থানে তারা বিচারের যে রায় তোমাকে জানাবে, তুমি সেই রায়ের নির্দেশ অনুসারে কাজ করবে; তারা তোমাকে যা নির্দেশ দেবে, সমস্তই যত্নপূর্বক করবে।
{17:11} তারা তোমাকে যে শরীয়ত শিক্ষা দেবে, তার মর্মানুসারে ও তোমাকে বিচারের যে রায় বলবে, সেই অনুসারে তুমি কাজ করবে; তাদের হুকুমের ডানে বা বামে ফিরবে না;
{17:12} কিন্তু যে ব্যক্তি দুঃসাহসপূর্বক আচরণ করে, তোমার আল্লাহ্‌ মাবুদের পরিচর্যা করার জন্য সেই স্থানে দণ্ডায়মান ইমামের কিংবা বিচারকর্তার কথার অবাধ্য হয়, সেই মানুষ হত হবে। এভাবে তুমি ইসরাইলের মধ্য থেকে দুষ্টাচার লোপ করবে।
{17:13} তাতে সমস্ত লোক তা শুনে ভয় পাবে এবং দুঃসাহসের কাজ আর করবে না।
{i17:14} বাদশাহ্‌র জন্য কতিপয় বিশেষ নিয়ম
{17:14} তোমার আল্লাহ্‌ মাবুদ তোমাকে যে দেশ দিচ্ছেন, তুমি যখন সেখানে গিয়ে দেশ অধিকারপূর্বক সেখানে বাস করবে; আর বলবে, আমার চারদিকের সকল জাতির মত আমিও আমাদের উপরে এক জন বাদশাহ্‌ নিযুক্ত করবো,
{17:15} তখন তোমার আল্লাহ্‌ মাবুদ যাকে মনোনীত করবেন, তাকেই তোমাদের উপরে বাদশাহ্‌ নিযুক্ত করবে; তোমার ভাইদের মধ্য থেকে তোমাদের উপরে বাদশাহ্‌ নিযুক্ত করবে; যে তোমার ভাই নয়, এমন বিজাতীয় ব্যক্তিকে তোমাদের উপরে বাদশাহ্‌ করতে পারবে না।
{17:16} আর সেই বাদশাহ্‌ তাঁর জন্য অনেক ঘোড়া রাখবে না এবং অনেক ঘোড়ার চেষ্টায় লোকদেরকে পুনর্বার মিসর দেশে গমন করাবে না; কেননা মাবুদ তোমাদেরকে বলেছেন, এর পরে তোমরা সেই পথে আর ফিরে যাবে না।
{17:17} আর সে অনেক স্ত্রী গ্রহণ করবে না, পাছে তার অন্তর বিপথগামী হয়; এবং সে নিজের জন্য রূপা কিংবা সোনা অতিশয় বৃদ্ধি করবে না।
{17:18} আর স্বীয় রাজ্যের সিংহাসনে উপবেশনকালে তার নিজের জন্য একটি কিতাবে লেবীয় ইমামদের সম্মুখস্থিত এই শরীয়তের অনুলিপি লিখে নেবে।
{17:19} তা তার কাছে থাকবে এবং সে সারা জীবন তা পাঠ করবে; যেন সে তার আল্লাহ্‌ মাবুদকে ভয় করতে ও এই শরীয়তের সমস্ত কালাম ও এসব বিধি পালন করতে শেখে;
{17:20} যেন তার ভাইদের উপরে তার অন্তর উদ্ধত না হয় এবং সে হুকুমের ডানে বা বামে না ফিরে; এভাবে যেন ইসরাইলের মধ্যে তার ও তার সন্তানদের রাজত্ব দীর্ঘকাল স্থায়ী হয়।
{i18:1} ইমাম ও লেবির বংশের জন্য দান
{18:1} লেবীয় ইমামেরা, লেবির সমস্ত বংশ, ইসরাইলের সঙ্গে কোন অংশ বা অধিকার পাবে না। তারা মাবুদের উদ্দেশে অগ্নিকৃত উপহার ও মাবুদের উদ্দেশে দেওয়া অনান্য বস্তু ভোগ করবে।
{18:2} তারা তাদের ভাইদের মধ্যে কোন অধিকার পাবে না; মাবুদই তাদের অধিকার, যেমন তিনি তাদেরকে বলেছেন।
{18:3} আর লোকদের থেকে ইমামদের প্রাপ্য বিষয়ের এই বিধি; যারা গরু কিংবা ভেড়া কোরবানী করে, তারা কোরবানীর কাঁধ, দুই চোয়াল ও পাকস্থলী ইমামকে দেবে।
{18:4} তুমি তোমার শস্য, আঙ্গুর-রস ও তেলের অগ্রিমাংশ এবং ভেড়ার লোমের অগ্রিমাংশ তাকে দেবে।
{18:5} কেননা মাবুদের নামে পরিচর্যা করতে নিত্য দণ্ডায়মান হবার জন্য তোমার আল্লাহ্‌ মাবুদ তোমার সকল বংশের মধ্য থেকে তাকে ও তার সন্তানদেরকে মনোনীত করেছেন।
{18:6} আর সমস্ত ইসরাইলের মধ্যে তোমার কোন নগর-দ্বারে যে লেবীয় প্রবাস করে, সে যদি তার প্রাণের সম্পূর্ণ বাসনায় সেখান থেকে মাবুদের মনোনীত স্থানে আসে,
{18:7} তবে সে মাবুদের সম্মুখে দণ্ডায়মান তার লেবীয় ভাইদের মত তার আল্লাহ্‌ মাবুদের নামে পরিচর্যা করবে।
{18:8} তারা ভোজনের জন্য সমান অংশ পাবে; তা ছাড়া, সে তার পৈতৃক অধিকার বিক্রয়ের মূল্যও ভোগ করবে।
{i18:9} মাবুদের দৃষ্টিতে যেসব কাজ জঘন্য
{18:9} তোমার আল্লাহ্‌ মাবুদ তোমাকে যে দেশ দিচ্ছেন, সেই দেশে উপস্থিত হলে তুমি সেখানকার জাতিদের জঘন্য কাজের মত কাজ করতে শেখাবে না।
{18:10} তোমার মধ্যে যেন এমন কোন লোক পাওয়া না যায়, যে পুত্র বা কন্যাকে আগুনের মধ্য দিয়ে গমন করায়,
{18:11} যে মন্ত্র ব্যবহার করে, বা গণক, বা মোহক, বা মায়াবী, বা ঐন্দ্রজালিক, বা ভূতড়িয়া, বা গুনিন বা মৃতদের দৈববাণীর সাধক।
{18:12} কেননা এসব কাজ যারা করে মাবুদ তাদেরকে ঘৃণা করেন; আর সেই জঘন্য কাজের দরুন তোমার আল্লাহ্‌ মাবুদ তোমার সম্মুখ থেকে তাদেরকে অধিকারচ্যুত করবেন।
{18:13} তুমি তোমার আল্লাহ্‌ মাবুদের উদ্দেশে সিদ্ধ হও।
{18:14} কেননা তুমি যে জাতিদেরকে অধিকারচ্যুত করবে, তারা গণক ও মন্ত্র ব্যবহারকারীদের কথায় কান দেয়, কিন্তু তোমার আল্লাহ্‌ মাবুদ তোমাকে তা করতে দেন নি।
{i18:15} হযরত মূসার মত এক জন নবী
{18:15} তোমার আল্লাহ্‌ মাবুদ তোমার মধ্য থেকে, তোমার ভাইদের মধ্য থেকে, তোমার জন্য আমার মত এক জন নবী উৎপন্ন করবেন। তাঁর কথা তোমাদের অবশ্যই শুনতে হবে।
{18:16} কেননা হোরেবে সমাজের দিনে তুমি তোমার আল্লাহ্‌ মাবুদের কাছে এই মুনাজাতই তো করেছিলে, যথা, আমি যেন আমার আল্লাহ্‌ মাবুদের কথা পুনর্বার শুনতে ও এই মহান আগুন আর দেখতে না পাই, পাছে আমার মৃত্যু হয়।
{18:17} তখন মাবুদ আমাকে বললেন, ওরা ভালই বলেছে।
{18:18} আমি ওদের জন্য ওদের ভাইদের মধ্য থেকে তোমার মত এক জন নবী উৎপন্ন করবো ও তাঁর মুখে আমার কালাম দেব; আর আমি তাঁকে যা যা হুকুম করবো, তা তিনি ওদেরকে বলবেন।
{18:19} আর আমার নামে তিনি আমার যেসব কালাম বলবেন, আমার সেই কথা যদি কেউ না শোনে, তবে আমি সেই লোককে দায়ী করবো।
{18:20} কিন্তু আমি যে কালাম বলতে হুকুম করি নি, আমার নামে যে কোন নবী দুঃসাহসপূর্বক তা বলে, কিংবা অন্য দেবতাদের নামে যে কেউ কথা বলে, সেই নবীকে মরতে হবে।
{18:21} আর তুমি যদি মনে মনে বল, মাবুদ যে কালাম বলেন নি, তা আমরা কিভাবে জানবো?
{18:22} তবে শোন, কোন নবী মাবুদের নামে কথা বললে যদি সেই কালাম পরে সিদ্ধ না হয় ও তার ফল উপস্থিত না হয়, তবে সেই কালাম মাবুদ বলেন নি; ঐ নবী দুঃসাহস করে তা বলেছে। তুমি তাকে ভয় করো না।
{i19:1} পৃথককৃত নগরের জন্য নিয়ম
{19:1} তোমার আল্লাহ্‌ মাবুদ যে জাতিদের দেশ তোমাকে দিচ্ছেন, তাদেরকে তিনি উৎখাত করার পর তুমি যখন তাদেরকে অধিকারচ্যুত করে তাদের নগরে ও বাড়িতে বাস করবে,
{19:2} সে সময়, যে দেশ তোমার আল্লাহ্‌ মাবুদ অধিকার হিসেবে তোমাকে দিচ্ছেন, তোমার সেই দেশের মধ্যে তুমি তোমার জন্য তিনটি নগর পৃথক করবে।
{19:3} তুমি দূরত্ব বিবেচনা করে তোমার আল্লাহ্‌ মাবুদ যে দেশের অধিকার তোমাকে দেন, তোমার সেই দেশের ভূমি তিন ভাগ করবে; তাতে প্রত্যেক নরহন্তা সেই নগরে পালিয়ে যেতে পারবে।
{19:4} যে নরহন্তা সেই স্থানে পালিয়ে বাঁচতে পারে, তার বিবরণ এরকম; কেউ যদি আগে প্রতিবেশীকে হিংসা না করে অজ্ঞানতাবশত তাকে হত্যা করে;
{19:5} যথা, কেউ তার প্রতিবেশীর সঙ্গে কাঠ কাটতে বনে গিয়ে গাছ কাটার জন্য কুড়াল তুললে যদি ফলক বাঁট থেকে খসে প্রতিবেশীর শরীরে এমন ভাবে লাগে যে, তাতেই সে মারা পড়ে, তবে সে ঐ তিনটির মধ্যে কোন একটি নগরে পালিয়ে গিয়ে বাঁচতে পারবে;
{19:6} কিন্তু নগরটির দূরত্ব যদি বেশি হয় তবে রক্তের প্রতিশোধদাতা অন্তরে উত্তেজিত হয়ে নরঘাতকের পিছনে তাড়া করে তাকে ধরে সাংঘাতিক আঘাত করতে পারে। সে লোক তো প্রাণদণ্ডের যোগ্য নয়, কারণ সে আগে ওকে হিংসা করে নি।
{19:7} এজন্য আমি তোমাকে হুকুম করছি, তুমি তোমার জন্য তিনটি নগর পৃথক করবে।
{19:8} আর আমি আজ তোমাকে যেসব হুকুম দিচ্ছি, তুমি তা পালন করে তোমার আল্লাহ্‌ মাবুদকে মহব্বত করলে ও সারা জীবন তাঁর পথে চললে যদি তোমার আল্লাহ্‌ মাবুদ তোমার পূর্বপুরুষদের কাছে কৃত তাঁর কসম অনুসারে তোমার সীমা বৃদ্ধি করেন ও তোমার পূর্বপুরুষদের কাছে ওয়াদা করা সমস্ত দেশ তোমাকে দেন;
{19:9} তবে তুমি সেই তিনটি নগর ছাড়া আরও তিনটি নগর নির্ধারণ করবে;
{19:10} যেন তোমার আল্লাহ্‌ মাবুদ অধিকার হিসেবে তোমাকে যে দেশ দিচ্ছেন, তোমার সেই দেশের মধ্যে নির্দোষের রক্তপাত না হয়, আর তোমার উপরে রক্তপাতের অপরাধ না বর্তায়।
{19:11} কিন্তু যদি কেউ তার প্রতিবেশীকে হিংসা করে তার জন্য ঘাঁটি বসায় ও তার প্রতিকূলে উঠে তাকে সাংঘাতিক আঘাত করে, আর তাতে তার মৃত্যু হয়, পরে ঐ ব্যক্তি যদি ঐ সমস্ত নগরের মধ্যে কোন একটি নগরে পালিয়ে যায়;
{19:12} তবে তার নিবাস-নগরের বয়োজ্যেষ্ঠ লোক পাঠিয়ে সেখান থেকে তাকে আনাবে ও তাকে হত্যা করার জন্য রক্তের প্রতিশোধদাতার হাতে তুলে দেবে।
{19:13} তোমার চোখ তার প্রতি রহম না করুক, কিন্তু তুমি ইসরাইলের মধ্য থেকে নিরপরাধের রক্তপাতের দোষ দূর করবে; তাতে তোমার মঙ্গল হবে।
{19:14} তোমার আল্লাহ্‌ মাবুদ অধিকার হিসেবে যে দেশ তোমাকে দিচ্ছেন, সেই দেশে তোমার প্রাপ্য ভূমিতে আগেকার দিনের লোকেরা যে সীমার চিহ্ন নির্ধারণ করেছে, তোমার প্রতিবেশীর সেই চিহ্ন স্থানান্তর করবে না।
{i19:15} সাক্ষী সম্বন্ধে নিয়ম
{19:15} যদি কারও বিরুদ্ধে কোন রকম অপরাধ বা গুনাহ্‌ করার নালিশ আনা হয় তার বিরুদ্ধে একমাত্র সাক্ষী সাক্ষ্য দিলে চলবে না; দুই কিংবা তিন সাক্ষীর প্রমাণ দ্বারা বিচার নিষ্পন্ন হবে।
{19:16} কোন অসৎ সাক্ষী যদি কারো বিরুদ্ধে উঠে তার বিষয়ে অন্যায় কাজের সাক্ষ্য দেয়,
{19:17} তবে সেই বাদী প্রতিবাদী উভয়ে মাবুদের সম্মুখে, তৎকালীন ইমাম ও বিচারকর্তাদের সম্মুখে দাঁড়াবে।
{19:18} পরে বিচারকর্তারা সযত্নে অনুসন্ধান করবে, আর দেখ, সে সাক্ষী যদি মিথ্যাসাক্ষী হয় ও তার ভাইয়ের বিরুদ্ধে মিথ্যাসাক্ষ্য দিয়ে থাকে;
{19:19} তবে সে তার ভাইয়ের প্রতি যেরকম করতে কল্পনা করেছিল, তার প্রতি তোমরা তা-ই করবে; এভাবে তুমি তোমার মধ্য থেকে দুষ্টাচার লোপ করবে।
{19:20} তা শুনে অবশিষ্ট লোকেরা ভয় পেয়ে তোমার মধ্যে এই রকম দুষ্কর্ম আর করবে না।
{19:21} তোমরা তার প্রতি কোন রহম করবে না; মনে রেখো, প্রাণের পরিশোধ প্রাণ, চোখের পরিশোধ চোখ, দাঁতের পরিশোধ দাঁত, হাতের পরিশোধ হাত, পায়ের পরিশোধ পা।
{i20:1} যুদ্ধ বিষয়ক ব্যবস্থা
{20:1} তুমি তোমার দুশমনদের বিরুদ্ধে যুদ্ধ করতে গিয়ে যদি তোমার চেয়ে বেশি ঘোড়া, রথ ও লোক দেখ, তবে সেসব থেকে ভয় পেয়ো না, কেননা তোমার আল্লাহ্‌ মাবুদ, যিনি মিসর দেশ থেকে তোমাকে উঠিয়ে এনেছেন, তিনিই তোমার সহবর্তী।
{20:2} আর তোমরা যুদ্ধ করার জন্য বেরিয়ে যাওয়ার ইমাম এসে লোকদের কাছে কথা বলবে,
{20:3} তাদেরকে বলবে, হে ইসরাইল, শোন, তোমরা আজ তোমাদের দুশমনদের সঙ্গে যুদ্ধ করতে কাছে যাচ্ছ; তোমাদের অন্তর দুর্বল না হোক; ভয় করো না, ভয়ে কেঁপো না, বা ওদের থেকে মহাভয়ে ভীত হয়ো না।
{20:4} কেননা তোমাদের আল্লাহ্‌ মাবুদই তোমাদের নিস্তার করার জন্য তোমাদের পক্ষে তোমাদের দুশমনদের সঙ্গে যুদ্ধ করতে তোমাদের সঙ্গে সঙ্গে যাচ্ছেন।
{20:5} পরে কর্মকর্তারা লোকদেরকে এই কথা বলবে, তোমাদের মধ্যে কে নতুন বাড়ি নির্মাণ করে তার প্রতিষ্ঠা করে নি? সে যুদ্ধে মারা পড়লে পাছে অন্য লোক তার প্রতিষ্ঠা করে, এজন্য সে নিজের বাড়িতে ফিরে যাক।
{20:6} আর কে আঙ্গুরক্ষেত প্রস্তুত করে তার প্রথম ফল ভোগ করে নি? সে যুদ্ধে মারা পড়লে পাছে অন্য লোক তার প্রথম ফল ভোগ করে, এজন্য সে তার বাড়িতে ফিরে যাক।
{20:7} আর বাগ্‌দান হলেও কে বিয়ে করে নি? সে যুদ্ধে মারা পড়লে পাছে অন্য লোক সেই কন্যাকে গ্রহণ করে, এজন্য সে তার বাড়িতে ফিরে যাক।
{20:8} কর্মকর্তারা লোকদের কাছে আরও কথা বলবে, তারা বলবে, ভীত ও দুর্বল অন্তরের লোক কে আছে? সে তার বাড়িতে ফিরে যাক, পাছে তার অন্তরের মত তার ভাইদের অন্তর গলে যায়।
{20:9} পরে কর্মকর্তারা লোকদের কাছে কথা বলা শেষ করার পর তারা লোকদের উপরে সেনাপতিদেরকে নিযুক্ত করবে।
{20:10} যখন তুমি কোন নগরের বিরুদ্ধে যুদ্ধ করতে তার কাছে উপস্থিত হবে, তখন তার কাছে সন্ধির কথা ঘোষণা করবে।
{20:11} তাতে যদি সে সন্ধি করতে সম্মত হয়ে তোমার জন্য দ্বার খুলে দেয়, তবে সেই নগরে যে সমস্ত লোক পাওয়া যায়, তারা তোমাকে কর দেবে ও তোমার গোলাম হবে।
{20:12} কিন্তু যদি সে সন্ধি না করে তোমার সঙ্গে যুদ্ধ করে, তবে তুমি সেই নগর অবরোধ করবে।
{20:13} পরে তোমার আল্লাহ্‌ মাবুদ তা তোমার হস্তগত করলে তুমি তার সমস্ত পুরুষকে তলোয়ারের আঘাতে হত্যা করবে,
{20:14} কিন্তু স্ত্রীলোক, বালক-বালিকা ও সমস্ত পশু প্রভৃতি নগরের সর্বস্ব, সমস্ত লুণ্ঠিত দ্রব্য তোমার জন্য লুট হিসেবে গ্রহণ করবে, আর তোমার আল্লাহ্‌ মাবুদের দেওয়া দুশমনদের থেকে লুট করে আনা জিনিস ভোগ করবে।
{20:15} এই নিকটবর্তী জাতিদের নগর ছাড়া যেসব নগর তোমার কাছ থেকে অনেক দূরে আছে, তাদেরই প্রতি এরকম করবে।
{20:16} কিন্তু এই সমস্ত জাতির যেসব নগর তোমার আল্লাহ্‌ মাবুদ অধিকার হিসেবে তোমাকে দেবেন, সেগুলোর মধ্যে শ্বাস-বিশিষ্ট কাউকেও জীবিত রাখবে না;
{20:17} তুমি তোমার আল্লাহ্‌ মাবুদের হুকুম অনুসারে তাদের — হিট্টিয়, আমোরীয়, কেনানীয়, পরিষীয়, হিব্বীয় ও যিবূষীয়দেরকে — নিঃশেষে বিনষ্ট করবে;
{20:18} পাছে তারা নিজ নিজ দেবতাদের উদ্দেশে যেসব ঘৃণার কাজ করে, তেমনি করতে তোমাদেরকেও শেখায়, আর পাছে তোমরা তোমাদের আল্লাহ্‌ মাবুদের বিরুদ্ধে গুনাহ্‌ কর।
{20:19} যখন তুমি কোন নগর হস্তগত করার জন্য যুদ্ধ করে বহুকাল পর্যন্ত তা অবরোধ কর, তখন কুড়াল দিয়ে সেখানকার কোন গাছ কাটবে না; তুমি তার ফল খেতে পার, কিন্তু তা কাটবে না; কেননা ক্ষেতের গাছ তো মানুষ নয় যে, তাও তোমার অবরোধের যোগ্য হবে?
{20:20} কিন্তু যে যে গাছ থেকে খাদ্য জন্মে না বলে তোমার জানা আছে, সে সব তুমি নষ্ট করতে ও কাটতে পারবে; এবং তোমার সঙ্গে যুদ্ধকারী নগরের যতক্ষণ পতন না হয়, ততক্ষণ সেই নগরের বিরুদ্ধে জাঙ্গাল বাঁধতে পারবে।
{i21:1} অজানা খুনের ব্যাপারে করণীয়
{21:1} তোমার আল্লাহ্‌ মাবুদ অধিকার হিসেবে যে দেশ তোমাকে দিচ্ছেন, তার মধ্যে যদি ক্ষেতে পড়ে থাকা কোন নিহত লোককে পাওয়া যায় এবং তাকে কে খুন করলো তা জানা না যায়;
{21:2} তবে তোমার প্রাচীনবর্গরা ও বিচারকেরা বাইরে গিয়ে সেই লাশের চারদিকে কোন নগর কত দূর তা মেপে দেখবে।
{21:3} তাতে যে নগর ঐ নিহত লোকের নিকটস্থ হবে, সেখানকার প্রাচীনবর্গরা পাল থেকে এমন একটি বক্‌না বাছুর নেবে যা দ্বারা কোন কাজ হয় নি, যেটি এখনও জোয়াল বহন করে নি।
{21:4} পরে সেই নগরের প্রধান ব্যক্তিবর্গ সেই বক্‌না বাছুরকে এমন কোন একটি উপত্যকায় আনবে যেখানে সবসময় পানির স্রোত বয়ে যায় এবং চাষ করা বা বীজবপন হয় না, সেই উপত্যকায় তার ঘাড় ভেঙ্গে ফেলবে।
{21:5} পরে লেবির সন্তান ইমামেরা কাছে আসবে, কেননা তাদেরকেই তোমার আল্লাহ্‌ মাবুদ তাঁর পরিচর্যা করার ও মাবুদের নামে দোয়া করার জন্য মনোনীত করেছেন; এবং তাদের কথা অনুসারে প্রত্যেক ঝগড়া ও আঘাতের বিচার হবে।
{21:6} পরে লাশের নিকটস্থ ঐ নগরের সমস্ত প্রাচীন উপত্যকাতে ঘাড় ভাঙ্গা গরুর বাছুরটির উপরে নিজ নিজ হাত ধুয়ে দেবে,
{21:7} আর তারা উত্তরে বলবে, আমাদের হাত এই রক্তপাত করে নি, আমাদের চোখ এই বিষয়টি দেখে নি;
{21:8} হে মাবুদ, তুমি তোমার লোক যে ইসরাইলকে মুক্ত করেছ, তাকে মাফ কর; তোমার লোক ইসরাইলের মধ্যে নিরপরাধের রক্তপাতের জন্য দোষ থাকতে দিও না। তাতে তাদের পক্ষে সেই রক্তপাতের দোষ মাফ করা হবে।
{21:9} এভাবে তুমি তোমার মধ্য থেকে নিরপরাধের রক্তপাতের দোষ দূর করবে; কেননা মাবুদের সাক্ষাতে যা যথার্থ, তা-ই তুমি করবে।
{i21:10} বন্দী স্ত্রীলোককে বিয়ে করার বিষয়
{21:10} তুমি তোমার দুশমনদের বিরুদ্ধে যুদ্ধ যাত্রা করলে যদি তোমার আল্লাহ্‌ মাবুদ তাদেরকে তোমার হাতে তুলে দেন ও তুমি তাদেরকে বন্দী করে নিয়ে যাও;
{21:11} এবং সেই বন্দীদের মধ্যে কোন সুন্দরী নারী দেখে প্রেমাসক্ত হয়ে যদি তুমি তাকে বিয়ে করতে চাও;
{21:12} তবে তাকে তোমার বাড়ির মধ্যে আনবে এবং সে তার মাথা মুণ্ডন করবে ও নখ কাটবে;
{21:13} আর তার বন্দীত্ব দশার কাপড় ত্যাগ করবে; পরে তোমার বাড়িতে থেকে তার পিতা-মাতার জন্য সম্পূর্ণ এক মাস শোক করবে; তারপর তুমি তার কাছে গমন করতে পারবে, তুমি তার স্বামী হবে ও সে তোমার স্ত্রী হবে।
{21:14} আর যদি তাতে তোমার প্রীতি না হয়, তবে যে স্থানে তার ইচ্ছা, সেই স্থানে তাকে যেতে দেবে; কিন্তু কোনভাবে টাকা নিয়ে তাকে বিক্রি করবে না; তার প্রতি গোলামের মত ব্যবহার করবে না, কেননা তোমার দ্বারা তার সম্মান ভ্রষ্ট হয়েছে।
{i21:15} জ্যেষ্ঠ পুত্রের পাওনা অধিকার
{21:15} যদি কোন পুরুষের প্রিয়া ও অপ্রিয়া দুই জন স্ত্রী থাকে এবং প্রিয়া ও অপ্রিয়া উভয়ে তার জন্য পুত্র প্রসব করে, আর জ্যেষ্ঠ পুত্র অপ্রিয়ার সন্তান হয়;
{21:16} তবে আপন পুত্রদেরকে সর্বস্বের অধিকার দেবার সময়ে অপ্রিয়াজাত জ্যেষ্ঠ পুত্র থাকতে সে প্রিয়াজাত পুত্রকে জ্যেষ্ঠাধিকার দিতে পারবে না।
{21:17} কিন্তু সে অপ্রিয়ার পুত্রকে জ্যেষ্ঠরূপে স্বীকার করে তোমার সর্বস্বের দুই অংশ তাকে দেবে; কারণ সে তার শক্তির প্রথম ফল, জ্যেষ্ঠাধিকার তারই।
{i21:18} অবাধ্য পুত্র
{21:18} যদি কারো পুত্র অবাধ্য ও বিরোধী হয়, পিতা-মাতার কথা না শোনে এবং শাসন করলেও তাদেরকে অমান্য করে;
{21:19} তবে তার পিতা-মাতা তাকে ধরে নগরের প্রধান ব্যক্তিবর্গের কাছে ও তার নিবাস-স্থানের নগর-দ্বারে নিয়ে যাবে;
{21:20} আর তারা নগরের প্রধান ব্যক্তিবর্গকে বলবে, আমাদের এই পুত্র অবাধ্য ও বিরোধী, আমাদের কথা মানে না, সে অপব্যয়ী ও মদ্যপায়ী।
{21:21} তাতে সেই নগরের সমস্ত পুরুষ তাকে পাথর ছুঁড়ে হত্যা করবে; এভাবে তুমি তোমার মধ্য থেকে দুষ্টাচার লোপ করবে, আর সমস্ত ইসরাইল এই কথা শুনে ভয় পাবে।
{i21:22} অন্যান্য নিয়ম
{21:22} যদি কোন মানুষ প্রাণদণ্ডের যোগ্য গুনাহ্‌ করে, আর তার প্রাণদণ্ড হয় এবং তুমি তাকে গাছে টাঙ্গিয়ে দাও,
{21:23} তবে তার লাশ রাত বেলায় গাছের উপরে থাকতে দেবে না, কিন্তু নিশ্চয় সেদিনই তাকে দাফন করবে; কেননা যে ব্যক্তিকে টাঙ্গান হয়, সে আল্লাহ্‌র বদদোয়াগ্রস্ত; তোমার আল্লাহ্‌ মাবুদ অধিকার হিসেবে যে ভূমি তোমাকে দিচ্ছেন, তুমি তোমার সেই ভূমি নাপাক করবে না।
{22:1} তোমার কোন ভাইয়ের বলদ কিংবা ভেড়াকে পথহারা হতে দেখলে তুমি তোমার কর্তব্য থেকে সরে যেও না; অবশ্য তোমার ভাইয়ের কাছে তাদেরকে ফিরিয়ে আনবে।
{22:2} যদি তোমার সেই ভাই তোমার নিকটস্থ কিংবা পরিচিত না হয়, তবে তুমি সেই পশুকে তোমার বাড়িতে এনে যতক্ষণ সেই ভাই তার খোঁজ না করে, ততক্ষণ তোমার কাছে রাখবে, পরে তা ফিরিয়ে দেবে।
{22:3} তুমি তার গাধার সম্বন্ধেও সেরকম করবে এবং তার কাপড়ের সম্বন্ধেও সেরকম করবে, তোমার ভাইয়ের হারানো যে কোন দ্রব্য তুমি পাও, সেই সবের বিষয়ে সেরকম করবে; তোমার কর্তব্য থেকে সরে যাওয়া তোমার জন্য ঠিক নয়।
{22:4} তোমার ভাইয়ের গাধা কিংবা বলদকে পথে পড়ে থাকতে দেখলে তুমি তোমার কর্তব্য থেকে সরে যেও না; অবশ্য তুমি তাদেরকে তুলতে সাহায্য করবে।
{22:5} স্ত্রীলোক পুরুষের কাপড়, কিংবা পুরুষ স্ত্রীলোকের কাপড় পরবে না; কেননা যে কেউ তা করে, সে তোমার আল্লাহ্‌ মাবুদের ঘৃণার পাত্র।
{22:6} পথের পাশের কোন গাছে কিংবা ভূমির উপরে তোমার সম্মুখে যদি কোন পাখির বাসাতে বাচ্চা কিংবা ডিম থাকে এবং সেই বাচ্চার কিংবা ডিমের উপরে মা-পাখি বসে থাকে তবে তুমি বাচ্চাগুলোর সঙ্গে মা-পাখিকে ধরবে না।
{22:7} তুমি নিজের জন্য বাচ্চাগুলোকে নিতে পার, কিন্তু নিশ্চয় মা-পাখিকে ছেড়ে দেবে; যেন তোমার মঙ্গল ও দীর্ঘ পরমায়ু হয়।
{22:8} নতুন বাড়ি প্রস্তুত করলে তার ছাদে আলিসিয়া নির্মাণ করবে, পাছে তার উপর থেকে কোন মানুষ পড়লে তুমি তোমার বাড়িতে রক্তপাতের অপরাধ বর্তাও।
{22:9} তোমার আঙ্গুর-ক্ষেতে দুই জাতের বীজ বপন করবে না; পাছে সমস্ত ফলে — তোমার লাগানো বীজে ও আঙ্গুর-ক্ষেতের ফলে — তুমি স্বত্বহীন হও।
{22:10} বলদ ও গাধা একত্র জুড়ে চাষ করবে না।
{22:11} লোম ও মসীনা-মিশানো সুতায় তৈরি কাপড় পরো না।
{22:12} তোমার আবরণের জন্য পরিধেয় কাপড়ের চার কোণে ঝালর দিও।
{i22:13} সহবাস সম্বন্ধে নিয়ম-নীতি
{22:13} কোন পুরুষ যদি বিয়ে করে স্ত্রীর কাছে গমন করে, পরে তাকে ঘৃণা করে,
{22:14} এবং তার নামে অপবাদ দেয় ও তার দুর্নাম করে বলে, আমি এই স্ত্রীকে বিয়ে করেছি বটে, কিন্তু মিলন-কালে এর সতীত্বের চিহ্ন পেলাম না;
{22:15} তবে সেই কন্যার পিতা-মাতা তার সতীত্বের চিহ্ন নিয়ে নগরের প্রধান ব্যক্তিবর্গের কাছে নগর-দ্বারে উপস্থিত করবে।
{22:16} আর কন্যার পিতা তাদের বলবে, আমি এই ব্যক্তির সঙ্গে আমার কন্যার বিয়ে দিয়েছিলাম, কিন্তু সে তাকে ঘৃণা করে;
{22:17} আর দেখ, এই অপবাদ দিয়ে বলে, আমি তোমার কন্যার সতীত্বের চিহ্ন পাই নি; কিন্তু এই দেখুন আমার কন্যার সতীত্বের চিহ্ন। আর তারা নগরের প্রধান ব্যক্তিবর্গের সাক্ষাতে সেই ব্যবহার করা কাপড় মেলে ধরবে।
{22:18} পরে নগরের প্রাচীনবর্গরা সেই পুরুষকে ধরে শাস্তি দেবে।
{22:19} আর তার এক শত (শেকল) রূপা দণ্ড হিসাবে কন্যার পিতাকে দেবে, কেননা সেই ব্যক্তি ইসরাইলীয় এক জন সতী নারীর উপরে দুর্নাম এনেছে; আর সে তার স্ত্রী হবে, ঐ পুরুষ তার সারা জীবনে তাকে তালাক দিতে পারবে না।
{22:20} কিন্তু সেই কথা যদি সত্য হয়, কন্যার সতীত্বের চিহ্ন যদি না পাওয়া যায়;
{22:21} তবে তারা সেই কন্যাকে বের করে তার পিতার বাড়ির দরজার কাছে আনবে এবং সেই কন্যার নগরের পুরুষেরা পাথর ছুঁড়ে তাকে হত্যা করবে; কেননা পিতার বাড়িতে জেনা করাতে সে ইসরাইলের মধ্যে মূঢ়তার কাজ করেছে; এভাবে তুমি তোমার মধ্য থেকে দুষ্টাচার লোপ করবে।
{22:22} কোন পুরুষ যদি পরস্ত্রীর সঙ্গে শয়ন-কালে ধরা পড়ে, তবে পরস্ত্রীর সঙ্গে শয়নকারী সেই পুরুষ ও সেই স্ত্রী উভয়ে হত হবে; এভাবে তুমি ইসরাইলের মধ্য থেকে দুষ্টাচার লোপ করবে।
{22:23} যদি কেউ পুরুষের প্রতি বাগ্‌দত্তা কোন কুমারীকে নগরের মধ্যে পেয়ে তার সঙ্গে শয়ন করে;
{22:24} তবে তোমরা সেই দু’জনকে বের করে নগর-দ্বারের কাছে এনে পাথর ছুঁড়ে হত্যা করবে; সেই কন্যাকে হত্যা করবে, কেননা নগরের মধ্যে থাকলেও সে চিৎকার করে নি এবং সেই পুরুষকে হত্যা করবে, কেননা সে তার প্রতিবেশীর স্ত্রীকে তার সম্মান ভ্রষ্ট করেছে; এভাবে তুমি তোমার মধ্য থেকে দুষ্টাচার লোপ করবে।
{22:25} কিন্তু যদি কোন পুরুষ বাগ্‌দত্তা কন্যাকে মাঠে পেয়ে বলপূর্বক তার সঙ্গে শয়ন করে, তবে তার সঙ্গে শয়নকারী সেই পুরুষমাত্র হত হবে;
{22:26} কিন্তু কন্যার প্রতি তুমি কিছুই করবে না; সে কন্যা প্রাণদণ্ডের যোগ্য কোন গুনাহ্‌ করে নি; ফলত যেমন কোন মানুষ তার প্রতিবেশীর বিরুদ্ধে উঠে তাকে প্রাণে খুন করে, এও সেরকম।
{22:27} কেননা সেই পুরুষ মাঠে তাকে পেয়েছিল; ঐ বাগ্‌দত্তা কন্যা চিৎকার করলেও তার উদ্ধারকর্তা কেউ ছিল না।
{22:28} যদি কেউ বাগ্‌দত্তা নয় এমন কোনও কুমারী কন্যাকে পেয়ে তাকে ধরে তার সঙ্গে শয়ন করে,
{22:29} ও তারা ধরা পড়ে, তবে তার সঙ্গে শয়নকারী সেই পুরুষ কন্যার পিতাকে পঞ্চাশ (শেকল) রূপা দেবে এবং তাকে তার সম্মান ভ্রষ্ট করেছে বলে সে তার স্ত্রী হবে; সেই পুরুষ তাকে সারা জীবনে তালাক দিতে পারবে না।
{22:30} কোন পুরুষ তার পিতার স্ত্রীকে গ্রহণ করবে না ও তার পিতার আবরণীয় অনাবৃত করবে না।
{i23:1} যারা মাবুদের সমাজে প্রবেশ করবে না
{23:1} যার অণ্ডকোষ থেঁৎলে গেছে কিংবা পুরুষাংগ কেটে ফেলা হয়েছে এমন কোন ব্যক্তি মাবুদের সমাজে প্রবেশ করবে না।
{23:2} জারজ ব্যক্তি মাবুদের সমাজে প্রবেশ করবে না; তার দশম পুরুষ পর্যন্তও মাবুদের সমাজে প্রবেশ করতে পারবে না।
{23:3} অম্মোনীয় কিংবা মোয়াবীয় কেউ মাবুদের সমাজে প্রবেশ করতে পারবে না; দশম পুরুষ পর্যন্ত তাদের কেউ মাবুদের সমাজে কখনও প্রবেশ করতে পারবে না।
{23:4} কেননা মিসর থেকে তোমাদের আসার সময়ে তারা পথে খাদ্য ও পানি নিয়ে তোমাদের সঙ্গে সাক্ষাৎ করে নি; আবার তোমাকে বদদোয়া দেবার জন্য তোমার বিরুদ্ধে অরাম-নহরয়িম দেশের পথোর-নিবাসী বিয়োরের পুত্র বালামকে ঘুষ দিয়েছিল।
{23:5} তবুও তোমার আল্লাহ্‌ মাবুদ বালামের কথা শুনতে সম্মত হন নি; বরং তোমার আল্লাহ্‌ মাবুদ তোমার পক্ষে সেই বদদোয়া দোয়ায় পরিণত করলেন; কারণ তোমার আল্লাহ্‌ মাবুদ তোমাকে মহব্বত করেন।
{23:6} তুমি সারা জীবন কখনও তাদের শান্তি কিম্বা মঙ্গলের চেষ্টা করবে না।
{23:7} তুমি ইদোমীয়কে ঘৃণা করবে না, কেননা সে তোমার ভাই; মিসরীয়কে ঘৃণা করবে না, কেননা তুমি তার দেশে প্রবাসী ছিলে।
{23:8} তাদের থেকে যে সন্তানেরা উৎপন্ন হবে, তারা তৃতীয় পুরুষে মাবুদের সমাজে প্রবেশ করতে পারবে।
{i23:9} সৈন্য-শিবিরের পবিত্রতা রক্ষার নিয়ম
{23:9} তোমার দুশমনদের বিরুদ্ধে শিবিরে যাত্রাকালে যাবতীয় মন্দ বিষয়ে সাবধান থাকবে।
{23:10} তোমার মধ্যে যদি কোন ব্যক্তি বীর্যপাতজনিত কোন নাপাকীতায় নাপাক হয়, তবে সে শিবির থেকে বাইরে যাবে, শিবিরের মধ্যে প্রবেশ করবে না।
{23:11} পরে বেলা অবসান হলে সে গোসল করবে ও সূর্যের অস্তগমন সময়ে শিবিরের মধ্যে প্রবেশ করবে।
{23:12} তুমি শিবিরের বাইরে একটি স্থান নির্ধারণ করে মলত্যাগের স্থান বলে সেই স্থানে যাবে;
{23:13} আর তোমার অস্ত্র-শস্ত্রের মধ্যে একখানি খুন্তি থাকবে; মলত্যাগের স্থানে যাবার সময়ে তুমি তা দ্বারা গর্ত করে তোমার থেকে বের হওয়া মল ঢেকে ফেলবে।
{23:14} কেননা তোমাকে রক্ষা করতে ও তোমার দুশমনদেরকে তোমার হাতে তুল দিতে তোমার আল্লাহ্‌ মাবুদ তোমার শিবিরের মধ্যে গমনাগমন করেন; অতএব তোমার শিবির পবিত্র হোক; পাছে তোমার মধ্যে কোন নাপাক বিষয় দেখে তিনি তোমাদের দিক থেকে মুখ ফিরিয়ে নেন।
{23:15} যে গোলাম তার মালিকের কাছ থেকে পালিয়ে তোমার কাছে আসে, তুমি তাকে সেই মালিকের হাতে তুলে দেবে না।
{23:16} সে তোমার কোন এক নগর-দ্বারের ভিতরে, যেখানে তার ভাল লাগে, সেই মনোনীত স্থানে তোমার সঙ্গে তোমার মধ্যে বাস করবে; তুমি তার উপরে জুলুম করবে না।
{23:17} বনি-ইসরাইলের কোন কন্যা যেন পতিতা না হয়, আর বনি-ইসরাইলের কোন পুরুষ যেন পুংগামী না হয়।
{23:18} কোন মানতের জন্য পতিতার বেতন কিংবা কুকুরের মূল্য তোমার আল্লাহ্‌ মাবুদের গৃহে আনবে না, কেননা সে উভয়ই তোমার আল্লাহ্‌ মাবুদের কাছে ঘৃণার বস্তু।
{23:19} তুমি সুদের জন্য, রূপার সুদ, খাদ্য সামগ্রীর সুদ, কোন দ্রব্যের সুদ পাবার জন্য, তোমার ভাইকে ঋণ দেবে না।
{23:20} সুদের জন্য বিদেশীকে ঋণ দিতে পার, কিন্তু সুদের জন্য তোমার ভাইকে ঋণ দেবে না, যেন তুমি যে দেশ অধিকার করতে যাচ্ছ সেই দেশে তোমার সমস্ত কাজে তোমার আল্লাহ্‌ মাবুদ তোমাকে দোয়া করেন।
{23:21} তুমি তোমার আল্লাহ্‌ মাবুদের উদ্দেশে কিছু মানত করলে তা দিতে বিলম্ব করো না; কেননা তোমার আল্লাহ্‌ মাবুদ অবশ্য তা তোমা থেকে আদায় করবেন; না দিলে তোমার গুনাহ্‌ হবে।
{23:22} কিন্তু যদি মানত না কর, তবে তাতে তোমার গুনাহ্‌ হবে না।
{23:23} তোমার মুখ থেকে বের হওয়া কথা সযত্নে পালন করবে; তোমার আল্লাহ্‌ মাবুদের উদ্দেশে তোমার মুখ থেকে যেমন স্বেচ্ছাদত্ত মানতের কথা বের হয়, সেই অনুসারে করবে।
{23:24} প্রতিবেশীর আঙ্গুর-ক্ষেতে গেলে তুমি তোমার ইচ্ছানুসারে তৃপ্তি পর্যন্ত আঙ্গুর ফল ভোজন করতে পারবে, কিন্তু পাত্রে করে কিছু নেবে না।
{23:25} প্রতিবেশীর শস্য ক্ষেতে গেলে তুমি তোমার হাতে শীষ ছিঁড়তে পারবে, কিন্তু তোমার প্রতিবেশীর শস্য ক্ষেতে কাস্তে লাগাবে না।
{i24:1} বিয়ে ও তালাক দেবার বিষয়ে নিয়ম
{24:1} কোন পুরুষ কোন স্ত্রীকে গ্রহণ করে বিয়ে করার পর যদি তাতে কোন রকম অনুপযুক্ত ব্যবহার দেখতে পায়, আর সেজন্য সেই স্ত্রী তার দৃষ্টিতে প্রীতির পাত্র না হয়, তবে সেই পুরুষ তার জন্য একটি তালাক-নামা লিখে তার হাতে দিয়ে তার বাড়ি থেকে তাকে বিদায় করতে পারবে।
{24:2} আর সেই স্ত্রী তার বাড়ি থেকে বের হবার পর গিয়ে অন্য পুরুষের স্ত্রী হতে পারে।
{24:3} আর ঐ দ্বিতীয় স্বামীও যদি তাকে ঘৃণা করে এবং তার জন্য তালাক-নামা লিখে তার হাতে দিয়ে তার বাড়ি থেকে তাকে বিদায় করে, কিংবা ঐ দ্বিতীয় স্বামী যদি মারা যায়;
{24:4} তবে যে প্রথম স্বামী তাকে তালাক দিয়েছিল, তার পক্ষে সেই স্ত্রী নাপাক হবার ফলে সে তাকে পুনর্বার বিয়ে করতে পারবে না; কেননা তা মাবুদের সাক্ষাতে ঘৃণার কাজ; তোমার আল্লাহ্‌ মাবুদ অধিকার হিসেবে যে দেশ তোমাকে দিচ্ছেন, তুমি তার উপর গুনাহ্‌ ডেকে আনবে না।
{i24:5} নানা রকম নিয়ম
{24:5} কোন ব্যক্তি নতুন বিয়ে করলে সৈন্যদলে গমন করবে না এবং তাকে কোন কাজের ভার দেওয়া যাবে না; সে এক বছর পর্যন্ত তার বাড়িতে নিষ্কর্মা থেকে যে স্ত্রীকে সে গ্রহণ করেছে তাকে নিয়ে সুখ উপভোগ করবে।
{24:6} কেউ কারো যাঁতা কিংবা তার উপরের পাট বন্ধক রাখবে না; তা করলে প্রাণ বন্ধক রাখা হয়।
{24:7} কোন মানুষ যদি তার ভাই বনি-ইসরাইলদের মধ্যে কোন লোককে চুরি করে এবং তার প্রতি গোলামের মত ব্যবহার করে, বা বিক্রি করে এবং ধরা পড়ে, তবে সেই চোরকে মেরে ফেলতে হবে; এভাবে তুমি তোমার মধ্য থেকে দুষ্টাচার লোপ করবে।
{24:8} তুমি কুষ্ঠরোগের ঘায়ের বিষয়ে সাবধান হয়ে, লেবীয় ইমামেরা যেসব উপদেশ দেবে, অতিশয় যত্নপূর্বক সেই অনুসারে কাজ করো; আমি তাদেরকে যে যে হুকুম দিয়েছি তা পালন করতে যত্ন করবে।
{24:9} মিসর থেকে তোমাদের বের হয়ে আসার সময়ে তোমার আল্লাহ্‌ মাবুদ পথে মরিয়মের প্রতি যা করেছিলেন তা স্মরণে রাখবে।
{24:10} তোমার প্রতিবেশীকে কোন কিছু ঋণ দিলে তুমি বন্ধকী দ্রব্য নেবার জন্য তার বাড়িতে প্রবেশ করবে না।
{24:11} তুমি বাইরে দাঁড়িয়ে থাকবে এবং ঋণী ব্যক্তি বন্ধকী দ্রব্য বের করে তোমার কাছে আনবে।
{24:12} আর সে যদি দরিদ্র হয়, তবে তুমি তার বন্ধকী দ্রব্য রেখে ঘুমাতে যাবে না।
{24:13} সূর্যাস্তকালে তার বন্ধকী দ্রব্য তাকে অবশ্য ফিরিয়ে দেবে; তাতে সে তার কাপড়ে শয়ন করে তোমাকে দোয়া করবে; আর তা তোমার আল্লাহ্‌ মাবুদের সাক্ষাতে তোমার ধার্মিকতার কাজ হবে।
{24:14} তোমার ভাই হোক, কিংবা তোমার দেশের নগর-দ্বারের মধ্যবর্তী বিদেশী হোক, দীনদুঃখী বেতনজীবীর প্রতি জুলুম করবে না।
{24:15} কাজের দিনে তার বেতন তাকে দেবে; সূর্যের অস্তগমন পর্যন্ত তা রাখবে না; কেননা সে দরিদ্র এবং সেই বেতনের উপরে তার মন পড়ে থাকে; পাছে সে তোমার বিরুদ্ধে মাবুদকে ডাকে, আর এই বিষয়ে তোমার গুনাহ্‌ হয়।
{24:16} সন্তানের জন্য পিতার, কিংবা পিতার জন্য সন্তানের প্রাণদণ্ড করা যাবে না; প্রত্যেক জন নিজ নিজ গুনাহ্‌র জন্যই প্রাণদণ্ড ভোগ করবে।
{24:17} বিদেশী কিংবা এতিমের বিচারে অন্যায় করবে না এবং বিধবার কাপড় বন্ধক নেবে না।
{24:18} স্মরণে রাখবে, তুমি মিসর দেশে গোলাম ছিলে, কিন্তু তোমার আল্লাহ্‌ মাবুদ সেখান থেকে তোমাকে মুক্ত করেছেন, এজন্য আমি তোমাকে এই কাজ করার হুকুম দিচ্ছি।
{24:19} তুমি ক্ষেতে তোমার শস্য কাটবার সময়ে যদি একটি আটি ক্ষেতে ফেলে রেখে এসে থাক, তবে তা নিয়ে আসতে ফিরে যেও না; তা বিদেশীর, এতিমের ও বিধবার জন্য থাকবে; যেন তোমার আল্লাহ্‌ মাবুদ তোমার সমস্ত কাজে তোমাকে দোয়া করেন।
{24:20} যখন তোমার জলপাই গাছের ফল পাড়, তখন ডালে যা অবশিষ্ট থাকে তা আবার পাড়তে যেও না; তা বিদেশী, এতিম ও বিধবার জন্য থাকবে।
{24:21} যখন তোমার আঙ্গুর-ক্ষেতের আঙ্গুর ফল চয়ন কর, তখন চয়নের পরে আবার কুড়াবে না; তা বিদেশী, এতিম ও বিধবার জন্য থাকবে।
{24:22} স্মরণে রাখবে, তুমি মিসর দেশে গোলাম ছিলে, এজন্য আমি তোমাকে এই কাজ করার হুকুম দিচ্ছি।
{25:1} মানুষের মধ্যে ঝগড়া উপস্থিত হলে ওরা যদি বিচারকদের কাছে যায়, আর তারা বিচার করে, তবে নির্দোষকে নির্দোষ ও দোষীকে দোষী করবে।
{25:2} আর যদি দুষ্টলোক প্রহারের যোগ্য হয়, তবে বিচারক তাকে শয়ন করিয়ে তার অপরাধানুসারে আঘাতের সংখ্যা নিশ্চয় করে তোমার সাক্ষাতে তাকে প্রহার করাবে।
{25:3} সে চল্লিশ আঘাত করতে পারে, তার বেশি নয়; পাছে সে বেশি আঘাত দ্বারা ভারী প্রহার করালে তোমার ভাই তোমার সাক্ষাতে তুচ্ছনীয় হয়।
{25:4} শস্য মাড়াই করার সময়ে বলদের মুখে জালতি বাঁধবে না।
{i25:5} দেবরের কর্তব্য
{25:5} যদি ভাইয়েরা একত্র হয়ে বাস করে এবং তাদের মধ্যে এক জন অপুত্রক হয়ে মারা যায়, তবে সেই মৃত ব্যক্তির স্ত্রী বাইরের অন্য গোষ্ঠীভুক্ত পুরুষকে বিয়ে করবে না; তার দেবর তার কাছে যাবে, তাকে বিয়ে করবে এবং তার প্রতি দেবরের কর্তব্য সাধন করবে।
{25:6} পরে সেই স্ত্রী প্রথম যে পুত্র প্রসব করবে, সে ঐ মৃত ভাইয়ের নামে উত্তরাধিকারী হবে; তাতে ইসরাইল থেকে তার নাম মুছে যাবে না।
{25:7} আর সেই পুরুষ যদি তার ভাইয়ের স্ত্রীকে গ্রহণ করতে সম্মত না হয়, তবে সেই ভাইয়ের স্ত্রী নগর-দ্বারে প্রধান ব্যক্তিবর্গের কাছে গিয়ে বলবে, আমার দেবর ইসরাইলের মধ্যে আপন ভাইয়ের নাম রক্ষা করতে অসম্মত, সে আমার প্রতি দেবরের কর্তব্য পালন করতে চায় না।
{25:8} তখন তার নগরের প্রাচীনবর্গরা তাকে ডেকে তার সঙ্গে কথা বলবে; যদি সে দাঁড়িয়ে বলে, ওকে গ্রহণ করতে আমার ইচ্ছা নেই;
{25:9} তবে তার ভাইয়ের স্ত্রী প্রধান বক্তিবর্গের সাক্ষাতে তার কাছে এসে তার পা থেকে জুতা খুলবে এবং তার মুখে থুথু দেবে, আর উত্তমরূপে এই কথা বলবে, যে কেউ নিজের ভাইয়ের কুল রক্ষা না করে, তার প্রতি এরকম করা যাবে।
{25:10} আর ইসরাইলের মধ্যে তার নাম হবে, ‘মুক্ত পাদুকার কুল’।
{i25:11} নানা রকম হুকুম
{25:11} পুরুষেরা পরস্পর বিরোধ করলে তাদের একজনের স্ত্রী যদি প্রহারকের হাত থেকে তার স্বামীকে মুক্ত করতে এসে হাত বাড়িয়ে প্রহারকের পুরুষাঙ্গ ধরে,
{25:12} তবে তুমি তার হাত কেটে ফেলবে, চক্ষুলজ্জা করবে না।
{25:13} তোমার থলিতে ছোট বড় দু’রকম বাট্‌খারা রাখবে না।
{25:14} তোমার বাড়িতে ছোট বড় দু’রকম মাপের পাত্র থাকবে না।
{25:15} তুমি যথার্থ ও ন্যায্য বাট্‌খারা রাখবে, যথার্থ ও ন্যায্য মাপের পাত্র রাখবে; যেন তোমার আল্লাহ্‌ মাবুদ তোমাকে যে দেশ দিচ্ছেন, সেই দেশে তোমার দীর্ঘ পরমায়ু হয়।
{25:16} কারণ যে কেউ ঐ রকম কাজ করে, যে কেউ অন্যায় করে, সে তোমার আল্লাহ্‌ মাবুদের ঘৃণিত।
{25:17} স্মরণে রেখো, মিসর থেকে তোমরা যখন বের হয়ে এসেছিলে, তখন পথে তোমার প্রতি আমালেক কি করলো;
{25:18} তোমরা যখন শ্রান্ত ও ক্লান্ত ছিলে তখন সে কিভাবে তোমার সঙ্গে পথে মিলে তোমার পিছনের দুর্বল লোকদেরকে আক্রমণ করলো; আর সে আল্লাহ্‌কে ভয় করলো না।
{25:19} অতএব তোমার আল্লাহ্‌ মাবুদ যে দেশ স্বত্বাধিকারের জন্য তোমাকে দিচ্ছেন, সেই দেশে তোমার আল্লাহ্‌ মাবুদ চারদিকের সকল দুশমন থেকে তোমাকে বিশ্রাম দেবার পর তুমি আসমানের নিচ থেকে আমালেকের স্মৃতি লোপ করবে; এই কথা তোমরা ভুলে যেও না।
{i26:1} অগ্রিমাংশ ও দশমাংশ-বিষয়ক নিয়ম
{26:1} তোমার আল্লাহ্‌ মাবুদ অধিকার হিসেবে যে দেশ তোমাকে দিচ্ছেন, তুমি যখন সেই দেশে প্রবেশ করে তা অধিকার করবে ও সেখানে বাস করবে;
{26:2} সেই সময়ে তুমি ভূমির যাবতীয় ফল, তোমার আল্লাহ্‌ মাবুদ যে দেশ তোমাকে দিচ্ছেন, সেই দেশে উৎপন্ন ফলের অগ্রিমাংশ থেকে কিছু কিছু নিয়ে টুক্‌রীতে করে তোমার আল্লাহ্‌ মাবুদ তাঁর নামের বাসস্থান হিসেবে যে স্থান মনোনীত করবেন, সেই স্থানে গমন করবে।
{26:3} আর তৎকালীন ইমামের কাছে গিয়ে তাকে বলবে, মাবুদ আমাদেরকে যে দেশ দিতে আমাদের পূর্বপুরুষদের কাছে কসম খেয়েছিলেন, সেই দেশে আমি এসেছি; এই ফল আজ তোমার আল্লাহ্‌ মাবুদের কাছে নিবেদন করছি।
{26:4} আর ইমাম তোমার হাত থেকে সেই টুক্‌রী নিয়ে তোমার আল্লাহ্‌ মাবুদের কোরবানগাহ্‌র সম্মুখে রাখবে।
{26:5} আর তুমি তোমার আল্লাহ্‌ মাবুদের সম্মুখে এই কথা বলবে, এক জন অরামীয় যাযাবর আমার পূর্বপুরুষ ছিলেন; তিনি অল্প সংখ্যায় মিসরে নেমে গিয়ে প্রবাস করলেন এবং সেই স্থানে বিশাল, বিক্রমশালী ও জনবহুল জাতি হয়ে উঠলেন।
{26:6} পরে মিসরীয়েরা আমাদের প্রতি জুলুম করলো, আমাদেরকে দুঃখ দিল ও কঠিন গোলামী করালো;
{26:7} তাতে আমরা আমাদের পূর্বপুরুষদের আল্লাহ্‌ মাবুদের কাছে কান্নাকাটি করলাম; আর মাবুদ আমাদের আকুলতা শুনে আমাদের কষ্ট, শ্রম ও উপদ্রবের প্রতি দৃষ্টিপাত করলেন।
{26:8} মাবুদ শক্তিশালী হাত, বাড়িয়ে দেওয়া বাহু ও মহা ভয়ঙ্করতা এবং নানা চিহ্ন-কাজ ও অদ্ভুত লক্ষণ দ্বারা মিসর থেকে আমাদেরকে বের করে আনলেন।
{26:9} আর তিনি আমাদেরকে এই স্থানে এনেছেন এবং এই দেশ, দুগ্ধ-মধু-প্রবাহী দেশ দিয়েছেন।
{26:10} এখন, হে মাবুদ, দেখ, তুমি আমাকে যে ভূমি দিয়েছ, তার ফলের অগ্রিমাংশ আমি এনেছি। এই কথা বলে তুমি তোমার আল্লাহ্‌ মাবুদের সম্মুখে তা রেখে তোমার আল্লাহ্‌ মাবুদের সম্মুখে সেজ্‌দা করবে।
{26:11} আর তোমার আল্লাহ্‌ মাবুদ তোমাকে ও তোমার পরিবারকে যে যে মঙ্গল দান করেছেন, সেই সব নিয়ে তুমি ও লেবীয় ও তোমার মধ্যবর্তী বিদেশী, তোমরা সকলে আনন্দ করবে।
{26:12} তৃতীয় বছরে, অর্থাৎ দশমাংশের বছরে, তোমার উৎপন্ন দ্রব্যের সমস্ত দশমাংশ পৃথক করার কাজ সমাপ্ত হলে পর তুমি লেবীয়, বিদেশী, এতিম ও বিধবাকে তা দেবে, তাতে তারা তোমার নগর-দ্বারের মধ্যে ভোজন করে তৃপ্ত হবে।
{26:13} পরে তুমি তোমার আল্লাহ্‌ মাবুদের সম্মুখে এই কথা বলবে, তোমার নির্দেশিত সমস্ত কালাম অনুসারে আমি আমার বাড়ি থেকে পবিত্র বস্তু বের করে লেবীয়, বিদেশী, এতিম ও বিধবাকে দিয়েছি; তোমার কোন হুকুম লঙ্ঘন করি নি ও ভুলে যাই নি।
{26:14} আমার শোকের সময় আমি তার কিছুই ভোজন করি নি, নাপাক অবস্থায় তার কিছুই বের করি নি এবং মৃত লোকের উদ্দেশে তার কিছুই দিই নি, আমি আমার আল্লাহ্‌ মাবুদের কালাম মান্য করেছি; তোমার হুকুম অনুসারেই সমস্ত কাজ করেছি।
{26:15} তুমি তোমার পবিত্র নিবাস থেকে, বেহেশত থেকে, দৃষ্টিপাত কর, তোমার লোক ইসরাইলকে দোয়া কর এবং আমাদের পূর্বপুরুষদের কাছে কৃত তোমার কসম অনুসারে যে ভূমি আমাদেরকে দিয়েছ, সেই দুগ্ধ-মধু-প্রবাহী দেশকেও দোয়া কর।
{i26:16} মাবুদের হুকুম পালন করার নির্দেশ
{26:16} এসব বিধি ও অনুশাসন পালন করতে আজ তোমার আল্লাহ্‌ মাবুদ তোমাকে হুকুম করছেন। তুমি যত্নপূর্বক তোমার সমস্ত অন্তর ও তোমার সমস্ত মন-প্রাণের সঙ্গে এসব রক্ষা ও পালন করবে।
{26:17} আজ তুমি এই অঙ্গীকার করেছ যে, মাবুদই তোমার আল্লাহ্‌ হবেন এবং তুমি তাঁর পথে চলবে, তাঁর বিধি, হুকুম ও তাঁর সমস্ত অনুশাসন পালন করবে এবং তাঁকে মান্য করবে।
{26:18} আর আজ মাবুদও এই অঙ্গীকার করেছেন যে, তাঁর ওয়াদা অনুসারে তুমি তাঁর নিজস্ব লোক হবে ও তাঁর সমস্ত হুকুম পালন করবে;
{26:19} আর তিনি তাঁর সৃষ্ট সমস্ত জাতির চেয়ে তোমাকে শ্রেষ্ঠ করে প্রশংসা, কীর্তি ও মর্যাদাপূর্ণ করবেন এবং তিনি যেমন বলেছেন সেই অনুসারে তুমি তোমার আল্লাহ্‌ মাবুদের পবিত্র লোক হবে।
{i27:1} এবল পাহাড়ের কোরবানগাহ্‌ ও বড় পাথর
{27:1} পরে মূসা ও ইসরাইলের প্রধান লোকদেরকে এই হুকুম করলেন, বললেন, আজ আমি তোমাদেরকে যেসব হুকুম দিচ্ছি, তোমরা সেসব পালন করো।
{27:2} আর তোমার আল্লাহ্‌ মাবুদ তোমাকে যে দেশ দিচ্ছেন, তুমি যখন জর্ডান পার হয়ে সেই দেশে উপস্থিত হবে তখন তোমার জন্য কতগুলো বড় বড় পাথর স্থাপন করে তা চুন দিয়ে লেপন করবে।
{27:3} আর পার হবার পর তুমি সেই পাথরগুলোর উপরে এই শরীয়তের সমস্ত কথা লিখবে; যেন তোমার পূর্বপুরুষদের আল্লাহ্‌ মাবুদ তোমার কাছে যে অঙ্গীকার করেছেন, সেই অনুসারে যে দেশ, যে দুগ্ধ-মধু-প্রবাহী দেশ, তোমার আল্লাহ্‌ মাবুদ তোমাকে দিচ্ছেন, সেখানে প্রবেশ করতে পার।
{27:4} আর আমি আজ যে পাথরগুলোর বিষয়ে তোমাদেরকে হুকুম করলাম, তোমরা জর্ডান পার হবার পর এবল পর্বতে সেসব পাথর স্থাপন করবে ও তা চুন দিয়ে লেপন করবে।
{27:5} আর সেই স্থানে তুমি তোমার আল্লাহ্‌ মাবুদের উদ্দেশে একটি কোরবানগাহ্‌, পাথরের একটি কোরবানগাহ্‌ তৈরি করবে এবং তা করতে গিয়ে তার উপরে লোহার যন্ত্রপাতি ব্যবহার করবে না।
{27:6} তুমি তোমার আল্লাহ্‌ মাবুদের সেই কোরবানগাহ্‌ এমন পাথর দিয়ে গাঁথবে, যা যন্ত্রপাতি দ্বারা মসৃণ করা হয় নি এবং তার উপরে তোমার আল্লাহ্‌ মাবুদের উদ্দেশে পোড়ানো-কোরবানী দেবে।
{27:7} সেখানে তোমরা মঙ্গল-কোরবানী দেবে, আর সেই স্থানে ভোজন করবে এবং তোমার আল্লাহ্‌ মাবুদের সম্মুখে আনন্দ করবে।
{27:8} আর সেই পাথরের উপরে এই শরীয়তের সমস্ত কথা অতি স্পষ্টভাবে লিখবে।
{27:9} আর মূসা ও লেবীয় ইমামেরা সমস্ত ইসরাইলকে বললেন, হে ইসরাইল, নীরব হও, শোন, আজ তুমি তোমার আল্লাহ্‌ মাবুদের লোক হলে।
{27:10} অতএব তোমার আল্লাহ্‌ মাবুদের বাধ্য হয়ে চলবে এবং আজ আমি তোমাদেরকে তাঁর যেসব নির্দেশ ও বিধি হুকুম করলাম, সেসব পালন করবে।
{i27:11} বারোটি বদদোয়া
{27:11} সেই দিনে মূসা লোকদেরকে এই হুকুম দিলেন,
{27:12} তোমরা জর্ডান পার হবার পর শিমিয়োন, লেবি, এহুদা, ইষাখর, ইউসুফ ও বিন্‌ইয়ামীন, এরা লোকদেরকে দোয়া করার জন্য গরিষীম পর্বতে দাঁড়াবে।
{27:13} আর রূবেণ, গাদ, আশের, সবূলূন, দান ও নপ্তালি, এরা বদদোয়া দেবার জন্য এবল পর্বতে দাঁড়াবে।
{27:14} পরে লেবীয়রা কথা আরম্ভ করে ইসরাইলের সমস্ত লোককে উচ্চৈঃস্বরে বলবে,
{27:15} যে ব্যক্তি কোন খোদাই-করা কিংবা ছাঁচে ঢালা মূর্তি, মাবুদের ঘৃণিত বস্তু তৈরি করে, শিল্পকরের হাতের তৈরি বস্তু গোপনে স্থাপন করে, সে বদদোয়াগ্রস্ত। তখন সমস্ত লোক জবাবে বলবে, আমিন।
{27:16} যে কেউ তার পিতাকে বা মাতাকে অবজ্ঞা করে, সে বদদোয়াগ্রস্ত। তখন সমস্ত লোক বলবে, আমিন।
{27:17} যে কেউ তার প্রতিবেশীর ভূমিচিহ্ন স্থানান্তর করে, সে বদদোয়াগ্রস্ত। তখন সমস্ত লোক বলবে, আমিন।
{27:18} যে কেউ অন্ধকে পথভ্রষ্ট করে, সে বদদোয়াগ্রস্ত। তখন সমস্ত লোক বলবে, আমিন।
{27:19} যে কেউ বিদেশী, এতিম, বা বিধবার বিচারে অন্যায় করে, সে বদদোয়াগ্রস্ত। তখন সমস্ত লোক বলবে, আমিন।
{27:20} যে কেউ পিতার স্ত্রীর সঙ্গে জেনা করে, নিজের পিতার আবরণীয় অনাবৃত করাতে সে বদদোয়াগ্রস্ত। তখন সমস্ত লোক বলবে, আমিন।
{27:21} যে কেউ কোন পশুর সঙ্গে জেনা করে, সে বদদোয়াগ্রস্ত। তখন সমস্ত লোক বলবে, আমিন।
{27:22} যে কেউ তার বোনের সঙ্গে অর্থাৎ পিতৃকন্যা কিংবা মাতৃকন্যার সঙ্গে জেনা করে, সে বদদোয়াগ্রস্ত। তখন সমস্ত লোক বলবে, আমিন।
{27:23} যে কেউ তার শাশুড়ীর সঙ্গে জেনা করে, সে বদদোয়াগ্রস্ত। তখন সমস্ত লোক বলবে, আমিন।
{27:24} যে কেউ তার প্রতিবেশীকে গোপনে খুন করে, সে বদদোয়াগ্রস্ত। তখন সমস্ত লোক বলবে, আমিন।
{27:25} যে কেউ নিরপরাধের প্রাণ হরণ করার জন্য ঘুষ গ্রহণ করে, সে বদদোয়াগ্রস্ত। তখন সমস্ত লোক বলবে, আমিন।
{27:26} যে কেউ এই শরীয়তের সমস্ত কথা পালন করার জন্য তাতে অটল না থাকে, সে বদদোয়াগ্রস্ত। তখন সমস্ত লোক বলবে, আমিন।
{i28:1} বাধ্যতার দোয়া
{28:1} আমি তোমাকে আজ যেসব হুকুম দিচ্ছি, যদি যত্নপূর্বক সেসব পালন করার মধ্য দিয়ে তুমি তোমার আল্লাহ্‌ মাবুদের প্রতি বাধ্য হও, তবে তোমার আল্লাহ্‌ মাবুদ দুনিয়ার সমস্ত জাতির উপরে তোমাকে উন্নত করবেন;
{28:2} আর তোমার আল্লাহ্‌ মাবুদের বাধ্য হও তবে এসব দোয়া তোমার উপরে বর্ষিত হবে ও তোমার সঙ্গে থাকবে।
{28:3} তুমি নগরে ও ক্ষেতে দোয়াযুক্ত হবে।
{28:4} তোমার শরীরের ফল, তোমার ভূমির ফল, তোমার পশুর ফল, তোমার বাছুর ও তোমার ভেড়ার বাচ্চাগুলো দোয়াযুক্ত হবে।
{28:5} তোমার টুক্‌রী ও তোমার ময়দা মাখবার পাত্র দোয়াযুক্ত হবে।
{28:6} ভিতরে আসার সময়ে তুমি দোয়াযুক্ত হবে এবং বাইরে যাবার সময়ে তুমি দোয়া যুক্ত হবে।
{28:7} তোমার যে দুশমনেরা তোমার বিরুদ্ধে উঠবে, তাদেরকে মাবুদ তোমার সম্মুখে আঘাত করাবেন; তারা একটি পথ দিয়ে তোমার বিরুদ্ধে আসবে, কিন্তু সাতটি পথ দিয়ে তোমার সম্মুখ থেকে পালিয়ে যাবে।
{28:8} মাবুদ হুকুম দিয়ে তোমার গোলাঘর সম্বন্ধে ও তুমি যে কোন কাজে হাত দাও, সে সম্বন্ধে দোয়াকে তোমার সহচর করবেন। তোমার আল্লাহ্‌ মাবুদ তোমাকে যে দেশ দিচ্ছেন, সেখানে তোমাকে দোয়া করবেন।
{28:9} মাবুদ তাঁর কসম অনুসারে তোমাকে তাঁর পবিত্র লোক বলে স্থাপন করবেন; কেবল তোমার আল্লাহ্‌ মাবুদের হুকুম পালন ও তাঁর পথে গমন করতে হবে।
{28:10} আর দুনিয়ার সমস্ত জাতি দেখতে পাবে যে, তোমার উপরে মাবুদের নাম কীর্তিত হয়েছে এবং তারা তোমাদের ভয় করে চলবে।
{28:11} আর মাবুদ তোমাকে যে দেশ দিতে তোমার পূর্বপুরুষদের কাছে কসম খেয়েছেন, সেই দেশে তিনি মঙ্গলের নিমিত্ত তোমার শরীরের ফলে, তোমার পশুর ফলে ও তোমার ভূমির ফলে তোমাকে ঐশ্বর্যশালী করবেন।
{28:12} সময়মত তোমার ভূমির জন্য বৃষ্টি দিতে ও তোমার সমস্ত কাজে দোয়া করতে মাবুদ তাঁর আকাশরূপ মঙ্গল-ভাণ্ডার খুলে দেবেন; এবং তুমি অনেক জাতিকে ঋণ দেবে, কিন্তু নিজে ঋণ নেবে না।
{28:13} আর মাবুদ তোমাকে মস্তকস্বরূপ করবেন, পুচ্ছস্বরূপ করবেন না; তুমি অবনত না হয়ে কেবল উন্নত হবে; কেবল তোমার আল্লাহ্‌ মাবুদের এই যেসব হুকুম যত্নপূর্বক পালন করতে আমি তোমাকে আজ হুকুম করছি তা মান্য করতে হবে;
{28:14} আর আজ আমি তোমাদেরকে যেসব বিষয়ে হুকুম করছি, অন্য দেবতাদের সেবা করে তাদের অনুগামী হয়ে তেমরা সেসব কথার ডানে বা বামে ফিরবে না।
{i28:15} অবাধ্যতার জন্য বদদোয়া
{28:15} কিন্তু যদি তুমি তোমার আল্লাহ্‌ মাবুদের কথা মান্য না কর, আমি আজ তোমাকে তাঁর যে সমস্ত হুকুম ও নির্দেশ হুকুম করছি, যত্নপূর্বক সেসব পালন না কর, তবে এসব বদদোয়া তোমার প্রতি নেমে আসবে ও তোমার সঙ্গে থাকবে।
{28:16} তুমি নগরে ও ক্ষেতে বদদোয়াগ্রস্ত হবে।
{28:17} তোমার টুক্‌রী ও তোমার ময়দা মাখবার পাত্র বদদোয়াগ্রস্ত হবে।
{28:18} তোমার শরীরের ফল, তোমার ভূমির ফল এবং তোমার বাছুর ও তোমার ভেড়ার বাচ্চাগুলো বদদোয়াগ্রস্ত হবে।
{28:19} ভিতরে আসার সময়ে তুমি বদ-দোয়াগ্রস্ত হবে ও বাইরে যাবার সময়ে তুমি বদদোয়াগ্রস্ত হবে।
{28:20} যে পর্যন্ত তোমার সংহার ও হঠাৎ বিনাশ না হয়, সেই পর্যন্ত যে কাজেই তুমি হাত দাও, সেই কাজে মাবুদ তোমার উপরে বদদোয়া, উদ্বেগ ও ভৎর্সনা প্রেরণ করবেন; এর কারণ তোমার সেসব দুষ্ট কাজ, যা দ্বারা তুমি আমাকে পরিত্যাগ করেছ।
{28:21} তুমি যে দেশ অধিকার করতে যাচ্ছ, সেই দেশ থেকে যতক্ষণ উচ্ছিন্ন না হও, ততক্ষণ মাবুদ তোমাকে মহামারীর আশ্রয় করাবেন।
{28:22} মাবুদ ক্ষয়রোগ, জ্বর, জ্বালা, প্রচণ্ড উত্তাপ ও তলোয়ার এবং শস্যের শোষ ম্লানি রোগ দ্বারা তোমাকে আঘাত করবেন; তোমার বিনাশ না হওয়া পর্যন্ত সেসব তোমাকে তাড়া করবে।
{28:23} আর তোমার মাথার উপরের আসমান ব্রোঞ্জ ও পায়ের নিচের ভূমি লোহার মত শক্ত হবে।
{28:24} মাবুদ তোমার দেশে পানির পরিবর্তে ধূলি ও বালি বর্ষণ করবেন; যে পর্যন্ত তোমার বিনাশ না হয়, সেই পর্যন্ত তা আসমান থেকে নেমে তোমার উপরে পড়বে।
{28:25} মাবুদ তোমার দুশমনদের সম্মুখে তোমাকে আঘাত করাবেন; তুমি এক পথ দিয়ে তাদের বিরুদ্ধে যাবে, কিন্তু সাত পথ দিয়ে তাদের সম্মুখ থেকে পালিয়ে যাবে এবং দুনিয়ার সমস্ত রাজ্যের মধ্যে ভেসে বেড়াবে।
{28:26} আর তোমার লাশ আসমানের পাখিদের ও ভূমির পশুদের খাবার হবে; কেউ তাদেরকে তাড়িয়ে দেবে না।
{28:27} মাবুদ তোমাকে মিসরীয় স্ফোটক এবং মহামারীর স্ফোটক, পামা, চামড়ারোগ ইত্যাদি রোগ দ্বারা এমন আঘাত করবেন যে, তুমি সুস্থতা লাভ করতে পারবে না।
{28:28} মাবুদ উন্মাদ, অন্ধতা ও অন্তরের স্তব্ধতা দ্বারা তোমাকে আঘাত করবেন।
{28:29} অন্ধ যেমন অন্ধকারে হাতড়ে বেড়ায়, সেরকম তুমি মধ্যাহ্নকালে হাতড়ে বেড়াবে ও নিজের পথে কৃতকার্য হবে না এবং সব সময় কেবল নির্যাতিত ও লুণ্ঠিত হবে, কেউ তোমাকে উদ্ধার করবে না।
{28:30} তোমার সঙ্গে কন্যার বাগ্‌দান হবে, কিন্তু অন্য পুরুষ তাকে নিয়ে বিছানায় যাবে; তুমি বাড়ি নির্মাণ করবে, কিন্তু তাতে বাস করতে পারবে না; আঙ্গুরক্ষেত প্রস্তুত করবে, কিন্তু তার ফল ভোগ করতে পারবে না।
{28:31} তোমার গরু তোমার সম্মুখে হত হবে, আর তুমি তার গোশ্‌ত ভোজন করতে পাবে না; তোমার গাধা তোমার সাক্ষাতে সবলে অপহৃত হব, তা তোমাকে ফিরিয়ে দেওয়া যাবে না; তোমার ভেড়ার পাল তোমার দুশমনদেরকে দেওয়া হবে, তোমার পক্ষে উদ্ধারকর্তা কেউ থাকবে না।
{28:32} তোমার পুত্রকন্যাদের অন্য এক জাতিকে দেওয়া হবে ও সমস্ত দিন তাদের অপেক্ষায় চেয়ে থাকতে থাকতে তোমার চোখ ক্ষীণ হবে এবং তোমার হাতে কোন শক্তি থাকবে না।
{28:33} তোমার অজ্ঞাত এক জাতি তোমার ভূমির ফসল ও তোমার শ্রমের সমস্ত ফল ভোগ করবে এবং তুমি সব সময় কেবল নির্যাতিত ও চূর্ণ হবে;
{28:34} আর তোমার চোখ যা দেখবে, তাতে তুমি পাগল হয়ে যাবে।
{28:35} মাবুদ তোমার জানু, জংঘা ও পায়ের তলা থেকে মাথার তালু পর্যন্ত দূরারোগ্য দুষ্ট স্ফোটক দ্বারা আঘাত করবেন।
{28:36} মাবুদ তোমাকে এবং যে বাদশাহ্‌কে তুমি তোমার উপরে নিযুক্ত করবে, তাকে তোমার অজ্ঞাত এবং তোমার পূর্বপুরুষদের অজ্ঞাত এক জাতির কাছে নিয়ে যাবেন; সেই স্থানে তুমি অন্য কাঠ ও পাথরের মূর্তির সেবা করবে।
{28:37} আর মাবুদ তোমাকে যেসব জাতির মধ্যে নিয়ে যাবেন, তাদের কাছে তুমি বিস্ময়, প্রবাদ ও উপহাসের পাত্র হবে।
{28:38} তুমি বহু বীজ বয়ে ক্ষেতে নিয়ে যাবে, কিন্তু অল্প সংগ্রহ করবে; কেননা পঙ্গপাল তা বিনষ্ট করবে।
{28:39} তুমি আঙ্গুরক্ষেত প্রস্তুত করে তা রোপন করবে, কিন্তু আঙ্গুর-রস পান করতে কি আঙ্গুর ফল চয়ন করতে পাবে না; কেননা কীটে তা খেয়ে ফেলবে।
{28:40} তোমার সমস্ত অঞ্চলে জলপাই গাছ হবে, কিন্তু তুমি তেল মাখাতে পারবে না; কেননা তোমার জলপাই গাছের ফল ঝরে পড়বে।
{28:41} তুমি পুত্রকন্যাদের জন্ম দেবে, কিন্তু তারা তোমার হবে না; কেননা তারা বন্দী হয়ে যাবে।
{28:42} পঙ্গপাল তোমার সমস্ত গাছ ও ভূমির ফল অধিকার করবে।
{28:43} তোমার মধ্যবর্তী বিদেশী তোমা থেকে উত্তরোত্তর উন্নত হবে ও তুমি উত্তরোত্তর অবনত হবে।
{28:44} সে তোমাকে ঋণ দেবে, কিন্তু তুমি তাকে ঋণ দেবে না; সে মস্তকস্বরূপ হবে ও তুমি হবে পুচ্ছস্বরূপ।
{28:45} এসব বদদোয়া তোমার উপরে আসবে, তোমার পেছনে পেছনে তাড়া করে তোমার বিনাশ পর্যন্ত তোমাকে ধরে ফেলবে; কেননা তোমার আল্লাহ্‌ মাবুদ তোমাকে যেসব হুকুম ও নির্দেশ দিয়েছেন, তুমি সেসব পালন করার জন্য তাঁর নির্দেশে কান দিলে না।
{28:46} এসব তোমার ও যুগে যুগে তোমার বংশের উপরে চিহ্ন ও অদ্ভুত লক্ষণ-স্বরূপ থাকবে।
{28:47} যেহেতু সমস্ত রকম সম্পত্তি পর্যাপ্ত পরিমাণে থাকবার পরও তুমি আনন্দ-পূর্বক প্রফুল্লচিত্তে তোমার আল্লাহ্‌ মাবুদের গোলামী করতে না;
{28:48} এজন্য মাবুদ তোমার বিরুদ্ধে যে দুশমনদেরকে পাঠাবেন, তুমি ক্ষুধায়, তৃষ্ণায়, উলঙ্গতায় ও সকল বিষয়ের অভাব ভোগ করতে করতে তাদের গোলামী করবে; এবং যে পর্যন্ত তিনি তোমার বিনাশ না করেন, সেই পর্যন্ত তোমার ঘাড়ে লোহার জোয়াল দিয়ে রাখবেন।
{28:49} মাবুদ তোমার বিরুদ্ধে অনেক দূর থেকে, দুনিয়ার প্রান্ত থেকে এক জাতিকে আনবেন; যেমন ঈগল পাখি উড়ে আসে, সে সেভাবে উড়ে আসবে; সেই জাতির ভাষা তুমি বুঝতে পারবে না।
{28:50} সেই জাতি ভয়ঙ্কর চেহারার, সে বৃদ্ধের মুখাপেক্ষা করবে না ও বালকের প্রতি কৃপা করবে না।
{28:51} আর যে পর্যন্ত তোমার বিনাশ না হবে, সেই পর্যন্ত সে তোমার পশুর ও ভূমির ফল ভোজন করবে; যে পর্যন্ত সে তোমার বিনাশ সাধন না করবে, সেই পর্যন্ত তোমার জন্য শস্য, আঙ্গুর-রস কিংবা তেল, তোমার গরুর বাচ্চা কিংবা তোমার ভেড়ীর বাচ্চা অবশিষ্ট রাখবে না।
{28:52} আর তোমার সমস্ত দেশে যেসব উঁচু ও সুরক্ষিত প্রাচীরে তুমি বিশ্বাস করতে, সেসব যে পর্যন্ত ভূমিসাৎ না হবে, সেই পর্যন্ত সে তোমার সমস্ত নগর-দ্বারে তোমাকে অবরোধ করবে; তোমার আল্লাহ্‌ মাবুদের দেওয়া তোমার সমস্ত দেশে সমস্ত নগর-দ্বারে সে তোমাকে অবরোধ করবে।
{28:53} আর যখন তোমার দুশমনদের কর্তৃক তুমি অবরুদ্ধ ও ক্লিষ্ট হবে, তখন তুমি তোমার শরীরের ফল, তোমার আল্লাহ্‌ মাবুদের দেওয়া নিজের পুত্রকন্যাদের গোশ্‌ত, ভোজন করবে।
{28:54} যখন সমস্ত নগর-দ্বারে দুশমনদের কর্তৃক তুমি অবরুদ্ধ ও ক্লিষ্ট হবে, তখন তোমার মধ্যে যে পুরুষ কোমল ও অতিশয় সুখ-ভোগী, আপন ভাইয়ের, বক্ষঃস্থিতা স্ত্রী ও অবশিষ্ট সন্তানদের প্রতি সে এমন ঈর্ষান্বিত হবে যে,
{28:55} সে তাদের কাউকেও নিজের সন্তানদের মাংসের কিছুই দেবে না; তার কাছে কোন খাদ্য অবশিষ্ট না থাকবার দরুন সে তাদেরকে ভোজন করবে।
{28:56} যখন সমস্ত নগর-দ্বারে দুশমনদের কর্তৃক তুমি অবরুদ্ধ ও ক্লিষ্ট হবে, তখন যে স্ত্রী কোমলতা ও সুখভোগের দরুন তার পা মাটিতে রাখতে সাহস করতো না, তোমার মধ্যবর্তিনী এমন কোমলাঙ্গী ও সুখভোগিনী মহিলার চোখ তার বক্ষঃস্থিত স্বামী, তার পুত্র ও কন্যার উপরে,
{28:57} এমন কি, তার দুই পায়ের মধ্য থেকে বের হওয়া গর্ভফুল ও তার প্রসব করা শিশুদের উপরে ঈর্ষান্বিত হবে; কারণ অবরোধের সময়কার অভাবের দরুন সে এদেরকে গোপনে ভোজন করবে।
{28:58} তুমি যদি এই কিতাবে লেখা শরীয়তের সমস্ত কথা যত্নপূর্বক পালন না কর; এভাবে যদি “তোমার আল্লাহ্‌ মাবুদ” — এই গৌরবান্বিত ও ভক্তিপূর্ণ ভয় জাগানো নামকে ভয় না কর;
{28:59} তবে মাবুদ তোমাকে ও তোমার বংশকে অবিশ্বাস্যভাবে আঘাত করবেন; ফলত বহুকাল স্থায়ী মহাঘাত ও বহুকাল স্থায়ী ব্যথাজনক রোগ দ্বারা আঘাত করবেন।
{28:60} আর তুমি মিসরীয়দের যে সব রোগ-ব্যাধি দেখে ভয় পেতে, সেই সমস্ত রোগ আবার তোমার উপরে আনবেন; সেসব তোমার সঙ্গের সাথী হবে।
{28:61} আরও যা এই শরীয়ত-কিতাবে লেখা নেই, এমন প্রত্যেক রোগ ও আঘাত মাবুদ তোমার বিনাশ না হওয়া পর্যন্ত তোমার উপরে আনবেন।
{28:62} তাতে আসমানের তারার মত বহুসংখ্যক ছিলে যে তোমরা, তোমরা অল্পসংখ্যক অবশিষ্ট থাকবে; কেননা তুমি তোমার আল্লাহ্‌ মাবুদের নির্দেশে কান দিতে না।
{28:63} আর তোমাদের মঙ্গল ও বৃদ্ধি করতে যেমন মাবুদ তোমাদের সম্বন্ধে আনন্দ করতেন, সেভাবে তোমাদের বিনাশ ও লোপ করতে মাবুদ তোমাদের সম্বন্ধে আনন্দ করবেন এবং তুমি যে দেশ অধিকার করতে যাচ্ছ, সেখান থেকে তোমরা উচ্ছিন্ন হবে।
{28:64} আর মাবুদ তোমাকে দুনিয়ার এক প্রান্ত থেকে অপর প্রান্ত পর্যন্ত সমস্ত জাতির মধ্যে ছিন্নভিন্ন করবেন; সেই স্থানে তুমি তোমার ও তোমার পূর্বপুরুষদের অজ্ঞাত অন্য দেবতাদের, কাঠ ও পাথরের, সেবা করবে।
{28:65} আর তুমি সেই জাতিদের মধ্যে কোন শান্তি পাবে না ও তোমার পদতলের জন্য বিশ্রামস্থান থাকবে না, কিন্তু মাবুদ সেই স্থানে তোমাকে হৃৎকম্প, চোখের ক্ষীণতা ও প্রাণের শুষ্কতা দেবেন।
{28:66} আর তোমার জীবন তোমার দৃষ্টিতে সংশয়ে দোলায়মান হবে এবং তুমি দিনরাত শঙ্কা করবে ও নিজের জীবনের বিষয়ে তোমার বিশ্বাস থাকবে না।
{28:67} তুমি হৃদয়ে যে শঙ্কা করবে ও চোখে যে ভয়ঙ্কর দৃশ্য দেখবে, সেজন্য খুব ভোরে বলবে, হায় হায়, কখন সন্ধ্যা হবে এবং সন্ধ্যাবেলা বলবে, হায় হায়, কখন সকাল হবে?
{28:68} আর যে পথের বিষয়ে আমি তোমাকে বলেছি, তুমি তা আর দেখবে না, মাবুদ সেই মিসর দেশের পথে জাহাজে করে তোমাকে পুনর্বার নিয়ে যাবেন এবং সেই স্থানে তোমরা গোলাম ও বাঁদী হিসেবে তোমাদের দুশমনদের কাছে বিক্রি হতে চাইবে; কিন্তু কেউ তোমাদের ক্রয় করবে না।
{29:1} মাবুদ হোরেবে বনি-ইসরাইলদের সঙ্গে যে নিয়ম স্থির করেছিলেন, তা ছাড়া মোয়াব দেশে তাদের সঙ্গে যে নিয়ম স্থির করতে মূসাকে হুকুম করলেন, এসব সেই নিয়মের কথা।
{i29:2} মোয়াব দেশে নিয়ম নতুনীকরণ
{29:2} মূসা সমস্ত ইসরাইলকে ডাকলেন এবং তাদেরকে বললেন, মাবুদ মিসর দেশে ফেরাউন, তাঁর সমস্ত গোলাম ও সমস্ত দেশের প্রতি যেসব কাজ তোমাদের দৃষ্টিগোচর করেছিলেন, তা তোমরা দেখেছ;
{29:3} পরীক্ষাসিদ্ধ সেসব মহৎ প্রমাণ, সেসব চিহ্ন-কাজ ও সেসব মহৎ অদ্ভুত লক্ষণ তোমরা স্বচক্ষে দেখেছ;
{29:4} তবুও মাবুদ আজও তোমাদেরকে জানবার অন্তর, দেখবার চোখ ও শুনবার কান দেন নি।
{29:5} আমি চল্লিশ বছর মরুভূমিতে তোমাদেরকে গমন করিয়েছি; তোমাদের শরীরে তোমাদের কাপড়-চোপড় নষ্ট হয় নি ও তোমাদের পায়ের জুতা পুরানো হয় নি;
{29:6} তোমরা রুটি ভোজন কর নি এবং আঙ্গুর-রস বা সুরা পান কর নি; যেন তোমরা জানতে পার যে, আমিই তোমাদের আল্লাহ্‌ মাবুদ।
{29:7} আর তোমরা যখন এই স্থানে উপস্থিত হলে, তখন হিষ্‌বোনের বাদশাহ্‌ সীহোন ও বাশনের বাদশাহ্‌ উজ আমাদের সঙ্গে যুদ্ধ করতে বের হলে আমরা তাঁদেরকে আঘাত করলাম;
{29:8} আর তাঁদের দেশ নিয়ে অধিকার হিসেবে রূবেণীয় ও গাদীয় এবং মানশাদের অর্ধেক বংশকে দিলাম।
{29:9} অতএব তোমরা যা যা করবে, সমস্ত বিষয়ে যেন বুদ্ধিপূর্বক চলতে পার, এজন্য এই নিয়মের সমস্ত কথা পালন করো এবং সেই অনুসারে কাজ করো।
{29:10} তোমরা সকলে আজ তোমাদের আল্লাহ্‌ মাবুদের সম্মুখে দাঁড়িয়ে আছ — তোমাদের নেতৃবর্গ, তোমাদের বংশগুলো, তোমাদের প্রাচীনবর্গরা, তোমাদের কর্মকর্তারা,
{29:11} এমন কি, ইসরাইলের সমস্ত পুরুষ, তোমাদের পুত্র কন্যা, তোমাদের স্ত্রী এবং তোমার শিবিরের মধ্যবর্তী তোমার কাঠ কাটার লোক থেকে পানিবাহক পর্যন্ত বিদেশী, সকলেই আছ;
{29:12} যেন তুমি তোমার আল্লাহ্‌ মাবুদের সেই নিয়ম ও সেই কসমে আবদ্ধ হও, যা তোমার আল্লাহ্‌ মাবুদ আজ তোমার সঙ্গে করছেন;
{29:13} এজন্য করছেন, যেন তিনি আজ তোমাকে তাঁর লোক হিসেবে স্থাপন করেন ও তোমার আল্লাহ্‌ হন, যেমন তিনি তোমাকে বলেছেন, আর যেমন তিনি তোমার পূর্ব-পুরুষ ইব্রাহিম, ইস্‌হাক ও ইয়াকুবের কাছে কসম খেয়েছেন।
{29:14} আর আমি এই নিয়ম ও এই কসম কেবল তোমাদেরই সঙ্গে করছি, তা নয়;
{29:15} বরং আমাদের সঙ্গে আজ এই স্থানে আমাদের আল্লাহ্‌ মাবুদের সম্মুখে যে কেউ দাঁড়িয়ে আছে ও আমাদের সঙ্গে আজ যে নেই, তাদের সকলের সঙ্গে করছি।
{29:16} (কেননা আমরা মিসর দেশে যেভাবে বাস করেছি এবং জাতিদের মধ্য দিয়ে যেভাবে এসেছি তা তোমরা জান;
{29:17} এবং তাদের ঘৃণার বস্তু বস্তুগুলো, তাদের কাছে কাঠের, পাথরের, রূপার ও সোনার সমস্ত মূর্তি দেখেছো।)
{29:18} — এই জাতিদের দেবতাদের সেবা করতে যাবার জন্য আজ আমাদের আল্লাহ্‌ মাবুদের কাছ থেকে তার অন্তর সরে যায়, এমন কোন পুরুষ, কিংবা স্ত্রী, কিংবা গোষ্ঠী, কিংবা বংশ তোমাদের মধ্যে যেন না থাকে, বিষবৃক্ষের বা নাগদানার মূল তোমাদের মধ্যে যেন না থাকে;
{29:19} এবং এই বদদোয়ার কথা শুনবার সময় কেউ যেন মনে মনে নিজের ধন্যবাদ করে না বলে, আমার হৃদয়ের কঠিনতায় চললেও আমার শান্তি হবে, তবে সে সিক্ত ভূমির সঙ্গে শুকনো ভূমিকেও ধ্বংস করে ফেলবে।
{29:20} মাবুদ তাকে মাফ করতে সম্মত হবেন না, কিন্তু সেই মানুষের উপরে তখন মাবুদের ক্রোধ ও তাঁর অন্তর্জ্বালা প্রজ্বলিত হবে এবং এই কিতাবে লেখা সমস্ত বদদোয়া তার উপরে স্থায়ী হয়ে থাকবে এবং মাবুদ আসমানের নিচে থেকে তার নাম মুছে ফেলবেন।
{29:21} আর এই শরীয়ত-কিতাবে লেখা নিয়মের সমস্ত বদদোয়া অনুসারে মাবুদ তাকে ইসরাইলের সমস্ত বংশ থেকে অমঙ্গলের জন্য পৃথক করবেন।
{29:22} আর মাবুদ সেই দেশের উপরে যেসব আঘাত ও রোগ আনবেন, তা যখন ভাবী বংশ, তোমাদের পরে উৎপন্ন তোমাদের সন্তানেরা এবং দূরদেশ থেকে আগত বিদেশী দেখবে;
{29:23} ফলত মাবুদ তাঁর ক্রোধ ও রোষে যে সাদুম, আমুরা, অদমা ও সবোয়িম নগর উৎসন্ন করেছিলেন, তার মত এই দেশের সমস্ত ভূমি গন্ধক, লবণ ও দহনে পরিপূর্ণ হয়েছে, তাতে কিছুই বপন করা যায় না ও তা ফল উৎপন্ন করে না ও তাতে কোন ঘাস হয় না, এসব যখন দেখবে;
{29:24} তখন তারা বলবে, এমন কি, সমস্ত জাতি বলবে, মাবুদ এই দেশের প্রতি কেন এমন করলেন? এরকম মহাক্রোধ প্রজ্বলিত হবার কারণ কি?
{29:25} তখন লোকে বলবে, কারণ হচ্ছে, তাদের পূর্বপুরুষদের আল্লাহ্‌ মাবুদ মিসর দেশ থেকে সেই পূর্বপুরুষদেরকে বের করে আনবার সময়ে তাদের জন্যে যে নিয়ম স্থির করেন, সেই নিয়ম তারা ত্যাগ করেছিল;
{29:26} আর গিয়ে অন্য দেবতাদের সেবা করেছিল, যে দেবতাদেরকে তারা জানত না, যাদেরকে তিনি তাদের জন্য নির্ধারণ করেন নি, সেই দেবতাদের কাছে ভূমিতে উবুড় হয়েছিল;
{29:27} তাই এই কিতাবে লেখা সমস্ত বদদোয়া দেশের উপর আনতে এই দেশের বিরুদ্ধে মাবুদের ক্রোধ প্রজ্বলিত হল,
{29:28} এবং মাবুদ ক্রোধ, রোষ ও মহাকোপে তাদেরকে তাদের দেশ থেকে উৎপাটন করে অন্য দেশে নিক্ষেপ করেছেন, যেমন আজ দেখা যাচ্ছে।
{29:29} নিগূঢ় বিষয়গুলো আমাদের আল্লাহ্‌ মাবুদের অধিকার; কিন্তু প্রকাশিত বিষয়গুলো আমাদের ও যুগে যুগে আমাদের সন্তানদের অধিকার, যেন এই শরীয়তের সমস্ত কথা আমরা পালন করতে পারি।
{i30:1} মাবুদের কাছে ফিরে আসবার ফল
{30:1} আমি তোমার সম্মুখে এই যে দোয়া ও বদদোয়া স্থাপন করলাম, এর সমস্ত কথা যখন তোমাতে ফলবে, তখন তোমার আল্লাহ্‌ মাবুদ যেসব জাতির মধ্যে তোমাকে দূর করে দেবেন,
{30:2} সেখানে যদি তুমি মনে চেতনা পাও এবং তুমি ও তোমার সন্তানেরা যদি সমস্ত অন্তর ও সমস্ত প্রাণের সঙ্গে তোমার আল্লাহ্‌ মাবুদের কাছে ফিরে এসো এবং আজ আমি তোমাকে যেসব হুকুম দিচ্ছি, সেই অনুসারে যদি তাঁর নির্দেশ মান্য কর;
{30:3} তবে তোমার আল্লাহ্‌ মাবুদ তোমার তোমার দুর্দশা ফিরাবেন তোমার প্রতি করুণা করবেন ও যেসব জাতির মধ্যে তোমার আল্লাহ্‌ মাবুদ তোমাকে ছিন্নভিন্ন করেছিলেন সেখান থেকে আবার তোমাকে সংগ্রহ করবেন।
{30:4} যদিও তোমরা কেউ দূরীকৃত হয়ে আসমানের প্রান্তে থাক, তবুও তোমার আল্লাহ্‌ মাবুদ সেখান থেকে তোমাকে সংগ্রহ করবেন,
{30:5} ওই স্থান থেকে নিয়ে আসবেন। আর তোমার পূর্বপুরুষেরা যে দেশ অধিকার করেছিল, তোমার আল্লাহ্‌ মাবুদ সেই দেশে তোমাকে আনবেন ও তুমি তা অধিকার করবে এবং তিনি তোমার মঙ্গল করবেন ও তোমার পূর্বপুরুষদের চেয়েও তোমার বৃদ্ধি করবেন।
{30:6} আর তুমি যেন সমস্ত অন্তর ও সমস্ত প্রাণের সঙ্গে তোমার আল্লাহ্‌ মাবুদকে মহব্বত করে জীবন লাভ কর, এজন্য তোমার আল্লাহ্‌ মাবুদ তোমার অন্তর ও তোমার বংশের অন্তরের খৎনা করবেন।
{30:7} আর তোমার আল্লাহ্‌ মাবুদ তোমার দুশমনদের উপরে ও যারা তোমাকে হিংসা করে নির্যাতন করেছে তাদের উপরে এসব বদদোয়া বর্তাবেন।
{30:8} আর তুমি ফিরে মাবুদের বাধ্য হয়ে চলবে এবং আমি আজ তোমাকে তাঁর যে সমস্ত হুকুম জানাচ্ছি তা পালন করবে।
{30:9} আর তোমার আল্লাহ্‌ মাবুদ মঙ্গলের নিমিত্ত তোমার সমস্ত কাজে, তোমার শরীরের ফলে, তোমার পশুর ফলে ও তোমার ভূমির ফলে তোমাকে ঐশ্বর্যশালী করবেন; যেহেতু মাবুদ তোমার পূর্বপুরুষদেরকে নিয়ে যেমন আনন্দ করতেন মঙ্গলার্থে আবার তোমাকে নিয়ে তেমনি আনন্দ করবেন;
{30:10} কেবল যদি তুমি এই শরীয়ত-কিতাবে লেখা তাঁর হুকুম ও নির্দেশগুলো পালন করার জন্য তোমার আল্লাহ্‌ মাবুদের বাধ্য হও, যদি সমস্ত অন্তর ও সমস্ত প্রাণের সঙ্গে তোমার আল্লাহ্‌ মাবুদের প্রতি ফির।
{i30:11} জীবন ও মঙ্গল এবং মৃত্যু ও অমঙ্গল
{30:11} কারণ আমি আজ তোমাকে এই যে হুকুম দিচ্ছি, তা তোমার বোধের অগম্য নয় এবং দূরবর্তীও নয়।
{30:12} তা বেহেশতে নয় যে, তুমি বলবে, আমরা যেন তা পালন করি, এজন্য কে আমাদের জন্য বেহেশতে গিয়ে তা এনে আমাদেরকে শোনাবে?
{30:13} আর তা সমুদ্রের ওপারেও নয় যে, তুমি বলবে, আমরা যেন তা পালন করি, এজন্য কে আমাদের জন্য সমুদ্র পার হয়ে তা এনে আমাদেরকে শোনাবে?
{30:14} কিন্তু সেই কালাম তোমার অতি নিকটবর্তী, তা তোমার মুখে ও তোমার অন্তরে, যেন তুমি তা পালন করতে পার।
{30:15} দেখ, আমি আজ তোমার সম্মুখে জীবন ও মঙ্গল এবং মৃত্যু ও অমঙ্গল রাখলাম;
{30:16} ফলত আমি আজ তোমাকে এই হুকুম দিচ্ছি যে, তোমার আল্লাহ্‌ মাবুদকে মহব্বত করতে, তাঁর পথে চলতে এবং তাঁর হুকুম, তাঁর নির্দেশগুলো ও তাঁর অনুশাসন পালন করতে হবে; তা করলে তুমি বাঁচবে ও বৃদ্ধি পাবে; এবং যে দেশ অধিকার করতে যাচ্ছ, সেই দেশে তোমার আল্লাহ্‌ মাবুদ তোমাকে দোয়া করবেন।
{30:17} কিন্তু যদি তোমার অন্তর তাঁর কাছ থেকে সরে যায় ও তুমি কথা না শুনে ভ্রষ্ট হয়ে অন্য দেবতাদের কাছে সেজ্‌দা কর ও তাদের সেবা কর;
{30:18} তবে আজ আমি তোমাদেরকে জানাচ্ছি, তোমরা একেবারে বিনষ্ট হবে, তোমরা অধিকার হিসেবে যে দেশে প্রবেশ করতে জর্ডান পার হয়ে যাচ্ছ, সেই দেশে তোমাদের জীবনকাল দীর্ঘ হবে না।
{30:19} আমি আজ তোমাদের বিরুদ্ধে আসমান ও দুনিয়াকে সাক্ষী করে বলছি যে, আমি তোমার সম্মুখে জীবন ও মৃত্যু, দোয়া ও বদদোয়া রাখলাম। অতএব জীবন মনোনীত কর, যেন তুমি সবংশে বাঁচতে পার;
{30:20} তোমার আল্লাহ্‌ মাবুদকে মহব্বত কর, তাঁর বাণী মান্য কর ও তাঁতে আসক্ত হও; কেননা তিনিই তোমার জীবন ও তোমার দীর্ঘ পরমায়ুস্বরূপ; তা হলে মাবুদ তোমার পূর্বপুরুষদেরকে, ইব্রাহিম, ইস্‌হাক ও ইয়াকুবকে, যে দেশ দিতে কসম খেয়েছিলেন, সেই দেশে তুমি বাস করতে পারবে।
{i31:1} হযরত ইউসার কাছে দায়িত্ব হস্তান্তর
{31:1} পরে মূসা গিয়ে সমস্ত ইসরাইলকে এসব কথা বললেন।
{31:2} আর তিনি তাদেরকে বললেন, আজ আমার বয়স এক শত বিশ বছর, আমি আর বাইরে যেতে ও ভিতরে আসতে পারি না এবং মাবুদ আমাকে বলেছেন, তুমি এই জর্ডান পার হবে না।
{31:3} তোমার আল্লাহ্‌ মাবুদ নিজে তোমার অগ্রগামী হয়ে পার হয়ে যাবেন; তিনিই তোমার সম্মুখ থেকে সেই জাতিদেরকে বিনষ্ট করবেন, তাতে তুমি তাদেরকে অধিকারচ্যুত করবে। মাবুদ যেমন বলেছেন, তেমনি ইউসাই তোমার অগ্রগামী হয়ে পার হবে।
{31:4} আর মাবুদ আমোরীয়দের সীহোন ও উজ নামক দুই বাদশাহ্‌কে বিনাশ করে তাদের ও তাদের দেশের প্রতি যেমন করেছেন, ওদের প্রতিও তেমনি করবেন।
{31:5} মাবুদ তাদেরকে তোমাদের হাতে তুলে দেবেন, তখন তোমরা আমার দেওয়া সমস্ত হুকুম অনুসারে তাদের প্রতি ব্যবহার করবে।
{31:6} তোমরা বলবান হও ও সাহস কর, ভয় করো না, তাদের থেকে মহাভয়ে ভীত হয়ো না; কেননা তোমার আল্লাহ্‌ মাবুদ নিজে তোমার সঙ্গে যাচ্ছেন, তিনি তোমাকে ছাড়বেন না, তোমাকে ত্যাগ করবেন না।
{31:7} আর মূসা ইউসাকে ডেকে সমস্ত ইসরাইলের সাক্ষাতে বললেন, তুমি বলবান হও ও সাহস কর, কেননা মাবুদ এদেরকে যে দেশ দিতে এদের পূর্বপুরুষদের কাছে কসম খেয়েছেন, সেই দেশে এই লোকদের সঙ্গে তুমি প্রবেশ করবে এবং তুমি এদেরকে সেই দেশ অধিকার করাবে।
{31:8} আর মাবুদ স্বয়ং তোমার অগ্রভাগে যাচ্ছেন; তিনিই তোমার সহবর্তী থাকবেন; তিনি তোমাকে ছাড়বেন না, তোমাকে ত্যাগ করবেন না; ভয় করো না, নিরাশ হয়ো না।
{i31:9} তৌরাত শরীফ পাঠ করার বিশেষ নিয়ম
{31:9} পরে মূসা এই শরীয়ত লিখলেন এবং লেবি-বংশজাত ইমামেরা, যারা মাবুদের শরীয়ত-সিন্দুক বহন করতো তাদের ও ইসরাইলের সমস্ত প্রাচীনদের হাতে তা দিলেন।
{31:10} আর মূসা তাদেরকে এই হুকুম করলেন, প্রতি সাত বছরের পরে, ঋণ মাফের বছরের কালে, কুটির উৎসব ঈদে,
{31:11} যখন সমস্ত ইসরাইল তোমার আল্লাহ্‌ মাবুদের মনোনীত স্থানে তাঁর সম্মুখে উপস্থিত হবে, তখন তুমি সমস্ত ইসরাইলের সাক্ষাতে তাদের কর্ণগোচরে এই শরীয়ত পাঠ করবে।
{31:12} তুমি লোকদেরকে, পুরুষ, স্ত্রী, বালক-বালিকা ও তোমার নগর-দ্বারের মধ্যবর্তী বিদেশী সকলকে একত্র করবে, যেন তারা শুনে শিক্ষা পায় ও তোমাদের আল্লাহ্‌ মাবুদকে ভয় করে এবং এই শরীয়তের সমস্ত কথা যত্নপূর্বক পালন করে;
{31:13} আর তাদের যে সন্তানেরা এসব জানে না, তারা যেন শোনে এবং যে দেশ অধিকার করতে তোমরা জর্ডান পার হয়ে যাচ্ছ, সেই দেশে যত কাল প্রাণধারণ করে, তারা তত কাল যেন তোমাদের আল্লাহ্‌ মাবুদকে ভয় করতে শেখে।
{i31:14} অবাধ্যতার ভবিষ্যদ্বাণী
{31:14} পরে মাবুদ মূসাকে বললেন, দেখ, তোমার ইন্তেকাল করার দিন আসন্ন, তুমি ইউসাকে ডাক এবং তোমরা উভয়ে জমায়েত-তাঁবুতে উপস্থিত হও, আমি তাকে হুকুম দেব। তাতে মূসা ও ইউসা গিয়ে জমায়েত-তাঁবুতে উপস্থিত হলেন।
{31:15} আর মাবুদ সেই তাঁবুতে মেঘস্তম্ভে দর্শন দিলেন; সেই মেঘস্তম্ভ তাঁবুদ্বারের উপরে স্থির থাকলো।
{31:16} তখন মাবুদ মূসাকে বললেন, দেখ, তুমি তোমার পূর্বপুরুষদের সঙ্গে শায়িত হবে, আর এই লোকেরা উঠে যে দেশে প্রবেশ করতে যাচ্ছে, সেই দেশের বিজাতীয় দেবতাদের পিছনে চলে জেনা করবে এবং আমাকে ত্যাগ করবে ও তাদের সঙ্গে কৃত আমার নিয়ম ভঙ্গ করবে।
{31:17} সেই সময়ে তাদের বিরুদ্ধে আমার ক্রোধ প্রজ্বলিত হবে, আমি তাদেরকে ত্যাগ করবো ও তাদের থেকে আমার মুখ আচ্ছাদন করবো; আর তারা পরাভূত হবে এবং তাদের উপরে বহুবিধ অমঙ্গল ও সঙ্কট ঘটবে; সেই সময়ে তারা বলবে, আমাদের উপর এসব অমঙ্গল ঘটেছে, এর কারণ কি এ-ই নয়, যে আমাদের আল্লাহ্‌ আমাদের সঙ্গে নেই?
{31:18} বাস্তবিক তারা অন্য দেবতাদের কাছে ফিরে যেসব অপকর্ম করবে, সেজন্য সেই সময়ে আমি অবশ্য তাদের থেকে আমার মুখ আচ্ছাদন করবো।
{31:19} এখন তোমরা নিজেদের জন্য এই গজল লিপিবদ্ধ কর এবং তুমি বনি-ইসরাইলকে এই শিক্ষা দাও ও তাদেরকে মুখস্থ করাও; যেন এই গজল বনি-ইসরাইলদের বিরুদ্ধে আমার সাক্ষী হয়।
{31:20} কেননা আমি যে দেশ দিতে তাদের পূর্বপুরুষদের কাছে কসম খেয়েছি, সেই দুগ্ধ-মধু-প্রবাহী দেশে তাদেরকে নিয়ে যাওয়ার পর যখন তারা ভোজন করে তৃপ্ত ও হৃষ্টপুষ্ট হবে, তখন অন্য দেবতাদের কাছে ফিরবে এবং তাদের সেবা করবে, আমাকে অবজ্ঞা করবে ও আমার নিয়ম ভঙ্গ করবে।
{31:21} আর যখন তাদের উপরে বহুবিধ অমঙ্গল ও সঙ্কট ঘটবে, সেই সময় এই গজল সাক্ষীস্বরূপ তাদের সম্মুখে সাক্ষ্য দেবে; কেননা তাদের বংশ মুখের এই গজল ভুলে যাবে না; বাস্তবিক আমি যে দেশের বিষয়ে কসম খেয়েছি, সেই দেশে তাদেরকে নিয়ে যাবার আগেই আমি জানি তাদের অন্তরে কি রয়েছে;
{31:22} পরে মূসা সেই দিনে ঐ গজল লিপিবদ্ধ করে বনি-ইসরাইলদেরকে শিক্ষা দিলেন।
{31:23} আর তিনি নূনের পুত্র ইউসাকে হুকুম দিয়ে বললেন, তুমি বলবান হও ও সাহস কর; কেননা আমি বনি-ইসরাইলদেরকে যে দেশ দিতে কসম খেয়েছি, সেই দেশে তুমি তাদেরকে নিয়ে যাবে এবং আমি তোমার সহবর্তী হবো।
{31:24} আর মূসা সমাপ্তি পর্যন্ত এই শরীয়তের সমস্ত কথা কিতাবে লিখে নিলেন।
{31:25} তারপর মাবুদের শরীয়ত-সিন্দুকবাহী লেবীয়দেরকে এই হুকুম করলেন,
{31:26} তোমরা এই তৌরাত কিতাব নিয়ে তোমাদের আল্লাহ্‌ মাবুদের নিয়ম সিন্দুকের পাশে রাখ; এটি তোমাদের বিরুদ্ধে সাক্ষীর জন্য সেই স্থানে থাকবে।
{31:27} কেননা তোমার বিরুদ্ধাচারিতা ও তোমার একগুঁয়েমী আমি জানি; দেখ, তোমাদের সঙ্গে আমি জীবিত থাকতেই আজ তোমরা মাবুদের বিরুদ্ধাচারী হলে, তবে আমার ইন্তেকালের পরে কি না করবে?
{31:28} তোমরা নিজ নিজ বংশের সমস্ত প্রাচীনবর্গকে ও কর্মকর্তাদেরকে আমার কাছে একত্র কর; আমি তাদের কর্ণগোচরে এসব কথা বলি এবং তাদের বিরুদ্ধে আসমান ও দুনিয়াকে সাক্ষী করি।
{31:29} কেননা আমি জানি, আমার ইন্তেকালের পরে তোমরা একেবারে ভ্রষ্ট হয়ে পড়বে এবং আমার হুকুম করা পথ থেকে বিপথগামী হবে; আর উত্তরকালে তোমাদের অমঙ্গল ঘটবে, কারণ মাবুদের দৃষ্টিতে যা মন্দ, তা করে তোমরা নিজেদের হস্তকৃত কাজ দ্বারা তাঁকে অসন্তুষ্ট করবে।
{i31:30} হযরত মূসার গজল
{31:30} পরে মূসা প্রথম থেকে শেষ পর্যন্ত ইসরাইলের সমস্ত সমাজের কর্ণগোচরে এই গজলের কথাগুলো বলতে লাগলেন।
{32:1} হে আসমান, আমার কথায় কান দাও, আমি বলি; দুনিয়া আমার মুখের কথা শুনুক।
{32:2} আমার উপদেশ বৃষ্টির মত করে পড়বে, আমার কথা শিশিরের মত করে পড়বে, ঘাসের উপরে পড়া বিন্দু বিন্দু বৃষ্টির মত, লতাগুল্মের উপরে পড়া পানির স্রোতের মত।
{32:3} কেননা আমি মাবুদের নাম তবলিগ করবো; তোমরা আমাদের আল্লাহ্‌র মহিমা ঘোষণা কর।
{32:4} তিনি শৈল, তাঁর কাজ সিদ্ধ, কেননা তাঁর সমস্ত পথ ন্যায্য; তিনি বিশ্বাস্য আল্লাহ্‌, তাঁতে অন্যায় নেই; তিনিই ধর্মময় ও সরল।
{32:5} এরা তাঁর সম্বন্ধে ভ্রষ্টাচারী, তাঁর সন্তান নয়, এই এদের কলঙ্ক; এরা বিপথগামী ও কুটিল বংশ।
{32:6} তোমরা কি মাবুদকে এই প্রতিশোধ দিচ্ছ? হে মূঢ় ও অজ্ঞান জাতি, তিনি কি তোমার পিতা নন, যিনি তোমাকে সৃষ্টি করলেন। তিনিই তোমার নির্মাতা ও স্থিতিকর্তা।
{32:7} পুরাকালের দিনগুলোর কথা স্মরণ কর, বহুপুরুষের সমস্ত বছর আলোচনা কর; তোমার পিতাকে জিজ্ঞাসা কর, সে জানাবে; তোমার প্রাচীনদেরকে জিজ্ঞাসা কর, তারা বলবে।
{32:8} সর্বশক্তিমান আল্লাহ্‌ যখন জাতিদেরকে অধিকার দিলেন, যখন মানবজাতিকে পৃথক করলেন, তখন বনি-ইসরাইলদের সংখ্যানুসারেই সেই লোকবৃন্দের সীমা নির্ধারণ করলেন।
{32:9} কেননা মাবুদের লোকই তাঁর উত্তরাধিকার; ইয়াকুবই তাঁর উত্তরাধিকার।
{32:10} তিনি তাকে পেলেন মরুভূমির দেশে, যেখানে পশুরা গর্জন করে সেই ঘোর মরুভূমিতে; তিনি তাকে বেষ্টন করলেন, তার তত্ত্ব নিলেন, নয়ন-তারার মত তাকে রক্ষা করলেন।
{32:11} ঈগল যেমন তার বাসা জাগিয়ে তোলে, তার বাচ্চাগুলোর উপরে পাখা দোলায়, মাখা মেলে তাদেরকে তোলে, পালকের উপরে তাদের বহন করে;
{32:12} সেভাবে মাবুদ একাকী তাকে নিয়ে গেলেন; তাঁর সঙ্গে কোন বিজাতীয় দেবতা ছিল না।
{32:13} তিনি দুনিয়ার উচ্চস্থলীগুলোর উপর দিয়ে তাকে আরোহণ করালেন, সে ক্ষেতের শস্য ভোজন করলো; তিনি তাকে পাষাণ থেকে মধু পান করালেন, চক্‌মকি প্রস্তরময় শৈল থেকে তেল দিলেন;
{32:14} তিনি গরুর দুধের মাখন, ভেড়ীর দুধ, ভেড়ার বাচ্চার চর্বি সহ, বাশন দেশজাত ভেড়া ও ছাগল এবং উত্তম গমের সার তাকে দিলেন; তুমি আঙ্গুরের নির্যাস আঙ্গুর-রস পান করলে।
{32:15} কিন্তু যিশুরূণ হৃষ্টপুষ্ট হয়ে পদাঘাত করলো। তুমি হৃষ্টপুষ্ট, স্থূল ও তৃপ্ত হলে; অমনি সে তার নির্মাতা আল্লাহ্‌কে ত্যাগ করলো, তার উদ্ধারের শৈলকে লঘু জ্ঞান করলো।
{32:16} তারা বিজাতীয় দেবতাদের দ্বারা তাঁর অন্তর্জ্বালা জন্মালো, ঘৃণার বস্তু দ্বারা তাঁকে অসন্তুষ্ট করলো।
{32:17} তারা কোরবানী করলো ভূতদের উদ্দেশে, যারা আল্লাহ্‌ নয়, দেবতাদের উদ্দেশে, যাদেরকে তারা জানত না, নতুন, নবজাত দেবতাদের উদ্দেশে, যাদেরকে তোমাদের পিতৃগণ ভয় করতো না।
{32:18} তুমি তোমার জন্মদাতা শৈলের প্রতি উদাসীন, তোমার জনক আল্লাহ্‌কে ভুলে গেলে।
{32:19} মাবুদ দেখলেন, ঘৃণা করলেন নিজের পুত্রকন্যাদের কৃত অসন্তোষজনক কাজের জন্য।
{32:20} তিনি বললেন, আমি ওদের থেকে আমার মুখ আচ্ছাদন করবো; ওদের শেষদশা কি হবে, দেখবো; কেননা ওরা বিপরীতাচারী বংশ, ওরা অবিশ্বস্ত সন্তান।
{32:21} যারা আল্লাহ্‌ নয় এমন দেবতার দ্বারা ওরা আমার অন্তর্জ্বালা জন্মালো, নিজ নিজ অসার বস্তু দ্বারা আমাকে অসন্তুষ্ট করলো; আমিও ন-জাতি দ্বারা ওদের অন্তর্জ্বালা জন্মাবো, মূঢ় জাতি দ্বারা ওদেরকে অসন্তুষ্ট করবো।
{32:22} কেননা আমার ক্রোধে আগুন প্রজ্বলিত হল, তা নিচস্থ পাতাল পর্যন্ত দগ্ধ করে, দুনিয়া ও তাতে উৎপন্ন বস্তু গ্রাস করে, পর্বতগুলোর মূলে আগুন লাগায়।
{32:23} আমি তাদের উপরে অমঙ্গল রাশি করবো, তাদের প্রতি আমার সমস্ত তীর ছুড়বো।
{32:24} তারা ক্ষুধায় ক্ষীণ হবে, জ্বলন্ত অঙ্গারে ও উগ্র সংহারে আক্রান্ত হবে; আমি তাদের কাছে জন্তুদের দাঁত পাঠাবো, ধূলির উপরে বুকে ভর করে চলা সাপের বিষ সহকারে।
{32:25} বাইরে তলোয়ার, গৃহমধ্যে মহাভয় বিনাশ করবে; যুবক ও কুমারীকে, দুগ্ধপোষ্য শিশু ও শুক্লকেশ বৃদ্ধকে মারবে।
{32:26} আমি বললাম, তাদেরকে উড়িয়ে দেব, মানবজাতি মধ্য থেকে তাদের স্মৃতি মুছে ফেলবো।
{32:27} কিন্তু ভয় করি, পাছে দুশমন বিরক্ত করে, পাছে তাদের দুশমনদের বিপরীত বিচার করে, পাছে তারা বলে, আমাদেরই হাত উন্নত, এসব কাজ মাবুদ করেন নি।
{32:28} কেননা ওরা যুক্তিবিহীন জাতি, ওদের মধ্যে বিবেচনা নেই।
{32:29} আহা, কেন তারা জ্ঞানবান হয়ে এই কথা বোঝে না? কেন নিজেদের শেষ দশা বিবেচনা করে না?
{32:30} এক জন কিভাবে হাজার লোককে তাড়িয়ে দেয়, দু’জনকে দেখে দশ হাজার পালিয়ে যায়? না, তাদের শৈল তাদেরকে বিক্রি করলেন, মাবুদ তাদেরকে তুলে দিলেন।
{32:31} কেননা ওদের শৈল আমাদের শৈলের মত নয়, আমাদের দুশমনরাও এরকম বিচার করে।
{32:32} কারণ তাদের আঙ্গুরলতা সাদুমের আঙ্গুরলতা থেকে উৎপন্ন; আমুরার ক্ষেতের আঙ্গুরলতা থেকে উৎপন্ন; তাদের আঙ্গুর ফল বিষময়, তাদের গুচ্ছ তিক্ত;
{32:33} তাদের আঙ্গুর-রস সাপের বিষ, তা কালসাপের ভয়ংকর বিষ।
{32:34} এই কি আমার কাছে সঞ্চিত নয়? আমার ধনাগারে মুদ্রাঙ্ক দ্বারা রক্ষিত নয়?
{32:35} প্রতিশোধ ও প্রতিফলদান আমারই কাজ, যে সময়ে তাদের পা পিছলে যাবে; কেননা তাদের বিপদের দিন নিকটবর্তী, তাদের জন্য যা যা নিরূপিত, শীঘ্রই আসবে।
{32:36} কারণ মাবুদ তাঁর লোকদের বিচার করবেন, তাঁর গোলামদের উপরে সদয় হবেন; যেহেতু তিনি দেখবেন, তাদের শক্তি গেছে, গোলাম বা স্বাধীন মানুষ — কেউই নেই।
{32:37} তিনি বলবেন, কোথায় তাদের দেবতারা, কোথায় সেই শৈল, যার আশ্রয় নিয়েছিল,
{32:38} যা তাদের কোরবানীর চর্বি ভোজন করতো, তাদের পেয় উৎসর্গের আঙ্গুর-রস পান করতো? তারাই উঠে তোমাদের সাহায্য করুক, তারাই তোমাদের আশ্রয় হোক।
{32:39} এখন দেখ, আমি, আমিই তিনি; আমি ছাড়া আর কোন আল্লাহ্‌ নেই; আমি হত্যা করি, আমিই সজীব করি; আমি আঘাত করেছি, আমিই সুস্থ করি; আমার হাত থেকে উদ্ধারকারী কেউই নেই।
{32:40} কেননা আমি আসমানের দিকে হাত উঠাই, আর বলি, আমি অনন্তজীবী,
{32:41} আমি যদি আমার তলোয়ার বজ্রে শাণ দিই, যদি বিচারসাধনে হস্তক্ষেপ করি, তবে আমার বিপক্ষদের প্রতিশোধ নেব, আমার বিদ্বেষীদেরকে প্রতিফল দেব।
{32:42} আমি নিজের সমস্ত তীর মাতাল করবো রক্তপানে, নিহত ও বন্দী লোকদের রক্তপানে; আমার তলোয়ার গোশ্‌ত খাবে, শত্রু-সেনাদের মাথা খাবে।
{32:43} হে সমস্ত জাতি, তাঁর লোকদের সঙ্গে আনন্দ-চিৎকার কর; কেননা তিনি তাঁর গোলামদের রক্তের প্রতিফল দেবেন, তাঁর বিপক্ষদের প্রতিশোধ নেবেন, তাঁর দেশের জন্য, তাঁর লোকদের জন্য কাফ্‌ফারা দেবেন।
{32:44} আর মূসা ও নূনের পুত্র ইউসা এসে লোকদের কর্ণগোচরে এই গজলের সমস্ত কথা বললেন।
{32:45} মূসা সমস্ত ইসরাইলের কাছে এসব কথা বল সমাপ্ত করলেন;
{32:46} আর তাদেরকে বললেন, আমি আজ তোমাদের কাছে সাক্ষ্যরূপে যা যা বললাম, তোমরা সেসব কথায় মনোযোগ দাও, আর তোমাদের সন্তানরা যেন এই শরীয়তের সমস্ত কথা পালন করতে যত্নবান হয়, এজন্য তাদেরকে তা হুকুম করতে হবে।
{32:47} বস্তুত এটি তোমাদের পক্ষে নিরর্থক কালাম নয়, কেননা এটিই তোমাদের জীবন এবং তোমরা যে দেশ অধিকার করতে জর্ডান পার হয়ে যাচ্ছ, সেই দেশে এই কালাম দ্বারা দীর্ঘায়ু হবে।
{i32:48} হযরত মূসার মৃত্যুর কথা
{32:48} সেই দিনে মাবুদ মূসাকে বললেন, তুমি এই অবারীম পর্বতে,
{32:49} অর্থাৎ জেরিকোর সম্মুখে অবস্থিত মোয়াব দেশস্থ নবো পর্বতে উঠ এবং আমি অধিকার হিসেবে বনি-ইসরাইলকে যে দেশ দিচ্ছি সেই কেনান দেশ দর্শন কর।
{32:50} আর তোমার ভাই হারুন যেমন হোর পর্বতে ইন্তেকাল করেছে এবং নিজের লোকদের কাছে সংগৃহীত হয়েছে তেমনি তুমিও যে পর্বতে উঠবে তোমাকে সেখানে ইন্তেকাল করে নিজের লোকদের কাছে সংগৃহীত হতে হবে।
{32:51} কেননা সীন মরুভূমিতে কাদেশস্থ মরীবা পানির কাছে তোমরা বনি-ইসরাইলদের মধ্যে আমার বিরুদ্ধে সত্য লঙ্ঘন করেছিলে, ফলত বনি-ইসরাইলদের মধ্যে আমাকে পবিত্র বলে মান্য কর নি।
{32:52} তুমি তোমার সম্মুখে দেশ দেখবে, কিন্তু আমি বনি-ইসরাইলকে যে দেশ দিচ্ছি, সেখানে প্রবেশ করতে পারবে না।
{i33:1} বনি-ইসরাইলের প্রতি হযরত মূসার দোয়া
{33:1} আর আল্লাহ্‌র লোক মূসা মৃত্যুর আগে বনি-ইসরাইলকে যে দোয়া করলেন তা এই:
{33:2} তিনি বললেন, মাবুদ সিনাই থেকে আসলেন, সেয়ীর থেকে তাদের প্রতি উদিত হলেন; পারণ পর্বত থেকে তাঁর তেজ প্রকাশ করলেন, অযুত অযুত পবিত্র লোকদের কাছ থেকে আসলেন; তাদের জন্য তাঁর ডান হাতে অগ্নিময় শরীয়ত ছিল।
{33:3} নিশ্চয় তিনি গোষ্ঠীদেরকে মহব্বত করেন, তাঁর পবিত্রগণ সকলে তোমার হস্তগত; তারা তোমার চরণতলে বসলো, প্রত্যেকে তোমার কালাম গ্রহণ করলো।
{33:4} মূসা আমাদেরকে শরীয়ত হুকুম করলেন। তা ইয়াকুবের সমাজের অধিকার।
{33:5} যখন নেতৃবর্গ সমাগত হল, ইসরাইলের সমস্ত বংশ একত্র হল, তখন যিশুরূণে এক জন বাদশাহ্‌ ছিলেন।
{33:6} রূবেণ বেঁচে থাকুক, তার মৃত্যু না হোক, তবুও তার লোক অল্পসংখ্যক হোক।
{33:7} আর এহুদার বিষয়ে তিনি বললেন, হে মাবুদ, এহুদার কান্না শুন, তার লোকদের কাছে তাকে আন; সে স্বহস্তে তার পক্ষে যুদ্ধ করলো, তুমি দুশমনদের বিরুদ্ধে তার সাহায্যকারী হবে।
{33:8} আর লেবির বিষয়ে তিনি বললেন, তোমার সেই ভক্তের সঙ্গে তোমার তুম্মীম ও ঊরীম রয়েছে; যার পরীক্ষা তুমি মঃসাতে করলে, যার সঙ্গে মরীবার পানির কাছে ঝগড়া করলে।
{33:9} সে তার পিতার ও তার মাতার বিষয়ে বললো, আমি তাকে দেখি নি; সে তার ভাইদেরকে স্বীকার করলো না, তার সন্তানদেরকেও চিনলো না; কেননা তারা তোমার কালাম রক্ষা করেছে, এবং তোমার নিয়ম পালন করে।
{33:10} তারা ইয়াকুবকে তোমার অনুশাসন, ইসরাইলকে তোমার শরীয়ত শিক্ষা দেবে; তারা তোমার সম্মুখে ধূপ রাখবে। তোমার কোরবানগাহ্‌র উপরে পূর্ণাহুতি রাখবে।
{33:11} মাবুদ, তার সম্পত্তিতে দোয়া কর, তার হাতের কাজ গ্রাহ্য কর; তাদের কোমরে আঘাত কর, যারা তার বিরুদ্ধে উঠে, যারা তাকে হিংসা করে, যেন তারা আর উঠতে না পারে।
{33:12} বিন্‌ইয়ামীনের বিষয়ে তিনি বললেন, মাবুদের প্রিয় জন তাঁর কাছে নির্ভয়ে বাস করবে; তিনি সমস্ত দিন তাকে আচ্ছাদন করেন, সে তাঁর সন্নিকটে বাস করে।
{33:13} আর ইউসুফের বিষয়ে তিনি বললেন, তার দেশ মাবুদের দোয়াযুক্ত হোক, আসমানের উত্তম উত্তম দ্রব্য ও শিশির দ্বারা, অধোবিস্তীর্ণ জলধি দ্বারা,
{33:14} সূর্যের রশ্মিতে পাকা ফলের উত্তম উত্তম দ্রব্য দ্বারা, চান্দ্র মাসের পালায় পাকা উত্তম উত্তম দ্রব্য দ্বারা,
{33:15} পুরানো পর্বতমালার প্রধান প্রধান দ্রব্য দ্বারা, চিরন্তন পাহাড়গুলোর উত্তম উত্তম দ্রব্য দ্বারা,
{33:16} দুনিয়ার উত্তম উত্তম দ্রব্য ও তৎপূর্ণতা দ্বারা; আর যিনি ঝোপবাসী, তাঁর সন্তোষ হোক; সেই দোয়া অর্পিত হোক ইউসুফের মাথায়; ভাইদের মধ্যে যে মহৎ তারই মাথার তালুতে।
{33:17} তার প্রথমজাত ষাঁড়ের শোভাযুক্ত, তার শিংগুলো বন্য ষাঁড়ের শিং; তা দ্বারা সে দুনিয়ার প্রান্ত পর্যন্ত সমস্ত জাতিকে গুঁতাবে; সেই শিংগুলো হল আফরাহীমের অযুত অযুত লোক, মানশার হাজার হাজার লোক।
{33:18} আর সবূলূনের বিষয়ে তিনি বললেন, সবূলূন! তুমি তোমার যাত্রাতে আনন্দ কর, ইষাখর! তুমি তোমার তাঁবুতে আনন্দ কর।
{33:19} এরা গোষ্ঠীগুলোকে পর্বতে আহ্বান করবে; সেই স্থানে ধার্মিকতার কোরবানী করবে, কেননা এরা সমুদ্রের বহুল দ্রব্য, এবং বালুকণার সমস্ত গুপ্ত ধন শোষণ করবে।
{33:20} আর গাদের বিষয়ে তিনি বললেন, গাদের বিস্তার দোয়াযুক্ত হোক; সে সিংহীর মত বসতি করে,
{33:21} সে নিজের জন্য অগ্রিমাংশ নিরীক্ষণ করলো; কারণ সেখানে অধিপতির অধিকার রক্ষিত হল; আর সে লোকদের নেতৃবর্গের সঙ্গে আসলো; মাবুদের ধার্মিকতা সিদ্ধ করলো, ইসরাইল সম্বন্ধে তাঁর অনুশাসন সিদ্ধ করলো।
{33:22} আর দানের বিষয়ে তিনি বললেন, দান সিংহের বাচ্চা, যে বাশন থেকে লাফ দেয়।
{33:23} আর নপ্তালির বিষয়ে তিনি বললেন, নপ্তালি! তুমি তাঁর সন্তোষে তৃপ্ত, আর মাবুদের দোয়ায় পরিপূর্ণ; তুমি সমুদ্র ও দক্ষিণ অধিকার কর।
{33:24} আর আশেরের বিষয়ে তিনি বললেন, পুত্রদের দ্বারা আশের দোয়াযুক্ত হোক, সে তার ভাইদের কাছে অনুগ্রহের পাত্র হোক, তার পা তেলে ডুবে থাকুক।
{33:25} তোমার অর্গল লোহা ও ব্রোঞ্জের হবে, তোমার যেমন দিন, তেমনি শক্তি হবে।
{33:26} হে যিশুরূণ, আল্লাহ্‌র মত আর কেউ নেই; তিনি তোমার সাহায্যের জন্য আকাশরথে, নিজের গৌরবে আসমান-পথে যাতায়াত করেন।
{33:27} অনাদি আল্লাহ্‌ তোমার বাসস্থান, নিম্নে তাঁর অনন্তস্থায়ী বাহুযুগল; তিনি তোমার সম্মুখ থেকে দুশমনকে দূর করলেন, আর বললেন, বিনাশ কর।
{33:28} তাই ইসরাইল নির্ভয়ে বাস করে, ইয়াকুবের উৎস একাকী থাকে, শস্য ও আঙ্গুর-রসের দেশে বাস করে; আর তার আসমান হতেও শিশির ঝরে পড়ে।
{33:29} হে ইসরাইল! সুখী তুমি, তোমার মত কে আছে? তুমি মাবুদ কর্তৃক উদ্ধার পাওয়া জাতি, তিনি তোমার সাহায্যের ঢাল, তোমার ঔৎকর্ষের তলোয়ার। তোমার দুশমনেরা তোমার কর্তৃত্ব স্বীকার করবে, আর তুমিই তাদের সমস্ত উচ্চস্থলী দলন করবে।
{i34:1} হযরত মূসার ইন্তেকাল ও কবর
{34:1} পরে মূসা মোয়াবের উপত্যকা থেকে নবো পর্বতে, জেরিকোর সম্মুখস্থিত পিস্‌গা-শৃঙ্গে উঠলেন। আর মাবুদ তাঁকে সমস্ত দেশ, দান পর্যন্ত গিলিয়দ,
{34:2} এবং সমস্ত নপ্তালি, আর আফরাহীম ও মানশার দেশ এবং পশ্চিম সমুদ্র পর্যন্ত এহুদার সমস্ত দেশ,
{34:3} এবং দক্ষিণ দেশ ও সোয়র পর্যন্ত খেজুর-নগর জেরিকোর উপত্যকার অঞ্চল দেখালেন।
{34:4} আর মাবুদ তাঁকে বললেন, আমি যে দেশের বিষয়ে শপথ করে ইব্রাহিমকে, ইস্‌হাককে ও ইয়াকুবকে বলেছিলাম, আমি তোমার বংশকে সেই দেশ দেব, এ-ই সেই দেশ; আমি সেটি তোমাকে চাক্ষুষ দেখালাম, কিন্তু তুমি পার হয়ে ঐ স্থানে যাবে না।
{34:5} তখন মাবুদের গোলাম মূসা মাবুদের কথা অনুসারে সেই স্থানে মোয়াব দেশে ইন্তেকাল করলেন।
{34:6} আর মাবুদ মোয়াব দেশে বৈৎ-পিয়োরের সম্মুখস্থ উপত্যকাতে তাঁকে কবর দিলেন; কিন্তু তাঁর কবরস্থান কোথায় আজও কেউ জানে না।
{34:7} মৃত্যুর সময়ে মূসার বয়স একশত বিশ বছর হয়েছিল। তাঁর চোখ ক্ষীণ হয় নি ও তাঁর তেজও হ্রাস পায় নি।
{34:8} পরে বনি-ইসরাইল মূসার জন্য মোয়াবের উপত্যকায় ত্রিশ দিন কান্নাকাটি করলো; এভাবে মূসার শোক-প্রকাশের দিন সমপূর্ণ হল।
{34:9} আর নূনের পুত্র ইউসা বিজ্ঞতার রূহে পরিপূর্ণ ছিলেন, কারণ মূসা তাঁর উপরে হস্তার্পণ করেছিলেন; আর বনি-ইসরাইল তাঁর কথায় মনোযোগ করে মূসার প্রতি মাবুদের হুকুম অনুসারে কাজ করতে লাগল।
{34:10} মূসার মত কোন নবী ইসরাইলের মধ্যে আর উৎপন্ন হয় নি; মাবুদ তাঁর সঙ্গে মুখো-মুখি হয়ে আলাপ করতেন।
{34:11} বস্তুত মাবুদ তাঁকে পাঠালে তিনি মিসর দেশে, ফেরাউনের, তাঁর সমস্ত গোলামের ও তাঁর সমস্ত দেশের প্রতি সমস্ত রকম চিহ্ন-কাজ ও অদ্ভুত লক্ষণ দেখালেন!
{34:12} এবং সমস্ত ইসরাইলের দৃষ্টিতে মূসা পরাক্রমশালী ও ভয়ঙ্করতার কত না কাজ করেছিলেন!
