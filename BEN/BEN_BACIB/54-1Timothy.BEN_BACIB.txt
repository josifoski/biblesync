{i1:1} শুভেচ্ছা
{1:1} পৌল, আমাদের নাজাতদাতা আল্লাহ্‌র এবং আমাদের প্রত্যাশা-ভূমি মসীহ্‌ ঈসার হুকুম অনুসারে, মসীহ্‌ ঈসার প্রেরিত —
{1:2} ঈমান সম্বন্ধে আমার প্রকৃত সন্তান তীমথির সমীপে। পিতা আল্লাহ্‌ ও আমাদের প্রভু মসীহ্‌ ঈসার কাছ থেকে রহমত, করুণা ও শান্তি বর্ষিত হোক।
{i1:3} ভণ্ড শিক্ষকদের সম্বন্ধে সতর্কবাণী
{1:3} ম্যাসিডোনিয়ায় যাবার সময়ে যেমন আমি তোমাকে অনুরোধ করেছিলাম যে, তুমি ইফিষে থেকে কতগুলো লোককে এই হুকুম দাও, যেন তারা অন্য রকম শিক্ষা না দেয়,
{1:4} এবং গল্পকথা ও সীমাহীন বংশ-তালিকায় মনোযোগ না দেয়, কেননা সেগুলো তর্ক-বিতর্ক উপস্থিত করে কিন্তু আল্লাহ্‌র কর্মপরিকল্পনা উপস্থিত করে না, যা ঈমানের মধ্য দিয়ে জানা যায়।
{1:5} কিন্তু সেই হুকুমের শেষ লক্ষ্য হল মহব্বত, যা পবিত্র অন্তর, সৎবিবেক ও সত্যিকারের ঈমান থেকে উৎপন্ন হয়;
{1:6} কতগুলো লোক এই সকল পথ থেকে ভ্রষ্ট হয়ে অর্থহীন কথাবার্তার দিকে ঝুঁকে পড়েছে।
{1:7} তারা শরীয়তের শিক্ষক হতে চায়, অথচ যা বলে ও যার বিষয়ে দৃঢ়তার সঙ্গে কথা বলে তা বুঝে না।
{1:8} কিন্তু আমরা জানি শরীয়ত উত্তম, অবশ্য কেউ যদি সেটি সঠিকভাবে ব্যবহার করে।
{1:9} আমরা এটা বুঝি যে, শরীয়ত সৎ লোকের জন্য দেওয়া হয় নি, কিন্তু যারা আইন অমান্যকারী ও অবাধ্য, আল্লাহ্‌বিহীন ও গুনাহ্‌গার, অপবিত্র ও ভক্তিহীন, পিতৃহন্তা ও মাতৃহন্তা, নরহন্তা,
{1:10} জেনাকারী, পুঙ্গামী, গোলাম ব্যবসায়ী, মিথ্যাবাদী, মিথ্যা শপথকারী, তাদের জন্য শরীয়ত দেওয়া হয়েছ; আর যা কিছু নিরাময় শিক্ষার বিপরীত, তার জন্যও শরীয়ত দেওয়া হয়েছে।
{1:11} সেই শিক্ষা পরম ধন্য আল্লাহ্‌র সেই গৌরবের ইঞ্জিল অনুসারে, যা আমার হাতে ন্যস্ত করা হয়েছে।
{i1:12} হযরত পৌলের প্রতি ঈসা মসীহের মহব্বত
{1:12} আমাদের প্রভু মসীহ্‌ ঈসার শুকরিয়া করি, যিনি আমাকে শক্তি দিয়েছেন, কেননা তিনি আমাকে বিশ্বস্ত জ্ঞান করে তাঁর সেবাকর্মে নিযুক্ত করেছেন,
{1:13} যদিও আগে আমি ধর্মনিন্দুক, নির্যাতনকারী, অপমানকারী ছিলাম, কেননা না বুঝে অবিশ্বাসের বশে আমি সেসব কাজ করতাম;
{1:14} কিন্তু আমি এখন করুণা পেয়েছি, আর আমাদের প্রভুর রহমত লাভ করেছি এবং এর সঙ্গে মসীহ্‌ ঈসাতে ঈমান ও মহব্বত অতি প্রচুররূপে উপ্‌চে পড়েছে।
{1:15} এই কথা বিশ্বাসযোগ্য ও সর্বতোভাবে গ্রহণযোগ্য যে, মসীহ্‌ ঈসা গুনাহ্‌গারদের নাজাত করার জন্য দুনিয়াতে এসেছেন; তাদের মধ্যে আমি অগ্রগণ্য;
{1:16} কিন্তু এজন্য করুণা পেয়েছি, যেন অগ্রগণ্য যে আমি, আমার মধ্য দিয়েই ঈসা মসীহ্‌ তাঁর সীমাহীন ধৈর্য দেখাতে পারেন, যাতে যারা অনন্ত জীবনের জন্য তাঁর উপর ঈমান আনবে আমি তাদের আদর্শ হতে পারি।
{1:17} যিনি সর্বযুগের বাদশাহ্‌, অক্ষয়, অদৃশ্য, একমাত্র আল্লাহ্‌, যুগপর্যায়ের যুগে যুগে তাঁরই সমাদর ও মহিমা হোক। আমিন।
{1:18} আমার সন্তান তীমথি, তোমার বিষয়ে অতীতের সকল ভবিষ্যদ্বাণী অনুসারে আমি তোমাকে এই হুকুম দিলাম, যেন তুমি সেই সকল অনুসরণ করার মধ্য দিয়ে উত্তমভাবে যুদ্ধ করতে পার,
{1:19} আর ঈমান ও সৎ বিবেক রক্ষা কর। কিছু লোক সৎ বিবেক বর্জন করার ফলে তাদের ঈমানরূপ নৌকা ডুবে গেছে।
{1:20} সেই লোকদের মধ্যে হুমিনায় ও আলেকজাণ্ডার রয়েছে; আমি তাদেরকে শয়তানের হাতে তুলে দিলাম, যেন তারা শাসিত হয়ে কুফরী ত্যাগ করতে শিক্ষা পায়।
{i2:1} এবাদত করবার বিষয়ে শিক্ষা
{2:1} আমার সর্বপ্রথম নিবেদন এই, যেন সকল মানুষের জন্য ফরিয়াদ, মুনাজাত, অনুরোধ, শুকরিয়া করা হয়;
{2:2} বিশেষত বাদশাহ্‌দের ও উচ্চপদস্থ সকলের জন্য; যেন আমরা সমপূর্ণ ভক্তিতে ও সততায় স্থির ও শান্তিপূর্ণ জীবন যাপন করতে পারি।
{2:3} আমাদের নাজাতদাতা আল্লাহ্‌র সম্মুখে তা উত্তম ও গ্রহণযোগ্য;
{2:4} তাঁর ইচ্ছা এই, যেন সমস্ত মানুষ নাজাত পায় ও সত্যের তত্ত্বজ্ঞান পর্যন্ত পৌঁছিতে পারে।
{2:5} কারণ আল্লাহ্‌ মাত্র এক জনই আছেন আর আল্লাহ্‌র ও মানবজাতির মধ্যে মধ্যস্থও মাত্র এক জন আছেন — তিনি মানুষ মসীহ্‌ ঈসা,
{2:6} যিনি সকলের জন্য মুক্িতর মূল্য হিসেবে নিজেকে দান করেছেন; এই সাক্ষ্য তিনি নির্ধারিত সময়েই দান করেছেন।
{2:7} আর এই উদ্দেশ্যে আমি এক জন তবলিগকারী ও প্রেরিত নিযুক্ত হয়েছি — আমি সত্যি বলছি, মিথ্যা বলছি না — ঈমানে ও সত্যে আমি অ-ইহুদীদের শিক্ষক।
{2:8} অতএব আমার ইচ্ছা সমস্ত স্থানে পুরুষেরা কোন রকম ক্রোধ ও বির্তক ছাড়াই পবিত্র হাত তুলে মুনাজাত করুক।
{2:9} সেইভাবে স্ত্রীলোকেরাও ভদ্র ও মার্জিতভাবে পরিপাটি বেশে নিজদেরকে ভূষিত করুক; নানা রকমে চুলের বেনী বেঁধে, সোনা, বা মুক্তা, বা বহুমূল্য পরিচ্ছদ দ্বারা নয়,
{2:10} কিন্তু — যারা আল্লাহ্‌ ভক্তির দাবী রাখে এমন স্ত্রীলোকদের যোগ্য — সৎকাজে ভূষিত হোক।
{2:11} সমপূর্ণ বাধ্য থেকে মৌনভাবে স্ত্রীলোকেরা শিক্ষা গ্রহণ করুক।
{2:12} আমি উপদেশ দেবার কিংবা পুরুষের উপরে কর্তৃত্ব করার অনুমতি স্ত্রীলোকে দেই না, কিন্তু মৌনভাবে থাকতে বলি।
{2:13} কারণ প্রথমে আদমকে, পরে হাওয়াকে নির্মাণ করা হয়েছিল।
{2:14} আর আদম যে ছলনায় ভুলেছিলেন তা নয়, কিন্তু স্ত্রীলোক ছলনায় ভুলে আল্লাহ্‌র হুকুম অমান্য করেছিলেন।
{2:15} তবুও যদি আত্মসংযমের সঙ্গে ঈমান, মহব্বত ও পবিত্রতায় স্থির থাকে তবে স্ত্রীলোক সন্তান প্রসবের মধ্য দিয়ে উদ্ধার পাবে।
{i3:1} নেতৃত্ব পদের যোগ্যতা
{3:1} এই কথা বিশ্বাসযোগ্য যে, যদি কেউ নেতৃত্ব পদের আকাঙক্ষী হন তবে তিনি উত্তম কাজ করতে ইচ্ছা করেন।
{3:2} অতএব এটা আবশ্যক যে, বিশপ অনিন্দনীয়, এক স্ত্রীর স্বামী, মিতাচারী, আত্ম-সংযমী, সম্মানের যোগ্য, মেহমান সেবক এবং শিক্ষাদানে নিপুণ হবেন;
{3:3} তিনি যেন মদ্যপানে আসক্ত কিংবা প্রহারক না হন, কিন্তু শান্তভাব, নির্বিরোধ ও অর্থলোভ-শূন্য হন,
{3:4} আর নিজের ঘরের শাসন উত্তমরূপে করেন এবং সমপূর্ণ শিষ্টতার সঙ্গে সন্তানদেরকে বশে রাখেন।
{3:5} কিন্তু যদি কেউ ঘর শাসন করতে না জানে, সে কেমন করে আল্লাহ্‌র মণ্ডলীর তত্ত্বাবধান করবে?
{3:6} তিনি যেন নতুন ঈমানদার না হন, পাছে গর্বে স্ফীত হয়ে ইবলিসকে দেওয়া শাস্তির যোগ্য হবেন।
{3:7} আর বাইরের লোকদের কাছেও তাঁর সুনাম থাকা আবশ্যক, পাছে নিন্দার পাত্র হন ও ইবলিসের ফাঁদে না পড়েন।
{i3:8} মণ্ডলীর পরিচারকের যোগ্যতা
{3:8} তেমনি পরিচারকদেরও বেলায়ও এটি আবশ্যক, যেন তাঁরা সম্মানের যোগ্য হন, এক কথার মানুষ হন, বহু মদ্যপানে আসক্ত না হন, কুৎসিত লাভের আকাঙক্ষী না হন,
{3:9} এবং পবিত্র বিবেকে ঈমানের নিগূঢ়তত্ত্ব ধারণ করেন।
{3:10} আর প্রথমে তাঁদেরও পরীক্ষা করে দেখা হোক, যদি তাঁরা অনিন্দনীয় প্রমাণিত হন তবে তাঁদের পরিচারক পদে ন্যস্ত করা হোক।
{3:11} তেমনি স্ত্রীলোকেরাও যেন সম্মানের যোগ্য হন, অন্যের অপবাদ না করেন এবং মিতাচারণী ও সমস্ত বিষয়ে বিশ্বস্ত হন।
{3:12} পরিচারকেরা এক এক জন এক এক স্ত্রীর স্বামী হবেন এবং সন্তান সন্ততি ও নিজ নিজ ঘর উত্তমরূপে শাসন করবেন।
{3:13} কেননা যাঁরা উত্তমরূপে পরিচারকের কাজ করেন তাঁরা নিজেদের জন্য সম্মানের উঁচু আসন লাভ করেন এবং মসীহ্‌ ঈসা সম্বন্ধীয় ঈমানে অতিশয় সাহস লাভ করেন।
{i3:14} ঈসায়ী মণ্ডলী জীবন্ত আল্লাহ্‌র এবাদতখানা
{3:14} আমি শীঘ্রই তোমার কাছে উপস্থিত হব, এমন আশা করে তোমাকে এসব লিখলাম;
{3:15} কিন্তু যদি আমার বিলম্ব হয় তবে যেন তুমি জানতে পার যে, আল্লাহ্‌র গৃহের মধ্যে কেমন আচার ব্যবহার করতে হয়; সেই গৃহ তো জীবন্ত আল্লাহ্‌র মণ্ডলী, সত্যের স্তম্ভ ও দৃঢ় ভিত্তি।
{3:16} আর এতে কোন সন্দেহ নেই যে, ভক্তির নিগূঢ়তত্ত্ব মহৎ, যিনি রক্ত-মাংসে প্রকাশিত হলেন, রূহে ধার্মিক প্রতিপন্ন হলেন, ফেরেশতারা তাঁকে দেখেছিলেন, জাতিদের মধ্যে তবলিগকৃত হলেন, ঈমানের মধ্য দিয়ে দুনিয়াতে গৃহীত হলেন, মহিমার সঙ্গে ঊর্ধ্বে নীত হলেন।
{i4:1} হযরত তীমথিয়ের প্রতি উপদেশ
{4:1} পাক-রূহ্‌ স্পষ্টভাবেই বলছেন, ভবিষ্যতে কতগুলো লোক ভ্রান্তিজনক রূহ্‌দের ও বদ-রূহ্‌দের শিক্ষামালায় মন দিয়ে ঈমান থেকে সরে পড়বে।
{4:2} যাদের নিজের বিবেক তপ্ত লোহার দাগের মত দাগযুক্ত হয়েছে এমন মিথ্যাবাদীদের কপটতার জন্যই তা ঘটবে।
{4:3} তারা বিয়ে করতে নিষেধ করে এবং কোন কোন খাদ্য ভোজন করতে নিষেধ করে, অথচ সেই খাদ্য আল্লাহ্‌ এই অভিপ্রায়ে সৃষ্টি করেছেন, যেন যারা ঈমানদার ও সত্যের তত্ত্ব জানে, তারা শুকরিয়াপূর্বক তা ভোজন করে।
{4:4} বাস্তবিক আল্লাহ্‌র সৃষ্ট সমস্ত বস্তুই ভাল; শুকরিয়া সহকারে গ্রহণ করলে কিছুই বর্জনীয় নয়,
{4:5} কেননা আল্লাহ্‌র কালাম এবং মুনাজাত দ্বারা তা পবিত্রীকৃত হয়।
{i4:6} ঈসা মসীহের যোগ্য পরিচর্যাকারী
{4:6} এসব কথা ভাইদেরকে মনে করিয়ে দিলে তুমি মসীহ্‌ ঈসার উত্তম পরিচারক হবে; এবং ঈমানের যে কালাম ও উত্তম শিক্ষার অনুসরণ করে আসছ তার দ্বারা পরিপুষ্ট হতে থাকবে।
{4:7} কিন্তু ভক্তিহীন যত পৌরাণিক গল্প ও বুড়িদের বানানো গল্প অগ্রাহ্য কর। তার চেয়ে বরং ভক্তিতে দক্ষ হতে অভ্যাস কর;
{4:8} কেননা শারীরিক দক্ষতার অভ্যাস অল্প বিষয় সুফলদায়ক হয়; কিন্তু আল্লাহ্‌-ভক্তি সমস্ত বিষয়ে সুফলদায়ক, তা বর্তমান ও ভবিষ্যৎ জীবনের প্রতিজ্ঞা-যুক্ত।
{4:9} এই কথা বিশ্বাসযোগ্য এবং সর্বতোভাবে গ্রহণেরও যোগ্য।
{4:10} এইজন্যই আমরা পরিশ্রম ও প্রাণপণ করছি; কেননা আমরা সেই জীবন্ত আল্লাহ্‌র উপরেই প্রত্যশা রেখেছি, যিনি সমস্ত মানুষের, বিশেষত ঈমানদারদের নাজাতদাতা।
{4:11} তুমি এসব বিষয় হুকুম দাও ও শিক্ষা দাও।
{4:12} তুমি যুবক বলে যেন কেউ তোমাকে তুচ্ছ না করে; কিন্তু কথাবার্তায়, আচার ব্যবহারে, মহব্বতে ও শুদ্ধতায় ঈমানদারদের আদর্শ হও।
{4:13} আমি না আসা পর্যন্ত তুমি পাক-কিতাব পাঠে, উপদেশ দানে ও শিক্ষা দিতে নিজেকে নিবিষ্ট রাখ।
{4:14} তোমার অন্তরস্থ সেই অনুগ্রহ-দান অবহেলা করো না, যা ভবিষ্যদ্বাণী দ্বারা প্রাচীনদের হস্তার্পণ সহকারে তোমাকে দেওয়া হয়েছে।
{4:15} এসব বিষয়ে যত্নবান হও ও তাতে স্থির থাক যেন তোমার উন্নতি সকলের প্রত্যক্ষ হয়।
{4:16} নিজের বিষয়ে ও তোমার শিক্ষার বিষয়ে সাবধান হও, এই সমস্ত বিষয়ে স্থির থাক; কেননা তা করলে তুমি নিজেকে এবং যারা তোমার কথা শুনে তাদেরকেও রক্ষা করতে পারবে।
{i5:1} ঈমানদারদের প্রতি কর্তব্য
{5:1} তুমি কোন বৃদ্ধ লোককে তিরস্কার করো না, কিন্তু তাকে পিতার মত অনুনয় কর এবং যুবকদেরকে ভাইয়ের মত,
{5:2} বৃদ্ধাদেরকে মায়ের মত, যুবতীদেরকে সমপূর্ণ শুদ্ধভাবে বোনের মত জেনে তাদের সঙ্গে ব্যবহার কর।
{i5:3} মণ্ডলীর বিধবাদের বিষয়
{5:3} যেসব বিধবাদের দেখাশুনা করার কেউ নেই, তাদের সম্মান কর।
{5:4} কিন্তু যদি কোন বিধবার সন্তান বা নাতিনাতনি থাকে তবে তারা প্রথমত নিজের বাড়ির লোকদের প্রতি ভক্তি প্রকাশ করতে ও পিতা-মাতার ঋণ পরিশোধ করতে শিক্ষা করুক; কেননা তা-ই আল্লাহ্‌র সাক্ষাতে গ্রহণীয়।
{5:5} যে বিধবার দেখাশোনা করার কেউ নেই ও এতিম, সে আল্লাহ্‌র উপরে প্রত্যাশা রেখে দিনরাত ফরিয়াদ ও মুনাজাত করতে থাকে।
{5:6} কিন্তু যে ভোগ-বিলাসে জীবন কাটায় সে জীবিত অবস্থায়ও মৃতের মত।
{5:7} এ সব বিষয়ে হুকুম কর, যেন তারা অনিন্দনীয় হয়।
{5:8} কিন্তু কেউ যদি নিজের সম্পর্কীয় লোকদের বিশেষত নিজের আত্মীয়-পরিজনের দেখাশোনা না করে, তা হলে সে ঈমান অস্বীকার করেছে এবং অ-ঈমানদারদের চেয়ে অধম হয়েছে।
{5:9} বিধবা বলে কেবল তাকেই গণনা করা হোক, যার বয়স ষাট বছরের নিচে নয় ও যার একমাত্র স্বামী ছিল,
{5:10} এবং যার পক্ষে নানা সৎকর্মের প্রমাণ পাওয়া যায়; অর্থাৎ যদি সে সন্তানদের লালন-পালন করে থাকে, যদি মেহমানদের সেবা করে থাকে, যদি পবিত্র লোকদের পা ধুয়ে থাকে, যদি কষ্ট-পাওয়া লোকদের উপকার করে থাকে, যদি সমস্ত সৎকর্মের অনুসরণ করে থাকে।
{5:11} কিন্তু যুবতী বিধবাদেরকে বিধবার তালিকায় গণনা করো না, কেননা তারা ইন্দ্রিয়তাড়িত হয়ে মসীহের বিরুদ্ধচারী হলে তারা বিয়ে করতে চায়;
{5:12} এতে তারা প্রথম ঈমান অগ্রাহ্য করেছে বলে নিজেদের উপর শাস্তি ডেকে আনে।
{5:13} এছাড়া, তারা বাড়িতে বাড়িতে ঘুরে বেড়িয়ে অলস হতে শেখে; কেবল অলসও নয়, বরং বাচাল ও অনধিকার চর্চাকারিণী হতে ও অনুচিত কথা বলতে শিখে।
{5:14} অতএব আমার ইচ্ছা যেন এই যুবতী বিধবারা বিয়ে করে, সন্তান প্রসব করে, বাড়িতে কর্তৃত্ব করে, বিপক্ষকে নিন্দা করার কোন সুযোগ না দেয়।
{5:15} কেননা ইতোপূর্বেও কেউ কেউ শয়তানের পিছনে গমন করে বিপথগামিনী হয়েছে।
{5:16} যদি কোন ঈমানদার স্ত্রীলোকের পরিবারে কয়েকজন বিধবা থাকে তবে তিনিই তাদের দেখাশোনা করুন; মণ্ডলী ভারগ্রস্ত না হোক, যেন যারা প্রকৃত বিধবা, মণ্ডলী তাদের দেখাশোনা করতে পারে।
{i5:17} নানা রকম উপদেশ
{5:17} যে প্রাচীনেরা উত্তমরূপে শাসন করেন, বিশেষত যাঁরা কালাম তবলিগ ও শিক্ষা দান করার জন্য পরিশ্রম করেন, তাঁরা দ্বিগুণ সমাদরের যোগ্য বলে গণিত হোন।
{5:18} কারণ পাক-কিতাবে বলে, “শস্য-মাড়াইকারী বলদের মুখে জাল্‌তি বেঁধো না;” আর কার্যকারী নিজের বেতনের যোগ্য।
{5:19} দুই তিন জন সাক্ষী ছাড়া কোন প্রাচীনের বিরুদ্ধে অভিযোগ গ্রাহ্য করো না।
{5:20} যারা গুনাহ্‌ করে তাদেরকে সকলের সাক্ষাতে অনুযোগ কর; যেন অন্য সকলেও ভয় পায়।
{5:21} আমি আল্লাহ্‌র, মসীহ্‌ ঈসার ও মনোনীত ফেরেশতাদের সাক্ষাতে তোমাকে এই দৃঢ় হুকুম দিচ্ছি, তুমি পূর্বধারণা ছাড়া এসব বিধি পালন কর, পক্ষপাতের বশে কিছুই করো না।
{5:22} তাড়াতাড়ি করে কারো উপরে হস্তার্পণ করো না এবং অন্যের গুনাহ্‌র ভাগী হয়ো না, নিজেকে খাঁটি রেখো।
{5:23} এখন থেকে কেবল পানি পান করো না, কিন্তু তোমার পেটের জন্য ও তোমার বার বার অসুখ হয় বলে কিঞ্চিৎ আঙ্গুর-রস পান করো।
{5:24} কোন কোন লোকের গুনাহ্‌ বিচারের আগেই সুস্পষ্ট, আবার কোন কোন লোকের গুনাহ্‌ তাদের বিচারের পরেই প্রকাশ পায়।
{5:25} সৎকর্মও সেরকম সুস্পষ্ট; আর যা যা স্পষ্ট নয়, সেগুলো গুপ্ত থাকে না।
{6:1} যেসব লোক জোয়ালের অধীন গোলাম, তারা নিজ নিজ মালিকদেরকে সমপূর্ণ সমাদরের যোগ্য জ্ঞান করুন, যেন আল্লাহ্‌র নাম এবং শিক্ষা নিন্দিত না হয়।
{6:2} আর যারা ঈমানদার মালিকের অধীনে আছে, তারা তাঁদেরকে ঈমানদার ভাই বলে তুচ্ছ জ্ঞান না করুক; বরং আরও যত্ন সহকারে গোলামীর কাজ করুক, কেননা যাঁরা সেই সদ্ব্যবহারের ফল ভোগ করেন তাঁরা ঈমানদার ও মহব্বতের পাত্র। এসব শিক্ষা দাও ও অনুনয় কর।
{i6:3} মিথ্যা শিক্ষা ও নিরাময় কালাম
{6:3} যদি কেউ অন্য রকম শিক্ষা দেয় এবং নিরাময় কালাম, অর্থাৎ আমাদের ঈসা মসীহের কালাম ও ভক্তির অনুরূপ শিক্ষা স্বীকার না করে,
{6:4} তবে সে গর্বে অন্ধ হয়ে গেছে, কিছুই জানে না, কিন্তু ঝগড়া-বিবাদ ও তর্ক-বিতর্ক করা তার একটা রোগ হয়ে দাঁড়িয়েছে; এই সবের ফল হল হিংসা, ঝগড়া, নিন্দা, কুসন্দেহ,
{6:5} এবং বিকৃতমনা ও সত্যবিহীন লোকদের মধ্যে তুমুল ঝগড়া-বিবাদ; এই রকম লোকেরা আল্লাহ্‌-ভক্তিকে একটা লাভের উপায় বলে মনে করে।
{6:6} বাস্তবিকই আল্লাহ্‌-ভক্তি সন্তোষযুক্ত হলে মহালাভের উপায় হয়,
{6:7} কেননা আমরা দুনিয়াতে কিছুই সঙ্গে আনি নি আর কিছুই সঙ্গে করে নিয়ে যেতেও পারি না;
{6:8} অতএব খাবার ও কাপড়-চোপড় থাকলে আমরা তাতেই সন্তুষ্ট থাকব।
{6:9} কিন্তু যারা ধনী হতে বাসনা করে, তারা পরীক্ষায় ও ফাঁদে পড়ে এবং নানা ধরনের বোধশূন্য ও ক্ষতিকর কামনার হাতে ধরা পড়ে, যা মানুষকে সংহারে ও বিনাশে নিমজ্জিত করে।
{6:10} কেননা ধনাসক্তি সমস্ত মন্দতার একটা মূল; তাতে রত হওয়াতে অনেক লোক ঈমান থেকে সরে বিপথগামী হয়েছে এবং নিজেরা নিজদের উপর অনেক যাতনা ডেকে এনেছে।
{i6:11} ঈমানের যুদ্ধ
{6:11} কিন্তু তুমি, হে আল্লাহ্‌র লোক, এসব থেকে পালিয়ে যাও; এবং ধার্মিকতা, ভক্তি, ঈমান, মহব্বত, ধৈর্য, মৃদুভাব — এই সমস্ত বিষয়ের জন্য কঠোরভাবে চেষ্টা কর।
{6:12} ঈমানের উত্তম যুদ্ধে প্রাণপণ কর; যে অনন্ত জীবনের জন্য তুমি আহ্বান পেয়েছ এবং অনেক সাক্ষীর সাক্ষাতে সেই উত্তম স্বীকারোক্তি উচ্চারণ করেছ, সেই অনন্ত জীবন ধরে রাখ।
{6:13} সকলের জীবনদাতা আল্লাহ্‌র সাক্ষাতে এবং যিনি পন্তীয় পীলাতের কাছে সেই উত্তম স্বীকারোক্তি উচ্চারণ করেছিলেন, সেই মসীহ্‌ ঈসার সাক্ষাতে, আমি তোমাকে এই হুকুম করছি,
{6:14} প্রভু ঈসা মসীহ্‌ প্রকাশিত না হওয়া পর্যন্ত তুমি হুকুমটি নিষ্কলঙ্ক ও অনিন্দনীয় রাখ;
{6:15} সেই পরমধন্য ও একমাত্র শাসনকর্তা, বাদশাহ্‌দের বাদশাহ্‌ ও প্রভুদের প্রভু, উপযুক্ত সময়ে মসীহ্‌কে প্রকাশ করবেন।
{6:16} তিনি অমরতার একমাত্র অধিকারী, এমন আলোতে বাস করেন যেখানে কেউ যেতে পারে না, যাঁকে মানুষের মধ্যে কেউ কখনও দেখতে পায় নি, দেখতে সক্ষমও নয়; তাঁরই সমাদর ও অনন্তকালস্থায়ী পরাক্রম হোক। আমিন।
{6:17} যারা এই যুগে ধনবান তাদেরকে এই হুকুম দাও যেন তারা অহংকারী না হয় এবং অস্থায়ী ধনের উপরে নয়, কিন্তু যিনি ধনবানের মত সমস্ত কিছুই আমাদের ভোগের জন্য যুগিয়ে দেন সেই আল্লাহ্‌রই উপরে প্রত্যাশা রাখে;
{6:18} যেন পরের উপকার করে, সৎ কাজরূপ ধনে ধনবান হয়, দানশীল হয়, সহভাগীকরণে তৎপর হয়;
{6:19} এভাবে তারা নিজেদের জন্য, ভবিষ্যতের জন্য উত্তম ভিত্তিমূলস্বরূপ সম্পদ প্রস্তুত করুক যেন যা প্রকৃতরূপে জীবন তা-ই ধরে রাখতে পারে।
{6:20} হে তীমথি, তোমার কাছে যা গচ্ছিত হয়েছে তা সাবধানে রাখ; যাকে মিথ্যাভাবে জ্ঞান নামে আখ্যাত করা হয় সেই সব ভক্তিহীন অসার প্রলাপ ও স্ববিরোধী শিক্ষা থেকে দূরে থাক;
{6:21} কেউ কেউ সেই জ্ঞান স্বীকার করে ঈমান সম্বন্ধে লক্ষ্যভ্রষ্ট হয়েছে। রহমত তোমাদের সহবর্তী হোক।
