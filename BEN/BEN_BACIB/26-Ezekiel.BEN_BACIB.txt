{i1:1} হযরত ইহিস্কেলের দর্শন
{1:1} ত্রিশ বছরের চতুর্থ মাসের পঞ্চম দিনে, যখন আমি কবার নদীতীরে নির্বাসিত লোকদের মধ্যে ছিলাম তখন বেহেশত খুলে গেল, আর আমি আল্লাহ্‌র দর্শন লাভ করলাম।
{1:2} বাদশাহ্‌ যিহোয়াখীনের নির্বাসনের পঞ্চম বছরের ঐ মাসের পঞ্চম দিনে,
{1:3} কল্‌দীয়দের দেশে কবার নদীতীরে বুষির পুত্র ইহিস্কেল ইমামের কাছে মাবুদের কালাম নাজেল হল এবং সেই স্থানে মাবুদ তাঁর উপরে হস্তার্পণ করলেন।
{1:4} আমি দৃষ্টিপাত করলাম, আর দেখ, উত্তর দিক থেকে ঘূর্ণিবাতাস, বিরাট মেঘ ও তার মধ্যে বিদ্যুৎ চমকাচ্ছে এবং তার চারদিকে তেজ ও তার মধ্যস্থানে আগুনের মধ্যবর্তী জ্বলন্ত ধাতুর মত ঝক্‌মক করছিল।
{1:5} আর তার মধ্য থেকে চারটি প্রাণীর মূর্তি প্রকাশ পেল। তাদের আকৃতি এই; তাদের রূপ মানুষের মত।
{1:6} আর প্রত্যেকের চারটি মুখ ও চারটি পাখা।
{1:7} তাদের পা সোজা, পায়ের তলা বাছুরের পায়ের তলার মত এবং তারা পরিষ্কার করা ব্রোঞ্জের উজ্জ্বলতার মত উজ্জ্বল।
{1:8} তাদের চার পাশে পাখার নিচে মানুষের হাত ছিল; চারটি প্রাণীরই এরকম মুখ ও পাখা ছিল;
{1:9} তাদের পাখা পরস্পর সংযুক্ত; গমন কালে তারা ফিরতো না, প্রত্যেকে সম্মুখদিকে গমন করতো।
{1:10} তাদের মুখের আকৃতি এই; তাদের মানুষের মুখ ছিল, আর ডানদিকে চারটি সিংহের মুখ এবং বামদিকে চারটি গরুর মুখ, আবার প্রত্যেকেরই ঈগল পাখির মুখ ছিল।
{1:11} উপরিভাগে তাদের মুখ ও পাখা বিছিন্ন্ন ছিল, এক একটির দু’টি পাখা পরস্পর সংযুক্ত ছিল এবং আর দু’টি পাখা দ্বারা শরীর আচ্ছাদিত ছিল।
{1:12} আর তারা প্রত্যেকে সামনের দিকে গমন করতো; যে দিকে যেতে রূহের ইচ্ছা হত, তারা সেই দিকে গমন করতো; গমনকালে ফিরতো না।
{1:13} এই আকৃতিবিশিষ্ট প্রাণীদের আভা জ্বলন্ত অঙ্গার ও মশালের আভার মত; সেই আগুন ঐ প্রাণীদের মধ্যে গমনাগমন করতো, সেই আগুন তেজোময় ও সেই আগুন থেকে বিদ্যুৎ বের হত।
{1:14} আর ঐ প্রাণীদের দ্রুত যাতায়াত বিদ্যুতের ঝলকের আভার মত।
{1:15} আমি যখন ঐ প্রাণীদেরকে অবলোকন করলাম, দেখলাম, ভূতলে ঐ প্রাণীদের পাশে চার মুখের এক একটির জন্য এক একটি চাকা ছিল।
{1:16} চারটি চাকার আভা ও কাঠামো বৈদূর্যমণির মত উজ্জ্বল; চারটির রূপ একই এবং তাদের আভা ও রচনা চাকার মধ্যেকার চাকার মত ছিল।
{1:17} গমনকালে ঐ চারটি চাকা চারপাশে গমন করতো, গমনকালে ফিরতো না।
{1:18} তাদের নেমি উঁচু ও ভয়ঙ্কর এবং সেই চারটি নেমির চারদিক চোখে পরিপূর্ণ ছিল।
{1:19} আর প্রাণীদের গমনকালে তাদের পাশে ঐ চাকাগুলোও গমন করতো; এবং প্রাণীদের ভূতল থেকে উপরে উঠবার সময়ে চাকাগুলোও উপরে উঠত।
{1:20} যে কোন স্থানে রূহের ইচ্ছা হত, সেই স্থানে তারা যেত; সেই দিকেই রূহের যাবার ইচ্ছা হত; আর তাদের পাশে পাশে চাকাগুলোও উঠতো, কেননা সেই প্রাণীর রূহ্‌ ঐ চাকাগুলোর মধ্যে ছিল।
{1:21} ওরা যখন চলতো, এরাও তখন চলতো; এবং ওরা যখন থামত, এরাও তখন থামত; আর ওরা যখন ভূতল থেকে উপরে উঠতো, চাকাগুলোও তখন পাশা পাশি উপরে উঠতো, কেননা সেই প্রাণীর রূহ্‌ ঐ সমস্ত চাকার মধ্যে ছিল।
{1:22} আর সেই প্রাণীর মাথার উপরে এক শূন্যস্থানের আকৃতি ছিল, তা ভয়ঙ্কর স্ফটিকের আভার মত তাদের মাথার উপরে বিছানো ছিল।
{1:23} সেই শূন্যস্থানের নিচে তাদের পাখা সকল পরস্পরের দিকে সোজাভাবে মেলে দেওয়া ছিল, প্রত্যেক প্রাণীর এই দিকে দুই, ওই দিকে দুই পাখা ছিল, সেগুলো তাদের শরীর আচ্ছাদন করেছিল।
{1:24} আর তাদের গমনকালে আমি তাদের পাখাগুলোর ধ্বনিও শুনলাম, তা মহাজলরাশির কল্লোলের মত, সর্বশক্তিমানের রবের মত, সৈন্যসামন্তের ধ্বনির মত তুমুল ধ্বনি। দণ্ডায়মান হবার সময় তারা নিজ নিজ পাখা শিথিল করতো।
{1:25} তাদের মাথার উপরিস্থ শূন্যস্থানের উপরে একটি শব্দ হচ্ছিল; দণ্ডায়মান হবার সময়ে তারা নিজ নিজ পাখা শিথিল করতো।
{1:26} আর তাদের মাথার উপরিস্থ শূন্যস্থানের উপরে একটি সিংহাসনের, নীলকান্তমণির মত আভাবিশিষ্ট একটি সিংহাসনের মূর্তি ছিল; সেই সিংহাসন-মূর্তির উপরে মানুষের আকৃতির মত একটি মূর্তি ছিল, তা তার উপরে ছিল।
{1:27} তাঁর কোমরের আকৃতি থেকে উপরের দিকে আমি জ্বলন্ত ধাতুর মত আভা দেখলাম; আগুনের আভা যেন তার মধ্যে চারদিকে ছিল; এবং তাঁর কোমরের আকৃতি থেকে নিচের দিকে আগুনের মত আভা দেখলাম এবং তাঁর চারদিকে তেজ ছিল।
{1:28} বৃষ্টির দিনে মেঘে উৎপন্ন ধনুকের যেমন আভা, তাঁর চারদিকের তেজের আভা সেরকম ছিল। এ মাবুদের মহিমার মূর্তির আভা। আমি তা দেখামাত্র উবুড় হয়ে পড়লাম এবং কথা বলছে এমন এক জন ব্যক্তির কণ্ঠস্বর শুনতে পেলাম।
{i2:1} হযরত ইহিস্কেলের আহ্বান
{2:1} তিনি আমাকে বললেন, হে মানুষের সন্তান তুমি পায়ে ভর দিয়ে দাঁড়াও; আমি তোমার সঙ্গে আলাপ করবো।
{2:2} যে সময়ে তিনি আমার সঙ্গে কথা বললেন, তখন রূহ্‌ আমাতে প্রবেশ করে আমাকে পায়ে ভর দিয়ে দাঁড় করালেন; তাতে যিনি আমার সঙ্গে কথা বললেন, তাঁর কালাম আমি শুনলাম।
{2:3} তিনি আমাকে বললেন, হে মানুষের সন্তান, আমি বনি-ইসরাইলদের কাছে, বিদ্রোহী জাতিদের কাছে তোমাকে প্রেরণ করছি; তারা আমার বিদ্রোহী হয়েছে, তারা ও তাদের পূর্বপুরুষেরা আমার বিরুদ্ধে গুনাহের কাজ করে আসছে, আজ পর্যন্তও করছে।
{2:4} সেই সন্তানেরা উদ্ধত ও কঠিনচিত্ত, আমি তাদের কাছে তোমাকে প্রেরণ করছি; তুমি তাদেরকে বলো, সার্বভৌম মাবুদ এই কথা বলেন।
{2:5} আর তারা শুনুক বা না শুনুক — তারা তো বিদ্রোহীকুল — তবুও জানতে পারবে, তাদের মধ্যে এক জন নবী উপস্থিত হল।
{2:6} হে মানুষের সন্তান, তুমি তাদেরকে ভয় পেয়ো না, তাদের কথাকে ভয় পেয়ো না; কাঁটাঝোপ ও কাঁটা তোমার কাছে আছে বটে এবং তুমি বৃশ্চিকের মধ্যে বাস করছো, তবুও তাদের কথায় ভয় করো না ও তাদের মুখ দেখে ভয় পেয়ো না, তারা তো বিদ্রোহীকুল।
{2:7} তুমি তাদের কাছে আমার কালামগুলো বলো, তারা শুনুক বা না শুনুক; তারা তো অত্যন্ত বিদ্রোহী।
{2:8} হে মানুষের সন্তান, আমি তোমাকে যা বলি, তুমি শোন; তুমি সেই বিদ্রোহীকুলের মত বিদ্রোহী হয়ো না; তোমার মুখ খোল, আমি তোমাকে যা দিই, তা ভোজন কর।
{2:9} পরে আমি দেখলাম, আর দেখ, একখানি হাত আমার প্রতি বাড়িয়ে দেওয়া হল, আর দেখ, তার মধ্যে একখানি গুটিয়ে রাখা কিতাব ছিল।
{2:10} তিনি আমার সম্মুখে তা মলে ধরলেন, সেই কিতাবখানির ভিতরে বাইরে লেখা, আর মাতম, খেদোক্তি ও সন্তাপের কথা তাতে লেখা ছিল।
{3:1} পরে তিনি আমাকে বললেন, হে মানুষের সন্তান, তোমার কাছে যা উপস্থিত, তা ভোজন কর, এই কিতাবখানি ভোজন কর এবং ইসরাইল-কুলের কাছে গিয়ে তাদের সঙ্গে কথা বল।
{3:2} তখন আমি মুখ খুললাম, আর তিনি আমাকে সেই কিতাব ভোজন করালেন;
{3:3} আর তিনি আমাকে বললেন, হে মানুষের সন্তান, আমি তোমাকে যে কিতাব দিলাম, তা খেয়ে উদর পরিপূর্ণ কর। তখন আমি তা ভোজন করলাম; আর তা আমার মুখে মধুর মত মিষ্ট লাগল।
{3:4} পরে তিনি আমাকে বললেন, হে মানুষের সন্তান, তুমি যাও, ইসরাইল-কুলের কাছে গিয়ে তাদেরকে আমার কালামগুলো বল।
{3:5} কারণ তুমি দুর্বোধ্য ও কঠিন ভাষাবাদী কোন জাতির কাছে প্রেরিত হও নি, কিন্তু ইসরাইল-কুলের কাছে প্রেরিত হচ্ছ।
{3:6} যাদের কথা তোমার বোধের অগম্য, এমন দুর্বোধ্য ও কঠিন ভাষাবাদী অনেক জাতির কাছে তুমি প্রেরিত হও নি; আমি তাদের কাছে তোমাকে পাঠালে তারা তোমার কথা অবশ্য শুনতো।
{3:7} কিন্তু ইসরাইল-কুল তোমার কথা শুনতে সম্মত হবে না, যেহেতু তারা আমার কথা শুনতে সম্মত নয়, কারণ ইসরাইল-কুলের সকলেই উদ্ধত ও কঠিনচিত্ত।
{3:8} দেখ, আমি তাদের মুখের বিপরীতে তোমার মুখ এবং তাদের কপালের বিপরীতে তোমার কপাল দৃঢ় করলাম।
{3:9} যে হীরক চক্‌মকি পাথর থেকেও শক্ত, তার মত আমি তোমার কপাল শক্ত করলাম; যদিও তারা বিদ্রোহীকুল, তবুও তাদেরকে ভয় করো না ও তাদের মুখ দেখে ভয় পেয়ো না।
{3:10} আরও তিনি আমাকে বললেন, হে মানুষের সন্তান আমি তোমাকে যা যা বলি, সেসব কালাম তুমি অন্তরে গ্রহণ কর, কান দিয়ে শোন।
{3:11} আর যাও, ঐ নির্বাসিত লোকদের, তোমার স্বজাতি সন্তানদের কাছে গিয়ে তাদেরকে বল; তারা শুনুক বা না শুনুক, তবুও তাদেরকে বল, সার্বভৌম মাবুদ এই কথা বলেন।
{i3:12} কবার নদীতীরে হযরত ইহিষ্কেল
{3:12} পরে রূহ্‌ আমাকে তুলে নিলেন এবং আমি আমার পেছন দিকে এই কালাম মহাকল্লোলের শব্দের মত তাঁর স্থান থেকে শুনলাম, ‘ধন্য মাবুদের মহিমা।’
{3:13} আর ঐ প্রাণীদের পরস্পরের পাখা চালানোর আওয়াজ, তাদের পাশে চাকার আওয়াজ, এই মহাকল্লোলের আওয়াজ শুনলাম।
{3:14} আর রূহ্‌ আমাকে তুলে নিয়ে গেলে আমি মনে দুঃখ পেয়ে গমন করলাম; আর মাবুদের হাত আমার উপরে বলবৎ ছিল।
{3:15} আমি টেল্‌-আবীবে অবস্থিত নির্বাসিত লোকদের, কবার নদীতীরবাসীদের কাছে এলাম এবং তারা যে স্থানে বাস করতো, সেই স্থানে সাত দিন স্তব্ধ থেকে তাদের মধ্যে বসে রইলাম।
{i3:16} বনি-ইসরাইলকে সতর্ক করা
{3:16} সাত দিন গত হলে পর মাবুদের এই কালাম আমার কাছে নাজেল হল,
{3:17} হে মানুষের সন্তান, আমি তোমাকে ইসরাইল-কুলের জন্য প্রহরী নিযুক্ত করলাম; তুমি আমার মুখে কথা শুনবে এবং আমার নামে তাদেরকে চেতনা দেবে।
{3:18} যখন আমি দুষ্ট লোককে বলি, তুমি মরবেই মরবে, তখন তুমি যদি তাকে চেতনা না দাও এবং তার প্রাণরক্ষার জন্য চেতনা দেবার জন্য সেই দুষ্ট লোককে তার কুপথের বিষয় কিছু না বল, তবে সেই দুষ্ট লোক নিজের অপরাধে মরবে, কিন্তু তার রক্তের প্রতিশোধ আমি তোমার হাত থেকে নেব।
{3:19} কিন্তু তুমি দুষ্টকে চেতনা দিলে, সে যদি তার নাফরমানী ও কুপথ থেকে না ফেরে, তবে সে নিজের অপরাধে মরবে, কিন্তু তুমি তোমার প্রাণ রক্ষা করলে।
{3:20} আবার, কোন ধার্মিক লোক যদি তার ধার্মিকতা থেকে ফিরে অন্যায় করে, আর আমি তার সামনে বাধা রাখি, তবে সে মরবে; তুমি তাকে চেতনা না দিলে সে নিজের গুনাহে মরবে এবং তার কৃত ধর্মকর্ম আর স্মরণে আসবে না; কিন্তু আমি তোমার হাত দিয়ে তার রক্তের প্রতিশোধ নেব।
{3:21} আর তুমি ধার্মিক লোককে গুনাহ্‌ না করতে চেতনা দিলে সে যদি গুনাহ্‌ না করে, তবে সচেতন হওয়াতে সে অবশ্য বাঁচবে; আর তুমিও তোমার প্রাণ রক্ষা করলে।
{3:22} পরে সেই স্থানে মাবুদ আমার উপরে হস্তার্পণ করলেন, আর তিনি বললেন, উঠ, বের হয়ে সমতল ভূমিতে যাও, আমি সেখানে তোমার সঙ্গে কথা বলবো।
{3:23} তাতে আমি উঠে সমতল ভূমিতে গেলাম, আর দেখলাম, সেই স্থানে মাবুদের সেই মহিমা দণ্ডায়মান, কবার নদীতীরে যে মহিমা দেখেছিলাম; তখন আমি উবুড় হয়ে পড়লাম।
{3:24} পরে রূহ্‌ আমাতে প্রবেশ করে আমাকে পায়ে ভর দিয়ে দাঁড় করালেন; আর তিনি আমার সঙ্গে কথা বলে আমাকে বললেন, যাও, তুমি তোমার বাড়ির দরজা বন্ধ করে ভিতরে থাক।
{3:25} কিন্তু হে মানুষের সন্তান, দেখ, লোকেরা দড়ি দিয়ে তোমাকে বাঁধবে, তাতে তুমি বাইরে তাদের মধ্যে যেতে পারবে না।
{3:26} আর আমিও তোমার জিহ্বা মুখের তালুতে আট্‌কে দেব, তাতে তুমি বোবা হবে, তাদের কাছে দোষবক্তা হবে না, কেননা তারা বিদ্রোহীকুল।
{3:27} কিন্তু যখন আমি তোমার সঙ্গে কথা বলি, তখন তোমার মুখ খুলে দেব, তাতে তুমি তাদেরকে এই কথা বলবে, সার্বভৌম মাবুদ এই কথা বলেন; যে শুনে সে শুনুক, যে না শুনে সে না শুনুক; কেননা তারা বিদ্রোহীকুল।
{i4:1} জেরুশালেম ঘেরাওয়ের ছবি
{4:1} আর হে মানুষের সন্তান, তুমি একখানি ইট নিয়ে তোমার সম্মুখে রাখ ও তার উপরে একটি নগর অর্থাৎ জেরুশালেমের ছবি আঁক।
{4:2} আর তা সৈন্যে বেষ্টিত কর, তার বিরুদ্ধে অবরোধ দেয়াল গাঁথ, তার বিপরীতে জাঙ্গাল বাঁধ, স্থানে স্থানে তার বিরুদ্ধে শিবির স্থাপন কর ও তার বিরুদ্ধে চারদিকে প্রাচীর-ভেদক যন্ত্র স্থাপন কর।
{4:3} আর একখানা লোহার পাত্র নিয়ে তোমার ও নগরের মধ্যস্থলে লোহার প্রাচীরের মত তা স্থাপন কর এবং তোমার মুখ তার দিকে রাখ, তাতে তা অবরুদ্ধ হবে ও তুমি তা অবরোধ করে থাকবে। ইসরাইল-কুলের জন্য এটি চিহ্নস্বরূপ হবে।
{4:4} পরে তুমি বাম পাশে শয়ন করে ইসরাইল-কুলের অপরাধ তার উপরে রাখ; যতদিন তুমি তাতে শয়ন করবে, ততদিন তাদের অপরাধ বহন করবে।
{4:5} আমি তাদের অপরাধ-বছরের সংখ্যা তোমার জন্য দিনের সংখ্যা, অর্থাৎ তিনশত নব্বই দিন রাখলাম; এভাবে তুমি ইসরাইল-কুলের অপরাধ বহন করবে।
{4:6} সেসব সমাপ্ত করার পর তুমি তোমার ডান পাশে শয়ন করবে এবং এহুদা-কুলের অপরাধ বহন করবে; আমি চল্লিশ দিন, এক এক বছরের জন্য এক এক দিন, তোমার জন্য রাখলাম।
{4:7} আর তুমি তোমার মুখ জেরুশালেমের অবরোধের দিকে রাখবে, তোমার বাহু অনাবৃত করবে ও তার বিরুদ্ধে ভবিষ্যদ্বাণী বলবে।
{4:8} আর দেখ, আমি দড়ি দিয়ে তোমাকে বেঁধে রাখব, তাতে তুমি যতদিন তোমার অবরোধের দিন সমাপ্ত না করবে, ততদিন পর্যন্ত এক পাশ থেকে অন্য পাশে ফিরবে না।
{4:9} আর তুমি নিজের কাছে গম, যব, মাষ, মসুর ডাল, কঙ্গু ও জনার নিয়ে সকলই একটি পাত্রে রাখ এবং তা দিয়ে রুটি প্রস্তুত কর; যতদিন পাশে শয়ন করবে, ততদিন, অর্থাৎ তিনশত নব্বই দিন, তা ভোজন করো।
{4:10} তোমরা খাদ্য পরিমাণপূর্বক, অর্থাৎ প্রতিদিন বিশ তোলা করে ভোজন করতে হবে; তুমি বিশেষ বিশেষ সময়ে তা ভোজন করবে।
{4:11} আর পানিও পরিমাণপূর্বক, অর্থাৎ হিনের ষষ্ঠাংশ করে পান করতে হবে; তুমি বিশেষ বিশেষ সময়ে তা পান করবে।
{4:12} আর ঐ খাদ্যদ্রব্য যবের পিঠার মত করে ভোজন করবে এবং তাদের দৃষ্টিতে মানুষের বিষ্ঠা দিয়ে তা পাক করবে।
{4:13} আর মাবুদ বললেন, আমি বনি-ইসরাইলদেরকে যে জাতিদের মধ্যে দূর করে দেব, তাদের মধ্যে থাকবার সময়ে তারা এভাবে নিজ নিজ নাপাক রুটি খাবে।
{4:14} তখন আমি বললাম, আহা, সার্বভৌম মাবুদ, দেখ, আমার প্রাণ নাপাক হয় নি; আমি বাল্যকাল থেকে আজ পর্যন্ত স্বয়ং মৃত কিংবা পশু দ্বারা বিদীর্ণ কিছুই খাই নি, ঘৃণ্য গোশ্‌ত কখনও আমার মুখে যায় নি।
{4:15} তখন তিনি আমাকে বললেন, দেখ, আমি মানুষের বিষ্ঠার পরিবর্তে তোমাকে গোবর দিলাম, তুমি তা দিয়ে তোমার রুটি পাক করবে।
{4:16} আর তিনি আমাকে বললেন, হে মানুষের সন্তান, দেখ, আমি জেরুশালেমে খাদ্য সরবরাহ বন্ধ করবো, তাতে তারা পরিমাণপূর্বক ভাবনা সহকারে অন্ন ভোজন করবে, পরিমাণপূর্বক ও বিস্ময় সহকারে পানি পান করবে;
{4:17} যেন তারা খাদ্য ও পানির অভাবে পরস্পর বিস্ময়াপন্ন ও নিজ নিজ অপরাধে ক্ষীণ হয়।
{i5:1} জেরুশালেমের বিরুদ্ধে তলোয়ার
{5:1} আর, হে মানুষের সন্তান, তুমি একখানা ধারালো অস্ত্র নিয়ে অর্থাৎ নাপিতের ক্ষুর নিয়ে, তোমার মাথা ও দাড়ি ক্ষৌরি করবে; পরে নিক্তি নিয়ে সেই চুলগুলো ভাগ ভাগ করবে।
{5:2} পরে নগরের অবরোধ কাল শেষ হলে তার তৃতীয়াংশ নগরের মধ্যে আগুনে পুড়িয়ে দেবে এবং তৃতীয়াংশ নিয়ে নগরের চারদিকে তলোয়ার দ্বারা কাটাকুটি করবে, অপর তৃতীয়াংশ বায়ুতে উড়িয়ে দেবে, পরে আমি তাদের পিছনে তলোয়ার কোষমুক্ত করবো।
{5:3} আবার তুমি তার অল্পসংখ্যক চুল নিয়ে তোমার কাপড়ে ভাঁজে গুঁজে রাখবে।
{5:4} পরে তারও কিছু নিয়ে আগুনের মধ্যে ফেলে দিয়ে পুড়িয়ে দেবে, তা থেকেই আগুন বের হয়ে সমস্ত ইসরাইল-কুলে লাগবে।
{5:5} সার্বভৌম মাবুদ এই কথা বলেন, এ হল জেরুশালেম; আমি একে জাতিদের মধ্যে স্থাপন করেছি এবং এর চারদিকে নানা দেশ রয়েছে;
{5:6} কিন্তু সে দুষ্কর্ম করার জন্য ঐ জাতিদের চেয়ে আমার অনুশাসনগুলোর ও নিজের চারদিকের দেশের লোকের চেয়ে আমার বিধিকলাপের বিদ্রোহী হয়েছে; কারণ এরা আমার অনুশাসন অগ্রাহ্য করেছে এবং আমার বিধিপথে চলে নি।
{5:7} এজন্য সার্বভৌম মাবুদ এই কথা বলেন, তোমরা চারদিকের জাতিদের থেকে বেশি গণ্ডগোল করেছ, আমার বিধিপথে গমন কর নি, আমার অনুশাসনগুলো পালন কর নি এবং তোমাদের চারদিকের জাতিদের শাসন অনুসারেও চল নি।
{5:8} এজন্য সার্বভৌম মাবুদ এই কথা বলেন, দেখ, আমি, আমিই তোমার বিপক্ষ; আমি জাতিদের সাক্ষাতে তোমার মধ্যে বিচার সাধন করবো।
{5:9} যা কখনও করি নি এবং যার মত আর কখনও করবো না, তা-ই তোমার ঘৃণার কাজগুলোর জন্য তোমার মধ্যে করবো।
{5:10} এজন্য তোমার মধ্যে পিতারা সন্তানদেরকে ভোজন করবে ও সন্তানেরা নিজ নিজ পিতাকে ভোজন করবে এবং আমি তোমার মধ্যে বিচার সাধন করবো ও তোমার সমস্ত অবশিষ্টাংশকে সমস্ত বায়ুর দিকে উড়িয়ে দেব।
{5:11} অতএব, সার্বভৌম মাবুদ বলেন, আমার জীবনের কসম, তুমি যখন তোমার সকল জঘন্য বস্তু ও ঘৃণার কাজ দ্বারা আমার পবিত্র স্থান নাপাক করেছ, তখন আমিও নিশ্চয় সংহার করবো, চক্ষুলজ্জা করবো না, আমি কিছু দয়াও করবো না।
{5:12} তোমার তৃতীয়াংশ লোক মহামারীতে মরবে, অথবা তোমার মধ্যে দুর্ভিক্ষ দ্বারা ক্ষয় পাবে; অপর তৃতীয়াংশ তোমার চারদিকে তলোয়ারের আঘাতে মারা পড়বে; এবং শেষ তৃতীয়াংশকে আমি সমস্ত বায়ুর দিকে উড়িয়ে দিয়ে তাদের পিছনে তলোয়ার কোষমুক্ত করবো।
{5:13} এইভাবে আমার ক্রোধ সম্পন্ন হবে এবং আমি তাদের উপরে আমার ক্রোধ চরিতার্থ করে শান্ত হব; তাদের উপর আমার গজব ঢেলে দেওয়া হলে পর তারা জানতে পারবে যে, আমি মাবুদ আমার অন্তর্জ্বালায় এই কথা বলেছি।
{5:14} আর আমি তোমাকে চারদিকের জাতিদের মধ্যে, পথিকমাত্রের দৃষ্টিতে, উৎসন্ন-স্থান ও উপহাসের পাত্র করবো।
{5:15} হ্যাঁ, তুমি তোমার চারদিকের জাতিদের কাছে উপহাসের, কটুবাক্য, উপদেশ ও বিস্ময়ের বিষয় হবে; কেননা আমি ক্রোধ, গজব ও ভীষণ শাস্তি দ্বারা তোমার মধ্যে বিচার সাধন করবো, আমি মাবুদই এই কথা বললাম।
{5:16} আমি সেখানকার লোকদের প্রতি দুর্ভিক্ষরূপ ভয়ংকর তীরগুলো নিক্ষেপ করবো, সেগুলো বিনাশার্থক তীর, আমি তোমাদেরকে বিনষ্ট করার জন্য সেসব নিক্ষেপ করবো; এবং তোমাদের উপরে দুর্ভিক্ষের ভার বৃদ্ধি করবো ও তোমাদের খাদ্য সরবরাহ বন্ধ করবো।
{5:17} আর আমি তোমাদের বিরুদ্ধে দুর্ভিক্ষ ও হিংস্র জন্তুদের পাঠাব; তারা তোমাকে নিঃসন্তান করবে; আর মহামারী ও রক্ত তোমার মধ্য দিয়ে গমনাগমন করবে, আর আমি তোমার বিরুদ্ধে তলোয়ার আনাবো; আমি মাবুদই এই কথা বললাম।
{i6:1} জেনাকারী ইসরাইলের বিচার
{6:1} আর মাবুদের এই কালাম আমার কাছে নাজেল হল,
{6:2} হে মানুষের সন্তান, তুমি ইসরাইলের পর্বতমালার দিকে মুখ রেখে তাদের কাছে ভবিষ্যদ্বাণী বল।
{6:3} এই কথা বল, হে ইসরাইলের পর্বতমালা, তোমরা সার্বভৌম মাবুদের কালাম শোন। সার্বভৌম মাবুদ পর্বতমালাকে, উপপর্বত-মালাকে, জলপ্রণালী ও উপত্যকাগুলোকে এই কথা বলেন, দেখ, আমি, আমিই তোমাদের উপরে একটি তলোয়ার আনবো ও তোমাদের উচ্চস্থলীগুলো বিনষ্ট করবো।
{6:4} তোমাদের কোরবানগাহ্‌ সব ধ্বংস ও সূর্য মূর্তিগুলো ভেঙ্গে ফেলা হবে; এবং আমি তোমাদের নিহত লোকদের তোমাদের মূর্তিগুলোর সম্মুখে নিক্ষেপ করবো।
{6:5} আমি বনি-ইসরাইলদের লাশ তাদের মূর্তিগুলোর সম্মুখে রাখবো এবং তোমাদের কোরবানগাহ্‌গুলোর চারদিকে তোমাদের অস্থি ছড়িয়ে দেব।
{6:6} তোমাদের সমস্ত বসতি-স্থানে নগরগুলো উৎসন্ন হবে, উচ্চস্থলীগুলো ধ্বংস হবে; যেন তোমাদের কোরবানগাহ্‌গুলো উৎসন্ন ও ধ্বংস হয় এবং তোমাদের মূর্তিগুলো ভেঙ্গে ফেলা হয়, আর না থাকে, আর তোমাদের ধূপগাহ্‌গুলো উচ্ছিন্ন হয় এবং তোমাদের তৈরি বস্তুগুলো লোপ পায়।
{6:7} আর তোমাদের মধ্যে লোকেরা নিহত হয়ে পড়ে থাকবে; তাতে তোমরা জানবে যে, আমিই মাবুদ।
{6:8} তবুও আমি একটি অবশিষ্টাংশ রাখবো, বস্তুত দেশ বিদেশে তোমাদের ছিন্নভিন্ন হবার সময়ে তোমাদের কোন কোন লোক জাতিদের মধ্যে তলোয়ার থেকে রক্ষা পাবে।
{6:9} আর তোমাদের সেই রক্ষা পাওয়া লোকেরা যাদের কাছে বন্দীরূপে নীত হবে, সেই জাতিদের মধ্যে আমাকে স্মরণ করবে; দেখবে তাদের যে জেনাকারী অন্তর আমাকে ত্যাগ করে গেছে ও তাদের যে চোখ নিজ নিজ মূর্তিগুলোর পিছনে চলে জেনা করেছে, তা আমি ভেঙ্গে ফেলেছি; তাতে তারা নিজ নিজ ঘৃণ্য আচার-ব্যবহার দ্বারা যেসব দুষ্কর্ম করেছে, সেজন্য নিজেদের দৃষ্টিতে নিজেদের ঘৃণা করবে।
{6:10} আর তারা জানবে যে, আমিই মাবুদ; আমি তাদের প্রতি এই অমঙ্গল ঘটাবার কথা বৃথা বলি নি।
{6:11} সার্বভৌম মাবুদ এই কথা বলেন, তুমি করে করাঘাত কর ও ভূমিতে পদাঘাত কর এবং ইসরাইল-কুলের সমস্ত ঘৃণ্য দুষ্কর্মের জন্য হাহাকার কর, কেননা তারা তলোয়ারে, দুর্ভিক্ষে ও মহামারীতে মারা পড়বে।
{6:12} দূরবর্তী লোক মহামারীতে মরবে, নিকটবর্তী লোক তলোয়ারের আঘাতে মারা পড়বে এবং অবশিষ্ট ও রক্ষা পাওয়া লোক দুর্ভিক্ষে মরবে; এভাবেই আমি তাদের উপর আমার গজব ঢেলে দেব।
{6:13} যখন সমস্ত উঁচু পাহাড়ে, পর্বতের চূড়ায়, সবুজ গাছের তলে তাদের কোরবানগাহ্‌র চারদিকে মূর্তিগুলোর মধ্যে তাদের নিহত লোকেরা থাকবে এবং প্রত্যেক ঝোপাল এলা গাছের তলে, যে স্থানে তারা নিজ নিজ মূর্তিগুলোর উদ্দেশে খোশবুযুক্ত নৈবেদ্য উৎসর্গ করতো, সেই স্থানেও থাকবে তাতে তোমরা জানবে যে, আমিই মাবুদ।
{6:14} আর আমি তাদের উপরে আমার হাত বাড়িয়ে দেবো এবং তাদের সমস্ত বসতি-স্থানে, মরুভূমি থেকে দিব্‌লা পর্যন্ত দেশ জনশূন্য ও ধ্বংসস্থান করবো; তাতে তারা জানবে যে, আমিই মাবুদ।
{i7:1} ইসরাইলের শেষ পরিণাম উপস্থিত
{7:1} আর মাবুদের এই কালাম আমার কাছে নাজেল হল,
{7:2} হে মানুষের সন্তান, সার্বভৌম মাবুদ ইসরাইল দেশের বিষয়ে এই কথা বলেন, শেষ পরিণাম; দেশের চার দিক থেকে শেষ পরিণাম আসছে।
{7:3} এখন তোমার শেষ পরিণাম উপস্থিত; আমি তোমার উপরে আমার গজব ঢেলে দেব, তোমার আচার অনুসারে বিচার করবো, তোমার সমস্ত ঘৃণার কাজের ফল তোমার উপরে রাখবো।
{7:4} আমি তোমার প্রতি চক্ষুলজ্জা করবো না, দয়াও করবো না, কিন্তু তোমার সমস্ত চালচলনের জন্য ও তোমার সমস্ত ঘৃণার কাজের জন্য তোমাকে শাস্তি দেব; তাতে তোমরা জানবে যে, আমিই মাবুদ।
{7:5} সার্বভৌম মাবুদ এই কথা বলেন, দেখ, অমঙ্গল, একা অমঙ্গল আসছে।
{7:6} শেষ পরিণাম আসছে; সেই শেষ পরিণাম আসছে; তা তোমার বিরুদ্ধে জেগে উঠছে; দেখ, তা আসছে।
{7:7} হে দেশ-নিবাসী লোক, তোমার পালা আসছে, কাল আসছে, দিন সন্নিকট হচ্ছে; সে কোলাহলের দিন, পর্বতমালার উপরে আনন্দধ্বনির দিন নয়।
{7:8} আমি এখন অবিলম্বে তোমার উপরে আমার গজব ঢেলে দেব, তোমার প্রতি আমার ক্রোধ সাধন করবো, তোমার আচারানুসারে বিচার করবো, তোমার সমস্ত ঘৃণার কাজের ফল তোমার উপরে রাখবো।
{7:9} আমি চক্ষুলজ্জা করবো না দয়াও করবো না, কিন্তু তোমার সমস্ত চালচলনের জন্য ও তোমার সমস্ত ঘৃণার কাজের জন্য তোমাকে শাস্তি দেব; তাতে তোমরা জানবে যে, আমি মাবুদই আঘাত করি।
{7:10} ঐ দেখ, সেদিন; দেখ, তা আসছে; তোমার পালা উপস্থিত, দণ্ড পুষ্পিত, অহংকার বিকশিত হয়েছে।
{7:11} দৌরাত্ম্য বেড়ে নাফরমানীর দণ্ড হয়ে উঠছে; তাদের কেউই থাকবে না, তাদের লোকারণ্য বা তাদের ধন থাকবে না; তাদের মধ্যে শ্রেষ্ঠতাও থাকবে না।
{7:12} কাল আসছে, দিন সন্নিকট হল; ক্রেতা আনন্দ না করুক, বিক্রেতা শোক না করুক; কেননা, সেখানকার সমস্ত লোকারণ্যের উপরে গজব উপস্থিত।
{7:13} বস্তুত উভয়ে জীবিত অবস্থায় থাকলেও বিক্রেতা বিক্রি হয়ে যাওয়া অধিকারের কাছে ফিরে যাবে না, কেননা এই দর্শন সেখানকার সমস্ত লোকারণ্য বিষয়ক; কেউ ফিরে যাবে না; তাদের জীবনের অপরাধে কেউ তাদের জীবাত্মা সবল করতে পারবে না।
{7:14} তারা তূরী বাজিয়ে সবকিছু প্রস্তুত করেছে, কিন্তু কেউ যুদ্ধে গমন করে না, কেননা আমার ক্রোধ সেখানকার সমস্ত লোকারণ্যের প্রতি উপস্থিত।
{7:15} বাইরে তলোয়ার এবং ভিতরে মহামারী ও দুর্ভিক্ষ। যে ব্যক্তি ক্ষেতে থাকবে, সে তলোয়ারের আঘাতে মরবে; যে নগরে থাকবে, দুর্ভিক্ষ ও মহামারী তাকে গ্রাস করবে।
{7:16} কিন্তু তাদের মধ্যে যারা বেঁচে থাকবে, তারা রক্ষা পাবে, তারা পর্বতমালার উপরে থেকে উপত্যকাস্থ ঘুঘুর মত হবে, সকলে নিজ নিজ অপরাধের কারণে মাতম করবে।
{7:17} সকলের হাত দুর্বল হবে, সকলের হাঁটু পানির মত দ্রব হবে।
{7:18} তারা কোমরে চট বাঁধবে, মহাত্রাসে আচ্ছন্ন হবে, সকলের মুখে চুন পড়বে, তাদের সকলের মাথায় টাক পড়বে।
{7:19} তারা নিজ নিজ রূপা চকে ফেলে দেবে, তাদের সোনা নাপাক বস্তু হবে; মাবুদের ক্রোধের দিনে তাদের সোনা বা রূপা তাদেরকে রক্ষা করতে পারবে না; তা তাদের প্রাণ তৃপ্ত, কিংবা তাদের উদর পূর্ণ করবে না কেননা তা-ই তাদের উচোট খাইয়ে গুনাহের মধ্যে ফেলে দিয়েছে।
{7:20} তারা তাদের সুন্দর গহনার জন্য গর্ব করতো এবং তা দিয়ে তাদের ঘৃণ্য বস্তুগুলোর মূর্তি ও জঘন্য বস্তু গড়তো, এই কারণ আমি তা তাদের নাপাক বস্তু করলাম।
{7:21} আর আমি তা শিকারের বস্তু হিসেবে বিদেশীদের হাতে ও লুটদ্রব্য হিসেবে দুনিয়ার দুষ্ট লোকদের হাতে তুলে দেব, তারা তা নাপাক করবে।
{7:22} আর আমি তাদের থেকে আমার মুখ ফিরাব, তাতে আমার পবিত্র স্থান নাপাক হবে, দস্যুরা তার মধ্যে প্রবেশ করে তা নাপাক করবে।
{7:23} তুমি শিকল প্রস্তুত কর, কেননা দেশ রক্তপাতরূপ অপরাধে পরিপূর্ণ এবং নগর জোর-জুলুমে পরিপূর্ণ।
{7:24} সেজন্য আমি জাতিদের মধ্যে দুষ্ট লোকদেরকে আনবো, তারা ওদের বাড়িগুলো অধিকার করবে; আমি বলবান লোকদের গর্ব চূর্ণ করবো; আর তাদের পবিত্র স্থানগুলো নাপাক হবে।
{7:25} সংহার আসছে, তারা শান্তির খোঁজ করবে, কিন্তু তা মিলবে না।
{7:26} বিপদের উপরে বিপদ ঘটবে, জনরবের উপরে জনরব হবে; আর তারা নবীর কাছে দর্শনের চেষ্টা করবে, কিন্তু ইমামের শরীয়তের জ্ঞান ও প্রাচীন লোকদের মন্ত্রণা লোপ পাবে।
{7:27} বাদশাহ্‌ শোকাকুল ও শাসনকর্তা উৎসন্নতা-রূপ পরিচ্ছদে পরিচ্ছন্ন হবে ও দেশের লোকদের হাত কাঁপবে; আমি তাদের প্রতি তাদের আচার অনুসারে ব্যবহার করবো; তাতে তারা জানবে যে, আমিই মাবুদ।
{i8:1} বায়তুল-মোকাদ্দসে মূর্তিপূজা
{8:1} ষষ্ঠ বছরের ষষ্ঠ মাসের পঞ্চম দিনে আমি আমার বাড়িতে বসে ছিলাম এবং এহুদার প্রাচীনবর্গরা আমার সম্মুখে বসে ছিল, এমন সময়ে সার্বভৌম মাবুদ সেই স্থানে আমার উপরে হস্তার্পণ করলেন।
{8:2} তাতে আমি দৃষ্টিপাত করলাম, আর দেখ, আগুনের আকারের মত একটি মূর্তি; তাঁর কোমরের আকৃতি থেকে নিচের দিকে আগুনের মত এবং কোমর থেকে উপরের দিকে যেন জ্যোতির আকৃতি ও জ্বলন্ত ধাতুর উজ্জ্বলতা।
{8:3} তিনি এক হাত বাড়িয়ে আমার মাথার চুল ধরলেন, তাতে রূহ্‌ আমাকে তুলে দুনিয়া ও আসমানের মধ্যপথে নিয়ে গেলেন এবং আল্লাহ্‌র দেওয়া দর্শনের মধ্যে জেরুশালেমে উত্তরমুখী ভিতর-দ্বারের প্রবেশ-স্থানে বসালেন; সেই স্থানে অন্তর্জ্বালা-জনক অন্তর্জ্বালার মূর্তি স্থাপিত ছিল।
{8:4} আর দেখ, সমতল ভূমিতে যে দৃশ্য আমি দেখেছিলাম সে স্থানে ইসরাইলের আল্লাহ্‌র সেরকম মহিমা রয়েছে।
{8:5} তিনি আমাকে বললেন, হে মানুষের সন্তান, তুমি চোখ তুলে উত্তর-দিকে দৃষ্টি দাও; তাতে আমি উত্তর দিকে চোখ তুললাম, আর দেখ কোরবানগাহ্‌র দ্বারের উত্তরে, প্রবেশ-স্থানে ঐ অন্তর্জ্বালার মূর্তি রয়েছে।
{8:6} আর তিনি আমাকে বললেন, হে মানুষের সন্তান, এরা কি করে, তুমি কি দেখছ? ইসরাইল-কুল আমার পবিত্র স্থান থেকে আমাকে দূর করার জন্য এখানে বেশি ঘৃণার কাজ করছে। কিন্তু এর পরেও তুমি আবার আরো অনেক ঘৃণার কাজ দেখবে।
{8:7} তখন তিনি আমাকে প্রাঙ্গণের দ্বারে আনলেন এবং আমি দৃষ্টিপাত করলাম, আর দেখ, দেয়ালের মধ্যে একটি ছিদ্র।
{8:8} তখন তিনি আমাকে বললেন, হে মানুষের সন্তান, এই দেয়াল খোঁড়; যখন আমি সেই দেয়াল খুঁড়লাম, দেখ, একটি দরজা।
{8:9} তিনি আমাকে বললেন, তুমি ভিতরে গিয়ে দেখ, তারা এখানে কি কি ঘৃণার কাজ করছে।
{8:10} তাতে আমি ভিতরে গিয়ে দৃষ্টিপাত করলাম, আর দেখ, সমস্ত রকম সরীসৃপ ও ঘৃণ্য পশুর আকৃতি এবং ইসরাইল-কুলের সমস্ত মূর্তি চারদিকে দেয়ালের শরীরে চিত্রিত রয়েছে;
{8:11} আর তাদের সম্মুখে ইসরাইল-কুলের প্রাচীনদের সত্তর জন পুরুষ দণ্ডায়মান এবং তাদের মধ্য স্থানে শাফনের পুত্র যাসনিয় দণ্ডায়মান, আর প্রত্যেকের হাতে এক এক ধূনাচি; আর ধূপের ধোঁয়ার মেঘের সৌরভ উপর দিকে উঠছে।
{8:12} তখন তিনি আমাকে বললেন, হে মানুষের সন্তান, ইসরাইল-কুলের প্রাচীনবর্গ অন্ধকারে, প্রত্যেকে নিজ নিজ ঠাকুর ঘরে, কি কি কাজ করে, তা কি তুমি দেখলে? কারণ তারা বলে, মাবুদ আমাদেরকে দেখতে পান না, মাবুদ দেশ ত্যাগ করেছেন।
{8:13} তিনি আমাকে আরও বললেন, এর পরেও তুমি আবার তাদের কৃত আরো অনেক ঘৃণার কাজ দেখবে।
{8:14} পরে তিনি মাবুদের গৃহের উত্তর দিকের দ্বারের প্রবেশ-স্থানে আমাকে আনলেন; আর দেখ, সেখানে স্ত্রীলোকেরা বসে তম্মুষ দেবতার জন্য কান্নাকাটি করছে।
{8:15} তখন তিনি আমাকে বললেন, হে মানুষের সন্তান, তুমি কি এটা দেখলে? এর পরেও তুমি আবার এসবের চেয়ে আরো অনেক ঘৃণার কাজ দেখবে।
{8:16} পরে তিনি আমাকে মাবুদের গৃহের ভিতর-প্রাঙ্গণে আনলেন, আর দেখ, মাবুদের বায়তুল-মোকাদ্দসের প্রবেশ-স্থানে, বারান্দা ও কোরবানগাহ্‌র মধ্যস্থানে, অনুমান পঁচিশ জন পুরুষ, তাঁরা মাবুদের বায়তুল-মোকাদ্দসের দিকে পিছনে ফিরে ও পূর্ব দিকে মুখ করে সূর্যের কাছে সেজ্‌দা করছে।
{8:17} তখন তিনি আমাকে বললেন, হে মানুষের সন্তান তুমি কি দেখলে? এখানে এহুদা-কুল যেসব ঘৃণার কাজ করছে, তাদের পক্ষে কি তা করা লঘু বিষয়? কারণ তারা দেশকে জোর-জুলুমে পরিপূর্ণ করেছে; এবং আবার ফিরে আমাকে বিরক্ত করেছে; আর দেখ, তারা তাদের নাকে সুড়সুড়ি দিচ্ছে।
{8:18} অতএব আমিও কোপাবেশে কাজ করবো, চক্ষুলজ্জা করবো না, দয়াও করবো না; তারা যদিও আমার কর্ণগোচরে উচ্চৈঃস্বরে চিৎকার করে, তবুও তাদের কথা শুনব না।
{i9:1} মূর্তিপূজাকারীদের হত্যা করা
{9:1} তখন তিনি আমার কর্ণগোচরে উচ্চরবে ঘোষণা করে বললেন, হে নগর-ধ্বংসের জন্য নিযুক্ত লোকেরা কাছে এসো, প্রত্যেকে নিজ নিজ বিনাশক-অস্ত্র হাতে করে এসো।
{9:2} আর দেখ, উত্তর দিকস্থ উচ্চতর দ্বার থেকে ছয় জন পুরুষ আসল, তাদের প্রত্যেক জনের হাতে সংহারক অস্ত্র ছিল এবং তাদের মধ্যস্থলে মসীনা-কাপড় পরা এক জন পুরুষ ছিল; এর কোমরে লিখবার সরঞ্জাম ছিল; তারা ভিতরে এসে ব্রোঞ্জের কোরবানগাহ্‌র পাশে দণ্ডায়মান হল।
{9:3} তখন ইসরাইলের আল্লাহ্‌র মহিমা যে কারুবীর উপরে ছিল, তা থেকে উঠে এবাদতখানার গোবরাটের কাছে গেল; এবং তিনি ঐ মসীনা-কাপড় পরিহিত পুরুষকে ডাকলেন, যার কোমরে লিখবার সরঞ্জাম ছিল।
{9:4} আর মাবুদ তাকে বললেন, তুমি নগরের মধ্য দিয়ে, জেরুশালেমের মধ্য দিয়ে যাও এবং তার মধ্যে কৃত সমস্ত ঘৃণার কাজের বিষয়ে যেসব লোক দীর্ঘনিশ্বাস ত্যাগ করে ও কোঁকায়, তাদের প্রত্যেকের কপালে চিহ্ন দাও।
{9:5} পরে আমি শুনলাম, তিনি অবশিষ্ট লোকদের এই হুকুম দিলেন, তোমরা নগর দিয়ে এর পেছন পেছন যাও এবং আঘাত কর, চক্ষুলজ্জা করো না, দয়াও করো না;
{9:6} বৃদ্ধ, যুবক, কুমারী, শিশু ও স্ত্রীলোকদেরকে নিঃশেষে হত্যা কর, কিন্তু যাদের কপালে চিহ্নটি দেখা যায়, তাদের কারো কাছে যেও না; আর আমার পবিত্র স্থান থেকে আরম্ভ কর। তাতে তারা এবাদতখানার সম্মুখস্থিত প্রাচীন নেতৃবর্গদের থেকে আরম্ভ করলো।
{9:7} পরে তিনি তাদের বললেন, এবাদতখানা নাপাক কর, সমস্ত প্রাঙ্গণ নিহত লোকে পরিপূর্ণ কর; বের হও। তাতে তারা গিয়ে নগরের মধ্যে আঘাত করতে লাগল।
{9:8} তারা যখন আঘাত করছিল, আর আমি অবশিষ্ট রইলাম, তখন উবুড় হয়ে কেঁদে কেঁদে বললাম, আহা, সার্বভৌম মাবুদ! তুমি জেরুশালেমের উপরে তোমার গজব ঢেলে দেবার সময়ে কি ইসরাইলের সমস্ত অবশিষ্টাংশকে নষ্ট করবে?
{9:9} তখন তিনি আমাকে বললেন, ইসরাইল ও এহুদাকুলের অপরাধ অতি ভারী; এবং দেশ রক্তে পরিপূর্ণ ও নগর অত্যাচারে পরিপূর্ণ; কারণ তারা বলে, মাবুদ দেশ ত্যাগ করেছেন, মাবুদ দেখতে পান না।
{9:10} অতএব আমিও চক্ষুলজ্জা করবো না, দয়াও করবো না; তাদের কাজের ফল তাদের উপরে বর্তাব।
{9:11} আর দেখ, মসীনা-কাপড় পরিহিত পুরুষ, যার কোমরে লিখবার সরঞ্জাম ছিল, সে এই সংবাদ দিল, আপনি যেমন আমাকে হুকুম করেছিলেন, আমি তেমনি করেছি।
{i10:1} আল্লাহ্‌র মহিমা বায়তুল-মোকাদ্দস ত্যাগ করলো
{10:1} পরে আমি দৃষ্টিপাত করলাম, আর দেখ, কারুবীদের মাথার উপরিস্থ শূন্যস্থানে যেন নীলকান্তমণি বিরাজমান, সিংহাসনের মূর্তিবিশিষ্ট একটি আকৃতি তাদের উপরে প্রকাশ পেল।
{10:2} পরে তিনি ঐ মসীনা-কাপড় পরা ব্যক্তিকে বললেন, তুমি ঐ ঘূর্ণায়মান চাকাগুলোর মধ্যস্থানে কারুবীর নিচে প্রবেশ কর এবং কারুবীদের মধ্যস্থান থেকে দু’হাত ভরে জ্বলন্ত অঙ্গার নিয়ে নগরের উপরে নিক্ষেপ কর; তাতে সেই ব্যক্তি আমার সাক্ষাতে সেখানে প্রবেশ করলো।
{10:3} যখন সেই পুরুষ প্রবেশ করলো, তখন কারুবীগণ এবাদতখানার দক্ষিণ পাশে দাঁড়িয়ে ছিলেন এবং ভিতরের প্রাঙ্গণ মেঘে পরিপূর্ণ ছিল।
{10:4} আর মাবুদের মহিমা কারুবীর উপর থেকে উঠে এবাদতখানার গোবরাটের উপরে দাঁড়াল এবং এবাদতখানা মেঘে পরিপূর্ণ ও প্রাঙ্গণ মাবুদের মহিমার তেজে পরিপূর্ণ হল।
{10:5} আর কারুবীদের পাখার আওয়াজ বাইরের প্রাঙ্গণ পর্যন্ত শোনা যাচ্ছিল, সেটি সর্বশক্তিমান আল্লাহ্‌র কথা বলার আওয়াজের মত।
{10:6} আর তিনি যখন ঐ মসীনা-কাপড় পরা পুরুষকে এই হুকুম দিলেন, ‘তুমি এই ঘূর্ণায়মান চাকাগুলোর মধ্য থেকে, কারুবীদের মধ্যস্থান থেকে, আগুন নাও,’ তখন সে প্রবেশ করে একটি চাকার পাশে দাঁড়ালো।
{10:7} তখন এক জন কারুবী তাদের মধ্য থেকে কারুবীদের মধ্যস্থিত আগুন পর্যন্ত হাত বাড়িয়ে তার কিছু নিয়ে ঐ মসীনার পোশাক পরা পুরুষের অঞ্জলিতে দিল, আর সে তা নিয়ে বাইরে গেল।
{10:8} আর কারুবীদের পাখাগুলোর নিচে মানুষের হাতের আকৃতি প্রকাশ পেল।
{10:9} পরে আমি দৃষ্টিপাত করলাম, আর দেখ, এক জন কারুবীর পাশে একটি চাকা, অন্য কারুবীর পাশে অন্য চাকা, এভাবে চার জন কারুবীর পাশে চারটি চাকা; ঐ চাকাগুলোর আভা বৈদুর্ষমণির প্রভার মত।
{10:10} তাদের আকৃতি এই, চারটির রূপ একই ছিল; যেন চাকার মধ্যে চাকা রয়েছে।
{10:11} গমনকালে তারা নিজেদের চার পাশে গমন করতো; গমনকালে ফিরতো না; যে স্থান মাথার সম্মুখ, সেই স্থানে তারা তার পিছনে গমন করতো, গমনকালে ফিরতো না।
{10:12} আর তাদের সর্বাঙ্গ, তাদের পিঠ, হাত ও পাখা এবং চাকাগুলোর চারদিকে চোখে পরিপূর্ণ ছিল, চারটির চাকায় চোখ ছিল।
{10:13} আর আমি শুনলাম, সেই চাকাগুলোকে কেউ উচ্চৈঃস্বরে বললো, ঘূর্ণায়মান চাকা।
{10:14} প্রত্যেক প্রাণীর চারটি মুখ; প্রথম কারুবীর মুখ, দ্বিতীয় মানুষের মুখ, তৃতীয় সিংহের মুখ ও চতুর্থ ঈগল পাখির মুখ।
{10:15} তখন কারুবীরা উপরে উঠে গেল। আমি কবার নদীর তীরে সেই প্রাণীকে দেখেছিলাম।
{10:16} কারুবীদের গমনকালে চাকাগুলোও তাদের পাশে পাশে যেত; এবং কারুবীরা যখন ভূতল থেকে উপরে উঠে যাবার জন্য নিজ পাখা উঠাত, চাকাগুলোও তখন তাদের পাশ ছাড়তো না।
{10:17} ওরা দাঁড়ালে এরাও দাঁড়াত এবং ওরা উঠলে এরাও একসঙ্গে উঠত, কেননা ঐ চাকাগুলোতে সেই প্রাণীর রূহ্‌ ছিল।
{10:18} পরে মাবুদের মহিমা গৃহের গোবরাটের উপর থেকে প্রস্থান করে কারুবীদের উপরে দাঁড়ালো।
{10:19} তখন কারুবীরা আমার দৃষ্টিগোচরে প্রস্থানকালে পাখা মেলে ভূতল থেকে উপরে দিকে গমন করলো; এবং তাদের পাশে চাকাগুলোও গমন করলো; পরে কারুবীরা মাবুদের গৃহের পূর্বদ্বারের প্রবেশ-স্থানে দাঁড়াল; তখন ইসরাইলের আল্লাহ্‌র মহিমা উর্ধ্বে তাদের উপরে ছিল।
{10:20} আমি কবার নদীর কাছে ইসরাইলের আল্লাহ্‌র বাহন সেই প্রাণীকে দেখেছিলাম; আর এরা যে কারুবী, তা জানলাম।
{10:21} প্রত্যেক প্রাণীর চারটি মুখ ও চারটি পাখা এবং তাদের পাখার নিচে মানুষের হাতের মূর্তি ছিল।
{10:22} আমি কবার নদীর কাছে যে যে মুখ দেখেছিলাম, সেগুলো এদেরই মুখের মূর্তি; এরা তাদেরই আকৃতিবিশিষ্ট; বাস্তবিক এরা সেই প্রাণী; প্রত্যেক প্রাণী সম্মুখ দিকেই গমন করতো।
{i11:1} ইসরাইলের কর্মকর্তাদের শাস্তি
{11:1} আবার রূহ্‌ আমাকে উঠিয়ে মাবুদের গৃহের পূর্বদ্বারের কাছে আনলেন যেটি পূর্বমুখী ছিল; আর দেখ, সেই দ্বারের প্রবেশ-স্থানে পঁচিশ জন পুরুষ; এবং তাদের মধ্যস্থানে আমি অসূরের পুত্র যাসনিয় ও বনায়ের পুত্র প্লটিয় — লোকদের কর্মকর্তা এই দু’জনকে দেখলাম।
{11:2} তখন তিনি আমাকে বললেন, হে মানুষের সন্তান, এই নগরের মধ্যে এরা অধর্মের সঙ্কল্পকারী ও কুমন্ত্রণাদায়ক;
{11:3} এরাই বলে, বাড়িগুলো তৈরি করার সময় সন্নিকট হয় নি; এই নগর হাঁড়ি ও আমরা মাংস।
{11:4} অতএব এদের বিরুদ্ধে ভবিষ্যদ্বাণী বল; হে মানুষের সন্তান, ভবিষ্যদ্বাণী বল।
{11:5} তখন মাবুদের রূহ্‌ আমার উপরে নেমে আসলেন, আর তিনি বললেন, তুমি বল, মাবুদ এই কথা বলেন; হে ইসরাইল-কুল, তোমরা অমুক অমুক কথা বলেছ; তোমাদের মনে যা যা উঠেছে, সেসব আমি জানি।
{11:6} তোমরা এই নগরে নিজেদের নিহত লোকের সংখ্যা বৃদ্ধি করেছ, তোমরা নিহত লোকে এখানকার রাস্তাগুলো পরিপূর্ণ করেছ।
{11:7} এই কারণে সার্বভৌম মাবুদ এই কথা বলেন, তোমাদের যে নিহত লোকদের তোমরা নগরের মধ্যে রেখেছ, তারাই মাংস এবং এই নগর হাঁড়ি; কিন্তু তোমাদের এর মধ্য থেকে বের করা যাবে।
{11:8} তোমরা তলোয়ারের ভয় করেছ, আর আমি তোমাদের বিরুদ্ধে তলোয়ারই আনবো, এই কথা সার্বভৌম মাবুদ বলেন।
{11:9} আর আমি তোমাদেরকে এর মধ্য থেকে বের করে বিদেশীদের হাতে তুলে দেব এবং তোমাদের মধ্যে বিচার সাধন করবো।
{11:10} তোমরা তলোয়ারের আঘাতে মারা পড়বে; আমি ইসরাইলের সীমাতে তোমাদের বিচার করবো; তাতে তোমরা জানবে যে, আমিই মাবুদ;
{11:11} এই নগর তোমাদের জন্য হাঁড়ি হবে না এবং তোমরা এর মধ্যস্থিত মাংস হবে না;
{11:12} আমি ইসরাইলের সীমাতে তোমাদের বিচার করবো; তাতে তোমরা জানবে যে, আমিই মাবুদ; কেননা তোমরা আমার বিধিপথে চল নি, আমার অনুশাসন পালন কর নি, কিন্তু তোমাদের চারদিকের জাতিদের নিয়ম অনুসারে কাজ করেছ।
{11:13} আর আমি ভবিষ্যদ্বাণী বলছিলাম, এমন সময়ে বনায়ের পুত্র প্লটিয় মারা গেল। তখন আমি উবুড় হয়ে চিৎকার করে কান্নাকাটি করলাম, বললাম, হায়, সার্বভৌম মাবুদ! তুমি কি ইসরাইলের অবশিষ্টাংশকে নিঃশেষে সংহার করবে?
{i11:14} আল্লাহ্‌ ইসরাইলকে পুনঃস্থাপন করবেন
{11:14} পরে মাবুদের এই কালাম আমার কাছে নাজেল হল,
{11:15} হে মানুষের সন্তান, তোমার ভাইয়েরা, হ্যাঁ, তোমার ভাইয়েরা, তোমার জ্ঞাতিরা ও ইসরাইলের সমস্ত কুল, এদের সকলকে জেরুশালেম নিবাসীরা বলে, তোমরা মাবুদের কাছ থেকে দূরে যাও, এই দেশ অধিকার হিসেবে আমাদেরকেই দেওয়া হয়েছে।
{11:16} অতএব তুমি বল, সার্বভৌম মাবুদ এই কথা বলেন, আমি যদিও তাদেরকে জাতিদের কাছে দূর করেছি, যদিও দেশ-বিদেশে ছিন্নভিন্ন করেছি, তবুও তারা যেসব দেশে গেছে, সেসব দেশে আমি কিয়ৎকাল তাদের পবিত্র স্থান হয়েছি।
{11:17} অতএব তুমি বল, সার্বভৌম মাবুদ এই কথা বলেন, আমি জাতিদের মধ্য থেকে তোমাদেরকে সংগ্রহ করবো ও তোমরা যেসব দেশে ছিন্নভিন্ন হয়েছ, সেসব দেশ থেকে একত্র করবো এবং ইসরাইল দেশ তোমাদের দেব।
{11:18} তারা সে দেশে যাবে, সেখানকার সমস্ত জঘন্য পদার্থ ও সেখানকার সমস্ত ঘৃণ্য বস্তু সেখান থেকে দূর করবে।
{11:19} আমি তাদেরকে একই হৃদয় দান করবো ও তোমাদের হৃদয়ে একটি নতুন রূহ্‌ স্থাপন করবো; আর তাদের মাংস থেকে প্রস্তরময় হৃদয় দূর করবো, তাদেরকে মাংসময় হৃদয় দেব,
{11:20} যেন তারা আমার বিধিপথে চলে এবং আমার অনুশাসনগুলো মান্য ও পালন করে; আর তারা আমার লোক হবে এবং আমি তাদের আল্লাহ্‌ হব।
{11:21} কিন্তু যাদের হৃদয় তাদের জঘন্য পদার্থগুলোর দিকে ও তাদের ঘৃণার বস্তুগুলোর পিছনে চলে, তাদের কাজের ফল আমি তাদেরই মস্তকে বর্তাব, এই কথা সার্বভৌম মাবুদ বলেন।
{11:22} পরে কারুবীগণ নিজ নিজ পাখা মেলে দিল, তখন চাকাগুলোও তাদের পাশে ছিল এবং ইসরাইলের আল্লাহ্‌র মহিমা উর্ধ্বে তাদের উপরে ছিল।
{11:23} পরে মাবুদের মহিমা নগরের মধ্য থেকে উপরে উঠে নগরের পূর্ব পাশের পর্বতের উপরে গিয়ে থামল।
{11:24} আর রূহ্‌ আমাকে তুলে দর্শনযোগে আল্লাহ্‌র রূহের প্রভাবে কল্‌দীয়দের দেশে নির্বাসিত লোকদের কাছে আনলেন; আর আমি যা দর্শন করেছিলাম, তা আমাকে ছেড়ে চলে গেল।
{11:25} পরে মাবুদ আমাকে যেসব বিষয় দেখিয়েছিলেন, সে সমস্তই আমি নির্বাসিত লোকদের বললাম।
{i12:1} চিহ্নের মধ্য দিয়ে নির্বাসনের বর্ণনা
{12:1} পরে মাবুদের এই কালাম আমার কাছে নাজেল হল,
{12:2} হে মানুষের সন্তান, তুমি একটা বিদ্রোহী-কুলের মধ্যে বাস করছো; দেখবার চোখ থাকলেও তারা দেখে না, শুনবার কান থাকলেও শোনে না, কেননা তারা বিদ্রোহী-কুল।
{12:3} অতএব, হে মানুষের সন্তান, তুমি নিজের জন্য নির্বাসনে যাবার জিনিসপত্র প্রস্তুত কর, দিনের বেলা তাদের সাক্ষাতে নির্বাসনে যাবার জন্য প্রস্থান কর ও নির্বাসনে যাবার জন্য তাদের সাক্ষাতে স্বস্থান থেকে অন্য স্থানে যাও; হয় তো তারা বুঝতে পারবে যে, তারা বিদ্রোহী-কুল।
{12:4} তুমি দিনের বেলা তাদের সাক্ষাতে নির্বাসনে যাবার জিনিসপত্রের মত তোমার জিনিসপত্র বের করবে; লোকে যেমন নির্বাসনে যাবার জন্য প্রস্থান করে, তেমনি সন্ধ্যাবেলা তাদের সাক্ষাতে প্রস্থান করবে।
{12:5} তুমি তাদের সাক্ষাতে দেয়ালে গর্ত করে তা দিয়ে সেই জিনিসপত্র বের করো।
{12:6} তাদের সাক্ষাতে তা কাঁধে তুলে অন্ধকার সময়ে নিয়ে যাবে; তোমার মুখ আচ্ছাদন করবে, যেন ভূমি দেখতে না পাও; কেননা আমি তোমাকে ইসরাইল-কুলের জন্য চিহ্নস্বরূপ করে রেখেছি।
{12:7} তখন আমি সেই হুকুম অনুসারে কাজ করলাম; নির্বাসনে যাবার জিনিসপত্রের মত আমার জিনিসপত্র দিনের বেলা বের করলাম, পরে সন্ধ্যাবেলা নিজের হাতে দেয়ালে গর্ত করলাম, অন্ধকার সময়ে তা আমার কাঁধে তুলে তাদের সাক্ষাতে সকলই নিয়ে গেলাম।
{12:8} পরে খুব ভোরে মাবুদের এই কালাম আমার কাছে নাজেল হল,
{12:9} হে মানুষের সন্তান, ইসরাইল-কুল সেই বিদ্রোহী-কুল কি তোমাকে বলে নি, ‘তুমি কি করেছ?’
{12:10} তাদের বল, সার্বভৌম মাবুদ এই কথা বলেন, এই দৈববাণী দ্বারা জেরুশালেমের শাসনকর্তাকে ও ওরা যার মধ্যবর্তী, সেসব ইসরাইল-কুলকে বুঝায়।
{12:11} তুমি বল, আমি তোমাদের পক্ষে চিহ্ন; আমি যেমন করলাম, তেমনি তাদের প্রতিও করা যাবে; তারা নির্বাসিত হয়ে বন্দীত্বস্থানে যাবে।
{12:12} আর তাদের মধ্যবর্তী শাসনকর্তা অন্ধকার সময়ে ভার কাঁধে করে বহির্গমন করবে, লোকে জিনিসপত্র বের করার জন্য প্রাচীর খুঁড়বে, সে তার মুখ আচ্ছাদন করবে, যাতে সে চোখে মাটি দেখতে না পায়।
{12:13} আর আমি তার উপরে আমার জাল পাতব, তাতে সে আমার ফাঁদে ধৃত হবে; আমি কল্‌দীয়দের দেশ ব্যাবিলনে তাকে নিয়ে যাব; তবুও সে তা দেখতে পাবে না, অথচ সেই স্থানে মরবে।
{12:14} আমি তার চারদিকে তার সহকারী সমস্ত লোকজন ও তার সমস্ত সৈন্যদলকে সমস্ত বায়ুর মুখে উড়িয়ে দেব এবং তাদের পিছনে তলোয়ার কোষমুক্ত করবো।
{12:15} আর তারা জানবে যে, আমিই মাবুদ, যখন আমি তাদের জাতিদের মধ্যে ছিন্নভিন্ন করবো ও নানা দেশে ছড়িয়ে-ছিটিয়ে দেব।
{12:16} তবুও আমি তাদের কতকগুলো লোককে তলোয়ার, দুর্ভিক্ষ ও মহামারী থেকে অবশিষ্ট রাখবো; যেন তারা যে জাতিদের কাছে যাবে, তাদের মধ্যে নিজেদের সমস্ত ঘৃণার কাজ প্রচার করে; তাতে তারা জানবে যে, আমিই মাবুদ।
{12:17} পরে মাবুদের এই কালাম আমার কাছে নাজেল হল,
{12:18} হে মানুষের সন্তান, তুমি কাঁপতে কাঁপতে তোমার রুটি ভোজন কর এবং উদ্বেগ ও চিন্তার সঙ্গে তোমার পানি পান কর।
{12:19} আর দেশের লোকদের এই কথা বল, ইসরাইল দেশস্থ জেরুশালেম-নিবাসীদের বিষয়ে সার্বভৌম মাবুদ এই কথা বলেন, তারা চিন্তার সঙ্গে নিজ নিজ রুটি ভোজন করবে, বিস্ময়ের সঙ্গে নিজ নিজ পানি পান করবে; কেননা সেখানকার নিবাসীদের দৌরাত্ম্যের কারণে তাদের দেশের ও তার মধ্যেকার সর্বস্ব ধ্বংস হবে।
{12:20} আর বসতিবিশিষ্ট নগরগুলো উৎসন্ন হবে ও দেশ ধ্বংসস্থান হবে; তাতে তোমরা জানবে যে, আমিই মাবুদ।
{12:21} পরে মাবুদের এই কালাম আমার কাছে নাজেল হল,
{12:22} হে মানুষের সন্তান, এ কেমন প্রবাদ, যা ইসরাইল দেশে তোমাদের মধ্যে প্রচলিত, যথা, ‘কাল বিলম্ব হচ্ছে, প্রত্যেক দর্শন বিফল হল?’
{12:23} তুমি তাদের বল, সার্বভৌম মাবুদ এই কথা বলেন, আমি এই প্রবাদ মুছে ফেলবো; এটি প্রবাদ হিসেবে ইসরাইলের মধ্যে আর চলবে না; কিন্তু তাদের বল, কাল সন্নিকট ও সমস্ত দর্শনের কথা সফল হবে।
{12:24} কারণ মিথ্যা দর্শন কিংবা চাটুবাদের মন্ত্রতন্ত্র ইসরাইল-কুলের মধ্যে আর থাকবে না।
{12:25} কেননা আমি মাবুদ, আমি কথা বলবো; আর আমি যে কালাম বলবো, তা অবশ্য সফল হবে, বিলম্ব আর হবে না; কারণ, হে বিদ্রোহী-কুল, তোমাদের বর্তমান সময়েই আমি কথা বলবো এবং তা সফলও করবো, এই কথা সার্বভৌম মাবুদ বলেন।
{12:26} আবার মাবুদের এই কালাম আমার কাছে নাজেল হল,
{12:27} হে মানুষের সন্তান, দেখ, ইসরাইল-কুল বলে, ঐ ব্যক্তি যে দর্শন পায়, সে অনেক বিলম্বের কথা; সে দূরবর্তী কালের বিষয়ে ভবিষ্যদ্বাণী বলছে।
{12:28} এজন্য তুমি তাদেরকে বল, সার্বভৌম মাবুদ এই কথা বলেন, আমার সমস্ত কালাম সফল হতে আর বিলম্ব হবে না; আমি যে কালাম বলবো তা সফল হবে; এই কথা সার্বভৌম মাবুদ বলেন।
{i13:1} মিথ্যা নবীদের দণ্ড
{13:1} পরে মাবুদের এই কালাম আমার কাছে নাজেল হল,
{13:2} হে মানুষের সন্তান, ইসরাইলের যে নবীরা ভবিষ্যদ্বাণী বলে, তুমি তাদের বিরুদ্ধে ভবিষ্যদ্বাণী বল; এবং যারা নিজ নিজ অন্তর থেকে ভবিষ্যদ্বাণী বলে, তাদেরকে বল, তোমরা মাবুদের কালাম শোন।
{13:3} সার্বভৌম মাবুদ এই কথা বলেন, ধিক্‌ সেই নির্বোধ নবীদেরকে, যারা নিজ নিজ রূহের পিছনে চলে, কিছুই দেখে নি।
{13:4} হে ইসরাইল, তোমার নবীরা উৎসন্ন স্থানের শিয়ালদের মত।
{13:5} তোমরা কোন ফাটলে উঠ নি এবং মাবুদের দিনে যুদ্ধে দাঁড়াবার জন্য ইসরাইল-কুলের জন্য প্রাচীরও দৃঢ় কর নি।
{13:6} তারা মিথ্যা দর্শন পেয়েছে, মিথ্যা মন্ত্র পড়েছে, তারা বলে, ‘মাবুদ বলেন,’ অথচ মাবুদ তাদের প্রেরণ করেন নি; আর তারা আশা করেছে যে, সেই কালাম সিদ্ধ হবে।
{13:7} তোমরা কি মিথ্যা দর্শন পাও নি? মিথ্যা কথারূপ মন্ত্র কি পড় নি? কেননা আমি না বললেও তোমরা বলছো, মাবুদ এই কথা বলেন।
{13:8} এজন্য সার্বভৌম মাবুদ এই কথা বলেন, তোমরা মিথ্যা কালাম বলেছ ও মিথ্যা কথারূপ দর্শন পেয়েছ; এজন্য দেখ, আমি তোমাদের বিপক্ষ, এই কথা সার্বভৌম মাবুদ বলেন।
{13:9} বস্তুত আমার হাত সেই নবীদের বিপক্ষ উঠবে, যারা মিথ্যা দর্শন পায় ও মিথ্যা মন্ত্র পড়ে; তারা আমার লোকদের সভায় থাকবে না এবং ইসরাইল-কুলের খান্দাননামায় তাদের নাম উল্লিখিত হবে না, আর ইসরাইল-দেশে প্রবেশ করবে না; তাতে তোমরা জানবে যে, আমিই সার্বভৌম মাবুদ।
{13:10} শান্তি না হলেও তারা ‘শান্তি’ বলে আমার লোকদেরকে ভ্রান্ত করেছে; এবং কেউ দেয়াল নির্মাণ করলে, দেখ, তারা চুন দিয়ে তা লেপন করে।
{13:11} এজন্য যারা চুন দিয়ে তা লেপন করে, তাদেরকে বল, তা পড়ে যাবে, প্লাবনকারী বৃষ্টি আসবে; হে বড় বড় শিলাবৃষ্টি, তোমরা পড়বে এবং প্রচণ্ড ঝোড়ো বাতাস সজোরে বইবে।
{13:12} দেখ, সেই দেয়াল যখন পড়ে যাবে, তখন এই কথা কি তোমাদেরকে বলা যাবে না, তোমরা যা দিয়ে লেপন করেছ, সেই প্রলেপ কোথায়?
{13:13} এজন্য সার্বভৌম মাবুদ এই কথা বলেন, আমিই আমার ক্রোধে প্রচণ্ড ঝড় দ্বারা তা বিদীর্ণ করবো, আমার কোপে প্লাবনকারী বৃষ্টি আসবে ও আমার ক্রোধে বড় শিলাবৃষ্টি তা বিনাশ করবে।
{13:14} এই ভাবে তোমরা চুন দিয়ে যে দেয়াল লেপন করেছ, তা আমি ভেঙ্গে ফেলবো, ভূমিসাৎ করবো, তাতে তার মূল অনাবৃত হবে, তা পড়বে; আর তার মধ্যে তোমাদের বিনাশ হবে; তাতে তোমরা জানবে যে, আমিই মাবুদ।
{13:15} যেভাবে আমি সেই দেয়ালে এবং যারা তা লেপন করেছে তাদের উপরে আমার গজব ঢেলে দেব; আর আমি তোমাদের বলবো, সেই দেয়াল আর নেই এবং তার লেপনকারীরাও নেই;
{13:16} অর্থাৎ যারা জেরুশালেমের বিষয়ে ভবিষ্যদ্বাণী বলে এবং শান্তি না হলেও তার জন্য শান্তির দর্শন পায়, ইসরাইলের সেই নবীরা নেই; এই কথা সার্বভৌম মাবুদ বলেন।
{13:17} আর হে মানুষের সন্তান, তোমার জাতির যে কন্যারা নিজ নিজ অন্তর থেকে ভবিষ্যদ্বাণী বলে, তুমি তাদের বিরুদ্ধে তোমার মুখ রাখ এবং তাদের বিরুদ্ধে ভবিষ্যদ্বাণী বল;
{13:18} তুমি বল, সার্বভৌম মাবুদ এই কথা বলেন, ধিক্‌ সেই স্ত্রীলোকদেরকে, যারা প্রাণের শিকার করার জন্যই সমস্ত কনুইয়ের জন্য বালিশ সেলাই করে ও সর্ব আকৃতির লোকের মাথার জন্য আবরণী প্রস্তুত করে; তোমরা কি আমার লোকদের প্রাণ শিকার করে নিজেদের প্রাণ রক্ষা করবে?
{13:19} তোমরা তো কয়েক মুষ্টি যব বা কয়েক টুকরা রুটির জন্য আমার লোকদের মধ্যে আমাকে নাপাক করেছ, ফলত যে সমস্ত প্রাণী হত্যার যোগ্য নয়, তাদেরকে হত্যা করার জন্য ও যে সমস্ত প্রাণী বাঁচবার যোগ্য নয়, তাদেরকে বাঁচাবার জন্য, তোমরা আমার সেই লোকদেরকে মিথ্যা কথা বলে থাক, যারা মিথ্যা কথা শুনে থাকে।
{13:20} অতএব সার্বভৌম মাবুদ এই কথা বলেন, দেখ, তোমাদের যে যে বালিশ দ্বারা তোমরা পাখি শিকারের মত প্রাণ শিকার করে থাক, আমি সেই সবের বিপক্ষ; আমি তোমাদের বাহু থেকে সেসব বালিশ নিয়ে ছিঁড়ে ফেলবো; এবং তোমরা যাদেরকে পাখির মত শিকার করে থাক, আমি সেসব প্রাণকে মুক্ত করবো;
{13:21} আর আমি তোমাদের আবরণী ছিঁড়ে ফেলবো ও তোমাদের হাত থেকে আমার লোকদেরকে উদ্ধার করবো; তারা শিকারে ধরা পড়বার জন্য তোমাদের হাতে আর থাকবে না; তাতে তোমরা জানবে যে, আমিই মাবুদ।
{13:22} আমি যে ধার্মিককে বিষণ্ন করি নি, তোমরা মিথ্যা কথা দ্বারা তার অন্তঃকরণ দুঃখার্ত করেছ এবং দুষ্ট লোকের হাত সবল করেছ, যেন সে জীবন পাবার জন্য নিজের কুপথ থেকে না ফেরে;
{13:23} এজন্য তোমরা মিথ্যা দর্শন আর দেখবে না, মন্ত্র আর পড়বে না; এবং আমি তোমাদের হাত থেকে আমার লোকদের উদ্ধার করবো; তাতে তোমরা জানবে যে, আমিই মাবুদ।
{i14:1} গুনাহ্‌র শাস্তির আবশ্যকতা
{14:1} পরে ইসরাইলের কয়েকজন প্রাচীন আমার কাছে এসে আমার সম্মুখে বসলো।
{14:2} তখন মাবুদের এই কালাম আমার কাছে নাজেল হল,
{14:3} হে মানুষের সন্তান, ঐ লোকেরা নিজ নিজ মূর্তিকে নিজ নিজ হৃদয়ে ঠাঁই দিয়েছে ও নিজ নিজ দৃষ্টির সম্মুখে রেখেছে যাতে উচোট খেয়ে গুনাহ্‌ করে; আমি কি কোন মতে ওদেরকে আমার কাছে অনুসন্ধান করতে দেব?
{14:4} অতএব তুমি ওদের সঙ্গে আলাপ করে ওদেরকে বল, সার্বভৌম মাবুদ এই কথা বলেন, ইসরাইল-কুলের যে কোন ব্যক্তি নিজের মূর্তিকে হৃদয়ে ঠাঁই দেয় ও আমার দৃষ্টির সম্মুখে নিজের অপরাধজনক বিঘ্ন রাখে এবং নবীর কাছে আসে, সেই ব্যক্তিকে আমি মাবুদ তার যত মূর্তি আছে সেই অনুসারে সেই বিষয়ে উত্তর দেব;
{14:5} যেন আমি ইসরাইল-কুলকে তাদের হৃদয়রূপ ফাঁদে ধরি, কেননা নিজ নিজ মূর্তিগুলোকে ভালবেসে তারা সকলে আমার কাছ থেকে দূরে সরে গেছে।
{14:6} অতএব তুমি ইসরাইল-কুলকে বল, সার্বভৌম মাবুদ এই কথা বলেন, তোমরা ফের, তোমাদের মূর্তিগুলো থেকে বিমুখ হও, তোমাদের সমস্ত ঘৃণার কাজ থেকে বিমুখ হও।
{14:7} কেননা ইসরাইল-কুলের মধ্যে ও ইসরাইলে প্রবাসকারী বিদেশীদের মধ্যে যে কেউ আমার কাছ থেকে নিজেকে পৃথক করে, তার মূর্তিগুলোকে হৃদয়ে স্থান দেয় ও তার দৃষ্টির সম্মুখে স্থাপন করে যাতে উচোট খেয়ে গুনাহ্‌ করে, সে যদি আমার কাছে অনুসন্ধান করার জন্য নবীর কাছে আসে, তবে আমি মাবুদ নিজে তাকে উত্তর দেব।
{14:8} ফলত আমি সেই মানুষের বিরুদ্ধে মুখ রাখবো এবং তাকে চিহ্ন ও প্রবাদের জন্য বিস্ময়াস্পদ করবো এবং আমার লোকদের মধ্য থেকে তাকে মুছে ফেলব; তাতে তোমরা জানবে যে, আমিই মাবুদ।
{14:9} কোন নবী যদি প্ররোচিত হয়ে কথা বলে, তবে জেনো, আমিই মাবুদ সেই নবীকে প্ররোচনা করেছি; আমি তার বিরুদ্ধে আমার হাত বাড়িয়ে আমার লোক ইসরাইলের মধ্য থেকে তাকে মুছে ফেলব।
{14:10} এভাবে তারা নিজ নিজ অপরাধ বহন করবে; অনুসন্ধান করতে আসা ঐ ব্যক্তি ও নবী উভয়ের সমান অপরাধ হবে;
{14:11} যেন ইসরাইল-কুল আর আমা থেকে বিপথগামী না হয় এবং নিজেদের সমস্ত অধর্ম দ্বারা আর নিজেদের নাপাক না করে; কিন্তু তারা যেন আমার লোক হয় ও আমি তাদের আল্লাহ্‌ হই, এই কথা সার্বভৌম মাবুদ বলেন।
{14:12} পরে মাবুদের এই কালাম আমার কাছে নাজেল হল,
{14:13} হে মানুষের সন্তান, কোন দেশ বিশ্বাস ভঙ্গ দ্বারা আমার বিরুদ্ধে গুনাহ্‌ করলে যখন আমি তার বিরুদ্ধে আমার হাত বাড়িয়ে দেই, তার খাদ্য সরবরাহ বন্ধ করি ও তার মধ্যে দুর্ভিক্ষ প্রেরণ করে সেখানকার মানুষ ও পশু উচ্ছিন্ন করি;
{14:14} তখন তার মধ্যে যদি নূহ্‌, দানিয়াল ও আইউব, এই তিন ব্যক্তি থাকে, তবে তারা নিজ নিজ ধার্মিকতায় নিজ নিজ প্রাণমাত্র রক্ষা করবে, এই কথা সার্বভৌম মাবুদ বলেন।
{14:15} আমি যদি দেশের সর্বত্র হিংস্র পশুদের প্রেরণ করি ও তারা লোকদের নিঃসন্তান করে এবং দেশ ধ্বংসস্থান ও পশুর ভয়ে পথিক-বিহীন হয়, অথচ তার মধ্যে ঐ তিন ব্যক্তি থাকে,
{14:16} সার্বভৌম মাবুদ বলেন, আমার জীবনের কসম, তারাও পুত্র কিংবা কন্যাদেরকে উদ্ধার করতে পারবে না, কেবল নিজেরাই উদ্ধার পাবে, কিন্তু দেশ ধ্বংসস্থান হয়ে যাবে।
{14:17} অথবা যদি আমি দেশের বিরুদ্ধে তলোয়ার এনে বলি, ‘দেশের সর্বত্র তলোয়ার গমন করুক,’
{14:18} আর সেখানকার মানুষ ও পশু উচ্ছিন্ন করি, অথচ তার মধ্যে ঐ তিন ব্যক্তি থাকে, সার্বভৌম মাবুদ বলেন, আমার জীবনের কসম, তারাও পুত্র কিংবা কন্যাদেরকে উদ্ধার করতে পারবে না, কেবল নিজেরাই উদ্ধার পাবে।
{14:19} অথবা আমি যদি সেই দেশে মহামারী প্রেরণ করি এবং সেখানকার মানুষ ও পশু উচ্ছিন্ন করার জন্য তার উপরে আমার গজব ঢেলে রক্ত বইয়ে দিই,
{14:20} অথচ দেশের মধ্যে নূহ্‌, দানিয়াল ও আইউব থাকে, সার্বভৌম মাবুদ এই কথা বলেন, আমার জীবনের কসম, তারাও পুত্র কিংবা কন্যাকে উদ্ধার করতে পারবে না; নিজ নিজ ধার্মিকতায় নিজ নিজ প্রাণমাত্র উদ্ধার করবে।
{14:21} কারণ সার্বভৌম মাবুদ এই কথা বলেন, এমন যদি হয়, তবে আমি মানুষ ও পশু উচ্ছিন্ন করার জন্য জেরুশালেমের বিরুদ্ধে আমার চারটি ভয়ংকর শাস্তি, অর্থাৎ তলোয়ার, দুর্ভিক্ষ, হিংস্র পশু ও মহামারী প্রেরণ করলে কি না ঘটবে?
{14:22} তবুও দেখ, তার মধ্যে কতকগুলো রক্ষা পাওয়া লোক, পুত্র ও কন্যা, বাইরে আনা হবে; দেখ, তারা তোমাদের কাছে আসবে এবং তোমরা তাদের আচার ব্যবহার ও ক্রিয়াকলাপ দেখবে; তাতে আমি জেরুশালেমের উপরে যেসব অমঙ্গল ঘটিয়েছি, তার উপর যা কিছু উপস্থিত করেছি, সেই বিষয়ে তোমরা সান্ত্বনা পাবে।
{14:23} বস্তুত ওরা তোমাদেরকে সান্ত্বনা দেবে; কেননা তাদের আচার-ব্যবহার ও ক্রিয়াকলাপ দেখে তোমরা বুঝবে, আমি তার মধ্যে যা করেছি, তার কিছুই অকারণে করি নি; এই কথা সার্বভৌম মাবুদ বলেন।
{i15:1} আঙ্গুর গাছের দৃষ্টান্ত
{15:1} পরে মাবুদের এই কালাম আমার কাছে নাজেল হল,
{15:2} হে মানুষের সন্তান, অন্য সব গাছের চেয়ে আঙ্গুরলতার গাছ, বনের গাছগুলোর মধ্যে আঙ্গুরলতার ডাল, কিসে শ্রেষ্ঠ?
{15:3} কোন কাজের জন্য কি তা থেকে কাঠ গ্রহণ করা যায়? কিংবা কোন পাত্র ঝুলাবার জন্য কি তা দিয়ে গোঁজ তৈরি করা যায়?
{15:4} দেখ, তা জ্বালানী কাঠ হিসেবে আগুনে ফেলে দেওয়ার পর আগুন তার দুই দিক পুড়িয়ে ফেলল; এর মাঝখানটাও পুড়ে গেল; এর পর কি তা কোন কাজে লাগবে?
{15:5} দেখ, অবিকল থাকতে তা কোন কাজে লাগতো না, তবে যখন আগুন তা খেয়ে ফেলল, পুড়িয়ে দেওয়া হল, তখন তা কি কোন কাজে লাগতে পারবে?
{15:6} অতএব সার্বভৌম মাবুদ এই কথা বলেন, আমি যেমন জ্বালানী কাঠ হিসেবে বনের গাছগুলোর মধ্যে আঙ্গুরলতার গাছ দিয়েছি, তেমনি জেরুশালেম-নিবাসী লোকদেরকে দিলাম।
{15:7} আমি তাদের বিরুদ্ধে মুখ রাখবো; আগুন থেকে রক্ষা পেলেও আগুন তাদের গ্রাস করবে; যখন আমি তাদের বিরুদ্ধে মুখ রাখি, তখন তোমরা জানবে যে, আমিই মাবুদ।
{15:8} আর আমি দেশ ধ্বংসস্থান করবো, কারণ তারা বিশ্বাস ভঙ্গ করেছে; এই কথা সার্বভৌম মাবুদ বলেন।
{i16:1} ইহুদীদের ভ্রষ্টতার বর্ণনা
{16:1} পরে মাবুদের এই কালাম আমার কাছে নাজেল হল,
{16:2} হে মানুষের সন্তান, তুমি জেরুশালেমকে তার ঘৃণার কাজগুলোর কথা জানাও।
{16:3} তুমি বল, সার্বভৌম মাবুদ জেরুশালেমকে এই কথা বলেন, তোমার উৎপত্তি ও জন্মস্থান কেনানীয়দের দেশ, তোমার পিতা আমোরীয় ও মা হিত্তীয়া।
{16:4} তোমার জন্মের বৃত্তান্ত এই; তুমি যেদিন জন্মেছিলে, তোমার নাড়ি কাটা হয় নি এবং তোমাকে পরিষ্কার করার জন্য পানিতে গোসল করান হয় নি, তুমি লবণ মাখানো বা পটিতে বেষ্টিত হও নি।
{16:5} তোমার প্রতি কেউ স্নেহদৃষ্টি করে কৃপা সহকারে এর কোন কাজ করে নি, কিন্তু তুমি জন্মদিনে তোমার স্বাভাবিক ঘৃণাযুক্ত অবস্থায় মাঠে নিক্ষিপ্তা হয়েছিলে।
{16:6} আর আমি তোমার কাছ দিয়ে যাবার সময় তোমাকে তোমার রক্তের মধ্যে ছট্‌ফট্‌ করতে দেখলাম এবং তোমাকে বললাম, ‘তুমি নিজের রক্তে লিপ্তা হলেও জীবিত হও,’ হ্যাঁ, তোমাকে বললাম, ‘তুমি নিজের রক্তে লিপ্তা হলেও জীবিত হও।’
{16:7} আমি তোমাকে ক্ষেতের চারার মত অনেক বড় করে তুললাম, তাতে তুমি বৃদ্ধি পেয়ে বড় হয়ে উঠলে, খুব সুন্দরী হয়ে উঠলে, তোমার স্তনযুগল সুগঠিত ও চুল দীর্ঘ হল; কিন্তু তুমি বিবস্ত্রা ও উলঙ্গিনী ছিলে।
{16:8} তখন আমি তোমার কাছ দিয়ে যাবার সময় তোমার প্রতি দৃষ্টিপাত করলাম, দেখ, তোমার সময় প্রেমের সময়, এজন্য আমি তোমার উপরে আমার কাপড় মেলে দিয়ে তোমার উলঙ্গতা ঢেকে দিলাম; এবং আমি শপথ করে তোমার সঙ্গে নিয়ম স্থির করলাম, এই কথা সার্বভৌম মাবুদ বলেন, তাতে তুমি আমার হলে।
{16:9} পরে আমি তোমাকে পানিতে গোসল করালাম, তোমার শরীর থেকে সমস্ত রক্ত ধুয়ে দিলাম, আর তেল লাগিয়ে দিলাম।
{16:10} আর আমি তোমাকে বিচিত্র পোশাক পরালাম, শুশুকের চামড়ার জুতা পরালাম এবং তোমাকে মসীনা কাপড়ে জড়ালাম ও রেশমের কাপড় দিয়ে ঢেকে দিলাম।
{16:11} পরে তোমাকে নানা গহনা দিয়ে সাজালাম, তোমার হাতে কঙ্কণ ও গলদেশে হার দিলাম।
{16:12} আমি তোমার নাকে নথ, কানে দুল ও মাথায় সুন্দর মুকুট দিলাম।
{16:13} এভাবে তুমি সোনা ও রূপা দিয়ে সাজলে; তোমার কাপড় মসীনা সুতা ও রেশম দ্বারা তৈরি এবং শিল্পকর্মে বিচিত্র হল, তুমি মিহি সুজি, মধু ও তেল ভোজন করতে এবং পরম-সুন্দরী হয়ে অবশেষে রাণীর পদ পেলে।
{16:14} আর তোমার সৌন্দর্যের জন্য জাতিদের মধ্যে তোমার কীর্তি ছড়িয়ে গেল, কেননা আমি তোমাকে যে শোভা দিয়েছিলাম, তা দ্বারা তোমার সৌন্দর্য সিদ্ধ হয়েছিল, এই কথা সার্বভৌম মাবুদ বলেন।
{16:15} পরে তুমি তোমার সৌন্দর্যে নির্ভর করে নিজের সুনামের কারণে জেনাকারিণী হলে; যে কেউ কাছ দিয়ে যেত, তার উপরে তোমার ব্যভিচাররূপ পানি সেচন করতে; সেটা তারই ভোগ্য হত।
{16:16} আর তুমি তোমার কোন কোন কাপড় নিয়ে নিজের জন্য চিত্র বিচিত্র উচ্চস্থলী প্রস্তুত করে তার উপরে পতিতাবৃত্তি করতে; এরকম হওয়া উচিত ছিল না, হবারও কথাও ছিল না।
{16:17} আর আমার সোনা ও আমার রূপা দিয়ে তৈরি যেসব গহনা আমি তোমাকে দিয়েছিলাম তুমি তা নিয়ে পুরুষাকৃতি মূর্তি তৈরি করে তাদের সঙ্গে জেনা করতে।
{16:18} আর তুমি আমার বিচিত্র পোশাকগুলো নিয়ে তাদেরকে পরাতে এবং আমার তেল ও ধূপ তাদের সম্মুখে রাখতে।
{16:19} আর আমি তোমাকে আমার যে খাদ্য দিয়েছিলাম, যে মিহি সুজি, তেল ও মধু তোমাকে খেতে দিয়েছিলাম, তা তুমি খোশবুর জন্য তাদের সম্মুখে রাখতে; এ-ই করা হত, এই কথা সার্বভৌম মাবুদ বলেন।
{16:20} আর তুমি, আমার জন্য প্রস্তুত তোমার যে পুত্রকন্যাদের, তাদেরকে নিয়ে খাদ্যরূপে ওদের কাছে কোরবানী করেছ।
{16:21} তোমার জেনা কি ক্ষুদ্র বিষয় যে, তুমি আমার সন্তানদেরকেও জবেহ্‌ করে কোরবানী করেছ ও আগুনের মধ্য দিয়ে গমন করিয়েছ?
{16:22} নিজের সমস্ত ঘৃণার কাজে ও জেনায় মগ্ন হওয়াতে তুমি তোমার যৌবনাবস্থার সেই সময় স্মরণ কর নি, যখন তুমি বিবস্ত্রা ও উলঙ্গিনী ছিলে, নিজের রক্তে ছট্‌ফট্‌ করছিলে।
{16:23} আর তোমার এসব দুষ্কার্যের পরে — সার্বভৌম মাবুদ বলেন, ধিক্‌, ধিক্‌ তোমাকে।
{16:24} তুমি নিজের জন্য উঁচু স্থান নির্মাণ করেছ এবং প্রত্যেক চকে উঁচু স্থান প্রস্তুত করেছ।
{16:25} প্রত্যেক পথের মাথায় তুমি তোমার উঁচু স্থান নির্মাণ করেছ, তোমার সৌন্দর্যকে ঘৃণার বস্তু করেছ, প্রত্যেক পথিকের জন্য নিজের পা খুলে দিয়েছ এবং তোমার বেশ্যাক্রিয়া বাড়িয়ে তুলেছ।
{16:26} আরও তুমি তোমার প্রতিবেশী স্থূলমাংস মিসরীয়দের সঙ্গে জেনা করেছ এবং আমাকে অসন্তুষ্ট করার জন্য তোমার পতিতাবৃত্তি আরও বাড়িয়েছ।
{16:27} এজন্য দেখ, আমি তোমার উপরে হাত বাড়িয়ে তোমার নিরূপিত বৃত্তি খর্ব করলাম; এবং যারা তোমাকে হিংসা করে, যে ফিলিস্তিনীদের কন্যারা তোমার কুকর্মের ব্যবহারে লজ্জিতা হয়েছে, তাদের হাতে তোমাকে তুলে দিলাম।
{16:28} আরও তুমি তৃপ্ত না হওয়াতে আসেরীয়দের সঙ্গে পতিতাবৃত্তি করেছ; কিন্তু তাদের সঙ্গে জেনা করলেও তৃপ্ত হও নি।
{16:29} আর তুমি বাণিজ্যের দেশ কল্‌দিয়া পর্যন্ত তোমার জেনার কাজ বৃদ্ধি করেছ, কিন্তু এতেও তৃপ্ত হলে না।
{16:30} সার্বভৌম মাবুদ বলেন, তোমার হৃদয় কেমন দুর্বল! তুমি তো এ সব করেছ, এ উদ্ধত পতিতার কাজ;
{16:31} তুমি প্রত্যেক পথের মাথায় তোমার উঁচু স্থান নির্মাণ করেছ, প্রত্যেক চকে তোমার উঁচু স্থান প্রস্তুত করেছ; এতে তুমি পতিতার মত হও নি; তুমি তো পণ অবজ্ঞা করেছ।
{16:32} জেনাকারীণী স্ত্রী! তুমি তোমার স্বামীর পরিবর্তে পরপুরুষকে গ্রহণ করে থাক।
{16:33} লোকে সব পতিতাকেই টাকা দেয়, কিন্তু তুমি তোমার প্রেমিকমাত্রকেই উপহার দিয়েছ এবং তোমার পতিতাবৃত্তিক্রমে তারা যেন সমস্ত দিক থেকে তোমার কাছে আসে, এজন্য তাদেরকে ঘুষ দিয়েছ।
{16:34} এতে অন্যান্য স্ত্রী থেকে তোমার পতিতাবৃত্তি বিপরীত; বস্তুত লোকেরা জেনা করার জন্য তোমার পিছনে যায় না, আর তুমি কিছু পণ না নিয়ে পণ দিয়ে থাক, এতেই তোমার কাণ্ড বিপরীত।
{16:35} অতএব, হে পতিতা, মাবুদের কালাম শোন;
{16:36} সার্বভৌম মাবুদ এই কথা বলেন, তোমার লজ্জাস্থান খুলে দেওয়া হয়েছে এবং তোমার প্রেমিকদের সঙ্গে তোমার জেনা হেতু তোমার উলঙ্গতা অনাবৃত হয়েছে, সেজন্য এবং তোমার সমস্ত ঘৃণার মূর্তির জন্য, আর তুমি তাদেরকে যে রক্ত দিয়েছ, তোমার সন্তানদের সেই রক্তের জন্য,
{16:37} দেখ, আমি তোমার সেসব প্রেমিককে একত্র করবো, যাদের সঙ্গে তুমি মিলিত হয়েছ এবং যাদেরকে তুমি মহব্বত করেছ ও যাদেরকে হিংসা করেছ; তোমার বিরুদ্ধে চারদিক থেকে তাদেরকে একত্র করবো, পরে তাদের সম্মুখে তোমার উলঙ্গতা অনাবৃত করবো, তাতে তারা তোমার সমস্ত উলঙ্গতা দেখবে।
{16:38} আর সতী ধর্মভ্রষ্টা ও রক্তপাতকারিণী স্ত্রীলোকদের বিচারের মত আমি তোমার বিচার করবো এবং ক্রোধ ও অন্তর্জ্বালার রক্ত তোমার উপরে উপস্থিত করবো।
{16:39} আর আমি তাদের হাতে তোমাকে তুলে দেব, তাতে তারা তোমার উঁচু স্থান ভেঙ্গে ফেলবে, তোমার উঁচু স্থানগুলো উৎপাটন করবে, তোমাকে বিবস্ত্রা করবে এবং তোমার গহনাগুলো হরণ করবে; তারা তোমাকে বিবস্ত্রা ও উলঙ্গিনী করে রাখবে।
{16:40} আর তারা তোমার বিরুদ্ধে জনসমাজ আনবে, পাথর ছুঁড়ে তোমাকে হত্যা করবে ও নিজ নিজ তলোয়ার দ্বারা বিদ্ধ করবে;
{16:41} এবং তোমার বাড়িগুলো আগুনে পুড়িয়ে দেবে ও অনেক স্ত্রীলোকের সাক্ষাতে তোমাকে বিচারসিদ্ধ দণ্ড দেবে; এভাবে আমি তোমার জেনার কাজ বন্ধ করাব; তুমি আর পণ দেবে না।
{16:42} আমি তোমার প্রতি আমার ক্রোধ চরিতার্থ করে শান্ত হব, তাতে তোমার উপর থেকে আমার অন্তর্জ্বালা যাবে, আমি ক্ষান্ত হব, আর অসন্তুষ্ট হব না।
{16:43} তুমি তোমার যৌবনাবস্থা স্মরণ কর নি, কিন্তু এসব বিষয়ে আমাকে ক্রুদ্ধ করেছ; এজন্য দেখ, আমিও তোমার কাজের ফল তোমার মাথায় দেব, এই কথা সার্বভৌম মাবুদ বলেন; ঐ সমস্ত ঘৃণার আচরণের পরে তুমি আর কুকর্ম করবে না।
{16:44} দেখ, যে কেউ প্রবাদ ব্যবহার করে, সে তোমার বিরুদ্ধে এই প্রবাদ ব্যবহার করবে, ‘যেমন মা তেমনি কন্যা’।
{16:45} তুমি তোমার মায়ের কন্যা, সেও তার স্বামীকে ও সন্তানদেরকে ঘৃণা করতো; এবং তুমি নিজের বোনদের বোন, তারাও নিজ নিজ স্বামী ও সন্তানদেরকে ঘৃণা করতো; তোমাদের মা হিত্তীয়া ও তোমাদের পিতা আমোরীয় ছিল।
{16:46} তোমার বড় বোন সামেরিয়া, সে তার কন্যাদের সঙ্গে তোমার বামদিকে বাস করে; এবং তোমার ছোট বোন সাদুম, সে তার কন্যাদের সঙ্গে তোমার ডানদিকে বাস করে।
{16:47} কিন্তু তুমি যে তাদের পথে চলেছ ও তাদের ঘৃণার কাজ করেছ, তা নয়, বরং সেটি লঘু বিষয় বলে নিজের সমস্ত আচার-ব্যবহারে তাদের থেকেও ভ্রষ্টা হয়েছ।
{16:48} সার্বভৌম মাবুদ বলেন, আমার জীবনের কসম, তোমার বোন সাদুম ও তার কন্যারা তোমার মত ও তোমার কন্যাদের মত কাজ করে নি।
{16:49} দেখ, তোমার বোন সাদুমের এই অপরাধ ছিল; তার ও তার কন্যাদের অহংকার, খাদ্য সামগ্রীর পূর্ণতা এবং নিশ্চিন্ততাযুক্ত শান্তি ছিল; আর সে দুঃখী ও দরিদ্রের হাত সবল করতো না।
{16:50} তারা অহঙ্কারিণী ছিল ও আমার সাক্ষাতে ঘৃণার কাজ করতো, অতএব আমি তা দেখে তাদেরকে দূর করলাম।
{16:51} আর সামেরিয়া তোমার গুনাহ্‌র অর্ধেক গুনাহ্‌ও করে নি, কিন্তু তুমি তোমর ঘৃণার কাজ তাদের থেকেও বেশি বাড়িয়েছ এবং নিজের কৃত সমস্ত ঘৃণার কাজ দ্বারা তোমার বোনদের ধার্মিক প্রতিপন্ন করেছ।
{16:52} তুমিও নিজের অপমান বহন কর, কেননা তুমি তোমার বোনদের পক্ষে বিচার নিষ্পত্তি করেছ; তুমি যেসব গুনাহের কাজ দ্বারা তাদের চেয়ে বেশি ঘৃণার যোগ্য হয়েছ; তাতে তারা তোমার চেয়ে ধার্মিক হয়েছে; তুমিও লজ্জিতা হও, নিজের অপমান বহন কর, কেননা তুমি তোমার বোনদেরকে ধার্মিক প্রতিপন্ন করেছ।
{16:53} আমি তাদের বন্দীদশা, সাদুম ও তার কন্যাদের বন্দীদশা এবং সামেরিয়া ও তার কন্যাদের বন্দীদশা ফিরাব এবং তাদের মধ্যে তোমার বন্দীদের বন্দীদশা ফিরাব;
{16:54} যেন তুমি তোমার বোনদের সান্ত্বনার কারণ হয়ে, যা যা করেছ, সেসব কাজের জন্য নিজের অপমান বহন করতে ও অপমানিত হতে পার।
{16:55} আর তোমার বোনেরা, সাদুম ও তার কন্যারা, আগের অবস্থা ফিরে পাবে এবং সামেরিয়া ও তার কন্যারা আগের অবস্থা ফিরে পাবে এবং তুমি ও তোমার কন্যারা আগের অবস্থা ফিরে পাবে।
{16:56} তোমার অহঙ্কারের সময়ে তুমি তোমার বোন সাদুমের নাম মুখে আনতে না;
{16:57} তখন তোমার নাফরমানী প্রকাশ পায় নি; যেমন এই সময়ে অরামের কন্যারা ও তার চারদিকের নিবাসিনী সকলে, ফিলিস্তিনীদের কন্যারা, তোমাকে টিটকারি দিচ্ছে; এরা চারদিকে তোমাকে তুচ্ছ করে।
{16:58} তুমি তোমার কুকর্মের ও তোমার ঘৃণার আচরণেরই ভার বহন করেছ, মাবুদ এই কথা বলেন।
{i16:59} চিরকালের নিয়ম স্থির
{16:59} কেননা সার্বভৌম মাবুদ এই কথা বলেন, তুমি যেরকম কাজ করেছ, আমি তোমার প্রতিও সেই রকমক কাজ করবো; তুমি তো শপথ অবজ্ঞা করে নিয়ম ভঙ্গ করেছ।
{16:60} তবুও তোমার যৌবনকালে তোমার সঙ্গে আমার যে নিয়ম ছিল, তা আমি স্মরণ করবো এবং তোমার পক্ষে চিরস্থায়ী একটি নিয়ম স্থির করবো।
{16:61} তখন তুমি তোমার আচার ব্যবহার স্মরণ করে লজ্জিতা হবে, যখন নিজের বোনদের, নিজের বড় ও ছোট বোনদের গ্রহণ করবে; আর আমি তাদেরকে কন্যাদের মত তোমাকে দেব, কিন্তু তোমার নিয়ম অনুসারে নয়।
{16:62} বাস্তবিক আমিই তোমার সঙ্গে আমার নিয়ম স্থির করবো; তাতে তুমি জানবে যে, আমিই মাবুদ;
{16:63} অভিপ্রায় এই, আমি যখন তোমার অন্যায়গুলো মাফ করবো, তখন তুমি যেন তা স্মরণ করে লজ্জিতা হও ও নিজের অপমানের দরুন আর কখনও মুখ না খোল, এই কথা সার্বভৌম মাবুদ বলেন।
{i17:1} দু’টি ঈগল পাখি ও একটি লতা
{17:1} পরে মাবুদের এই কালাম আমার কাছে নাজেল হল;
{17:2} হে মানুষের সন্তান, তুমি ইসরাইল-কুলের কাছে দৃষ্টান্ত-কথা ও উপমা উপস্থান কর।
{17:3} তুমি বল, সার্বভৌম মাবুদ এই কথা বলেন, একটি প্রকাণ্ড ঈগল পাখি ছিল; তার বড় ডানা ও পালকগুলো দীর্ঘ ও চিত্রবিচিত্র লোমে পরিপূর্ণ; ঐ পাখি লেবাননে এসে এরস গাছের সবচেয়ে উঁচু ডাল নিয়ে গেল;
{17:4} সে তার উঁচু ডালের অগ্রভাগ কেটে বাণিজ্যের দেশে নিয়ে গিয়ে বণিকদের একটি নগরে রাখল।
{17:5} আর সে ঐ ভূমির একটি বীজ নিয়ে উর্বর ক্ষেতে লাগিয়ে দিল; সে প্রচুর পানির ধারে তা রাখল, বাইশী গাছের মত তা রোপণ করলো।
{17:6} পরে তা বৃদ্ধি পেয়ে খর্ব অথচ ছড়িয়ে পড়া আঙ্গুরলতা হল; তার ডাল ঐ ঈগলের অভিমুখে ফিরল; ও সেই পাখির নিচে তার মূল থাকলো; এভাবেই তা আঙ্গুরলতা হয়ে ডালবিশিষ্ট ও পল্লবিত হল।
{17:7} কিন্তু বড় ডানা ও অনেক পালক বিশিষ্ট আর একটি প্রকাণ্ড ঈগল ছিল, আর দেখ, ঐ আঙ্গুরলতা পানিতে সেচিত হবার জন্য নিজের রোপন স্থান থেকে তার দিকে শিকড় বাকিয়ে তারা ডাল বাড়িয়ে দিল।
{17:8} সে প্রচুর পানির কাছে উর্বরা ভূমিতে রোপিত হয়েছিল, সুতরাং বহুশাখায় ভূষিতা ও ফলবতী হয়ে উৎকৃষ্ট আঙ্গুরলতা হতে পারত।
{17:9} তুমি বল, সার্বভৌম মাবুদ এই কথা বলেন, সে কি কৃতকার্য হবে? তার শিকড় কি উৎপাটিত হবে না? তার ফল কি কাটা যাবে না? সে শুকিয়ে যাবে ও তার ডালের নবীন অগ্রভাগগুলো ম্লান হবে। তার শিকড় থেকে তাকে তুলে নেবার জন্য শক্তিশালী হাত ও অনেক সৈন্য লাগবে না।
{17:10} আর দেখ, সে রোপিত হয়েছে বলে কি কৃতকার্য হবে? পূবের বাতাসের আঘাতে সে কি একেবারে শুকিয়ে যাবে না? সে তার রোপন-স্থানে অবশ্য শুকিয়ে যাবে।
{17:11} আর মাবুদের এই কালাম আমার কাছে নাজেল হল,
{17:12} তুমি সেই বিদ্রোহী-কুলকে এই কথা বল, তোমরা কি এর তাৎপর্য জান না? তাদের বল, দেখ, ব্যাবিলনের বাদশাহ্‌ জেরুশালেমে এসে তার বাদশাহ্‌ ও তার কর্মকর্তাদেরকে নিজের কাছে ব্যাবিলনে নিয়ে গেল।
{17:13} আর সে রাজবংশের একটি বীজ নিয়ে তার সঙ্গে নিয়ম করলো, শপথ দ্বারা তাকে আবদ্ধ করলো এবং দেশের পরাক্রমী লোকদের নিয়ে গেল;
{17:14} যেন রাজ্যটি খর্ব হয়, নিজেকে আর উঁচু করতে না পারে, কিন্তু তার নিয়ম পালন করে যেন স্থির থাকে।
{17:15} কিন্তু সে তার বিদ্রোহী হয়ে ঘোড়া ও অনেক সৈন্য পাবার জন্য মিসরে দূত পাঠিয়ে দিল। সে কি কৃতকার্য হবে? এমন কাজ যে করে, সে কি রক্ষা পাবে? সে তো নিয়ম ভঙ্গ করেছে, তবু কি উদ্ধার পাবে?
{17:16} সার্বভৌম মাবুদ এই কথা বলেন, আমার জীবনের কসম, যে বাদশাহ্‌ তাকে বাদশাহ্‌ করলো, যার শপথ সে তুচ্ছ করলো ও যার নিয়ম সে ভঙ্গ করলো, সেই বাদশাহ্‌র বাসস্থানে ও তারই কাছে ব্যাবিলনের মধ্যে সে মারা যাবে।
{17:17} আর ফেরাউন পরাক্রান্ত বাহিনী ও মহাজনসমাজ দ্বারা যুদ্ধে তার সাহায্য করবে না, যদিও অনেক লোকের প্রাণ বিনাশ করার জন্য জাঙ্গাল বাঁধা ও অবরোধ দেয়াল নির্মাণ করা হয়।
{17:18} সে তো শপথ অবজ্ঞা করে নিয়ম ভঙ্গ করেছে; হ্যাঁ, দেখ, হাত জোড় করার পরেও সে এসব কাজ করেছে, সে রক্ষা পাবে না।
{17:19} অতএব সার্বভৌম মাবুদ এই কথা বলেন, আমার জীবনের কসম, সে আমার শপথ অবজ্ঞা করেছে, আমার নিয়ম ভঙ্গ করেছে, অতএব আমি এর ফল তার মাথায় বর্তাব।
{17:20} আর আমি আমার জাল তার উপরে পাতব, সে আমার ফাঁদে ধরা পড়বে; আমি তাকে ব্যাবিলনে নিয়ে যাব এবং সে আমার বিরুদ্ধে যে বিশ্বাস ভঙ্গ করেছে, সেই কারণে সেখানে আমি তার বিচার করবো।
{17:21} তার সকল সৈন্যের মধ্যে যত লোক পালাবে, সকলেই তলোয়ারে আঘাতে মারা পড়বে এবং অবশিষ্ট লোকেরা চারদিকে ছড়িয়ে পড়বে; তাতে তোমরা জানবে যে, আমি মাবুদ এই কথা বলেছি।
{i17:22} পরিশেষে ইসরাইলকে উচ্চে তুলে ধরা হবে
{17:22} সার্বভৌম মাবুদ এই কথা বলেন, আমিই এরস গাছের উঁচু ডালের একটি কলম নিয়ে রোপণ করবো, তার ডালগুলোর অগ্রভাগ থেকে অতি কোমল একটি ডাল ভেঙ্গে নিয়ে উঁচু ও উন্নত পর্বতে রোপণ করবো;
{17:23} ইসরাইলের উচ্চতর পর্বতে তা রোপণ করবো; তাতে তা বহু ডালযুক্ত ও ফলবান হয়ে বিশাল এরস গাছ হয়ে উঠবে; তার তলে সব জাতের সকল পাখি বাসা করবে, তার ডালের ছায়াতেই বাসা করবে।
{17:24} তাতে ক্ষেতের সমস্ত গাছ জানবে যে, আমি মাবুদ উঁচু গাছকে নিচু করেছি, নিচু গাছকে উঁচু করেছি, সতেজ গাছকে শুকিয়ে ফেলেছি ও শুকনো গাছকে সতেজ করেছি; আমি মাবুদ এই কথা বললাম, আর এটা করলাম।
{i18:1} যে প্রাণী গুনাহ্‌ করে সেই মরবে
{18:1} পরে মাবুদের এই কালাম আমার কাছে নাজেল হল,
{18:2} ‘পূর্বপুরুষেরা টক আঙ্গুর ফল খায়, তাই সন্তানদের দাঁত টকে যায়,’ এই যে প্রবাদ তোমরা ইসরাইল-দেশের বিষয়ে বল, এতে তোমাদের অভিপ্রায় কি?
{18:3} সার্বভৌম মাবুদ বলেন, আমার জীবনের কসম ইসরাইলের মধ্যে তোমাদের এই প্রবাদের ব্যবহার আর করতে হবে না।
{18:4} দেখ, সমস্ত প্রাণ আমার; যেমন পিতার প্রাণ, তেমনি সন্তানের প্রাণও আমার; যে প্রাণী গুনাহ্‌ করে, সেই মরবে।
{18:5} পরন্তু কোন ব্যক্তি যদি ধার্মিক হয় এবং ন্যায় ও সঠিক কাজ করে,
{18:6} পর্বতের উপরে ভোজন না করে, ইসরাইল-কুলের মূর্তিগুলোর প্রতি দৃষ্টিপাত না করে, নিজের প্রতিবেশীর স্ত্রীকে ভ্রষ্ট না করে ও ঋতুমতী স্ত্রীর কাছেও না যায়;
{18:7} এবং কারো প্রতি দৌরাত্ম্য না করে; ঋণীকে বন্ধক ফিরিয়ে দেয়, কারো দ্রব্য বলপূর্বক অপহরণ না করে, ক্ষুধিত লোককে খাদ্য দেয় ও উলঙ্গকে কাপড় পরায়,
{18:8} সুদের লোভে ঋণ না দেয়, কোন সুদ না নেয়, অন্যায় থেকে নিজের হাত বিরত রাখে, মানুষের মধ্যে যথার্থ বিচার করে,
{18:9} আমার বিধিপথে চলে এবং সত্য আচরণের উদ্দেশে আমার অনুশাসনগুলো পালন করে, তবে সেই ব্যক্তি ধার্মিক; সে অবশ্য বাঁচবে; এই কথা সার্বভৌম মাবুদ বলেন।
{18:10} কিন্তু সেই ব্যক্তির পুত্র যদি দস্যু ও রক্তপাতকারী হয় এবং সেই রকম কোন একটা কাজ করে; সেসব করণীয় কোন কাজ না করে;
{18:11} যদি পর্বতের উপরে ভোজন করে থাকে ও নিজের প্রতিবেশীর স্ত্রীকে ভ্রষ্ট করে থাকে,
{18:12} দুঃখী দরিদ্রের প্রতি দৌরাত্ম্য করে থাকে, পরের দ্রব্য বলপূর্বক অপহরণ করে থাকে, বন্ধক দ্রব্য ফিরিয়ে না দিয়ে থাকে এবং মূর্তিগুলোর প্রতি দৃষ্টিপাত করে থাকে, ঘৃণার কাজ করে থাকে;
{18:13} যদি সুদের লোভে ঋণ দিয়ে থাকে ও বৃদ্ধি নিয়ে থাকে, তবে সে কি বাঁচবে? সে বাঁচবে না; সে এসব ঘৃণার কাজ করেছে; সে মরবেই মরবে; তার রক্ত তারই উপরে বর্তাবে।
{18:14} আবার দেখ, এর পুত্র যদি তার পিতার কৃত সমস্ত গুনাহ্‌ দেখে বিবেচনা করে ও সেই রকম কাজ না করে,
{18:15} পর্বতের উপরে ভোজন না করে, ইসরাইল-কুলের মূর্তিগুলোর প্রতি দৃষ্টিপাত না করে, নিজের প্রতিবেশীর স্ত্রীকে ভ্রষ্ট না করে,
{18:16} কারো প্রতি দৌরাত্ম্য না করে, বন্ধক দ্রব্য না রাখে, কারো দ্রব্য বলপূর্বক অপহরণ না করে, কিন্তু যার খিদে পেয়েছে তাকে খাবার দেয় ও উলঙ্গকে কাপড় পরায়,
{18:17} দুঃখী লোকের প্রতি জুলুম থেকে নিজের হাত ফিরিয়ে রাখে, সুদ বা বৃদ্ধি না নেয়, আমার অনুশাসন সকল পালন করে ও আমার বিধিপথে গমন করে, তবে সে তার পিতার অপরাধে মরবে না, সে অবশ্য বাঁচবে।
{18:18} কিন্তু তার পিতা ভারী জুলুম করতো, ভাইয়ের দ্রব্য বলপূর্বক অপহরণ করতো, স্বজাতীয় লোকদের মধ্যে অসৎকর্ম করতো; তাই দেখ, সে নিজের অপরাধে মারা পড়লো।
{18:19} কিন্তু তোমরা বলছো, ‘সেই পুত্র কেন পিতার অপরাধ বহন করে না?’ সেই পুত্র তো ন্যায় ও সঠিক কাজ করেছে এবং আমার বিধিগুলো রক্ষা করেছে, সেসব পালন করেছে; সে অবশ্য বাঁচবে।
{18:20} যে প্রাণী গুনাহ্‌ করে, সেই মরবে; পিতার অপরাধ পুত্র বহন করবে না; ও পুত্রের অপরাধ পিতা বহন করবে না; ধার্মিকের ধার্মিকতা তার উপরে বর্তাবে ও দুষ্টের নাফরমানী তার উপরে বর্তাবে।
{18:21} এছাড়া, দুষ্ট লোক যদি নিজের করা সমস্ত গুনাহ্‌ থেকে ফেরে ও আমার বিধিগুলো পালন করে এবং ন্যায় ও সঠিক কাজ করে, তবে সে অবশ্য বাঁচবে; সে মারা যাবে না।
{18:22} তার পূর্বকৃত কোন অধর্ম তার বলে স্মরণে আনা যাবে না; সে যে সঠিক কাজ করেছে, তাতে বাঁচবে।
{18:23} দুষ্ট লোকের মরণে কি আমার কিছু সন্তোষ আছে? এই কথা সার্বভৌম মাবুদ বলেন; বরং সে তার কুপথ থেকে ফিরে বাঁচে, এতে কি আমার সন্তোষ হয় না?
{18:24} আর ধার্মিক লোক যদি তার ধার্মিকতা থেকে ফিরে অন্যায় করে ও দুষ্টের কৃত সমস্ত ঘৃণার কাজ অনুসারে আচরণ করে, তবে সে কি বাঁচবে? তার কৃত কোন ধর্মকর্ম স্মরণে আনা যাবে না; সে যে বিশ্বাস ভঙ্গ করেছে ও যে গুনাহ্‌ করেছে, তাতেই তার মৃত্যু হবে।
{18:25} কিন্তু তোমরা বলছো, ‘প্রভুর পথ সরল নয়’। হে ইসরাইল-কুল, একবার শোন; আমার পথ কি সরল নয়?
{18:26} তোমাদের পথ কি অসরল নয়? ধার্মিক লোক যখন তার ধার্মিকতা থেকে ফিরে অন্যায় করে ও তাতে মারা যায়, তখন নিজের কৃত অন্যায়েই মারা যায়।
{18:27} আর দুষ্ট লোক যখন নিজের কৃত নাফরমানী থেকে ফিরে ন্যায় ও সঠিক কাজ করে, তখন তার প্রাণ বাঁচায়।
{18:28} সে বিবেচনা করে নিজের কৃত সমস্ত অধর্ম থেকে ফিরল, এজন্য সে অবশ্য বাঁচবে; সে মরবে না।
{18:29} কিন্তু ইসরাইল-কুল বলছে, প্রভুর পথ সরল নয়। হে ইসরাইল-কুল, আমার পথ কি সরল নয়? তোমাদের পথ কি অসরল নয়?
{18:30} অতএব হে ইসরাইল-কুল, আমি তোমাদের প্রত্যেকের আচার ব্যবহার অনুসারে তোমাদের বিচার করবো, এই কথা সার্বভৌম মাবুদ বলেন। তোমরা ফের, নিজেদের কৃত সমস্ত অধর্ম থেকে মন ফিরাও, তা না হলে তোমাদের অপরাধ তোমাদের ধ্বংস করে দেবে।
{18:31} তোমরা নিজেদের করা সমস্ত অধর্ম নিজেদের থেকে দূরে ফেলে দাও এবং নিজেদের জন্য নতুন হৃদয় ও নতুন রূহ্‌ প্রস্তুত কর; কেননা, হে ইসরাইল-কুল, তোমরা কেন মরবে?
{18:32} কারণ যে মারা যায়, তার মরণে আমার কোন সন্তোষ নেই, এই কথা সার্বভৌম মাবুদ বলেন; অতএব তোমরা মন ফিরিয়ে বাঁচ।
{i19:1} এহুদার রাজকুলের জন্য মাতম
{19:1} আর তুমি ইসরাইলের নেতৃ-বর্গের বিষয়ে মাতম কর।
{19:2} বল, তোমার মা কি ছিল? সে তো সিংহী ছিল; সিংহদের মধ্যে শয়ন করতো, যুবসিংহদের মধ্যে তার বাচ্চাগুলোকে প্রতিপালন করতো।
{19:3} তার প্রতিপালিত এক বাচ্চা যুবসিংহ হয়ে উঠলো, সে পশু শিকার করতে শিখল, মানুষদেরকে গ্রাস করতে লাগল।
{19:4} জাতিরাও তার বিষয় শুনতে পেল; সে তাদের গর্তে ধরা পড়লো; আর তারা তার নাক ফুঁড়ে মিসর দেশে নিয়ে গেল।
{19:5} সেই সিংহী যখন দেখলো, সে প্রতীক্ষা করেছিল, কিন্তু তার প্রত্যাশা বিনষ্ট হল, তখন নিজের আর একটা বাচ্চাকে যুবসিংহ করে তুললো।
{19:6} পরে সে সিংহদের সঙ্গে যাতায়াত করতে করতে যুবসিংহ হয়ে উঠলো; সে পশু শিকার করতে শিখল, মানুষদেরকে গ্রাস করতে লাগল।
{19:7} সে তাদের অট্টালিকাগুলো ধ্বংস করলো; তাদের নগরগুলো উৎসন্ন করলো; তার গর্জনের শব্দে দেশ ও তার সমস্তই স্তম্ভিত হল।
{19:8} তখন চারদিকের জাতিরা নানা প্রদেশ থেকে তার বিপক্ষে দাঁড়াল, তার উপরে নিজেদের জাল পাতল; সে তাদের গর্তে ধরা পড়লো।
{19:9} তারা তার নাক ফুঁড়ে খাঁচায় রাখল, তাকে ব্যাবিলনের বাদশাহ্‌র কাছে নিয়ে গেল; ইসরাইলের কোন পর্বতে যেন তার হুঙ্কার আর শুনতে পাওয়া না যায়, তাই তাকে দুর্গের মধ্যে রাখল।
{19:10} তোমার রক্তে তোমার মা পানির ধারে লাগানো আঙ্গুরলতার মত ছিল, সে অনেক পানি পেয়ে ফলবান হয়ে উঠলো ও শাখা-প্রশাখায় পূর্ণ হল।
{19:11} আর তার শাখাদণ্ড দৃঢ় ও শাসনকর্তাদের রাজদণ্ড হবার যোগ্য হল; সে দীর্ঘতায় মেঘ স্পর্শ করে এবং উচ্চতায় ও প্রচুর ডালপালায় দৃষ্টি আকর্ষণ করলো।
{19:12} কিন্তু সে কোপে উৎপাটিত হল, ভূমিতে নিক্ষিপ্ত হল; পূর্ব্বীয় বায়ুতে তার ফল শুকিয়ে গেল; তার দৃঢ় শাখাগুলো ভেঙ্গে ফেলা হল ও শুকিয়ে গেল, আগুন সেগুলো গ্রাস করলো।
{19:13} এখন সে মরুভূমির মধ্যে নির্জল ও শুকনো ভূমিতে রোপিত হয়েছে।
{19:14} তার শাখাদণ্ড থেকে আগুন বের হয়ে তার ফল গ্রাস করেছে; রাজদণ্ডের জন্য একটি দৃঢ় শাখাও তাতে নেই। এটা একটা মাতম এবং এটি মাতমের জন্য থাকবে।
{i20:1} বিদ্রোহী ইসরাইল
{20:1} সপ্তম বছরের পঞ্চম মাসের দশম দিনে ইসরাইলের প্রাচীনদের মধ্যে কয়েকজন পুরুষ মাবুদের ইচ্ছা জানবার জন্য এসে আমার সম্মুখে বসলো।
{20:2} তখন মাবুদের এই কালাম আমার কাছে নাজেল হল,
{20:3} হে মানুষের সন্তান, তুমি ইসরাইলের প্রাচীনদের সঙ্গে আলাপ করে তাদেরকে বল, সার্বভৌম মাবুদ এই কথা বলেন, তোমরা কি আমার ইচ্ছা জানতে এসেছো? সার্বভৌম মাবুদ বলেন, আমার জীবনের কসম, আমি তোমাদেরকে আমার ইচ্ছা জানতে দেব না।
{20:4} হে মানুষের সন্তান, তুমি কি তাদের বিচার করবে? তবে তাদের পূর্বপুরুষদের ঘৃণার কাজগুলোর কথা তাদের জানাও;
{20:5} আর তাদের বল, সার্বভৌম মাবুদ এই কথা বলেন, আমি যেদিন ইসরাইলকে মনোনীত করেছিলাম, ইয়াকুবের কুল-জাত বংশের পক্ষে শপথ করেছিলাম, মিসর দেশে তাদের কাছে নিজের পরিচয় দিয়েছিলাম, যখন তাদের পক্ষে শপথ করে বলেছিলাম, আমিই তোমাদের আল্লাহ্‌ মাবুদ;
{20:6} সেদিন তাদের পক্ষে শপথ করে বলেছিলাম যে, আমি তাদেরকে মিসর দেশ থেকে বের করবো এবং তাদের জন্য যে দেশ অনুসন্ধান করেছি, সর্ব দেশের ভূষণস্বরূপ সেই দুগ্ধমধু প্রবাহী দেশে নিয়ে যাব;
{20:7} আর আমি তাদেরকে বলেছিলাম, তোমরা প্রত্যেকে নিজের নিজের চোখে ভাল লাগা ঘৃণার বস্তুগুলো দূর কর এবং মিসরের মূর্তিগুলো দ্বারা নিজেদের নাপাক করো না; আমিই তোমাদের আল্লাহ্‌ মাবুদ।
{20:8} কিন্তু তারা আমার বিরুদ্ধাচারী হল, আমার কথা শুনতে অসম্মত হল, নিজ নিজের চোখে ভাল লাগা ঘৃণার বস্তুগুলো দূর করলো না এবং মিসরের মূর্তিগুলোকেও ছাড়ল না; তাতে আমি বললাম, আমি তাদের উপরে আমার গজব ঢেলে দেব, মিসর দেশের মধ্যে তাদের প্রতি আমার ক্রোধ সাধন করবো।
{20:9} কিন্তু আমি আমার নামের অনুরোধে কাজ করলাম; যেন যাদের মধ্যে তারা বাস করছিল ও যাদের সাক্ষাতে আমি তাদেরকে মিসর দেশ থেকে বের করে এনে নিজের পরিচয় দিয়েছিলাম, সেই জাতিদের সাক্ষাতে আমার নাম নাপাক না হয়।
{20:10} পরে আমি তাদের মিসর দেশ থেকে বের করে মরুভূমিতে আনলাম।
{20:11} আর আমি তাদের, আমার বিধিকলাপ দিলাম ও আমার শরীয়তগুলো জানালাম, যা পালন করলে তা দ্বারা মানুষ বাঁচে।
{20:12} এছাড়া, আমার ও তাদের মধ্যে চিহ্নস্বরূপ আমার বিশ্রাম দিনগুলোও তাদের দিলাম যেন তারা জানতে পারে যে, আমিই মাবুদ যিনি তাদের পবিত্র করেন।
{20:13} কিন্তু ইসরাইল-কুল সেই মরুভূমিতে আমার বিরুদ্ধাচারী হল; আমার বিধিপথে চললো না এবং আমার অনুশাসনগুলো অগ্রাহ্য করলো, যা পালন করলে তা দ্বারা মানুষ বাঁচে; আর আমার বিশ্রাম দিনগুলো অতিশয় নাপাক করলো; তখন আমি বললাম, আমি তাদেরকে সংহার করার জন্য মরুভূমিতে তাদের উপরে আমার গজব ঢেলে দেব।
{20:14} কিন্তু আমি আমার নামের অনুরোধে কাজ করলাম, যেন যাদের সাক্ষাতে তাদেরকে বের করে এনেছিলাম, সেই জাতিদের সাক্ষাতে আমার নাম নাপাক না হয়।
{20:15} এছাড়া, আমি মরুভূমিতে তাদের বিপক্ষে শপথ করলাম, বললাম, আমি সর্বদেশের ভূষণ যে দুগ্ধমধু প্রবাহী দেশ তাদের দিয়েছি, সেই দেশে তাদের নিয়ে যাব না;
{20:16} কারণ তারা আমার অনুশাসনগুলো অগ্রাহ্য করতো, আমার বিধিপথে চলতো না ও আমার বিশ্রামবার নাপাক করতো, কেননা তাদের অন্তঃকরণ তাদের মূর্তিগুলোর অনুগামী ছিল।
{20:17} কিন্তু তাদের বিনাশ সাধনে আমার চক্ষুলজ্জা হল, এজন্য আমি সেই মরুভূমিতে তাদেরকে সংহার করলাম না।
{20:18} আর সেই মরুভূমিতে আমি তাদের সন্তানদেরকে বললাম, তোমরা তোমাদের পিতাদের বিধিপথে চলো না, তাদের অনুশাসনগুলো মান্য করো না ও তাদের মূর্তিগুলো দ্বারা নিজেদের নাপাক করো না;
{20:19} আমিই তোমাদের আল্লাহ্‌ মাবুদ; আমারই বিধিপথে চল ও আমারই অনুশাসনগুলো রক্ষা কর, পালন কর;
{20:20} আর আমার বিশ্রামবার পবিত্র কর, তা-ই আমার ও তোমাদের মধ্যে চিহ্নস্বরূপ হবে, যেন তোমরা জানতে পার যে, আমিই তোমাদের আল্লাহ্‌ মাবুদ।
{20:21} তবুও সেই সন্তানেরা আমার বিরুদ্ধাচারী হল; তারা আমার বিধিপথে চললো না এবং আমার অনুশাসনগুলো পালন করার জন্য সতর্ক হল না, যা পালন করলে তা দ্বারা মানুষ বাঁচে; তারা আমার বিশ্রামবারও নাপাক করলো; তখন আমি বললাম, আমি তাদের উপরে আমার গজব ঢেলে দেব, মরুভূমিতে তাদের উপর আমার ক্রোধ সাধন করবো।
{20:22} তবুও আমি হাত সরিয়ে রাখলাম, আমার নামের অনুরোধে কাজ করলাম যেন সেই জাতিদের সাক্ষাতে আমার নাম নাপাক না হয়, যাদের সাক্ষাতে তাদেরকে বের করে এনেছিলাম।
{20:23} এছাড়া, আমি মরুভূমিতে তাদের বিপক্ষে শপথ করলাম, বললাম, তাদেরকে জাতিদের মধ্যে ছিন্নভিন্ন করে দেব, নানা দেশে ছড়িয়ে-ছিটিয়ে দেব;
{20:24} কারণ তারা আমার অনুশাসনগুলো পালন করলো না, আমার বিধিকলাপ অগ্রাহ্য করলো, আমার বিশ্রামবার নাপাক করলো ও তাদের পিতাদের মূর্তিগুলোর প্রতি তাদের চোখ আসক্ত থাকলো।
{20:25} এছাড়া, যা মঙ্গলজনক নয়, এমন বিধিকলাপ এবং যা দ্বারা কেউ বাঁচতে পারে না, এমন অনুশাসনগুলো তাদের দিলাম।
{20:26} তারা গর্ভ উন্মোচক সমস্ত সন্তানকে আগুনের মধ্য দিয়ে গমন করাত, তাই আমি তাদেরকে নিজ নিজ উপহারে নাপাক হতে দিলাম, যেন আমি তাদের ধ্বংস করি, যেন তারা জানতে পারে যে, আমিই মাবুদ।
{20:27} অতএব, হে মানুষের সন্তান, তুমি ইসরাইল-কুলের সঙ্গে আলাপ করে তাদের বল, সার্বভৌম মাবুদ এই কথা বলেন, তোমাদের পূর্বপুরুষেরা আমার বিরুদ্ধে বিশ্বাস ভঙ্গ করেছে, এতেই আমার কুফরী করেছে।
{20:28} কারণ আমি তাদের যে দেশ দেব বলে শপথ করেছিলাম, যখন সেই দেশে আনলাম, তখন তারা যে কোন স্থানে কোন উঁচু পর্বত কিংবা কোন ঝোপাল গাছ দেখতে পেত, সেই স্থানে কোরবানী করতো, সেই স্থানে আমার অসন্তোষজনক নৈবেদ্য কোরবানী করতো, সেই স্থানে নিজেদের খোশবুযুক্ত দ্রব্যও রাখত এবং সেই স্থানে নিজেদের পেয় উৎসর্গ ঢালত।
{20:29} তাতে আমি তাদেরকে বললাম, তোমরা যে উচ্চস্থলীতে উঠে যাও, সেটি কি? এভাবে আজ পর্যন্ত তার নাম বামা [উচ্চস্থলী] হয়ে রয়েছে।
{20:30} অতএব তুমি ইসরাইল-কুলকে বল, সার্বভৌম মাবুদ এই কথা বলেন, তোমরা কি তোমাদের পূর্বপুরুষদের রীতিতে নিজেদের নাপাক করছো? তাদের ঘৃণার বস্তুগুলোর পিছনে চলে জেনা করছো?
{20:31} তোমরা যখন নিজেদের উপহার দাও, যখন নিজ নিজ সন্তানদের আগুনের মধ্য দিয়ে গমন করাও, তখন আজ পর্যন্ত নিজেদের সমস্ত মূর্তির দ্বারা কি নিজদেরকে নাপাক করছো? তবে, হে ইসরাইল-কুল, আমি কি তোমাদের আমার ইচ্ছা জানতে দেব? সার্বভৌম মাবুদ বলেন, আমার জীবনের কসম, আমি তোমাদেরকে আমার ইচ্ছা জানতে দেব না।
{20:32} আর তোমরা যা মনে করে থাক, তা কোনক্রমে হবে না; তোমরা তো বলছো, আমরা জাতিদের মত হব, ভিন্ন ভিন্ন দেশের গোষ্ঠীগুলোর মত হব, কাঠ ও পাথরের পরিচর্যা করবো।
{i20:33} আল্লাহ্‌ বনি-ইসরাইলকে পুনঃস্থাপন করবেন
{20:33} সার্বভৌম মাবুদ এই কথা বলেন, আমার জীবনের কসম, আমি আমার শক্তিশালী হাত, বাড়িয়ে দেওয়া বাহু ও গজব ঢেলে দিয়ে তোমাদের উপরে রাজত্ব করবো।
{20:34} আমি আমার শক্তিশালী হাত, বাড়িয়ে দেওয়া বাহু ও গজব ঢেলে দিয়ে জাতিদের মধ্য থেকে তোমাদেরকে বের করে নিয়ে আসবো এবং যেসব দেশে তোমরা ছিন্নভিন্ন হয়ে রয়েছ, সেসব দেশ থেকে তোমাদেরকে একত্র করবো।
{20:35} আমি জাতিগুলোকে মরুভূমিতে এনে সম্মুখাসম্মুখি হয়ে সেই স্থানে তোমাদের সঙ্গে বিচার করবো।
{20:36} আমি মিসর দেশের মরুভূমিতে যেমন তোমাদের পিতৃপুরুষদের সঙ্গে বিচার করেছিলাম, তোমাদের সঙ্গে তেমনি বিচার করবো, এই কথা সার্বভৌম মাবুদ বলেন।
{20:37} আর আমি তোমাদেরকে পাঁচনীর নিচে দিয়ে গমন করাব ও নিয়মরূপ বন্ধনে আবদ্ধ করবো।
{20:38} পরে বিদ্রোহী ও আমার বিরুদ্ধে অধর্মাচারী সকলকে ঝেড়ে তোমাদের মধ্য থেকে দূর করবো; তারা যে দেশে প্রবাস করে, সেখান থেকে তাদের বের করে আনবো বটে, কিন্তু তারা ইসরাইল-দেশে প্রবেশ করবে না; তাতে তোমরা জানবে যে, আমিই মাবুদ।
{20:39} এখন, হে ইসরাইল-কুল, সার্বভৌম মাবুদ তোমাদের বিষয়ে এই কথা বলেন, তোমরা যাও, প্রত্যেকে নিজ নিজ মূর্তিগুলোর সেবা কর; কিন্তু উত্তরকালে তোমরা আমার কথা মান্য করবেই করবে; তখন নিজ নিজ উপহার ও মূর্তিগুলো দ্বারা আমার পবিত্র নাম আর নাপাক করবে না।
{20:40} কারণ সার্বভৌম মাবুদ এই কথা বলেন, আমার পবিত্র পর্বত, ইসরাইলের উচ্চতর পর্বতে, ইসরাইলের সমস্ত কুল, তারা সকলেই, দেশের মধ্যে আমার সেবা করবে; সেই স্থানে আমি তাদেরকে গ্রাহ্য করবো, সেই স্থানে তোমাদের সমস্ত পবিত্র বস্তুর সঙ্গে তোমাদের উপহার ও তোমাদের কোরবানীর অগ্রিমাংশ চাইব।
{20:41} যখন জাতিদের মধ্য থেকে তোমাদের আনবো এবং যেসব দেশে তোমরা ছিন্নভিন্ন হয়ে রয়েছ, সেসব দেশ থেকে তোমাদের একত্র করবো, তখন আমি খোশবু ধূপের মত তোমাদেরকে গ্রাহ্য করবো; আর তোমাদের দ্বারা জাতিদের সাক্ষাতে পবিত্র বলে মান্য হবো।
{20:42} আর আমি তোমাদের পূর্ব-পুরুষদের যে দেশ দেব বলে শপথ করেছিলাম, সেই ইসরাইল দেশে যখন তোমাদেরকে আনবো, তখন তোমরা জানবে যে, আমিই মাবুদ।
{20:43} আর সেখানে তোমরা সেই আচার ব্যবহার ও সমস্ত ক্রিয়াকলাপ স্মরণ করবে, যা দ্বারা নিজেদের নাপাক করেছ; আর তোমাদের কৃত সমস্ত কুকর্মের জন্য তোমরা নিজেরাই নিজেদের ঘৃণা করবে।
{20:44} হে ইসরাইল-কুল, সার্বভৌম মাবুদ বলেন, আমি যখন তোমাদের মন্দ আচার ব্যবহার অনুসারে নয় ও তোমাদের দুষ্ট ক্রিয়াকলাপ অনুসারে নয়, কিন্তু আমার নামের অনুরোধে তোমাদের সঙ্গে ব্যবহার করবো, তখন তোমরা জানবে যে, আমিই মাবুদ।
{i20:45} দক্ষিণের অরণ্যের বিরুদ্ধে ভবিষ্যদ্বাণী
{20:45} আর মাবুদের এই কালাম আমার কাছে নাজেল হল,
{20:46} হে মানুষের সন্তান, তুমি দক্ষিণ দিকে মুখ কর, দক্ষিণ দেশের দিকে কালাম বর্ষণ কর ও দক্ষিণ মরুভূমিস্থ অরণ্যের বিরুদ্ধে ভবিষ্যদ্বাণী বল।
{20:47} আর দক্ষিণের অরণ্যকে বল, তুমি মাবুদের কালাম শোন; সার্বভৌম মাবুদ এই কথা বলেন, দেখ আমি তোমার মধ্যে আগুন জ্বালাবো, তা তোমার মধ্যে সমস্ত সতেজ গাছ ও সমস্ত শুকনো গাছ গ্রাস করবে; সেই জ্বলন্ত আগুন নিভে যাবে না; দক্ষিণ থেকে উর পর্যন্ত সমুদয় মুখ তা দ্বারা দগ্ধ হবে।
{20:48} তাতে সমস্ত প্রাণী দেখবে যে, আমি মাবুদ তা জ্বালিয়েছি; তা কেউ নিভবে না।
{20:49} তখন আমি বললাম, হ্যাঁ, সার্বভৌম মাবুদ, তারা আমার বিষয়ে বলে, ঐ ব্যক্তি কি উপমার মধ্য দিয়ে কথা বলে?
{i21:1} আল্লাহ্‌র তলোয়ার
{21:1} আর মাবুদের এই কালাম আমার কাছে নাজেল হল,
{21:2} হে মানুষের সন্তান, তুমি জেরুশালেমের দিকে তোমার মুখ রাখ, পবিত্র স্থানের দিকে কালাম বর্ষণ কর ও ইসরাইল-দেশের বিরুদ্ধে ভবিষ্যদ্বাণী বল।
{21:3} তুমি ইসরাইল-দেশকে বল, মাবুদ এই কথা বলেন, দেখ, আমি তোমার বিপক্ষ; আমি কোষ থেকে আমার তলোয়ার বের করে তোমার মধ্য থেকে ধার্মিক ও দুষ্ট উভয়কে মুছে ফেলব।
{21:4} আমি যখন তোমার মধ্য থেকে ধার্মিক ও দুষ্ট লোককে মুছে ফেলব, তখন আমার তলোয়ার কোষ থেকে বের হয়ে দক্ষিণ থেকে উত্তর পর্যন্ত সমস্ত প্রাণীর বিরুদ্ধে যাবে;
{21:5} তাতে সমস্ত প্রাণী জানবে যে, আমি মাবুদ কোষ থেকে আমার তলোয়ার বের করেছি, তা আর ফিরবে না।
{21:6} আর হে মানুষের সন্তান, তুমি দীর্ঘনিশ্বাস ত্যাগ কর; কোমর ভেঙ্গে মনস্তাপপূর্বক তাদের সাক্ষাতে দীর্ঘনিশ্বাস ত্যাগ কর।
{21:7} আর যখন, তারা তোমাকে জিজ্ঞাসা করবে, ‘কেন দীর্ঘনিশ্বাস ত্যাগ করছো?’ তখন বল, বার্তার নিমিত্ত, কেননা তা আসছে; তখন প্রত্যেকটি হৃদয় গলে যাবে, প্রত্যেকটি হাত দুর্বল হবে, প্রত্যেকটি মন নিস্তেজ হবে ও প্রত্যেকটি জানু পানির মত হয়ে পড়বে; দেখ, তা আসছে, তা সফলও হবে, এই কথা সার্বভৌম মাবুদ বলেন।
{21:8} আর মাবুদের এই কালাম আমার কাছে নাজেল হল,
{21:9} হে মানুষের সন্তান, ভবিষ্যদ্বাণী বল, মাবুদ এই কথা বলেন; তুমি বল, তলোয়ার, তলোয়ার, সেটি শাণিত ও পালিশ করা হয়েছে।
{21:10} সেটি শাণিত করা হয়েছে, যেন সংহার করে; পালিশ করা হয়েছে, যেন বিদ্যুতের চম্‌কায়; তবে আমরা কি আনন্দ করবো? আমার পুত্রের রাজদণ্ড প্রত্যেক কাঠকে তুচ্ছ করে।
{21:11} তা পালিশ করার জন্য দেওয়া হয়েছে, যেন হাত দিয়ে ধরা যায়; তলোয়ার শাণিত ও পালিশ করা হয়েছে, যেন হত্যাকারীর হাতে দেওয়া হয়।
{21:12} হে মানুষের সন্তান, কান্নাকাটি কর ও হাহাকার কর, কেননা সেটা আমার লোকদের বিরুদ্ধে, ওটা ইসরাইলের সমস্ত নেতার বিরুদ্ধে উপস্থিত হয়েছে; আমার লোকদের সঙ্গে তাদেরও তলোয়ারের হাতে তুলে দেওয়া হয়েছে; অতএব তুমি তোমার ঊরুদেশে আঘাত কর।
{21:13} কারণ পরীক্ষা করা হয়েছে; সেই তুচ্ছ রাজদণ্ড যদি আর না থাকে, তাতে কি? এই কথা সার্বভৌম মাবুদ বলেন।
{21:14} অতএব, হে মানুষের সন্তান, তুমি ভবিষ্যদ্বাণী বল ও করে করাঘাত কর; সেই তলোয়ার, আহত লোকদের তলোয়ার, দু’টি বরং তিনটি তলোয়ার হয়ে উঠুক; এই তলোয়ার জবেহ্‌ করার জন্য, অনেককে জবেহ্‌ করার জন্যই একটা তলোয়ার; তা চারদিকে তাদেরকে ঘেরাও করবে।
{21:15} আমি তাদের সমস্ত নগর-দ্বারে তলোয়ারের ত্রাস রাখলাম, যেন তাদের অন্তঃকরণ গলে যায় ও তাদের অনেকের পতন হয়। আঃ! তা বিদ্যুতের মত চম্‌কায়, তা হত্যার জন্য শাণিত হয়েছে।
{21:16} হে তলোয়ার, একাগ্র হয়ে ডান দিকে ফের, প্রস্তুত হয়ে বাম দিকে যাও; যে দিকে তোমার মুখ রাখা যায়, সেই দিকে গমন কর।
{21:17} আমিও করে করাঘাত করবো ও আমার ক্রোধ চরিতার্থ করে শান্ত হব; আমি মাবুদ এই কথা বললাম।
{21:18} আবার মাবুদের এই কালাম আমার কাছে নাজেল হল,
{21:19} হে মানুষের সন্তান, ব্যাবিলনের বাদশাহ্‌র তলোয়ার আসবে বলে তুমি দুই পথ আঁক; সেই দুই পথ একটি দেশ থেকে আসবে; আর তুমি হস্তাকৃতি একটি চিহ্ন খোদাই কর, নগরগামী পথের মাথায় তা খোদাই কর।
{21:20} তলোয়ারের জন্য অম্মোনীয়দের রব্বা নগরগামী এক পথ ও এহুদার প্রাচীরবেষ্টিত জেরুশালেম নগরগামী অন্য পথ আঁক।
{21:21} কেননা ব্যাবিলনের বাদশাহ্‌ গণাপড়ার জন্য দুই পথের সঙ্গমস্থানে, অর্থাৎ সেই দুই পথের মাথায়, দণ্ডায়মান হল; সে গুলিবাট সহকারে তীর নিক্ষেপ করলো, মূর্তিগুলোর কাছে অনুসন্ধান করলো ও যকৃৎ নিরীক্ষণ করলো।
{21:22} তার ডান দিকে গুলি উঠলো, ‘জেরুশালেম,’ সেই স্থানে প্রাচীরভেদী যন্ত্র স্থাপন করতে, হত্যার হুকুম দিতে, উচ্চৈঃস্বরে সিংহনাদ করতে, নগর-দ্বারগুলোর বিরুদ্ধে প্রাচীরভেদী যন্ত্র স্থাপন করতে, জাঙ্গাল বাঁধতে ও উচ্চগৃহ প্রস্তুত করতে হবে।
{21:23} কিন্তু মন্ত্রটি তাদের দৃষ্টিতে মিথ্যা মনে হবে; তারা ওদের কাছে পুনঃ পুনঃ শপথ করেছিল; কিন্তু তিনি তাদের অপরাধ স্মরণীয় করেন, যেন তাদের বন্দী করে নিয়ে যাওয়া হয়।
{21:24} এজন্য সার্বভৌম মাবুদ এই কথা বলেন, তোমরা নিজ নিজ অপরাধ স্মরণীয় করেছ, কেননা তোমাদের অধর্মগুলো অনাবৃত হল, তাই তোমাদের সমস্ত কাজে তোমাদের গুনাহ্‌ প্রকাশ পাচ্ছে, তোমরা স্মরণীয় হওয়াতে তোমাদের বন্দী করে নিয়ে যাওয়া হবে।
{21:25} আর হে আহত দুষ্ট ইসরাইল-নরপতি, শেষ অপরাধের সময়ে তোমার দিন উপস্থিত হল।
{21:26} সার্বভৌম মাবুদ এই কথা বলেন, পাগড়ী অপসারণ কর ও রাজমুকুট দূর কর; যা আছে, তা আর থাকবে না; যা খর্ব তা উঁচু হোক ও যা উঁচু তা খর্ব হোক।
{21:27} আমি বিপর্যয়ের পর বিপর্যয় নিয়ে আসবা; যা আছে, তাও থাকবে না, যতক্ষণ তিনি না আসেন, যাঁর এতে ন্যায্য অধিকার; আমি তাঁকেই এই সমস্ত দেব।
{21:28} আর হে মানুষের সন্তান, তুমি এই ভবিষ্যদ্বাণী বল, সার্বভৌম মাবুদ অম্মোনীয়দের বিষয়ে ও তাদের উপহাসের বিষয়ে এই কথা বলেন; তুমি বল, তলোয়ার, তলোয়ার কোষ থেকে বের করা হয়েছে, সেটি হত্যা করার জন্য পালিশ করা হয়েছে, যেন গ্রাস করে, যেন বিদ্যুতের মত চম্‌কায়।
{21:29} এদিকে লোকেরা তোমার জন্য মিথ্যা দর্শন পায় ও তোমার জন্য মিথ্যা মন্ত্র পাঠ করে, যেন তোমাকে সেই আহত দুষ্টদের ঘাড়ের উপরে নিক্ষেপ করে, যাদের দিন শেষের অপরাধকাল উপস্থিত হয়েছে।
{21:30} সেটি পুনর্বার কোষে রাখ; তুমি যে স্থানে সৃষ্ট ও যে দেশে উৎপন্ন হয়েছিলে, সেখানে আমি তোমার বিচার করবো।
{21:31} আর আমি তোমার উপরে আমার গজব ঢেলে দেব; আমি তোমার বিরুদ্ধে আমার ক্রোধের আগুনে ফুঁ দেব এবং বিনাশ সাধনে নিপুণ এমন নিষ্ঠুর লোকদের হাতে তোমাকে তুলে দেব।
{21:32} তুমি আগুনের কাঠের মত হবে; তোমার রক্ত দেশের মধ্যেই পড়বে; লোকে তোমাকে আর কখনও স্মরণ করবে না; কেননা আমি মাবুদ এই কথা বললাম।
{i22:1} এহুদা ও জেরুশালেমের গুনাহ্‌ ও দণ্ড
{22:1} আর মাবুদের এই কালাম আমার কাছে নাজেল হল,
{22:2} হে মানুষ সন্তান, তুমি কি বিচার করবে? সেই রক্তপাতের নগরীর বিচার করবে? তবে তার সমস্ত ঘৃণার কাজের কথা তাকে জানাও।
{22:3} তুমি বলবে, সার্বভৌম মাবুদ এই কথা বলেন, এ সেই নগরী, যে নিজের মধ্যে রক্তপাত করে থাকে, যেন তার কাল উপস্থিত হয়; সে নিজের জন্য মূর্তিগুলোকে তৈরি করে থাকে, যেন সে নাপাক হয়।
{22:4} তুমি যে রক্তপাত করেছ, তা দ্বারা তুমি দণ্ডনীয়া হয়েছ ও তুমি যেসব মূর্তি তৈরি করেছ, তা দ্বারা নাপাক হয়েছ; এবং তুমি নিজের দিন সন্নিকট করেছ ও তোমার আয়ুর শেষ প্রান্তে উপস্থিত হয়েছ; এজন্য আমি তোমাকে জাতিদের ও সকল দেশের কাছে বিদ্রূপের পাত্র করলাম।
{22:5} তোমার কাছের কি দূরের সকলে তোমাকে বিদ্রূপ করবে, তুমি তো অখ্যাত ও কলহপূর্ণা।
{22:6} দেখ, ইসরাইলের নেতৃবর্গ, প্রত্যেকে তোমার মধ্যে রক্তপাত করার জন্য নিজ নিজ ক্ষমতা ব্যবহার করছে।
{22:7} তোমার মধ্যে পিতা-মাতাকে তুচ্ছ করা হয়েছে; তোমার মধ্যে বিদেশীর প্রতি জুলুম করা হয়েছে; তোমার মধ্যে এতিম ও বিধবার প্রতি দৌরাত্ম্য করা হয়েছে।
{22:8} তুমি আমার পবিত্র বস্তুগুলো অবজ্ঞা করেছ ও আমার বিশ্রামবারগুলো নাপাক করেছ।
{22:9} রক্তপাত করার জন্য তোমার মধ্যে কিছু লোক কুৎসা রটনা করে থাকে; এবং তোমার মধ্যে লোকে পর্বতের উপরে ভোজন করে; তোমার মধ্যে লোকে কুকর্ম করে;
{22:10} তোমার মধ্যে লোকে পিতার উলঙ্গতা অনাবৃত করে; তোমার মধ্যে লোকে ঋতুমতী নাপাক স্ত্রীকে বলাৎকার করে;
{22:11} তোমার মধ্যে কেউ তার প্রতিবেশীর স্ত্রীর সঙ্গে ঘৃণার কাজ করে; কেউ বা আপন পুত্রবধূর সঙ্গে কুকর্ম করে নিজেকে নাপাক করে; আর কেউ বা তোমার মধ্যে নিজের বোনকে, আপন পিতার কন্যাকে, বলাৎকার করে।
{22:12} রক্তপাত করার জন্য তোমার মধ্যে লোকে ঘুষ গ্রহণ করে; তুমি সুদ ও বৃদ্ধি নেও, লোভে জুলুম করে প্রতিবেশীদের কাছ থেকে লাভ করেছ এবং আমাকেই ভুলে গিয়েছ, এই কথা সার্বভৌম মাবুদ বলেন।
{22:13} অতএব দেখ, তুমি যে অন্যায় লাভ করেছ ও তোমার মধ্যে যে রক্তপাত হয়েছে, সেই কারণে আমি করে করাঘাত করেছি।
{22:14} আমি যে সময় তোমার কাছ থেকে হিসেব নেব, সেই সময়ে তোমার অন্তঃকরণ কি সুস্থির থাকবে? তোমার হাত কি সবল থাকবে? আমি মাবুদ এই কথা বললাম, আর তা সিদ্ধ করবো।
{22:15} আমি তোমাকে জাতিদের মধ্যে ছিন্নভিন্ন ও নানাদেশে ছড়িয়ে দেব এবং তোমার মধ্য থেকে তোমার নাপাকীতা দূর করবো।
{22:16} তুমি নিজের দোষে জাতিদের সাক্ষাতে নাপাক হবে; তাতে তুমি জানবে যে, আমিই মাবুদ।
{22:17} আর মাবুদের এই কালাম আমার কাছে নাজেল হল,
{22:18} হে মানুষের সন্তান, ইসরাইল-কুল আমার কাছে খাদস্বরূপ হয়েছে; তারা সকলে হাপরের মধ্যে ব্রোঞ্জ, দস্তা, লোহা ও সীসার মত; তারা রূপার খাদের মত হয়েছে।
{22:19} অতএব সার্বভৌম মাবুদ এই কথা বলেন, তোমরা সকলে খাদ হয়ে গেছ, এজন্য দেখ, আমি তোমাদের জেরুশালেমের মধ্যে একত্র করবো।
{22:20} যেমন লোকে আগুনে ফুঁ দিয়ে গলাবার জন্য রূপা, ব্রোঞ্জ, লোহা, সীসা ও দস্তা হাপরের মধ্যে একত্র করে, তেমনি আমি আমার ক্রোধে ও প্রচণ্ড কোপে তোমাদের একত্র করবো এবং সেখানে রেখে গলাব।
{22:21} হ্যাঁ, আমি তোমাদের সংগ্রহ করে আমার ক্রোধের আগুনে ফুঁ দেব, তাতে তোমরা তার মধ্যে গলে যাবে।
{22:22} যেমন হাপরের মধ্যে রূপা গলানো হয়, তেমনি তার মধ্যে তোমাদেরকে গলানো হবে; তাতে তোমরা জানবে যে, আমি মাবুদ তোমাদের উপরে আমার গজব ঢাললাম।
{22:23} আর মাবুদের এই কালাম আমার কাছে নাজেল হল,
{22:24} হে মানুষের সন্তান, তুমি দেশকে বল, তুমি এমন একটি দেশ, যা পরিষ্কৃত হয় নি ও ক্রোধের দিনে বৃষ্টিতে সিক্ত হয় নি।
{22:25} সেখানকার নেতৃবর্গ সেখানে চাক্রান্ত করে; তারা এমন গর্জনকারী সিংহের মত, যে শিকার ছিন্নভিন্ন করে; তারা প্রাণীদেরকে গ্রাস করেছে; তারা ধন ও বহুমূল্য বস্তু হরণ করে; তারা সেখানে অনেক স্ত্রীকে বিধবা করেছে।
{22:26} সেখানকার ইমামেরা আমার শরীয়তের প্রতি দৌরাত্ম্য করেছে ও আমার পবিত্র বস্তু সকল নাপাক করেছে, পবিত্র ও সামান্যের মধ্যে কোন প্রভেদ রাখে নি, পাক-নাপাকীতার মধ্যে কোন প্রভেদ শিক্ষা দেয় নি ও আমার বিশ্রামবারগুলোর প্রতি চোখ বন্ধ করে রেখেছে, আর আমি তাদের মধ্যে নাপাক হচ্ছি।
{22:27} সেখানকার কর্মকর্তারা সেখান এমন নেকড়ে বাঘের মত, যারা শিকার ছিন্নভিন্ন করে; তারা রক্তপাত করে, প্রাণ বিনাশ করে, যেন অন্যায় লাভ পেতে পারে।
{22:28} আর সেখানকার নবীদের তাদের জন্য চুন দিয়ে দেয়াল লেপণ করেছে, তারা মিথ্যা দর্শন পায় ও তাদের জন্য মিথ্যাকথারূপ মন্ত্র পড়ে; মাবুদ কথা না বললেও তারা বলে, সার্বভৌম মাবুদ এই কথা বলেন।
{22:29} দেশের লোকেরা ভারী জুলুম করেছে, পরের দ্রব্য বলপূর্বক অপহরণ করেছে, দুঃখী দরিদ্রের প্রতি দৌরাত্ম্য করেছে এবং বিদেশীর প্রতি অন্যায়পূর্বক জুলুম করেছে।
{22:30} আর আমি যেন দেশ বিনষ্ট না করি, এজন্য তাদের মধ্যে এমন এক জন পুরুষকে খোঁজ করলাম, যে তার প্রাচীর সারাবে ও দেশের নিমিত্ত আমার সম্মুখে তার ফাটলে দাঁড়াবে, কিন্তু পেলাম না।
{22:31} এজন্য আমি তাদের উপরে আমার গজব বর্ষণ করলাম; আমি আমার কোপাগ্নি দ্বারা তাদেরকে সংহার করলাম; তাদের কাজের ফল তাদের মাথায় বর্তালাম, এই কথা সার্বভৌম মাবুদ বলেন।
{i23:1} অহলা ও অহলীবা
{23:1} আর মাবুদের এই কালাম আমার কাছে নাজেল হল,
{23:2} হে মানুষের সন্তান, দু’টি স্ত্রীলোক ছিল, তারা এক মায়ের কন্যা।
{23:3} তারা যৌবনকালেই মিসরে জেনা করলো; সেখানে তাদের স্তন মর্দিত হত, সেখানে লোকেরা তাদের কৌমার্যকালীন চুচুক টিপতো।
{23:4} তাদের মধ্যে জ্যেষ্ঠার নাম অহলা [তার তাঁবু] ও তার বোনের নাম অহলীবা [তার মধ্যে আমার তাঁবু]; তারা আমার হল এবং পুত্রকন্যা প্রসব করলো। তাদের নামের তাৎপর্য হল এই — অহলা সামেরিয়া ও অহলীবা জেরুশালেম।
{23:5} আমার থাকতে অহলা জেনা করলো, নিজের প্রেমিকদের প্রতি, নিকটবর্তী আসেরীয়দের প্রতি কামাসক্তা হল;
{23:6} এরা নীল রংয়ের পোশাক পরা, শাসনকর্তা ও সেনাপতিরা, সকলেই মনোহর যুবক ও ঘোড়সওয়ার যোদ্ধা।
{23:7} সে তাদের অর্থাৎ সমস্ত উচ্চপদস্থ আসেরীয়া-সন্তানের সঙ্গে জেনা করতো এবং যাদের প্রতি কামাসক্তা হত, তাদের সমস্ত মূর্তি দিয়ে সে নিজেকে নাপাক করতো।
{23:8} আবার সে মিসরে যে জেনা করতো তা এখনও পরিত্যাগ করে নি; কেননা তার যৌবনকালে লোকে তার সঙ্গে শয়ন করতো, তারাই তার কৌমার্যকালীন চুচুক টিপতো ও তার সঙ্গে রতিক্রিয়া করতো।
{23:9} এজন্য আমি তার প্রেমিকদের হাতে — সে যাদের প্রতি কামাসক্তা ছিল, সেই আসেরীয়দের হাতে তাকে তুলে দিলাম।
{23:10} তারা তার উলঙ্গতা অনাবৃত করলো, তার পুত্রকন্যাদের হরণ করে তাকে তলোয়ার দ্বারা হত্যা করলো; এভাবে স্ত্রীলোকদের মধ্যে তার অখ্যাতি হল, কারণ লোকেরা তাকে বিচারসিদ্ধ দণ্ড দিল।
{23:11} এসব দেখেও তার বোন অহলীবা তার কামাসক্তিতে তার চেয়েও, হ্যাঁ, পতিতাবৃত্তিতে সেই বোনের চেয়েও বেশি ভ্রষ্ট হল।
{23:12} সে নিকটবর্তী আসেরীয়দের প্রতি — শাসনকর্তা ও সেনাপতিদের প্রতি কামাসক্তা হল; তারা জমকালো পোশাক-পরিহিত ঘোড়সওয়ার যোদ্ধা, সকলেই মনোহর যুবক।
{23:13} আর আমি দেখলাম, সে নাপাক, উভয়ে একই পথে চলছে।
{23:14} আর সে তার পতিতাবৃত্তি বাড়াল, কেননা সে দেয়ালে চিত্রিত পুরুষদেরকে অর্থাৎ কল্‌দীয়দের লাল রংয়ে আঁকা প্রতিরূপ দেখলো;
{23:15} তাদের কোমরবন্ধনী, তাদের মাথায় রঙীন দীর্ঘ পাগড়ী, তারা সকলে দেখতে সেনানীদের মত, কল্‌দীয় দেশজাত ব্যাবিলনীয়দের রূপবিশিষ্ট।
{23:16} তাদেরকে দেখামাত্র সে কামাসক্তা হয়ে কল্‌দীয় দেশে তাদের কাছে দূত প্রেরণ করলো।
{23:17} তাতে ব্যাবিলনীয়েরা তার কাছে এসে প্রেমের বিছানায় শয়ন করলো ও জেনা করে তাকে ভ্রষ্ট করলো; সে তাদের দ্বারা নাপাক হল, পরে তাদের প্রতি তার প্রাণে ঘৃণা হল।
{23:18} সে তার পতিতাবৃত্তি প্রকাশ করলো, তার উলঙ্গতা অনাবৃত করলো; তাতে আমার প্রাণে তার বোনের প্রতি যেমন ঘৃণা হয়েছিল, তার প্রতিও তেমনি ঘৃণা হল।
{23:19} আর সে তার পতিতাবৃত্তি বাড়িয়ে তুলল, যে সময়ে মিসর দেশে পতিতাবৃত্তি করতো, নিজের সেই যৌবনকাল স্মরণ করলো।
{23:20} কেননা গাধার মত মাংসবিশিষ্ট ও ঘোড়ার মত রেতোবিশিষ্ট তাদের শৃঙ্গারকারিগণে সে কামাসক্তা হল।
{23:21} এভাবে, মিসরীয়েরা যে সময়ে কৌমার্যকালীন স্তন বলে তোমার চুচুক টিপতো, তুমি পুনর্বার সেই যৌবনকালীয় কুকর্মের চেষ্টা করেছ।
{23:22} এজন্য, হে অহলীবা, সার্বভৌম মাবুদ এই কথা বলেন, দেখ, তোমার প্রাণে যাদের প্রতি ঘৃণা হয়েছে, তোমার সেই প্রেমিকদের আমি তোমার বিরুদ্ধে দাঁড় করাব, চারদিক থেকে তাদের তোমার বিরুদ্ধে আনবো।
{23:23} ব্যাবিলনীয়েরা এবং কল্‌দীয়েরা সকলে, পকোদ, শোয়া ও কোয়া এবং তাদের সঙ্গে সমস্ত আসেরিয়দের আনা হবে; তারা সকলে মনোহর যুবক, শাসনকর্তা, সেনাপতি, উচ্চপদস্থ লোক, সকলে যোদ্ধা ও ঘোড়সওয়ার।
{23:24} তারা অস্ত্রশস্ত্র, রথ, ঘোড়ার গাড়ি ও জাতিসমাজ সঙ্গে নিয়ে তোমার বিরুদ্ধে আসবে। তারা বর্ম, ঢাল ও টোপর ধরে তোমার বিরুদ্ধে চারদিকে উপস্থিত হবে; এবং আমি তাদের হাতে বিচারের ভার তুলে দেব, তারা নিজেদের অনুশাসন অনুসারে, তোমার বিচার করবে।
{23:25} আর আমি আমার অন্তর্জ্বালা তোমার বিরুদ্ধে স্থাপন করবো; তারা তোমার প্রতি কোপে ব্যবহার করবে; তারা তোমার নাক ও কান কেটে ফেলবে ও তোমার অবশিষ্ট লোকেরা তলোয়ারে আঘাতে মারা পড়বে; তারা তোমার পুত্রকন্যাদের হরণ করবে ও তোমার অবশিষ্ট লোকেরা আগুনে পুড়ে মারা যাবে।
{23:26} তারা তোমাকে বিবস্ত্রা করবে ও তোমার সুন্দর গহনাগুলো হরণ করবে।
{23:27} এভাবে আমি তোমার কুকর্ম ও মিসর দেশ থেকে কৃত তোমার পতিতাবৃত্তি নিবৃত্ত করবো, তাতে তুমি ওদের প্রতি আর দৃষ্টিপাত করবে না এবং মিসরকেও আর স্মরণ করবে না।
{23:28} কেননা সার্বভৌম মাবুদ এই কথা বলেন, দেখ, তুমি যাদেরকে হিংসা করছো, যাদের প্রতি তোমার প্রাণে ঘৃণা হয়েছে, তাদের হাতে আমি তোমাকে তুলে দেব।
{23:29} তারা তোমার প্রতি হিংসা করবে ও তোমার সমস্ত শ্রমফল হরণ করবে এবং তোমাকে উলঙ্গিনী ও বিবস্ত্রা করে পরিত্যাগ করবে, তাতে তোমার জেনা-ঘটিত উলঙ্গতা, তোমার কুকর্ম ও তোমার পতিতাবৃত্তি, অনাবৃত হবে।
{23:30} তুমি জাতিদের পিছনে চলে জেনা করেছ, তাদের মূর্তিগুলো দ্বারা নাপাক হয়েছ, এজন্য এসব তোমার প্রতি করা যাবে।
{23:31} তুমি তোমার বোনের পথে গমন করেছ, এজন্য আমি তার পানপাত্র তোমার হাতে দেব।
{23:32} সার্বভৌম মাবুদ এই কথা বলেন, তুমি তোমার বোনের পাত্রে পান করবে, সেই পাত্র গভীর ও বড়; তুমি পরিহাসের বিষয় হবে; সেই পাত্রে অনেকটা ধরে।
{23:33} তুমি মাতলামী ও খেদে, বিস্ময়ের ও ধ্বংসের পাত্রে, তোমার বোন সামেরিয়ার পাত্রে পরিপূর্ণা হবে।
{23:34} তুমি তাতে পান করবে, গাদও খেয়ে ফেলবে এবং তার খোলা চাটবে ও নিজের স্তন বিদীর্ণ করবে; কেননা আমি এই কথা বললাম, এই কথা সার্বভৌম মাবুদ বলেন।
{23:35} অতএব সার্বভৌম মাবুদ এই কথা বলেন, তুমি আমাকে ভুলে গিয়েছ, আমাকে পিছনে ফেলেছ, সেজন্য তুমি আবার তোমার কুকর্মের ও পতিতাবৃত্তির ভার বহন কর।
{23:36} মাবুদ আমাকে আরও বললেন, হে মানুষের সন্তান, তুমি কি অহলার ও অহলীবার বিচার করবে? তবে তাদের ঘৃণার কাজগুলোর কথা তাদেরকে জানাও।
{23:37} কেননা তারা জেনার কাজ করেছে ও তাদের হাতে রক্ত আছে; তারা তাদের মূর্তিগুলোর সঙ্গে জেনা করেছে এবং আমার জন্য প্রসূত তাদের সন্তানদেরকে মূর্তিগুলোর খাবার হিসেবে আগুনের মধ্য দিয়ে গমন করিয়েছে।
{23:38} তারা আমার প্রতি আরও এই অপকর্ম করেছে, সেদিন আমার পবিত্র স্থান নাপাক করেছে এবং তারা আমার বিশ্রামবার নাপাক করেছে।
{23:39} কারণ যখন তারা তাদের মূর্তিগুলোর উদ্দেশে নিজ নিজ বালকদেরকে জবেহ্‌ করতো, তখন সেদিন আমার পবিত্র স্থানে এসে তা নাপাক করতো; আর দেখ, আমার গৃহের মধ্যে তারা এই কাজ করেছে।
{23:40} এছাড়া, তোমরা দূরস্থ পুরুষদের আনবার জন্য দূত প্রেরণ করেছ; দূত প্রেরিত হলে, দেখ, তারা আসল; তুমি তাদের জন্য গোসল করলে, চোখে অঞ্জন দিলে ও অলঙ্কারে নিজেকে বিভূষিত করলে;
{23:41} পরে রাজকীয় বিছানায় বসে তার সামনে টেবিল সাজিয়ে তার উপরে আমার ধূপ ও আমার তেল রাখলে।
{23:42} আর তার সঙ্গে নিশ্চিন্ত লোকারণ্যের কলরব হল এবং সাধারণ লোকদের সঙ্গে মরুভূমি থেকে মদ্যপায়ীদের আনা হল, তারা ঐ দুই রমণীর হাতে কঙ্কণ ও মাথায় সুন্দর মুকুট দিল।
{23:43} তখন জেনার কাজে যে দুর্বল, সেই স্ত্রীর সম্বন্ধে আমি বললাম, এখন তারা এর সঙ্গে এবং এ তাদের সঙ্গে জেনা করবে।
{23:44} আর পুরুষেরা যেমন পতিতার কাছে গমন করে, তেমনি তারা ওর কাছে গমন করতো; এভাবে তারা অহলার ও অহলীবার, সেই দুই কুকর্মকারিণী রমণীর কাছে গমন করতো।
{23:45} আর ধার্মিক ব্যক্তিরাই জেনাকারীণী ও রক্তপাতকারিণীদের বিচার অনুসারে তাদের বিচার করবে; কেননা তারা জেনাকারিণী ও তাদের হাতে রক্ত আছে।
{23:46} বস্তুত সার্বভৌম মাবুদ এই কথা বলেন, তাদের বিরুদ্ধে জনসমাজ আন এবং তাদেরকে ভেসে বেড়াতে ও লুটদ্রব্য হতে দাও।
{23:47} সেই সমাজ তাদেরকে পাথর ছুঁড়ে হত্যা করবে ও নিজেদের তলোয়ার দ্বারা খণ্ড খণ্ড করবে; তারা তাদের পুত্রকন্যাদেরকে হত্যা করবে এবং তাদের বাড়ি আগুনে পুড়িয়ে দেবে।
{23:48} এই ভাবে আমি দেশ থেকে কুকর্ম নিবৃত্ত করবো, তাতে সমস্ত স্ত্রীলোক শিক্ষা পাবে, তোমাদের কুকর্মের মত আচরণ করবে না।
{23:49} আর লোকেরা তোমাদের কুকর্মের বোঝা তোমাদের উপরে রাখবে এবং তোমরা নিজেদের মূর্তি-সম্বন্ধীয় সকল গুনাহ্‌ বহন করবে; তাতে তোমরা জানবে যে, আমিই সার্বভৌম মাবুদ।
{i24:1} রান্নার হাঁড়ি
{24:1} আর নবম বছরের দশম মাসের দশম দিনে মাবুদের এই কালাম আমার কাছে নাজেল হল,
{24:2} হে মানুষের সন্তান, তুমি এই দিনের, আজকের এই দিনের নাম লিখে রাখ, আজকের এই দিনে ব্যাবিলনের বাদশাহ্‌ জেরুশালেমের কাছে আসল।
{24:3} তুমি সেই বিদ্রোহী-কুলের উদ্দেশে একটি দৃষ্টান্তকথা বল, তাদেরকে বল, সার্বভৌম মাবুদ এই কথা বলেন, হাঁড়ি চড়াও, তার মধ্যে পানিও দাও।
{24:4} তার মাংসখণ্ডগুলো, প্রত্যেক উত্তম খণ্ড, ঊরু ও কাঁধ তার মধ্যে একত্র কর; উৎকৃষ্ট অস্থিগুলো দিয়ে তা পূর্ণ কর।
{24:5} পালের মধ্যে যে ভেড়া উৎকৃষ্ট তা গ্রহণ কর এবং হাঁড়ির নিচে অস্থি সাজাও, তা সুসিদ্ধ কর এবং তার মধ্যে অস্থি সকলও রান্না করা হোক।
{24:6} অতএব সার্বভৌম মাবুদ এই কথা বলেন, ধিক্‌ সেই রক্তপূর্ণা পুরীকে, সেই হাঁড়িকে, যার মধ্যে কলঙ্ক আছে ও যার কলঙ্ক তার মধ্য থেকে বের হয় নি! তুমি খণ্ড খণ্ড করে তার সমুদয় বের কর, তার বিষয়ে গুলিবাঁট করা হয় নি।
{24:7} কেননা তার রক্ত তার মধ্যে আছে; সে শুকনো পাষাণের উপরে তা রেখেছে, ধূলি দ্বারা আচ্ছাদিত করার জন্য মাটির উপরে তা ঢালে নি।
{24:8} ক্রোধ উৎপাদন করার জন্য, প্রতিশোধ নেবার জন্য, আমি তার রক্ত শুকনো পাষাণের উপরে রেখেছি, যেন আচ্ছাদিত না হয়।
{24:9} অতএব সার্বভৌম মাবুদ এই কথা বলেন, ধিক্‌ সেই রক্তপূর্ণা পুরীকে!
{24:10} আমিও বিশাল রাশি সাজাব। বিস্তর কাঠ দাও, আগুন প্রজ্বলিত কর, গোশ্‌ত সুসিদ্ধ কর, সুরস ঝোল কর, অস্থিগুলো পুড়িয়ে দেওয়া হোক।
{24:11} পরে হাঁড়ি শূন্য হলে তার অঙ্গারের উপরে তা স্থাপন কর, যেন তা তপ্ত হলে তার ব্রোঞ্জ পুড়ে লাল হয় এবং তার মধ্যে তার নাপাকীতা গলে যায় ও তার কলঙ্ক নিঃশেষিত হয়।
{24:12} সে পরিশ্রমে ক্লান্ত হয়েছে, তবুও তার কলঙ্কের পুরু স্তর তার মধ্য থেকে পরিস্কার করা যায় নি, সেজন্য তা আগুনে ফেলে দেওয়া হোক।
{24:13} তোমার নাপাকীতার কুকর্ম আছে; আমি তোমাকে পবিত্র করলেও তুমি পবিত্র হলে না, এজন্য তুমি তোমার নাপাকীতা থেকে আর পাক-পবিত্র হবে না, যতদিন না আমি তোমার উপরে আমার গজব ঢেলে দিয়ে শান্ত না হবো।
{24:14} আমি মাবুদ এই কথা বললাম; এই কথা সফল হবে, আমি তা সাধন করবো, ক্ষান্ত হব না, রহম করবো না, অনুশোচনাও করবো না; তোমার আচরণ ও তোমার কাজ যেরকম, সেই অনুসারে বিচার করা যাবে, এই কথা সার্বভৌম মাবুদ বলেন।
{i24:15} হযরত ইহিস্কেলর স্ত্রীর মৃত্যু
{24:15} আরও মাবুদের এই কালাম আমার কাছে নাজেল হল,
{24:16} হে মানুষের সন্তান, দেখ, আমি আঘাত দ্বারা তোমার নয়নের প্রীতিপাত্রকে তোমা থেকে হরণ করবো; তবুও তুমি মাতম বা কান্নাকাটি করবে না এবং তোমার অশ্রুপাতও হবে না।
{24:17} দীর্ঘ নিশ্বাস ছাড়, নীরব হও, মৃতের জন্য মাতম করো না; তুমি মাথায় পাগড়ী বাঁধ ও পায়ে জুতা দাও; তুমি ওষ্ঠাধর ঢেকো না ও লোকদের পাঠানো রুটি খেয়ো না।
{24:18} তখন আমি খুব ভোরে লোকদের সঙ্গে কথা বললাম; পরে সন্ধ্যাবেলা আমার স্ত্রীর মৃত্যু হল; এবং খুব ভোরে আমি যে হুকুম পেয়ে ছিলাম সেই অনুযায়ী কাজ করলাম।
{24:19} আর লোকেরা আমাকে বললো, এদের সঙ্গে আমাদের সম্বন্ধ কি যে, তুমি এরকম করছো? তা কি আমাদেরকে জানাবে না?
{24:20} তখন আমি তাদেরকে বললাম, মাবুদের এই কালাম আমার কাছে নাজেল হল,
{24:21} তুমি ইসরাইল-কুলকে বল, সার্বভৌম মাবুদ এই কথা বলেন, দেখ, আমার যে পবিত্র স্থান তোমাদের শক্তির গর্ব, তোমাদের নয়নের প্রীতিপাত্র ও তোমাদের প্রাণের মমতার বস্তু, তা-ই আমি নাপাক করবো এবং তোমাদের যে পুত্রকন্যাদেরকে ত্যাগ করেছ, তারা তলোয়ারের আঘাতে মারা পড়বে।
{24:22} তখন তোমরা আমার এই কাজের মত কাজ করবে, ওষ্ঠাধর আচ্ছাদন করবে না ও লোকদের প্রেরিত রুটি খাবে না।
{24:23} তোমরা মাথায় পাগড়ী ও পায়ে জুতা পড়বে, মাতম বা কান্নাকাটি করবে না, কিন্তু নিজ নিজ অপরাধে ক্ষীণ হয়ে যাবে এবং এক জন অন্য জনের কাছে কোঁকাবে।
{24:24} এভাবে ইহিস্কেল তোমাদের জন্য চিহ্নস্বরূপ হবে; সে যা যা করলো, তোমরা সেসবই করবে; তা যখন ঘটবে, তখন তোমরা জানবে যে, আমিই সার্বভৌম মাবুদ।
{24:25} আর, হে মানুষের সন্তান, যেদিন আমি তাদের শক্তি, তাদের শোভার আমোদ, তাদের নয়নের প্রীতিপাত্র ও প্রাণের আকাঙিক্ষত বস্তু, তাদের পুত্রকন্যাদেরকে তাদের থেকে হরণ করবো,
{24:26} সেদিন কি তা তোমাকে অবগত করার জন্য পলাতক ব্যক্তি তোমার কাছে আসবে না?
{24:27} সেদিন পলাতকের কাছে তোমার মুখ খোলা যাবে, তাতে তুমি কথা বলবে, আর বোবা থাকবে না; এভাবে তুমি তাদের জন্য চিহ্নস্বরূপ হবে; তাতে তারা জানবে যে, আমিই মাবুদ।
{i25:1} অম্মোনীয়দের বিরুদ্ধে ভবিষ্যদ্বাণী
{25:1} আর মাবুদের এই কালাম আমার কাছে নাজেল হল,
{25:2} হে মানুষের সন্তান, তুমি অম্মোনীয়দের দিকে মুখ রাখ ও তাদের বিরুদ্ধে ভবিষ্যদ্বাণী বল।
{25:3} তুমি অম্মোনীয়দেরকে বল, তোমরা সার্বভৌম মাবুদের কালাম শোন। সার্বভৌম মাবুদ এই কথা বলেন, তুমি আমার পবিত্র স্থান অপবিত্র করা হয়েছে দেখে তার বিষয়ে, ইসরাইল-ভূমি ধ্বংস হতে দেখে তার বিষয়ে এবং এহুদা-কুল বন্দী হয়ে যাত্রা করেছে দেখে তার বিষয়ে, বলেছ, ‘বাহবা, বাহবা’;
{25:4} এজন্য দেখ, আমি তোমাকে অধিকার হিসেবে পূর্বদেশের লোকদের হাতে তুলে দেব, তারা তোমার মধ্যে তাদের শিবির স্থাপন করবে ও তোমার মধ্যে তাদের তাঁবু ফেলবে; তারাই তোমার ফল ভোজন করবে ও তোমার দুধ পান করবে।
{25:5} আর আমি রব্বাকে উটের বাথান ও অম্মোনীয়দের দেশকে ছাগল-ভেড়ার পালের বিশ্রাম-স্থান করবো; তাতে তোমরা জানবে যে, আমিই মাবুদ।
{25:6} কেননা সার্বভৌম মাবুদ এই কথা বলেন, তুমি ইসরাইল দেশের বিরুদ্ধে হাততালি দিয়েছ, পদাঘাত করেছ ও প্রাণের সঙ্গে সমপূর্ণ অবজ্ঞাভাবে আনন্দ করেছ।
{25:7} এজন্য দেখ, আমি তোমার বিরুদ্ধে আমার হাত বাড়িয়েছি, জাতিদের লুটদ্রব্য হিসেবে তোমাকে তুলে দেব, জাতিদের মধ্য থেকে তোমাকে কেটে ফেলবো, দেশগুলোর মধ্য থেকে তোমাকে ধ্বংস করে দেব; আমি তোমাকে মুছে ফেলবো, তাতে তুমি জানবে যে, আমিই মাবুদ।
{i25:8} মোয়াবের বিরুদ্ধে ভবিষ্যদ্বাণী
{25:8} সার্বভৌম মাবুদ এই কথা বলেন, মোয়াব ও সেয়ীর বলছে, দেখ, এহুদা-কুল, অন্য সকল জাতির মত।
{25:9} এজন্য দেখ, আমি মোয়াবের পাশ নগরগুলোর দিকে খুলে দেব, অর্থাৎ তার চারদিকের সকল নগরে, বিশেষত দেশের ভূষণ বৈৎ-যিশীমোতে, বাল্‌-মিয়োনে ও কিরিয়াথয়িমে,
{25:10} অম্মোনীয়দের বিরুদ্ধে পূর্বদেশের লোকদের জন্য পথ প্রস্তুত করে দেশ অধিকারের জন্য দেব, এভাবে জাতিদের মধ্যে অম্মোনীয়দের আর স্মরণ করা হবে না।
{25:11} আর আমি মোয়াবকে বিচারসিদ্ধ দণ্ড দেব, তাতে তারা জানবে যে, আমিই মাবুদ।
{i25:12} ইদোমের বিরুদ্ধে ভবিষ্যদ্বাণী
{25:12} সার্বভৌম মাবুদ এই কথা বলেন, ইদোম প্রতিশোধ নেবার উদ্দেশ্যে এহুদা-কুলের প্রতি কাজ করেছে ও নিতান্ত দণ্ডনীয় হয়েছে, তাদের প্রতিশোধ নিয়েছে;
{25:13} এজন্য সার্বভৌম মাবুদ এই কথা বলেন, আমি ইদোমের উপরে আমার হাত বাড়িয়ে দেবো, তার মধ্য থেকে মানুষ ও পশু মুছে ফেলব, আমি তৈমন থেকে তার দেশ উৎসন্ন স্থান করবো ও দদান পর্যন্ত তার লোক তলোয়ারের আঘাতে মারা পড়বে।
{25:14} আর ইদোমের উপরে আমার প্রতিশোধ নেবার ভার আমার লোক ইসরাইলের হাতে তুলে দেব, তাতে আমার ক্রোধ অনুসারে ও আমার গজব অনুসারে তারা ইদোমের প্রতি ব্যবহার করবে, তখন ওরা জানতে পারবে যে, আমি প্রতিশোধ নিয়েছি; সার্বভৌম মাবুদ এই কথা বলেন।
{i25:15} ফিলিস্তীনের বিরুদ্ধে ভবিষ্যদ্বাণী
{25:15} সার্বভৌম মাবুদ এই কথা বলেন, ফিলিস্তিনীরা প্রতিশোধ নেবার মনোভাব নিয়ে কাজ করেছে, হ্যাঁ, চিরশত্রুতার কারণে বিনাশ করার জন্য প্রাণের অবজ্ঞার সঙ্গে প্রতিশোধ নিয়েছে;
{25:16} এজন্য সার্বভৌম মাবুদ এই কথা বলেন, দেখ, আমি ফিলিস্তিনীদের উপরে আমার হাত বাড়িয়ে দেব, করেথীয়দেরকে কেটে ফেলব এবং সমুদ্রের উপকূলের অবশিষ্ট সকলকে বিনষ্ট করবো।
{25:17} আর আমি কোপের কারণে নানা ভর্ৎসনা দ্বারা তাদের উপরে চরম প্রতিশোধ নেব; আমি যখন তাদের প্রতিশোধ নেব, তখন তারা জানবে যে, আমিই মাবুদ।
{i26:1} টায়ারের বিরুদ্ধে ভবিষ্যদ্বাণী
{26:1} আর একাদশ বছরে, মাসের প্রথম দিনে, মাবুদের এই কালাম আমার কাছে নাজেল হল,
{26:2} হে মানুষের সন্তান, জেরুশালেমের বিষয়ে টায়ার বলেছে, ‘বাহবা, জাতিদের তোরণদ্বার ভেঙ্গে গেছে; সে আমার দিকে ফিরেছে; আমি পূর্ণা হব, সে তো উচ্ছিন্ন হয়েছে;
{26:3} এজন্য সার্বভৌম মাবুদ এই কথা বলেন, হে টায়ার, দেখ, আমি তোমার বিপক্ষ; সমুদ্র যেমন তরঙ্গ সৃষ্টি করে, তেমনি তোমার বিপক্ষে আমি অনেক জাতিকে দাঁড় করাব।
{26:4} তারা টায়ারের প্রাচীর বিনষ্ট করবে, তার উচ্চগৃহগুলো ভেঙ্গে ফেলবে; এবং আমি সেই নগরের ধূলি তা থেকে চেঁচে ফেলবো ও তাকে শুকনো পাষাণ করবো।
{26:5} সে সমুদ্রের মধ্যে জাল বিস্তার করার স্থান হবে, কেননা আমিই এই কথা বললাম, এই কথা সার্বভৌম মাবুদ বলেন; আর সে জাতিদের লুটদ্রব্য হবে।
{26:6} আর জনপদে তার যে কন্যারা আছে, তারা তলোয়ারের আঘাতে নিহত হবে; তাতে তারা জানবে যে, আমিই মাবুদ।
{26:7} কারণ সার্বভৌম মাবুদ এই কথা বলেন, দেখ, আমিই উত্তর দিক থেকে ঘোড়া, রথ ও ঘোড়সওয়ারদের এবং জনসমাজের ও অনেক সৈন্যের সঙ্গে বাদশাহ্‌দের বাদশাহ্‌ ব্যাবিলনের বাদশাহ্‌ বখতে-নাসারকে আনিয়ে সোরে উপস্থিত করবো।
{26:8} সে জনপদে অবস্থানরত তোমার কন্যাদের তলোয়ারে আঘাতে হত্যা করবে, তোমার বিরুদ্ধে গড় গাঁথবে, তোমার বিরুদ্ধে জাঙ্গাল বাঁধবে ও তোমার বিরুদ্ধে ঢাল উত্তোলন করবে।
{26:9} আর সে তোমার প্রাচীরে উচ্চগৃহ-ভেদক যন্ত্র স্থাপন করবে ও তার ধারালো অস্ত্র দ্বারা তোমার উচ্চগৃহগুলো ভেঙ্গে ফেলবে।
{26:10} তার এত বেশি ঘোড়া থাকবে যে, তাদের ধূলি তোমাকে আচ্ছাদন করবে; সে যখন ভগ্নপ্রাচীর নগরে প্রবেশের মত তোমার দ্বার দিয়ে ভিতরে যাবে, তখন ঘোড়সওয়ারদের, চাকার ও রথের শব্দে তোমার প্রাচীর কাঁপবে।
{26:11} সে তার ঘোড়াগুলোর খুরে তোমার সমস্ত পথ দলিত করবে, তলোয়ার দ্বারা তোমার লোকদেরকে হত্যা করবে ও তোমার পরাক্রমসূচক স্তম্ভগুলো ভূমিসাৎ হবে।
{26:12} ওরা তোমার সম্পত্তি লুট করবে, তোমার বাণিজ্য-দ্রব্য হরণ করবে, তোমার প্রাচীর ভেঙ্গে ফেলবে ও তোমার মনোরম বাড়িগুলো ধ্বংস করবে; এবং তারা তোমার পাথর, কাঠ ও ধূলি পানির মধ্যে নিক্ষেপ করবে।
{26:13} আর আমি তোমার গানের আওয়াজ বন্ধ করে দেব; এবং তোমার বীণার ধ্বনি আর শোনা যাবে না।
{26:14} আর আমি তোমাকে শুকনো পাষাণ করবো; তুমি জাল বিস্তার করার স্থান হবে; তুমি আর নির্মিত হবে না; কেননা আমি মাবুদ এই কথা বললাম, এই কথা সার্বভৌম মাবুদ বলেন।
{26:15} সার্বভৌম মাবুদ টায়ারকে এই কথা বলেন, তোমার পতনের শব্দে, তোমার মধ্যে আহত লোকদের কোঁকানিতে ও ভয়ানক নরহত্যায় উপকূলগুলো কি কাঁপবে না?
{26:16} তখন সমুদ্রের নেতৃবর্গ সকলে তাদের সিংহাসন থেকে নামবে, তাদের রাজ-পোশাক, কারুকার্যমণ্ডিত কাপড়গুলো খুলে ফেলবে; তারা ত্রাস পরিধান করবে; তারা ভূমিতে বসবে, সর্বক্ষণ ভয়ে কাঁপবে ও তোমার বিষয়ে বিস্ময়াপন্ন হবে।
{26:17} আর তারা তোমার বিষয়ে মাতম করে তোমাকে বলবে, হে সমুদ্র থেকে উৎপন্ন স্থান-নিবাসিনী, তুমি কেমন বিনষ্ট হলে! সেই বিখ্যাত পুরী, যে তার নিবাসীদের সঙ্গে সমুদ্রে শক্তিশালী ছিল, তারা তার সমস্ত অধিবাসীর উপর তাদের ভয়ানক ক্ষমতা অর্পণ করতো।
{26:18} এখন তোমার পতনের দিনে উপকূলগুলো কাঁপছে, তোমার শেষগতিতে সমুদ্রস্থিত দ্বীপগুলো ভীষণ ভয় পাচ্ছে।
{26:19} কেননা সার্বভৌম মাবুদ এই কথা বলেন, যখন আমি নিবাসীহীন নগরগুলোর মত তোমাকে উচ্ছিন্ন নগর করবো, যখন আমি তোমার উপরে জলধি উঠাবো ও মহৎ জলরাশি তোমাকে আচ্ছাদন করবে,
{26:20} তখন আমি তোমাকে পাতালগামীদের সঙ্গে প্রাচীনকালের লোকদের কাছে নামাব এবং পাতালে, চিরকালীন ধ্বংসের স্থানে, পাতালগামী সকলের সঙ্গে বাস করাব, তাতে তুমি আর বসতিস্থান পাবে না; এবং জীবিতদের দেশে তোমার শোভা আর দেখাবে না।
{26:21} আমি তোমাকে ত্রাসস্বরূপ করবো, তুমি আর থাকবে না; লোকেরা তোমার খোঁজ করলেও আর কখনও তোমাকে পাবে না, এই কথা সার্বভৌম মাবুদ বলেন।
{i27:1} টায়ারের জন্য শোক প্রকাশ
{27:1} আবার মাবুদের এই কালাম আমার কাছে নাজেল হল,
{27:2} হে মানুষের সন্তান, তুমি টায়ারের বিষয়ে মাতম কর।
{27:3} টায়ারকে বল, হে সমুদ্রের প্রবেশস্থান-নিবাসিনী, অনেক উপকূলবর্তী জাতিদের বণিক, সার্বভৌম মাবুদ এই কথা বলেন, হে টায়ার, তুমি বলছো, আমি পরমাসুন্দরী।
{27:4} সমুদ্রগুলোর মধ্যস্থলে তোমার স্থান আছে; তোমার নির্মাণকারীরা তোমাকে সৌন্দর্যময়ী করেছে।
{27:5} তারা সনীরীয় দেবদারু কাঠ দিয়ে তোমার সমস্ত তক্তা প্রস্তুত করেছে, তোমার জন্য মাস্তুল প্রস্তুত করার জন্য লেবানন থেকে এরস গাছ এনেছে।
{27:6} তারা বাশন দেশীয় অল্লোন গাছ থেকে তোমার দাঁড় প্রস্তুত করেছে; সাইপ্রাস উপকূলগুলো থেকে আনা তাশূর কাঠ দিয়ে খচিত হাতির দাঁত দ্বারা তোমার পাটাতন নির্মাণ করেছে।
{27:7} তোমার নিশান হবার জন্য মিসর দেশ থেকে আনা সূচী-কর্মে চিত্রিত মসীনা-কাপড় তোমার পাল ছিল; ইলীশার উপকূলগুলো থেকে আনা নীল ও বেগুনী কাপড় ছিল তোমার আচ্ছাদন।
{27:8} সিডন ও অর্বদ-নিবাসীরা তোমার দাঁড়ী ছিল; হে টায়ার, তোমার জ্ঞানবানেরা তোমার মধ্যে তোমার নাবিক ছিল।
{27:9} গবালের প্রাচীনবর্গরা ও জ্ঞানবানেরা তোমার মধ্যে তোমার মেরামতের মিস্ত্রি ছিল। সমুদ্রগামী সমস্ত জাহাজ ও তাদের নাবিকরা তোমার বাণিজ্যদ্রব্যের বিনিময় করার জন্য তোমার মধ্যে ছিল।
{27:10} পারস্য, লূদ ও পূট দেশীয়েরা তোমার সৈন্যসামন্তের মধ্যে তোমার যোদ্ধা ছিল; তারা তোমার মধ্যে ঢাল ও শিরস্ত্রাণ টাঙ্গিয়ে রাখত; তারাই তোমার শোভা সমপাদন করেছে।
{27:11} অর্বদের লোক তার সৈন্যসামন্তের সঙ্গে চারদিকে তোমার প্রাচীরের উপরে ছিল, যুদ্ধবীরেরা তোমার সকল উচ্চগৃহে ছিল, তারা চারদিকে তোমার প্রাচীরে তাদের ঢাল টাঙ্গিয়ে রাখত; তারাই তোমাকে নিখুঁত সৌন্দর্যের অধিকারী করেছে।
{27:12} সমস্ত রকম ধনের প্রাচুর্যের দরুন তর্শীশ তোমার বণিক ছিল; তারা রূপা, লোহা, দস্তা ও সীসা দিয়ে তোমার পণ্য পরিশোধ করতো।
{27:13} গ্রীস, তূবল ও মেশক তোমার ব্যবসায়ী ছিল; তারা কেনা-গোলাম ও তৈজসপত্র দিয়ে তোমার বাণিজ্যদ্রব্যের বিনিময় করতো।
{27:14} বৈৎ-তোগর্মের লোকেরা ঘোটক, যুদ্ধের ঘোড়া ও খচ্চর এনে তোমার পণ্যের মূল্য পরিশোধ করতো।
{27:15} দদানের লোকেরা তোমার ব্যবসায়ী ছিল, অনেক উপকূল তোমার করায়ত্ত হাট ছিল; তারা হাতির দাতের শিং ও আব্‌লুস কাঠ তোমার মূল্য হিসেবে আনত।
{27:16} তোমার তৈরি প্রচুর দ্রব্যের দরুন অরাম তোমার বণিক ছিল; সেখানকার লোকেরা তাম্রমণি, বেগুনে ও বুটিদার কাপড়, মসীনার কাপড় এবং প্রবাল ও পদ্মরাগমণি দিয়ে তোমার পণ্যের মূল্য পরিশোধ করতো।
{27:17} এহুদা এবং ইসরাইল-দেশ তোমার ব্যবসায়ী ছিল; সেখানকার লোকেরা মিন্নীতের গম, পক্কান্ন, মধু, তেল ও ওষুধ দিয়ে তোমার বাণিজ্যদ্রব্যের বিনিময় করতো।
{27:18} সমস্ত রকমের প্রচুর ধন-সম্পদের কারণে ও তোমার নির্মিত দ্রব্যের প্রাচুর্যের জন্য দামেস্ক তোমার বণিক ছিল, সেখানকার লোকেরা হিল্‌বোনের আঙ্গুর-রস ও শুভ্র ভেড়ার লোম আনত।
{27:19} বদান ও গ্রীস উষল থেকে এসে তোমার পণ্যের মূল্য পরিশোধ করতো; তোমার বিনিময় যোগ্য দ্রব্যের মধ্যে পিটানো লোহা, দারচিনি ও দারুচিনি থাকতো।
{27:20} দদান রথে বিছাবার গালিচা সম্বন্ধে তোমার ব্যবসায়ী ছিল।
{27:21} আরব এবং কায়দারের নেতৃবর্গরা সকলে তোমার অধীনস্ত বণিক ছিল, ভেড়ার বাচ্চা, ভেড়া ও ছাগ, এসব বিষয়ে তারা তোমার বণিক ছিল।
{27:22} সাবার ও রয়মার ব্যবসায়ীরাও তোমার ব্যবসায়ী ছিল; তারা সমস্ত রকম শ্রেষ্ঠ গন্ধদ্রব্য ও সমস্ত রকম বহুমূল্য পাথর এবং সোনা দিয়ে তোমার পণ্য পরিশোধ করতো।
{27:23} হারণ, কন্নী, এদন, সাবার এই ব্যবসায়ীরা এবং আশেরিয়া ও কিল্‌মদ তোমার ব্যবসায়ী ছিল।
{27:24} এরা তোমার ব্যবসায়ী ছিল; এরা অপূর্ব পোশাক এবং নীল রংয়ের ও বুটিদার কাপড় ও শিল্পীত পোশাক, দড়িতে বাঁধা এরস কাঠের সিন্দুকে করে, তোমার বিক্রয় স্থানে আনয়ন করতো।
{27:25} তর্শীশের জাহাজগুলো দ্রব্য-বিনিময়ে তোমার কাফেলা ছিল; এভাবে তুমি পরিপূর্ণা ছিলে, সমুদ্রগুলোর মধ্যস্থলে অতিশয় প্রতাপান্বিতা ছিলে।
{27:26} তোমার দাঁড়ীরা তোমাকে গভীর পানিতে নিয়ে গেছে; পূর্বীয় বায়ু সমুদ্রগুলোর মধ্যস্থলে তোমাকে ভেঙ্গে ফেলেছে।
{27:27} তোমার ধন, তোমার পণ্য দ্রব্যগুলো, তোমার বিনিময়যোগ্য দ্রব্যগুলো, তোমার নাবিকরা, তোমার কর্ণধারেরা, তোমার জাহাজ মেরামতের মিস্ত্রি ও দ্রব্য বিনিময়কারীরা এবং তোমার মধ্যবর্তী সমস্ত যোদ্ধা তোমার মধ্যস্থিত জনসমাজের সঙ্গে তোমার পতনের দিনে সমুদ্রগুলোর মাঝখানে ডুবে যাবে।
{27:28} তোমার কর্ণধারদের ক্রন্দনের শব্দে উপনগরগুলো কেঁপে উঠবে।
{27:29} আর সমস্ত দাঁড়ী, নাবিকরা, সমুদ্রগামী সমস্ত কর্ণধার নিজ নিজ জাহাজ থেকে নেমে স্থলে দাঁড়াবে,
{27:30} তোমার জন্য চিৎকার করবে, ভীষণ কান্নাকাটি, নিজ নিজ মাথায় ধূলা দেবে ও ভস্মে গড়াগড়ি দেবে।
{27:31} আর তারা তোমার জন্য মাথা মুণ্ডন করবে ও কোমরে চট বাঁধবে এবং তোমার জন্য মনের দুঃখে কান্না সহকারে তীব্র মাতম করবে।
{27:32} আর তারা শোক করে তোমার জন্য মাতম করবে, তোমার বিষয়ে এই বলে মাতম করবে, ‘কে সমুদ্রের মধ্যস্থানে ধ্বংস হয়ে যাওয়া টায়ারের সঙ্গে তুলনীয়?
{27:33} যখন সমুদ্রগুলো থেকে তোমার পণ্য দ্রব্য নানা স্থানে যেত, তখন তুমি বহুসংখ্যক জাতিকে তৃপ্ত করতে; তোমার ধন ও প্রচুর বিনিময়-যোগ্য দ্রব্যের দরুন তুমি দুনিয়ার বাদশাহ্‌দেরকে ধনী করতে।
{27:34} এখন তুমি সমুদ্র দ্বারা গভীর পানিতে ভেঙ্গে গেলে তোমার বিনিমেয় দ্রব্য ও তোমার সমস্ত সমাজ তোমার মধ্যে ডুবে গেল।
{27:35} উপকূল-নিবাসীরা সকলে তোমার অবস্থায় বিস্ময়াপন্ন হয়েছে ও তাদের বাদশাহ্‌রা ভীষণ ভয় পেয়েছে, ভয়ে তাদের মুখ শুকিয়ে গিয়েছে।
{27:36} জাতিদের মধ্যবর্তী বণিকরা তোমার বিষয়ে শিস দেয়; তুমি ত্রাসস্বরূপ হলে এবং তুমি চিরকালের জন্য শেষ হয়ে যাবে।’
{i28:1} টায়ারের বাদশাহ্‌র বিরুদ্ধে মাবুদের কথা
{28:1} আর মাবুদের এই কালাম আমার কাছে নাজেল হল,
{28:2} হে মানুষের সন্তান, তুমি টায়ারের শাসনকর্তাকে বল, সার্বভৌম মাবুদ এই কথা বলেন, তোমার অন্তর গর্বিত হয়েছে, তুমি বলেছ, আমি দেবতা, আমি সমুদ্রগুলোর মধ্যস্থলে দেবতাদের আসনে বসে আছি; কিন্তু তুমি তো মানুষ মাত্র, দেবতা নও, তবুও তোমার অন্তরকে দেবতার অন্তরের মত বলে মনে করছো।
{28:3} দেখ, তুমি দানিয়ালের চেয়েও জ্ঞানী, কোন নিগূঢ় কথা তোমার কাছে লুকানো নয়;
{28:4} তোমার জ্ঞান ও বুদ্ধিতে তুমি নিজের জন্য ঐশ্বর্য উপার্জন করেছ, তার কোষে সোনা ও রূপা সঞ্চয় করেছ;
{28:5} তোমার জ্ঞানের মহত্ত্বে বাণিজ্য দ্বারা নিজের ঐশ্বর্য বৃদ্ধি করেছ, তাই তোমার ঐশ্বর্যে তোমার অন্তর গর্বিত হয়েছে;
{28:6} এজন্য সার্বভৌম মাবুদ এই কথা বলেন, তুমি নিজের অন্তরকে দেবতাদের মত বলে মনে করছো;
{28:7} এজন্য দেখ, আমি তোমার বিরুদ্ধে বিদেশীদেরকে আনবো, জাতিদের মধ্যে তারা ভীমবিক্রান্ত, তারা তোমার জ্ঞানসৌন্দর্যের বিরুদ্ধে তাদের তলোয়ার কোষমুক্ত করবে ও তোমার আলো নাপাক করবে।
{28:8} তারা তোমাকে কুয়ায় নামাবে; তুমি সমুদ্রগুলোর মধ্যস্থলে, নিহত লোকদের মত মৃত্যুবরণ করবে।
{28:9} তোমার হত্যাকারীর সাক্ষাতে তুমি বলবে, ‘আমি দেবত’? কিন্তু যে তোমাকে বিদ্ধ করবে, তার হাতে তো তুমি মানুষ মাত্র, দেবতা নও।
{28:10} তুমি বিদেশীদের হাতে খৎনা-না-করানো লোকদের মত মরবে, কেননা আমি এই কথা বললাম, এই কথা সার্বভৌম মাবুদ বলেন।
{28:11} পরে মাবুদের এই কালাম আমার কাছে নাজেল হল,
{28:12} হে মানুষের সন্তান, তুমি টায়ারের বাদশাহ্‌র জন্য মাতম কর ও তাকে বল, সার্বভৌম মাবুদ এই কথা বলেন, তুমি পরিমাণের মুদ্রাঙ্ক, তুমি পূর্ণজ্ঞান, তুমি সৌন্দর্যে সিদ্ধ;
{28:13} তুমি আল্লাহ্‌র বাগান আদনে ছিলে; সব রকম দামী দামী পাথর, চূণি, পীতমণি, হীরক, বৈদূর্যমণি, গোমেদক, সূর্যকান্ত, নীলকান্তমণি ও মরকত এবং সোনা তোমার আচ্ছাদন ছিল, তোমার ঢাক ও বাঁশীর কারুকার্য তোমার মধ্যে ছিল; তোমার সৃষ্টির দিনে এসব প্রস্তুত হয়েছিল।
{28:14} তুমি অভিষিক্ত আচ্ছাদক কারুবী ছিলে, আমি তোমাকে স্থাপন করেছিলাম, তুমি আল্লাহ্‌র পবিত্র পর্বতে ছিলে; তুমি আগুনের মত ঝক্‌মক করা পাথরের মধ্যে চলাচল করতে।
{28:15} তোমার সৃষ্টির দিন থেকে তুমি তোমার আচারে সিদ্ধ ছিলে; শেষে তোমার মধ্যে অন্যায় পাওয়া গেল।
{28:16} তোমার প্রচুর বাণিজ্যের দরুন তোমার অভ্যন্তর জোর-জুলুমে পরিপূর্ণ হল, তুমি গুনাহ্‌ করলে, তাই আমি তোমাকে আল্লাহ্‌র পর্বত থেকে তাড়িয়ে দিলাম এবং হে আচ্ছাদক কারুবী, তোমাকে আগুনের মত ঝক্‌মক করা পাথরগুলোর মধ্য থেকে সরিয়ে দিলাম।
{28:17} তোমার অন্তর তোমার সৌন্দর্যে গর্বিত হয়েছিল; তুমি নিজের আলো হেতু তোমার জ্ঞান নষ্ট করেছ; আমি তোমাকে ভূমিতে নিক্ষেপ করলাম, বাদশাহ্‌দের সম্মুখে রাখলাম, যেন তারা তোমাকে দেখতে পায়।
{28:18} তোমার অপরাধের কারণে তুমি নিজের বাণিজ্য-বিষয়ক অন্যায় দ্বারা নিজের পবিত্র স্থানগুলো নাপাক করেছ; এজন্য আমি তোমার মধ্য থেকে আগুন বের করলাম, সে তোমাকে গ্রাস করলো; এবং আমি তোমাকে দর্শনকারী সকলের সাক্ষাতে ভস্ম করে ভূমিতে ফেলে দিলাম।
{28:19} জাতিদের মধ্যে যত লোক তোমাকে জানে, তারা সকলে তোমার বিষয়ে বিস্ময়াপন্ন হল; তুমি ত্রাসস্বরূপ হলে এবং তুমি চিরকালের জন্য শেষ হয়ে যাবে।
{i28:20} সিডনের বিরুদ্ধে ভবিষ্যদ্বাণী
{28:20} আর মাবুদের এই কালাম আমার কাছে নাজেল হল,
{28:21} হে মানুষের সন্তান, তুমি সিডনের দিকে মুখ রাখ ও তার বিরুদ্ধে ভবিষ্যদ্বাণী বল;
{28:22} তুমি বল, সার্বভৌম মাবুদ এই কথা বলেন, হে সিডন, দেখ, আমি তোমার বিপক্ষ; আমি তোমার মধ্যে মহিমান্বিত হব; তাতে লোকেরা জানবে যে, আমিই মাবুদ, কেননা আমি সেই নগরকে বিচারসিদ্ধ দণ্ড দেব ও তার মধ্যে পবিত্র বলে মান্য হবো।
{28:23} আমি তার মধ্যে মহামারী ও তার রন্ধ্রে রন্ধ্রে রক্ত প্রেরণ করবো এবং আহত লোকেরা তার মধ্যে পড়বে, কারণ তলোয়ার চারদিকে তার বিরুদ্ধ হবে, তাতে তারা জানবে যে, আমিই মাবুদ।
{28:24} তখন ইসরাইল-কুলের জ্বালাজনক কোন হুল কিংবা ব্যথাজনক কোন কাঁটা তাদের অবজ্ঞাকারী চারদিকের কোন লোকের মধ্যে আর উৎপন্ন হবে না; তাতে তারা জানবে যে, আমিই সার্বভৌম মাবুদ।
{28:25} সার্বভৌম মাবুদ এই কথা বলেন, যে জাতিদের মধ্যে ইসরাইল-কুল ছিন্নভিন্ন হয়েছে, তাদের মধ্যে থেকে যখন আমি তাদের সংগ্রহ করবো এবং জাতিদের সাক্ষাতে তাদের মধ্যে পবিত্র বলে মান্য হব, তখন আমি আমার গোলাম ইয়াকুবকে যে ভূমি দিয়েছি, তারা নিজেদের সেই ভূমিতে বাস করবে।
{28:26} তারা নির্ভয়ে সেখানে বাস করবে; হ্যাঁ, তারা বাড়ি নির্মাণ করবে ও আঙ্গুরের বাগান করবে এবং নির্ভয়ে বাস করবে; কেননা তখন আমি তাদের অবজ্ঞাকারী চারদিকের সমস্ত লোককে বিচারসিদ্ধ দণ্ড দেব; তাতে তারা জানবে যে, আমিই মাবুদ তাদের আল্লাহ্‌।
{i29:1} মিসরের বিরুদ্ধে ভবিষ্যদ্বাণী
{29:1} দশম বছরে দশম মাসের দ্বাদশ দিনের দিন, মাবুদের এই কালাম আমার কাছে নাজেল হল;
{29:2} হে মানুষের সন্তান, তুমি মিসরের বাদশাহ্‌ ফেরাউনের বিরুদ্ধে মুখ রাখ এবং তার ও সমস্ত মিসরের বিরুদ্ধে ভবিষ্যদ্বাণী বল।
{29:3} তুমি এই কথা বল, সার্বভৌম মাবুদ এই কথা বলেন, হে মিসরের বাদশাহ্‌ ফেরাউন, দেখ, আমি তোমার বিপক্ষ; তুমি সেই প্রকাণ্ড কুমির, যে তার নদীগুলোর মধ্যে শয়ন করে, বলে, আমার নদী আমারই, আমিই নিজের জন্য তা উৎপন্ন করেছি।
{29:4} কিন্তু আমি আকড়া দিয়ে তোমার চোয়ালে কড়া লাগাব, তোমার স্রোতের মাছগুলোকে তোমার আঁশের সঙ্গে লাগিয়ে দেব এবং তোমার স্রোতগুলোর মধ্য থেকে তোমাকে টেনে তুলে আনব; তোমার স্রোতের মাছগুলো তখনও তোমার আঁশে লেগে থাকবে।
{29:5} আর আমি তোমার স্রোতের সমস্ত মাছসুদ্ধ তোমাকে মরুভূমিতে ফেলে দেব; তুমি মাঠের উপরে পড়ে থাকবে, সংগৃহীত বা সঞ্চিত হবে না; আমি তোমাকে ভূমির পশুদের ও আসমানের পাখিগুলোর খাদ্য হিসেবে দিলাম।
{29:6} তাতে মিসর-নিবাসী সকলে জানবে যে, আমিই মাবুদ, যেহেতু তারা ইসরাইল-কুলের পক্ষে নলের লাঠি হয়েছিল।
{29:7} যখন তারা তোমার হাত ধরতো, তখন তুমি ফেটে তাদের সমস্ত কাঁধ বিদীর্ণ করতে; এবং যখন তারা তোমার উপরে নির্ভর করতো তখন তুমি ভেঙ্গে যেতে ও তাদের সমস্ত কোমর অসার করতে।
{29:8} সেজন্য সার্বভৌম মাবুদ এই কথা বলেন, দেখ, আমি তোমার বিরুদ্ধে তলোয়ার আনবো ও তোমার মধ্য থেকে মানুষ ও পশু মুছে ফেলব।
{29:9} মিসর দেশ ধ্বংস ও উৎসন্ন স্থান হবে; তাতে তারা জানবে যে, আমিই মাবুদ; যেহেতু তুমি বলতে, নদী আমার, আমিই তা উৎপন্ন করেছি।
{29:10} এজন্য দেখ, আমি তোমার ও তোমার স্রোতগুলোর বিপক্ষ; আমি মিগ্‌দোল থেকে সিবেনী পর্যন্ত ও ইথিওপিয়া দেশের সীমা পর্যন্ত, মিসর দেশ নিতান্ত উৎসন্ন ও ধ্বংসস্থান করবো।
{29:11} মানুষ তার মধ্য দিয়ে যাতায়াত করবে না ও পশু তার মধ্য দিয়ে যাতায়াত করবে না; এবং চল্লিশ বছর পর্যন্ত সেখানে বসতি হবে না।
{29:12} আর আমি মিসর দেশকে ধ্বংসপ্রাপ্ত দেশগুলোর মধ্য ধ্বংসস্থান করবো এবং উচ্ছিন্ন নগরগুলোর মধ্যে তার নগরগুলো চল্লিশ বছর পর্যন্ত ধ্বংসস্থান থাকবে; আর আমি মিসরীয়দেরকে জাতিদের মধ্যে ছিন্নভিন্ন ও দেশ বিদেশে ছড়িয়ে দেব।
{29:13} কেননা সার্বভৌম মাবুদ এই কথা বলেন, যেসব জাতির মধ্যে মিসরীয়েরা ছিন্নভিন্ন হবে তাদের মধ্য থেকে আমি চল্লিশ বছর শেষে তাদেরকে সংগ্রহ করবো।
{29:14} আর মিসরের বন্দীদশা ফিরাব ও তাদের উৎপত্তিস্থান পথ্রোষ দেশে তাদেরকে প্রত্যাগমন করাব, সেখানে তারা দুর্বল একটি রাজ্য হবে।
{29:15} অন্যান্য রাজ্যের চেয়ে তা দুর্বল হবে এবং নিজেকে আর জাতিদের উপরে বড় করে তুলবে না; আমি তাদেরকে ন্যূন করবো, তারা আর জাতিদের উপরে কর্তৃত্ব করবে না।
{29:16} মিসর আর ইসরাইল-কুলের বিশ্বাসভূমি হবে না; এরা ওদের দিকে ফিরে গেছে বলে আর অপরাধ স্মরণ করাবে না; তাতে তারা জানবে যে, আমিই সার্বভৌম মাবুদ।
{i29:17} ব্যাবিলন মিসরকে আক্রমন করবে
{29:17} আর সপ্তবিংশ বছরের প্রথম মাসের প্রথম দিনে, মাবুদের এই কালাম আমার কাছে নাজেল হল,
{29:18} হে মানুষের সন্তান, ব্যাবিলনের বাদশাহ্‌ বখতে-নাসার তার সৈন্যসামন্তকে টায়ারের বিরুদ্ধে ভারী পরিশ্রম করিয়েছে; সকলের মাথার চুল ও সকলের কাঁধের ছাল-চামড়া উঠে গেছে; কিন্তু টায়ারের বিরুদ্ধে সে যে পরিশ্রম করেছে, তার বেতন সে কিংবা তার সৈন্য টায়ার থেকে পায় নি।
{29:19} এজন্য সার্বভৌম মাবুদ এই কথা বলেন, দেখ, আমি ব্যাবিলনের বাদশাহ্‌ বখতে-নাসারকে মিসর দেশ দেব; সে তার লোকদের নিয়ে যাবে, তার দ্রব্য লুট করবে ও তার সম্পত্তি অপহরণ করবে; তা-ই তার সৈন্যের বেতন হবে।
{29:20} সে যে পরিশ্রম করেছে, তার বেতনস্বরূপ আমি মিসর দেশ তাকে দিলাম, কেননা তারা আমারই জন্য কাজ করেছে, এই কথা সার্বভৌম মাবুদ বলেন।
{29:21} সেদিন আমি ইসরাইল-কুলের জন্য একটি শিং জন্মাতে দেব এবং তাদের মধ্যে তোমার মুখ খুলে দেব; তাতে তারা জানবে যে, আমিই মাবুদ।
{i30:1} মিসরের জন্য বিলাপ
{30:1} আবার মাবুদের এই কালাম আমার কাছে নাজেল হল,
{30:2} হে মানুষের সন্তান, ভবিষ্যদ্বাণী বল, তুমি বল, সার্বভৌম মাবুদ এই কথা বলেন, তোমরা হাহাকার করে বল, ‘হায়! সে কেমন দিন!’
{30:3} কারণ সেই দিন নিকটবর্তী, হ্যাঁ, মাবুদের দিন, সেই মেঘময় দিন নিকটবর্তী; তা জাতিদের ধ্বংসে দিন হবে।
{30:4} মিসরে তলোয়ার প্রবেশ করবে ও ইথিওপিয়ায় যাতনা হবে; কেননা তখন মিসরে নিহত লোকেরা মরে পড়ে থাকবে, তার জনগণ নীত হবে ও তার ভিত্তিমূলগুলো উৎপাটিত হবে।
{30:5} ইথিওপিয়া, পূট ও লূদ এবং সমস্ত মিশ্রিত লোক, আর কূব ও মিত্রদেশীয় লোকেরা তাদের সঙ্গে তলোয়ারের আঘাতে মারা পড়বে।
{30:6} মাবুদ এই কথা বলেন, যারা মিসরের স্তম্ভস্বরূপ, তারাও ধ্বংস হবে এবং তার পরাক্রমের গর্ব খর্ব হবে; সেখানে মিগ্‌দোল থেকে সিবেনী পর্যন্ত লোকেরা তলোয়ারের আঘাতে মারা পড়বে, এই কথা সার্বভৌম মাবুদ বলেন।
{30:7} তারা ধ্বংসপ্রাপ্ত দেশগুলোর মধ্যে ধ্বংস হবে এবং দেশের সকল নগর উচ্ছিন্ন নগরগুলোর মধ্যে থাকবে।
{30:8} যখন আমি মিসরে আগুন লাগাই এবং তার সহকারীরা সকলে চুরমার হয়ে যাবে তখন তারা জানবে যে, আমিই মাবুদ।
{30:9} সেদিন নিশ্চিন্ত ইথিওপিয়াকে ভয় দেখাবার জন্য দূতেরা নৌকাযোগে আমার কাছ থেকে বের হবে, তাতে মিসরের ধ্বংসের দিনে যেমন হয়েছিল, তেমনি তাদের মধ্যে যাতনা হবে; বস্তুত দেখ, তা আসছে।
{30:10} সার্বভৌম মাবুদ এই কথা বলেন, আমি ব্যাবিলনের বাদশাহ্‌ বখতে-নাসারের হাত দিয়ে মিসরের লোকারণ্য শেষ করবো।
{30:11} সে এবং তার লোকদের, জাতিদের মধ্যে সেই পরাক্রমশালী লোকদেরকে দেশ বিনাশ করবার জন্য আনা হবে এবং মিসরের বিরুদ্ধে তারা তলোয়ার কোষমুক্ত করবে ও মৃত দেহের দ্বারা দেশ পূর্ণ করবে।
{30:12} আর আমি স্রোতগুলোকে শুকনো স্থান করবো, দেশকে দুর্বৃত্তদের হাতে বিক্রি করবো ও বিদেশীদের হাত দিয়ে দেশ ও সেখানকার সবকিছুই ধ্বংস করবো; আমি মাবুদ এই বললাম।
{30:13} সার্বভৌম মাবুদ এই কথা বলেন, আমি মূর্তিগুলো বিনষ্ট করবো, নোফ থেকে অবস্তু-মূর্তিগুলো শেষ করবো, মিসর দেশ থেকে কোন নেতা আর উৎপন্ন হবে না এবং আমি মিসর দেশে ভয় জন্মাব।
{30:14} আর আমি পথ্রোষকে ধ্বংস করবো, সোয়নে আগুন লাগাব ও নো-নগরে বিচারসিদ্ধ দণ্ড দেব।
{30:15} আর মিসরের বলস্বরূপ সীনের উপরে আমার গজব ঢেলে দেব ও নো-নগরের জনগণকে মুছে ফেলব।
{30:16} আমি মিসরে আগুন লাগাব; যাতনাতে সীন ছট্‌ফট্‌ করবে, নো-নগর ভেঙ্গে ফেলা হবে এবং নোফে বিপক্ষ লোকেরা দিনমানে আসবে।
{30:17} আবেন ও পী-বেশতের যুবকেরা তলোয়ারের আঘাতে মারা পড়বে এবং সেসব পুরী বন্দীদশায় গমন করবে।
{30:18} আর তফন্‌হেষে দিন অন্ধকার হয়ে যাবে, কেননা তখন সেই স্থানে আমি মিসরের জোয়ালগুলো ভেঙ্গে ফেলবো; তাতে তার মধ্যে তার পরাক্রমের ছটা শেষ হবে; সে নিজে নিজেই মেঘাচ্ছন্ন হবে ও তার কন্যারা বন্দীদশায় যাবে।
{30:19} এভাবে আমি মিসরকে বিচারসিদ্ধ দণ্ড দেব, তাতে তারা জানবে যে, আমিই মাবুদ।
{i30:20} ফেরাউনের বিরুদ্ধে বাণী
{30:20} একাদশ বছরের প্রথম মাসের সপ্তম দিনে, মাবুদের এই কালাম আমার কাছে নাজেল হল,
{30:21} হে মানুষের সন্তান, আমি মিসরের বাদশাহ্‌ ফেরাউনের বাহু ভেঙ্গেছি, আর দেখ, সুস্থ হবার জন্য তা পটি দিয়ে বাঁধা হয় নি, যাতে তলোয়ার ধারণের উপযুক্ত শক্তি পায়।
{30:22} এজন্য সার্বভৌম মাবুদ এই কথা বলেন, দেখ, আমি মিসরের বাদশাহ্‌ ফেরাউনের বিপক্ষ, আমি তার বলবান ও ভাঙ্গা উভয় বাহু ভেঙ্গে ফেলবো এবং তার হাত থেকে তলোয়ার ফেলে দেব।
{30:23} আর আমি মিসরীয়দেরকে জাতিদের মধ্যে ছিন্নভিন্ন ও নানাদেশে ছড়িয়ে-ছিটিয়ে দেব।
{30:24} আর আমি ব্যাবিলনের বাদশাহ্‌র বাহু বলবান করবো ও তারই হাতে আমার তলোয়ার দেব; কিন্তু ফেরাউনের বাহু ভেঙ্গে ফেলবো, তাতে সে ওর সাক্ষাতে আহত লোকের মত কাতরোক্তি করবে।
{30:25} আর আমি ব্যাবিলনের বাদশাহ্‌র বাহু বলবান করবো, কিন্তু ফেরাউনের বাহু ঝুলে পড়বে; তাতে লোকেরা জানবে যে, আমিই মাবুদ, যখন আমি ব্যাবিলনের বাদশাহ্‌র হাতে আমার তলোয়ার দেব এবং সে মিসর দেশের বিরুদ্ধে তা চালনা করবে।
{30:26} আর আমি মিসরীয়দেরকে জাতিদের মধ্য ছিন্নভিন্ন ও নানাদেশে ছড়িয়ে-ছিটিয়ে দেব; তাতে তারা জানবে যে, আমিই মাবুদ।
{i31:1} লেবাননের এরস গাছ
{31:1} একাদশ বছরের তৃতীয় মাসের প্রথম দিনে, মাবুদের এই কালাম আমার কাছে নাজেল হল,
{31:2} হে মানুষের সন্তান, মিসরের বাদশাহ্‌ ফেরাউনকে ও তার জনগণকে বল, তুমি তোমার মহিমায় কার তুল্য?
{31:3} দেখ, আশেরিয়া লেবাননের এরস গাছের মতই ছিল, তার সুন্দর ডাল, ঘন ছায়া ও উঁচু লম্বা ছিল; তার শিখর মেঘমালার মধ্যবর্তী ছিল।
{31:4} সে পানি পেয়ে বর্ধিত ও ঝর্ণার পানি পেয়ে উঁচু হয়েছিল; তার স্রোতগুলো তার বাগানের চারদিকে প্রবাহিত হত এবং সে ক্ষেতের সকল গাছের কাছে প্রণালী পানি পাঠাত।
{31:5} এই কারণে ক্ষেতের সমস্ত গাছের চেয়ে সে উঁচু হয়ে উঠলো এবং সে ডাল মেললে প্রচুর পানি পেয়ে সেগুলো বৃদ্ধি পেল ও তার ডাল লম্বা হল।
{31:6} তার ডালে আসমানের সকল পাখি বাসা করতো এবং তার ডালের নিচে মাঠের সকল পশু প্রসব করতো এবং তার ছায়াতে সকল মহাজাতি বাস করতো।
{31:7} সে তার মহত্ত্বে ও লম্বা লম্বা ডালে খুব সুন্দর ছিল; কেননা তার মূল প্রচুর পানির পাশে ছিল।
{31:8} আল্লাহ্‌র বাগানে এরস গাছগুলো তাকে গোপন করতে পারতো না, দেবদারু সকল ডালপালায় তার সমান ছিল না; এবং অর্মোণ গাছগুলো তার মত ডালবিশিষ্ট ছিল না; আল্লাহ্‌র বাগানে অবস্থিত কোন গাছ সৌন্দর্যে তার মত ছিল না।
{31:9} আমি প্রচুর ডালপালা দিয়ে তাকে সুন্দর করেছিলাম, আদনে আল্লাহ্‌র বাগানে অবস্থিত সমস্ত গাছ তার উপরে ঈর্ষা করতো।
{31:10} অতএব সার্বভৌম মাবুদ এই কথা বলেন, তুমি লম্বায় উঁচু হলে; সেই গাছ মেঘমালার মধ্যে তোমার শিখর স্থাপন করলো ও উচ্চতায় তার অন্তঃকরণ গর্বিত হল;
{31:11} এজন্য আমি তাকে জাতিদের মধ্যে বলবানের হাতে তুলে দেব, সে তার সঙ্গে উপযুক্ত ব্যবহার করবে; আমি তার নাফরমানীর জন্য তাকে দূর করলাম।
{31:12} তাতে বিদেশীরা, জাতিদের মধ্যে পরাক্রমশালী লোকেরা, তাকে কেটে ফেললো ও ছেড়ে গেল; পর্বতমালার উপরে ও উপত্যকাগুলোতে তার ডাল পড়ে আছে এবং দেশের সকল পানির স্রোতে তার ডালপালা ভেঙ্গে গেল; দুনিয়ার সমস্ত জাতি তার ছায়া থেকে প্রস্থান করলো, তাকে ছেড়ে গেল।
{31:13} তার পড়ে যাওয়া কাণ্ডে আসমানের সকল পাখি বাস করবে এবং তার ডালের কাছে মাঠের সকল পশু থাকবে;
{31:14} এর অর্থ এই যে, যেন পানির নিকটবর্তী গাছগুলো নিজ নিজ উচ্চতায় গর্বিত না হয়, নিজ নিজ শিখর মেঘমালার মধ্যে স্থাপন না করে, পানির পাশের কোন গাছ যেন স্ব স্ব উচ্চতায় দণ্ডায়মান না হয়; কেননা তাদের সকলকে মৃত্যুর হাতে, অধোভুবনে, আদম-সন্তানদের মধ্যে, পাতালবাসীদের কাছে তুলে দেওয়া হয়েছে।
{31:15} সার্বভৌম মাবুদ এই কথা বলেন, পাতালে তার নেমে যাবার দিনে আমি শোক নির্ধারণ করলাম; আমি তার জন্য গভীর ঝর্ণাকে আচ্ছাদন করলাম ও তার স্রোতগুলো থামিয়ে দিলাম, তাতে সমস্ত পানি বন্ধ হয়ে গেল; এবং আমি তার জন্য লেবাননকে কালো রংয়ের করলাম ও ক্ষেতের গাছগুলো তার জন্য শুকিয়ে গেল।
{31:16} যখন আমি তাকে পাতালবাসীদের কাছে ফেলে দিলাম, তখন তার পতনের শব্দে জাতিদেরকে কাঁপিয়ে তুললাম; আর আদনের সমস্ত গাছ, লেবাননের উৎকৃষ্ট ও শ্রেষ্ঠ পানি পাওয়া সমস্ত গাছ, দুনিয়ার গভীর স্থানে সান্ত্বনা পেল।
{31:17} তার সঙ্গে তারাও পাতালে তলোয়ার দ্বারা নিহত লোকদের কাছে নেমেছে; তারা তার বাহুস্বরূপ হয়ে তারই ছায়াতে জাতিদের মধ্যে বাস করেছিল।
{31:18} তুমি প্রতাপে ও মহত্ত্বে আদন বাগানের গাছগুলোর মধ্যে কার মত? তবুও আদন বাগানের গাছগুলোর সঙ্গে তোমাকেও দুনিয়ার গভীর স্থানে আনা হবে; খৎনা-না-করানো সকলের মধ্যে তলোয়ার দ্বারা নিহত লোকদের সঙ্গে শয়ন করবে। এ সেই ফেরাউন ও তার সমস্ত লোক; এই কথা সার্বভৌম মাবুদ বলেন।
{i32:1} মিসর ও ফেরাউনের জন্য বিলাপ
{32:1} দ্বাদস বছরের দ্বাদস মাসের প্রথম দিনে মাবুদের এই কালাম আমার কাছে নাজেল হল,
{32:2} হে মানুষের সন্তান, তুমি মিসরের বাদশাহ্‌ ফেরাউনের জন্য মাতম কর, আর তাকে বল, জাতিদের যুবা সিংহের সঙ্গে তোমার তুলনা করা হয়েছিল; কিন্তু তুমি নদীর মধ্যেকার কুমিরের মত; তুমি তোমার নদীগুলোর মধ্যে আস্ফালন করতে, নিজের পা দিয়ে পানি মলিন করতে ও সেখানকার নদনদী ঘোলা করতে।
{32:3} সার্বভৌম মাবুদ এই কথা বলেন, আমি বহু জাতির সমাজ দ্বারা তোমার উপরে আমার জাল বিস্তার করবো, তারা আমার টানা জালে তোমাকে তুলবে।
{32:4} পরে আমি তোমাকে স্থলে ছেড়ে দেব, তোমাকে মাঠের উপরে ফেলে দেব; আসমানের পাখিগুলোকে তোমার উপরে বসাব, সমস্ত ভূতলের পশুরা তোমাকে খেয়ে তৃপ্ত হবে।
{32:5} আমি পর্বতমালার উপরে তোমার গোশ্‌ত ফেলবো ও তোমার দীর্ঘ শবে উপত্যকাগুলো পূর্ণ করবো।
{32:6} আর তুমি যেখানে সাঁতার দিচ্ছ, সেই দেশকে পর্বত পর্যন্ত তোমার রক্তে সিক্ত করবো, আর পানির প্রবাহগুলো তোমাতে পরিপূর্ণ হবে।
{32:7} তোমাকে নিভিয়ে ফেলবার সময়ে আমি আসমান আচ্ছাদন করবো, তার নক্ষত্রগুলো কালো রংয়ের করবো; আমি সূর্যকে মেঘাচ্ছন্ন করবো ও চন্দ্র জ্যোৎস্না দেবে না।
{32:8} আসমানে যত উজ্জ্বল জ্যোতি আছে, সেগুলোকে আমি তোমার উপরে কালো রংয়ের করবো, তোমার দেশের উপরে অন্ধকার নিয়ে আসব; এই কথা সার্বভৌম মাবুদ বলেন।
{32:9} আর আমি বহু জাতির মনে ত্রাস জন্মাব, যখন তোমার অজ্ঞাত নানা দেশে জাতিদের মধ্যে তোমার ধ্বংস উপস্থিত করবো।
{32:10} হ্যাঁ, তোমার বিষয়ে বহু জাতিকে বিস্ময়াপন্ন করবো, তাদের বাদশাহ্‌রা তোমার জন্য রোমাঞ্চিত হবে, যখন তাদের সাক্ষাতেই আমি আমার তলোয়ার চালাব; তোমার পতনের দিনে তারা নিমিষে নিমিষে কেঁপে উঠবে, প্রত্যেকে নিজের প্রাণের বিষয়ে কাঁপতে থাকবে।
{32:11} কেননা সার্বভৌম মাবুদ এই কথা বলেন, ব্যাবিলনের বাদশাহ্‌র তলোয়ার তোমার উপরে আসবে।
{32:12} আমি বীরদের তলোয়ার দ্বারা তোমার সমস্ত লোককে নিপাত করবো; তারা সকলে জাতিদের মধ্যে পরাক্রমশালী; তারা মিসরের অহংকার চূর্ণ করবে, তার সমস্ত লোক ধ্বংস করবে।
{32:13} আর আমি প্রচুর পানির পাশ থেকে তার সকল পশুর পাল মুছে ফেলব; তাতে মানুষের পা সেগুলোকে আর মলিন করবে না, পশুদের খুরও সেগুলোকে মলিন করবে না।
{32:14} সেই সময় আমি সেখানকার পানি নির্মল করবো ও সেখানকার নদনদীগুলো তেলের মত প্রবাহিত করবো, এই কথা সার্বভৌম মাবুদ বলেন।
{32:15} যখন আমি মিসর দেশ ধ্বংসস্থান ও উৎসন্ন করবো এবং ভূমির সমস্ত বস্তু যখন আঘাতপ্রাপ্ত হবে, যখন আমি সেই স্থানের অধিবাসী সকলকে আঘাত করবো, তখন তারা জানবে যে, আমিই মাবুদ।
{32:16} এ মাতম-গীত; লোকেরা গানের মধ্য দিয়ে তা গাইবে: জাতিদের কন্যারা এই গান করবে; তারা মিসরের ও তার সমস্ত লোকের উদ্দেশে এই গান করবে; এই কথা সার্বভৌম মাবুদ বলেন।
{32:17} আর দ্বাদশ বছরে, সেই মাসের পঞ্চদশ দিনে মাবুদের এই কালাম আমার কাছে নাজেল হল,
{32:18} হে মানুষের সন্তান, তুমি মিসরের লোকদের বিষয়ে হাহাকার কর এবং তাদের অর্থাৎ সেই জাতিকে ও বিখ্যাত জাতিদের কন্যাদের দুনিয়ার গভীর স্থানে পাতালবাসীদের কাছে নামিয়ে দাও।
{32:19} তুমি কার চেয়ে সুন্দর? নেমে যাও, খৎনা-না-করানোদের সঙ্গে শয়ন কর।
{32:20} তারা তলোয়ারের আঘাতে নিহত লোকদের মধ্যে পড়ে থাকবে; তাকে তলোয়ারের হাতে তুলে দেওয়া হয়েছে; তোমরা সেই জাতি ও তার সমস্ত লোককে টেনে নিয়ে যাও।
{32:21} বলবান বীরেরা পাতালের মধ্যে থেকে তার ও তার সহকারীদের সঙ্গে কথা বলবে; সেই খৎনা-না-করানো লোকেরা, সেই তলোয়ারের আঘাতে নিহত লোকেরা নেমে গেছে, শুয়ে আছে।
{32:22} সেই স্থানে আসেরিয়া ও তার সমস্ত জনসমাজ আছে; তার কবরগুলো তার চারদিকে আছে; তারা সকলে নিহত, তলোয়ারের আঘাতে মারা পড়েছে।
{32:23} গর্তের গভীর স্থানে তাদের কবর দেওয়া হয়েছে এবং তার সমাজ তার কবরের চারদিকে আছে; তারা সকলে নিহত, তলোয়ারের আঘাতে মারা পড়েছে, যারা জীবিতদের দেশে ত্রাস জন্মাত।
{32:24} সেই স্থানে ইলাম ও তার কবরের চারদিকে তার সমস্ত লোকেরা আছে; তারা সকলে নিহত, তলোয়ারের আঘাতে মারা পড়েছে, তারা খৎনা-না-করানো অবস্থায় দুনিয়ার গভীর স্থানে নেমে গেছে; তারা জীবিতদের দেশে ত্রাস জন্মাত এবং পাতালবাসীদের সঙ্গে নিজেদের অপমান ভোগ করছে।
{32:25} নিহত লোকদের মধ্যে তার সমস্ত লোকসহ তার বিছানা পাতা হয়েছে; তার চারদিকে তার কবরগুলো রয়েছে; তারা সকলে খৎনা-না-করানো অবস্থায় তলোয়ারের আঘাতে নিহত হয়েছে; কেননা জীবিতদের দেশে তারা ত্রাস জন্মাত, আর তারা পাতালবাসীদের সঙ্গে নিজেদের অপমান ভোগ করেছে; নিহত লোকদের মধ্যেই তাকে রাখা হয়েছে।
{32:26} সেই স্থানে মেশক, তূবল ও তার সমস্ত জনগণ আছে; তার চারদিকে তার কবরগুলো রয়েছে; তারা সকলে খৎনা-না-করানো অবস্থায় তলোয়ারের আঘাতে নিহত হয়েছে; কেননা জীবিতদের দেশে তারা ত্রাস জন্মাত।
{32:27} কিন্তু তারা খৎনা-না-করানো মারা যাওয়া সেই বীরদের সঙ্গে শয়ন করবে না, যারা তাদের যুদ্ধের সাজ-পোশাকসুদ্ধ পাতালে নেমে গেছে ও যাদের তলোয়ার তাদের মাথার নিচে রাখা গেছে ও যাদের অপরাধ তাদের অস্থির উপরে রয়েছে, কেননা জীবিতদের দেশে তারা বীরদের ত্রাসভূমি ছিল।
{32:28} তুমিও খৎনা-না-করানো লোকদের মধ্যে ভেঙ্গে পড়বে ও তলোয়ারের আঘাতে নিহত লোকদের সঙ্গে শয়ন করবে।
{32:29} সেই স্থানে ইদোম, তার বাদশাহ্‌রা ও তার সমস্ত নেতৃবর্গ আছে; পরাক্রান্ত হলেও তলোয়ারের আঘাতে নিহত লোকদের সঙ্গে তাদেরকে রাখা গেছে; তারা খৎনা-না-করানো লোকদের সঙ্গে ও পাতালবাসীদের সঙ্গে শয়ন করবে।
{32:30} সেই স্থানে উত্তর দেশীয় নেতৃবর্গরা সকলে ও সীদোনীয় সকল লোক আছে; তারা নিহত লোকদের সঙ্গে নেমে গেছে; নিজেদের পরাক্রমে ভয়ানক হলেও তারা লজ্জিত হয়েছে; তারা তলোয়ারের আঘাতে নিহত লোকদের কাছে খৎনা-না-করানো অবস্থায় শুয়ে রয়েছে এবং পাতালবাসীদের সঙ্গে নিজেদের অপমান ভোগ করছে।
{32:31} এই সমস্ত যখন ফেরাউন দেখবে তখন তার সমস্ত লোকদের বিষয়ে সে সান্ত্বনা পাবে — ফেরাউন ও তার সমস্ত সৈন্য তলোয়ারের আঘাতে নিহত হয়েছে; এই কথা সার্বভৌম মাবুদ বলেন।
{32:32} কেননা আমি জীবিতদের দেশে তার দ্বারা ত্রাস উৎপন্ন করেছি; আর খৎনা-না-করানো লোকদের মধ্যে, তলোয়ারের আঘাতে নিহত লোকদের সঙ্গে, ফেরাউন ও তার সমস্ত লোক শায়িত হবে; এই কথা সার্বভৌম মাবুদ বলেন।
{i33:1} প্রহরী হযরত ইহিস্কেল
{33:1} আর মাবুদের এই কালাম আমার কাছে নাজেল হল,
{33:2} হে মানুষের সন্তান, তুমি তোমার জাতির লোকদের সঙ্গে আলাপ কর, তাদের বল, আমি কোন দেশের বিরুদ্ধে তলোয়ার ব্যবহার করলে, যদি সেই দেশের লোকেরা নিজেদের মধ্য থেকে কোন ব্যক্তিকে নিয়ে নিজেদের প্রহরী নিযুক্ত করে;
{33:3} সে তলোয়ারকে দেশের বিরুদ্ধে আসতে দেখলে যদি তূরী বাজিয়ে লোকদের সচেতন করে,
{33:4} তবে কোন ব্যক্তি যদি তূরীর আওয়াজ শুনেও সচেতন না হয়, যদি তলোয়ার উপস্থিত হয় ও তাকে সংহার করে, তার রক্ত তারই মাথায় বর্তাবে।
{33:5} সে তূরীর আওয়াজ শুনেও সচেতন হয় নি; তার রক্ত তারই উপরে বর্তাবে; যদি সচেতন হত, তবে প্রাণ বাঁচাতে পারত।
{33:6} কিন্তু সেই প্রহরী তলোয়ার আসতে দেখলে যদি তূরী না বাজায় এবং লোকদের সচেতন করা না হয়, আর যদি তলোয়ার উপস্থিত হয় ও তাদের মধ্যে কোন প্রাণীকে সংহার করে, তবে তার অপরাধের দরুনই তাকে সংহার করা হবে, কিন্তু আমি সেই প্রহরীর হাত থেকে তার রক্তের পরিশোধ নেব।
{33:7} হে মানুষের সন্তান, আমি তোমাকেই ইসরাইল-কুলের প্রহরী নিযুক্ত করলাম; অতএব তুমি আমার মুখে কালাম শোন ও আমার নামে তাদেরকে সচেতন কর।
{33:8} আমি যখন দুষ্ট লোককে বলি, হে দুষ্ট, তোমাকে অবশ্যই মরতে হবে, তখন তুমি তার পথের বিষয়ে সেই দুষ্ট লোককে সচেতন করার জন্য যদি কিছু না বল, তবে সেই দুষ্ট নিজের অপরাধের জন্য মারা যাবে; কিন্তু আমি তোমার হাত থেকে তার রক্তের পরিশোধ নেব।
{33:9} কিন্তু তুমি সেই দুষ্টকে তার পথ থেকে ফিরাবার জন্য তার পথের বিষয়ে সচেতন করলে যদি সে তার পথ থেকে না ফেরে, তবে সে নিজের অপরাধের কারণেই মারা যাবে, কিন্তু তুমি তোমার প্রাণ রক্ষা করলে।
{i33:10} আল্লাহ্‌র বিচার ও করুণা
{33:10} আর, হে মানুষের সন্তান, তুমি ইসরাইল-কুলকে বল, তোমরা এরকম বলে থাক, আমাদের অধর্ম ও গুনাহ্‌র ভার আমাদের উপরে আছে এবং তাতেই আমরা ক্ষয় পাচ্ছি, তবে কেমন করে বাঁচবো?
{33:11} তুমি তাদের বল, সার্বভৌম মাবুদ বলেন, আমার জীবনের কসম, দুষ্ট লোকের মরণে আমার সন্তোষ নেই; বরং দুষ্ট লোক যে তার পথ থেকে ফিরে বাঁচে, তাতেই আমার সন্তোষ। তোমরা ফির, নিজ নিজ কুপথ থেকে ফির; কারণ, হে ইসরাইল-কুল, তোমরা কেন মরবে?
{33:12} আর হে মানুষের সন্তান, তুমি তোমার জাতির সন্তানদেরকে বল, ধার্মিকের ধার্মিকতা তার অধর্মের দিনে তাকে রক্ষা করবে না; আবার দুষ্টের যে নাফরমানী, তাতে সে তার নাফরমানী থেকে ফিরবার দিনে হোঁচট খাবে না; এবং ধার্মিক লোক গুনাহ্‌ করার দিনে ধার্মিকতা দ্বারা বাঁচবে না।
{33:13} যখন আমি ধার্মিকের উদ্দেশে বলি, সে অবশ্য বাঁচবে, তখন যদি সে তার ধার্মিকতায় নির্ভর করে অন্যায় করে, তবে তার সমস্ত ধর্মকর্ম আর স্মরণ করা হবে না; সে যে অন্যায় করেছে, তাতেই মরবে।
{33:14} আর, যখন আমি দুষ্টকে বলি, তুমি মরবেই মরবে, তখন যদি সে তার গুনাহ্‌ থেকে ফিরে ন্যায় ও সঠিক কাজ করে — সেই দুষ্ট যদি বন্ধক ফিরিয়ে দেয়,
{33:15} অপহৃত দ্রব্য পরিশোধ করে এবং অন্যায় না করে জীবনদায়ক বিধিপথে চলে — তবে অবশ্য বাঁচবে, সে মরবে না।
{33:16} তার কৃত সমস্ত গুনাহ্‌ আর তার বলে স্মরণ করা হবে না; সে ন্যায় ও সঠিক কাজ করেছে, অবশ্য বাঁচবে।
{33:17} তবুও তোমার জাতির লোকেরা বলছে, প্রভুর পথ সরল নয়; কিন্তু আসলে তাদেরই পথ অসরল।
{33:18} ধার্মিক লোক যখন তার ধার্মিকতা থেকে ফিরে অন্যায় করে, তখন সে তাতেই মরবে।
{33:19} আর দুষ্ট লোক যখন তার নাফরমানী থেকে ফিরে ন্যায় ও সঠিক কাজ করে, তখন সে সেকারণেই বাঁচবে।
{33:20} তবুও তোমরা বলেছো, প্রভুর পথ সরল নয়। হে ইসরাইল-কুল, আমি তোমাদের প্রত্যেকের পথ অনুসারে তোমাদের বিচার করবো।
{i33:21} জেরুশালেমের পতন
{33:21} আর আমাদের নির্বাসনের বারো বছরের দশম মাসের পঞ্চম দিনে জেরুশালেম থেকে এক জন পলাতক আমার কাছে এসে বললো, নগরের পতন হয়েছে।
{33:22} আর সেই পলাতকের আসার আগে সন্ধ্যাবেলা মাবুদ আমার উপরে হস্তার্পণ করেছিলেন এবং খুব ভোরে সেই পলাতকের উপস্থিত হবার অপেক্ষায় তিনি আমার মুখ খুলে দিলেন, তখন আমার মুখ খুলে গেল, আমি আর বোবা রইলাম না।
{33:23} পরে মাবুদের এই কালাম আমার কাছে নাজেল হল,
{33:24} হে মানুষের সন্তান, ইসরাইল-দেশে যারা সেসব উৎসন্ন স্থানে বাস করে, তারা বলছে, ইব্রাহিম মাত্র এক জন লোক ছিলেন, আর দেশের অধিকার পেয়েছিলেন; কিন্তু আমরা অনেক লোক, আমাদেরকেই দেশ অধিকার হিসেবে দেওয়া হয়েছে।
{33:25} অতএব তুমি তাদেরকে বল, সার্বভৌম মাবুদ এই কথা বলেন, তোমরা রক্তসুদ্ধ গোশ্‌ত ভোজন করে থাক, নিজ নিজ মূর্তিগুলোর প্রতি চোখ তুলে রক্তপাত করে থাক; তোমরা কি দেশের অধিকারী হবে?
{33:26} তোমরা তোমাদের তলোয়ারের শক্তিতে নির্ভর করে থাক, ঘৃণার কাজ করে থাক ও প্রত্যেকে নিজ নিজ প্রতিবেশীর স্ত্রীকে নাপাক করে থাক; তোমরা কি দেশের অধিকারী হবে?
{33:27} তুমি তাদেরকে এই কথা বলবে, সার্বভৌম মাবুদ এই কথা বলেন, আমার জীবনের কসম, যারা সেসব উৎসন্ন স্থানে আছে, তারা তলোয়ারের আঘাতে মারা যাবে; এবং যে কেউ মাঠে আছে, তাকে আমি খাবার হিসেবে পশুদের কাছে তুলে দিলাম; এবং যারা দুর্গে বা গুহাতে থাকে, তারা মহামারীতে মারা যাবে।
{33:28} আর আমি দেশকে ধ্বংস ও বিস্ময়ের স্থান করবো, তার পরাক্রমের গর্ব নিবৃত্ত হবে এবং ইসরাইলের পর্বতমালা ধ্বংস হবে, কেউ তা দিয়ে চলাচল করবে না।
{33:29} তখন তারা জানবে যে, আমিই মাবুদ, যখন আমি তাদের কৃত সমস্ত ঘৃণার কাজের জন্য দেশকে ধ্বংস ও বিস্ময়ের স্থান করবো।
{33:30} আর হে মানুষের সন্তান, তোমার জাতির লোকেরা দেয়ালের কাছে ও বাড়িগুলোর প্রবেশ পথে তোমার বিষয়ে কথাবার্তা বলে ও প্রত্যেকে নিজ নিজ প্রতিবেশীকে ও ভাইকে বলে, চল, আমরা গিয়ে শুনি, মাবুদের কাছ থেকে যে কালাম বের হয়, তা কি।
{33:31} আর লোকেরা যেমন আসে, তেমনি তারা তোমার কাছে আসে, আমার লোক বলে তোমার সম্মুখে বসে ও তোমার কথাগুলো শোনে, কিন্তু তা পালন করে না; কেননা মুখে তারা বিলক্ষণ মহব্বত দেখায়, কিন্তু তাদের অন্তর তাদের লাভের দিকে যায়।
{33:32} আর দেখ, তাদের কাছে তুমি মধুর স্বরবিশিষ্ট নিপুণ বাদ্যকরের সুচারু কাওয়ালীস্বরূপ; তারা তোমার কথা শোনে, কিন্তু পালন করে না।
{33:33} যখন এসব ঘটবে, আর দেখ তা নিশ্চয়ই ঘটবে, তখন তারা জানবে যে, তাদের মধ্যে এক জন নবী রয়েছে।
{i34:1} পালক ও মেষ
{34:1} আবার মাবুদের এই কালাম আমার কাছে নাজেল হল,
{34:2} হে মানুষের সন্তান, তুমি ইসরাইলের পালকদের বিরুদ্ধে ভবিষ্যদ্বাণী বল, ভবিষ্যদ্বাণী বল, তাদেরকে, অর্থাৎ সেই পালকদেরকে বল, সার্বভৌম মাবুদ এই কথা বলেন, ইসরাইলের সেই পালকদেরকে ধিক্‌, যারা নিজেদেরকেই পালন করছে।
{34:3} মেষগুলোকে পালন করা কি পালকদের কর্তব্য নয়? তোমরা চর্বি খেয়ে থাক, মেষের লোম পরিধান করে থাক, পুষ্ট মেষ কোরবানী করে থাক, কিন্তু মেষগুলোকে পালন কর না।
{34:4} তোমরা দুর্বলদের সবল কর নি, অসুস্থদের চিকিৎসা কর নি, ভগ্নাঙ্গের ক্ষত বাঁধ নি, দূরীকৃতকে ফিরিয়ে আন নি, হারানদের খোঁজ কর নি, কিন্তু বল ও উপদ্রবপূর্বক তাদের শাসন করেছ।
{34:5} আর পালকের অভাবে মেষগুলো ছিন্নভিন্ন হয়েছে; তারা বন্যপশুগুলোর খাদ্য হয়েছে, ছিন্নভিন্ন হয়ে গেছে।
{34:6} আমার মেষেরা সকল পর্বতে ও সকল উঁচু পাহাড়ের উপরে ভ্রমণ করছে; সমস্ত ভূতলে আমার মেষগুলো ছিন্নভিন্ন হয়েছে; তাদের খোঁজ বা সন্ধান করে, এমন কেউ নেই।
{34:7} অতএব হে পালকেরা, মাবুদের কালাম শোন।
{34:8} সার্বভৌম মাবুদ বলেন, আমার জীবনের কসম, আমার পাল লুটদ্রব্য হয়েছে এবং আমার মেষগুলো বন্য পশুদের খাদ্য হয়েছে; কেননা পালক নেই এবং আমার পালকেরা আমার মেষদের খোঁজ করে নি; বরং সেই পালকেরা নিজেদেরকেই পালন করেছে, আমার মেষগুলোকে পালন করে নি;
{34:9} এজন্য, হে পালকেরা, তোমরা মাবুদের কালাম শোন।
{34:10} সার্বভৌম মাবুদ এই কথা বলেন, দেখ, আমি সেই পালকদের বিপক্ষ; আমি তাদের হাত থেকে আমার মেষগুলোকে উদ্ধার করবো এবং তাদের পালকের কাজ থেকে চ্যুত করবো, সেই পালকেরা আর নিজদেরকে পালন করবে না; আর আমি আমার মেষগুলোকে তাদের মুখ থেকে উদ্ধার করবো, তাদের খাদ্য হতে দেব না।
{i34:11} আল্লাহ্‌ সত্যিকারের উত্তম পালক
{34:11} কারণ সার্বভৌম মাবুদ এই কথা বলেন, দেখ, আমি, আমিই আমার মেষদের খোঁজ করবো, তাদেরকে খুঁজে বের করবো।
{34:12} পালক তার ছিন্নভিন্ন মেষের পালের মধ্যে থাকবার দিনে যেমন তার পাল খুঁজে বের করে, তেমনি আমি আমার মেষগুলোকে খুঁজে বের করবো এবং যেসব স্থানে তারা মেঘাচ্ছন্ন অন্ধকারময় দিনে ছিন্নভিন্ন হয়েছে, সেসব স্থান থেকে তাদের উদ্ধার করবো।
{34:13} আর আমি জাতিদের মধ্য থেকে তাদেরকে বের করে আনবো, নানা দেশ থেকে সংগ্রহ করবো এবং তাদের নিজের ভূমিতে তাদেরকে আনবো; আর ইসরাইলের পর্বতগুলোর উপরে, পানি প্রবাহগুলোর কাছে এবং দেশের সকল বসতি-স্থানে তাদেরকে চরাব।
{34:14} আমি উত্তম চরাণিতে তাদেরকে চরাব এবং ইসরাইলের উঁচু উঁচু পর্বতে তাদের বাথান হবে; তারা সেই স্থানে উত্তম বাথানে শয়ন করবে এবং ইসরাইলের পর্বতমালায় সবুজ চরাণিতে চরবে।
{34:15} আমিই আমার মেষগুলোকে চরাব, আমিই তাদেরকে শয়ন করাব, এই কথা সার্বভৌম মাবুদ বলেন।
{34:16} আমি হারানো মেষের খোঁজ করবো, যারা বিপথে গেছে তাদেরকে ফিরিয়ে আনবো, আহতদের ক্ষত বেঁধে দেব ও অসুস্থদেরকে সবল করবো এবং হৃষ্টপুষ্ট ও বলবানকে সংহার করবো; আমি ন্যায়বিচারের মধ্য দিয়ে তাদেরকে পালন করবো।
{34:17} আর তোমাদের বিষয়ে, হে আমার মেষপাল, সার্বভৌম মাবুদ এই কথা বলেন, দেখ, আমি মেষ ও মেষের, আবার মেষদের ও ছাগদের মধ্যে বিচার করবো।
{34:18} এ কি তোমাদের কাছে তুচ্ছ বিষয় মনে হয় যে, উত্তম চরাণিতে চরছো, আবার নিজেদের অবশিষ্ট ঘাস পদতলে দলিত করছো? এবং নির্মল পানি পান করছো? আবার অবশিষ্টকে পদ দ্বারা মলিন করছো?
{34:19} আমার মেষ পালের অবস্থা এই, তোমরা যা পায়ে মাড়িয়েছ, তারা তা-ই খায় ও তোমরা যা পা দিয়ে মলিন করেছ, তারা তা-ই পান করে।
{34:20} অতএব সার্বভৌম মাবুদ তাদেরকে এই কথা বলেন, দেখ, আমি, আমিই হৃষ্টপুষ্ট মেষের ও কৃশ মেষের মধ্যে বিচার করবো।
{34:21} তোমরা পাশ ও কাঁধ দিয়ে দুর্বলদের ঠেলছ, শিং দিয়ে আঘাত করছে, তাদেরকে বাইরে ছিন্নভিন্ন না করে ক্ষান্ত হও না।
{34:22} এজন্য আমি আমার মেষপালকে রক্ষা করবো, তারা আর লুটদ্রব্য হবে না; এবং আমি মেষ ও মেষের মধ্যে বিচার করবো।
{34:23} আর আমি তাদের উপরে একমাত্র পালককে উৎপন্ন করবো, তিনি তাদেরকে পালন করবেন, তিনি আমার গোলাম দাউদ; তিনিই তাদেরকে চরাবেন এবং তিনিই তাদের পালক হবেন।
{34:24} আর আমি মাবুদ তাদের আল্লাহ্‌ হব এবং আমার গোলাম দাউদ তাদের মধ্যে নেতা হবেন; আমি মাবুদই এই কথা বললাম।
{34:25} আমি তাদের পক্ষে শান্তির নিয়ম স্থির করবো ও হিংস্র পশুদেরকে দেশ থেকে শেষ করবো; তাতে তারা নির্ভয়ে মরুভূমিতে বাস করবে ও বনে-জঙ্গলে ঘুমাতে পারবে।
{34:26} আর আমি তাদের ও আমার পাহাড়ের চারদিকের পরিসীমাকে আশীর্বাদস্বরূপ করবো; এবং যথাসময়ে পানির ধারা বর্ষণ করবো, দোয়ার ধারা বর্ষিত হবে।
{34:27} আর ক্ষেতের গাছ ফল উৎপন্ন করবে ও ভূমি নিজের শস্য দেবে; এবং তারা নির্ভয়ে স্বদেশে থাকবে, তাতে তারা জানবে যে, আমিই মাবুদ। যখন আমি তাদের জোয়ালের খিল ভেঙ্গে ফেলবো এবং যারা তাদের গোলামী করিয়েছে, তাদের হাত থেকে তাদেরকে উদ্ধার করবো।
{34:28} তারা আর জাতিদের লুটদ্রব্য হবে না এবং বন্য পশুগুলো তাদেরকে আর গ্রাস করবে না; কিন্তু তারা নির্ভয়ে বাস করবে, কেউ তাদের ভয় দেখাবে না।
{34:29} আর আমি তাদের জন্য নাম-করা বাগান উৎপন্ন করবো; তাতে দেশের মধ্যে ক্ষুধায় তারা আর মারা যাবে না এবং তারা জাতিদের কৃত অপমান আর ভোগ করবে না।
{34:30} আর তারা জানবে যে, আমি মাবুদ, তাদের সহবর্তী আল্লাহ্‌ ও তারা আমার লোক ইসরাইল-কুল, এই কথা সার্বভৌম মাবুদ বলেন।
{34:31} আর তোমরা আমার মেষ, আমার চরাণির মেষ; তোমরা মানুষ, আমিই তোমাদের আল্লাহ্‌; এই কথা সার্বভৌম মাবুদ বলেন।
{i35:1} ইদোমের বিনাশ
{35:1} মাবুদের এই কালাম আমার কাছে নাজেল হল,
{35:2} হে মানুষের সন্তান, তুমি সেয়ীর পর্বতের বিরুদ্ধে মুখ রাখ, তার বিরুদ্ধে ভবিষ্যদ্বাণী বল;
{35:3} আর তাকে বল, সার্বভৌম মাবুদ এই কথা বলেন, হে সেয়ীর পর্বত, দেখ, আমি তোমার বিপক্ষ, আমি তোমার বিরুদ্ধে আমার হাত বাড়িয়ে দেব এবং তোমাকে ধ্বংসের ও বিস্ময়ের পাত্র করবো।
{35:4} আমি তোমার নগরগুলোকে উৎসন্ন স্থান করবো এবং তুমি ধ্বংস হবে, তাতে তুমি জানবে যে, আমিই মাবুদ।
{35:5} তোমার চিরন্তন শত্রুভাব আছে এবং তুমি বনি-ইসরাইলদের তাদের বিপদকালে, শেষের অপরাধকালে, তলোয়ারের হাতে তুলে দিয়েছ;
{35:6} এজন্য সার্বভৌম মাবুদ বলেন, আমার জীবনের কসম, আমি তোমাকে রক্তাক্ত করবো এবং রক্ত তোমার পিছনে দৌড়াবে; তুমি রক্ত ঘৃণা কর নি, তাই রক্ত তোমার পিছনে দৌড়াবে।
{35:7} আমি সেয়ীর পর্বতকে বিস্ময়ের পাত্র ও ধ্বংসস্থান করবো এবং চলাচলকারী লোককে তার মধ্য থেকে মুছে ফেলব।
{35:8} আমি তার নিহত লোক দিয়ে তার পর্বতগুলো পূর্ণ করবো; তোমার উপত্যকাগুলোতে ও তোমার সমস্ত জলপ্রবাহে তলোয়ারের আঘাতে নিহত লোক পড়ে থাকবে।
{35:9} আমি তোমাকে চিরস্থায়ী ধ্বংসস্থান করবো এবং তোমার নগরগুলো জনবসতিহীন হবে; তাতে তোমরা জানবে যে, আমিই মাবুদ।
{35:10} তুমি বলেছ, এই দুই জাতি ও এই দুই দেশ আমারই হবে এবং আমরা তাদের অধিকারী হব, তবুও মাবুদ সেই স্থানে ছিলেন;
{35:11} এজন্য, সার্বভৌম মাবুদ বলেন, আমার জীবনের কসম, তুমি যেমন তাদের প্রতি নিজের বিদ্বেষ অনুযায়ী কাজ করেছ, তেমনি আমি তোমার সেই ক্রোধ ও ঈর্ষার অনুযায়ী কাজ করবো এবং যখন তোমার বিচার করবো, তখন তাদের মধ্যে নিজের পরিচয় দেব।
{35:12} আর তুমি জানবে যে, আমি মাবুদ তোমার সেসব নিন্দাবাদ শুনেছি, যা তুমি ইসরাইলের পর্বতমালার বিষয়ে বলেছ; তুমি বলেছ, সেগুলো ধ্বংসস্থান, সেগুলো গ্রাস করার জন্যই আমাদের দেওয়া হয়েছে।
{35:13} এভাবে তোমরা আমার বিপরীতে তোমাদের মুখ দিয়ে তোমরা অহংকার করেছ এবং আমার বিরুদ্ধে অনেক কথা বলেছ; আমি তা শুনেছি।
{35:14} সার্বভৌম মাবুদ এই কথা বলেন, সমস্ত দুনিয়ার আনন্দের দিনে আমি তোমাকে ধ্বংস করবো।
{35:15} তুমি ইসরাইল-কুলের অধিকার ধ্বংস হতে দেখে যেমন আনন্দ করেছ, আমি তোমার সঙ্গে তেমনি ব্যবহার করবো; হে সেয়ীর পর্বত, তুমি ধ্বংস হবে, ইদোমের সমস্ত স্থান ধ্বংস হবে; তাতে লোকে জানবে যে, আমিই মাবুদ।
{i36:1} ইসরাইলের পর্বতমালার প্রতি ভবিষ্যদ্বাণী
{36:1} আর, হে মানুষের সন্তান, তুমি ইসরাইলের পর্বতমালার কাছে ভবিষ্যদ্বাণী বল, তুমি বল, হে ইসরাইলের পর্বতমালা, মাবুদের কালাম শোন।
{36:2} সার্বভৌম মাবুদ এই কথা বলেন, দুশমন তোমাদের বিরুদ্ধে বলেছে, ‘বাহবা!’ আর, ‘সেই চিরন্তন উচ্চস্থলীগুলো আমাদের অধিকার হল;’
{36:3} এজন্য তুমি ভবিষ্যদ্বাণী বল, তুমি বল, সার্বভৌম মাবুদ এই কথা বলেন, লোকেরা তোমাদেরকে জাতিদের অবশিষ্ট অংশের অধিকার করার জন্য ধ্বংস ও চারদিকে গ্রাস করেছে এবং তোমরা লোকদের টিটকারির ও নিন্দার পাত্র হয়েছ;
{36:4} এজন্য, হে ইসরাইলের পর্বতমালা, তোমরা সার্বভৌম মাবুদের কালাম শোন; সার্বভৌম মাবুদ সেই পর্বত, উপপর্বত, পানির প্রবাহ ও উপত্যকা সবকিছুকে এবং সেই ধ্বংসপ্রাপ্ত কাঁথড়া ও পরিত্যক্ত নগরগুলোকে এই কথা বলেন, তোমরা চারদিকের জাতিদের অবশিষ্ট অংশের লুটদ্রব্য ও হাসির পাত্র হয়েছ;
{36:5} এজন্য সার্বভৌম মাবুদ এই কথা বলেন, নিশ্চয়ই আমি সেই জাতিদের অবশিষ্ট অংশের বিরুদ্ধে, বিশেষত সমস্ত ইদোমের বিরুদ্ধে আমার অন্তর্জ্বালার আগুনেই কথা বলেছি, কেননা তারা তাদের সমস্ত অন্তরের উল্লাসে ও প্রাণের অবজ্ঞায় লুটের আশায় শূন্য করার জন্য আমার দেশ নিজেদের অধিকার বলে নির্ধারণ করেছে।
{36:6} অতএব তুমি ইসরাইল দেশের বিষয়ে ভবিষ্যদ্বাণী বল এবং সেই পর্বত, উপপর্বত, পানির প্রবাহ ও উপত্যকার সকলকে বল, সার্বভৌম মাবুদ এই কথা বলেন, দেখ, আমি আমার অর্ন্তজ্বালায় ও আমার কোপে বলেছি, তোমরা জাতিদের কাছে অপমান বহন করেছ;
{36:7} এজন্য সার্বভৌম মাবুদ এই কথা বলেন, আমি আমার হাত তুলে শপথ করেছি, তোমাদের চারদিকে যে জাতিরা আছে, তারাই নিশ্চয় নিজেদের অপমান বহন করবে।
{36:8} কিন্তু হে ইসরাইলের পর্বতমালা, তোমরা নিজেদের শাখা বাড়িয়ে আমার লোক ইসরাইলকে নিজ নিজ ফল দেবে, কেননা তাদের আগমন সন্নিকট।
{36:9} কারণ দেখ, আমি তোমাদের সপক্ষ; এবং আমি তোমাদের প্রতি ফিরব, তাতে তোমাদের মধ্যে চাষ ও বীজবপন হবে।
{36:10} আর আমি তোমাদের উপরে লোকজনকে, সমস্ত ইসরাইল-কুলকে, তার সকলকেই বহুসংখ্যক করবো; আর নগরগুলো বসতিবিশিষ্ট হবে এবং ধ্বংস হয়ে যাওয়া স্থানগুলো নির্মিত হবে।
{36:11} আর আমি তোমাদের উপরে মানুষ ও পশুকে বহুসংখ্যক করবো, তাতে তারা বৃদ্ধি পাবে ও বহুসংখ্যক হবে; এবং আমি তোমাদের আগেকার দিনের মত বসতিস্থান করবো এবং তোমাদের আগের দশার চেয়ে বেশি মঙ্গল তোমাদের দেব; তাতে তোমরা জানবে যে, আমিই মাবুদ।
{36:12} আমি তোমাদের উপর দিয়ে লোকজনকে, আমার লোক ইসরাইলকে, যাতায়াত করাব; তারা তোমাকে ভোগ করবে ও তুমি তাদের অধিকার-ভূমি হবে, এখন থেকে তাদেরকে আর সন্তানহীন করবে না।
{36:13} সার্বভৌম মাবুদ এই কথা বলেন, তারা তোমাকে মানুষ গ্রাসকারী ও নিজের জাতির সন্তাননাশক বলে;
{36:14} এজন্য তুমি আর মানুষকে গ্রাস করবে না এবং তোমার জাতিকে আর সন্তানহীন করবে না, এই কথা সার্বভৌম মাবুদ বলেন।
{36:15} আমি তোমাকে আর জাতিদের অপমনের কথা শোনাব না, তুমি আর লোকদের উপহাসের ভার বহন করবে না এবং তোমার জাতির উচোট খাবার কারণ হবে না, এই কথা সার্বভৌম মাবুদ বলেন।
{i36:16} ইসরাইলকে পবিত্রকরণ
{36:16} আর মাবুদের এই কালাম আমার কাছে নাজেল হল,
{36:17} হে মানুষের সন্তান, ইসরাইল-কুল যখন নিজেদের ভূমিতে বাস করতো, তখন তাদের আচরণ ও কাজ দ্বারা তা নাপাক করতো; তাদের আচরণ আমার দৃষ্টিতে স্ত্রীলোকের মাসিক ঋতুকালীন নাপাকীতার মত মনে হল।
{36:18} অতএব সেই দেশে তাদের রক্তপাতের কারণে এবং তাদের মূর্তিগুলো দ্বারা দেশ নাপাক করার কারণে, আমি তাদের উপরে আমার গজব ঢেলে দিলাম।
{36:19} আর আমি তাদেরকে জাতিদের মধ্যে ছিন্নভিন্ন করলাম এবং তারা নানা দেশে ছড়িয়ে পড়লো; তাদের আচরণ ও কাজ অনুসারে আমি তাদের বিচার করলাম।
{36:20} আর তারা যেখানে গেল, সেখানে জাতিদের কাছে গিয়ে আমার পবিত্র নাম নাপাক করলো; কেননা লোকে তাদের বিষয়ে বলতো ওরা মাবুদের লোক এবং তাঁরই দেশ থেকে বের হয়েছে।
{36:21} কিন্তু আমার নামের পবিত্রতা রক্ষার বিষয়ে আমার মনোযোগ ছিল, কারণ ইসরাইল-কুল, জাতিদের মধ্যে যেখানে গেছে, সেখানেই আমার নাম নাপাক করেছে।
{36:22} অতএব তুমি ইসরাইল-কুলকে বল, সার্বভৌম মাবুদ এই কথা বলেন, হে ইসরাইল-কুল, আমি তোমাদের জন্য কাজ করছি, তা নয়, কিন্তু আমার সেই পবিত্র নামের অনুরোধে কাজ করছি, যা তোমরা যেখানে গিয়াছ, সেখানে জাতিদের মধ্যে নাপাক করেছ।
{36:23} আমি আমার সেই মহৎ নাম পবিত্র করবো, যা জাতিদের মধ্যে নাপাক করা হয়েছে, যা তোমরা তাদের মধ্যে নাপাক করেছ; আর জাতিরা জানবে যে, আমিই মাবুদ, যখন আমি তাদের সাক্ষাতে তোমাদের কাছে পবিত্র বলে মান্য হব, এই কথা সার্বভৌম মাবুদ বলেন।
{36:24} কারণ আমি জাতিদের মধ্য থেকে তোমাদেরকে গ্রহণ করবো, নানা দেশ থেকে তোমাদেরকে সংগ্রহ করবো ও তোমাদেরই দেশে তোমাদেরকে উপস্থিত করবো।
{36:25} আর আমি তোমাদের উপরে পবিত্র পানি ছিটাব, তাতে তোমরা পাক-পবিত্র হবে; আমি তোমাদের সকল নাপাকীতা ও তোমাদের সকল মূর্তি থেকে তোমাদেরকে পাক-পবিত্র করবো।
{36:26} আর আমি তোমাদের নতুন অন্তর দেব ও তোমাদের অন্তরে নতুন রূহ্‌ স্থাপন করবো; আমি তোমাদের মাংস থেকে প্রস্তরময় অন্তর দূর করবো ও তোমাদেরকে মাংসময় অন্তর দেব।
{36:27} আর আমার রূহ্‌কে তোমাদের অন্তরে স্থাপন করবো এবং তোমাদের আমার বিধিপথে চালাব, তোমরা আমার অনুশাসনগুলো রক্ষা ও পালন করবে।
{36:28} আর আমি তোমাদের পূর্বপুরুষদের যে দেশ দিয়েছি, সেই দেশে তোমরা বাস করবে; আর তোমরা আমার লোক হবে এবং আমিই তোমাদের আল্লাহ্‌ হব।
{36:29} আমি তোমাদের সমস্ত নাপাকীতা থেকে তোমাদের উদ্ধার করবো; এবং শস্য আহ্বান করে প্রচুর করে দেব, তোমাদের উপরে দুর্ভিক্ষ পাঠাব না।
{36:30} আমি গাছের ফল ও ক্ষেতে উৎপন্ন দ্রব্য প্রচুর করে দেব, যেন জাতিদের মধ্যে তোমরা আর দুর্ভিক্ষের দরুন টিটকারি ভোগ না কর।
{36:31} তখন তোমরা নিজেদের মন্দ আচরণ ও অসৎ কাজগুলো স্মরণ করবে এবং নিজেদের অপরাধ ও জঘন্য কাজের কারণে নিজেদের দৃষ্টিতে নিজদেরকে অতিশয় ঘৃণা করবে।
{36:32} সার্বভৌম মাবুদ বলেন, তোমরা জেনো, আমি তোমাদের জন্য এই কাজ করছি, তা নয়; হে ইসরাইল-কুল, তোমরা নিজেদের আচরণের কারণেই লজ্জিত ও বিষণ্ন হও।
{36:33} সার্বভৌম মাবুদ এই কথা বলেন, যেদিন আমি তোমাদের সকল অপরাধ থেকে তোমাদেরকে পাক-পবিত্র করবো, সেদিন নগরগুলোকে বসতিবিশিষ্ট করবো এবং উৎসন্ন স্থানগুলো নির্মিত হবে।
{36:34} আর যে দেশ পথিকদের সাক্ষাতে ধ্বংসস্থান ছিল, সেই ধ্বংসিত দেশে কৃষিকর্ম চলবে।
{36:35} আর লোকে বলবে, এই ধ্বংসিত দেশ আদন বাগানের মত হল এবং উচ্ছিন্ন, ধ্বংসিত ও উৎপাটিত নগরগুলো প্রাচীরবেষ্টিত ও বসতিস্থান হল।
{36:36} তখন তোমাদের চারদিকে অবশিষ্ট জাতিরা জানতে পাবে যে, আমি মাবুদ উৎপাটিত স্থানগুলো নির্মাণ করেছি ও ধ্বংসিত স্থান বাগানে পরিণত করেছি; আমি মাবুদ এই কথা বলেছি এবং এ সিদ্ধ করবো।
{36:37} সার্বভৌম মাবুদ এই কথা বলেন, তাদের পক্ষে তা করার জন্য আমি ইসরাইল-কুলকে আমার কাছে খোঁজ করতে দেব; আমি তাদের ভেড়ার পালের মত লোকজনে বৃদ্ধি করবো।
{36:38} যেমন পবিত্র ভেড়ার পালে, যেমন জেরুশালেমে ঈদের সময়ের ভেড়ার পালে, তেমনি লোকজন দ্বারা এই উচ্ছিন্ন নগরগুলো পরিপূর্ণ হবে; তাতে তারা জানবে যে, আমিই মাবুদ।
{i37:1} শুকনো অস্থির উপত্যকা
{37:1} মাবুদের হাত আমার উপরে আসল এবং তিনি তাঁর রূহে আমাকে বাইরে নিয়ে গিয়ে উপত্যকার মধ্যে রাখলেন; তা অস্থিতে পরিপূর্ণ ছিল।
{37:2} পরে তিনি চারদিকে তাদের কাছ দিয়ে আমাকে গমন করালেন; আর দেখ, সেই উপত্যকায় বিস্তর অস্থি ছিল; এবং দেখ, সেইগুলো খুবই শুকনো।
{37:3} পরে তিনি আমাকে বললেন, হে মানুষের সন্তান, এসব অস্থি কি জীবিত হবে? আমি বললাম, হে সার্বভৌম মাবুদ, আপনি জানেন।
{37:4} তখন তিনি আমাকে বললেন, তুমি এসব অস্থির উদ্দেশে ভবিষ্যদ্বাণী বল, তাদেরকে বল, হে শুকনো অস্থিগুলো, মাবুদের কালাম শোন।
{37:5} সার্বভৌম মাবুদ এসব অস্থিকে এই কথা বলেন, দেখ, আমি তোমাদের মধ্যে নিশ্বাস প্রবেশ করাব, তাতে তোমরা জীবিত হবে।
{37:6} আর আমি তোমাদের উপরে শিরা দেব, তোমাদের উপরে মাংস উৎপন্ন করবো, চামড়া দ্বারা তোমাদের আচ্ছাদন করবো ও তোমাদের মধ্যে রূহ্‌ দেব, তাতে তোমরা জীবিত হবে, আর তোমরা জানবে যে, আমিই মাবুদ।
{37:7} তখন আমি যেমন হুকুম পেলাম, সেই অনুসারে ভবিষ্যদ্বাণী বললাম; আর আমার ভবিষ্যদ্বাণী বলবার সময়ে আওয়াজ হল, আর দেখ, মড় মড় ধ্বনি হল এবং সেসব অস্থির মধ্যে প্রত্যেক অস্থি নিজ নিজ অস্থির সঙ্গে সংযুক্ত হল।
{37:8} পরে আমি দৃষ্টিপাত করলাম, আর দেখ, তাদের উপরে শিরা হল ও মাংস উৎপন্ন হল এবং চামড়া তাদেরকে আচ্ছাদন করলো, কিন্তু তাদের মধ্যে নিশ্বাস ছিল না।
{37:9} পরে তিনি আমাকে বললেন, নিশ্বাসের উদ্দেশে ভবিষ্যদ্বাণী বল, হে মানুষের সন্তান, ভবিষ্যদ্বাণী বল এবং নিশ্বাসকে বল, সার্বভৌম মাবুদ এই কথা বলেন, হে নিশ্বাস চারদিক থেকে বায়ু এসো এবং এই নিহত লোকদের মধ্যে প্রবাহিত হও, যেন তারা জীবিত হয়।
{37:10} তখন, তিনি আমাকে যে হুকুম দিলেন, সেই অনুসারে আমি ভবিষ্যদ্বাণী বললাম; তাতে রূহ্‌ তাদের মধ্যে প্রবেশ করলো এবং তারা জীবিত হল ও নিজ নিজ পায়ে ভর দিয়ে দাঁড়াল; সে এক বিশাল বাহিনী।
{37:11} পরে তিনি আমাকে বললেন, হে মানুষের সন্তান, এ সমস্ত অস্থিগুলো হল ইসরাইল-কুল; দেখ, তারা বলছে, আমাদের অস্থিগুলো শুকিয়ে গেছে এবং আমাদের আশা নষ্ট হয়েছে; আমরা একেবারে উচ্ছিন্ন হলাম।
{37:12} এজন্য তুমি ভবিষ্যদ্বাণী বল, তাদেরকে বল, সার্বভৌম মাবুদ এই কথা বলেন, দেখ, আমি তোমাদের কবরগুলো খুলে দেব, হে আমার লোকবৃন্দ, তোমাদের কবর থেকে তোমাদের উত্থাপন করবো এবং ইসরাইল দেশে নিয়ে যাব।
{37:13} তখন তোমরা জানবে যে, আমিই মাবুদ, কেননা আমি তোমাদের কবরগুলো খুলে দেব এবং হে আমার লোকবৃন্দ, তোমাদের কবর থেকে তোমাদেরকে উত্থাপন করবো।
{37:14} আর আমি তোমাদের মধ্যে আমার রূহ্‌ দেব, তাতে তোমরা জীবিত হবে; এবং আমি তোমাদের দেশে তোমাদের বসাব, তাতে তোমরা জানবে যে, আমি মাবুদ এই কথা বলেছি এবং তা সিদ্ধ করেছি; মাবুদ এই কথা বলেন।
{i37:15} দু’খানি কাঠের টুকরা
{37:15} পরে মাবুদের এই কালাম আমার কাছে নাজেল হল,
{37:16} হে মানুষের সন্তান, তুমি নিজের জন্য একখানি কাঠ নিয়ে তার উপরে এই কথা লেখ, ‘এহুদার জন্য এবং তার সখা সঙ্গে যুক্ত বনি-ইসরাইলদের জন্য।’ পরে আর একখানি কাঠ নিয়ে তার উপরে লেখ, ‘ইউসুফের জন্য, তা আফরাহীম ও তার সঙ্গে যুক্ত সমস্ত ইসরাইল-কুলের কাঠ।’
{37:17} পরে সেই দু’খানি কাঠ পরস্পর জোড়া দিয়ে তোমার জন্য একটি কাঠ কর, দু’খানি কাঠ তোমার হাতে একীভূত হোক।
{37:18} আর যখন তোমার জাতির সন্তানেরা তোমাকে বলবে, ‘এতে আপনার অভিপ্রায় কি, তা কি আমাদেরকে জানাবেন না?’
{37:19} তখন তুমি তাদের বলো, সার্বভৌম মাবুদ এই কথা বলেন, দেখ, আফরাহীমের হাতে ইউসুফের যে কাঠ আছে, আমি তা গ্রহণ করবো ও তার সঙ্গে যুক্ত ইসরাইলের বংশদেরকে গ্রহণ করবো, তাদেরকে ওর অর্থাৎ এহুদার কাঠের সঙ্গে জোড়া দেব এবং তাদেরকে একটি কাঠ করবো, তাতে সেই সকল আমার হাতে একীভূত হবে।
{37:20} আর তুমি সেই যে দু’টি কাঠে লিখবে, তা তাদের সাক্ষাতে তোমার হাতে থাকবে।
{37:21} আর তুমি তাদেরকে বলো, সার্বভৌম মাবুদ এই কথা বলেন, দেখ, বনি-ইসরাইলেরা যেখানে যেখানে গমন করেছে, আমি সেখানকার জাতিদের মধ্য থেকে তাদেরকে গ্রহণ করবো এবং চারদিক থেকে তাদের একত্র করে তাদের দেশে নিয়ে যাব।
{37:22} আর আমি সেই দেশে, ইসরাইলের পর্বতগুলোতে, তাদের একই জাতি করবো ও একই বাদশাহ্‌ তাদের সকলের বাদশাহ্‌ হবেন; তারা আর দুই জাতি হবে না, আর কখনও দুই রাজ্যে বিভক্ত হবে না।
{37:23} আর তারা নিজেদের মূর্তি ও জঘন্য বস্তু দ্বারা এবং নিজেদের কোন অধর্ম দ্বারা নিজেদের আর নাপাক করবে না; হ্যাঁ, যেসব স্থানে তারা গুনাহ্‌ করেছে, তাদের সেসব বাসস্থান থেকে আমি তাদেরকে নিস্তার করবো এবং পাক-পবিত্র করবো; তাতে তারা আমার লোক হবে এবং আমি তাদের আল্লাহ্‌ হব।
{37:24} আর আমার গোলাম দাউদ তাদের উপরে বাদশাহ্‌ হবেন; তাদের সকলের এক জনই পালক হবে এবং তারা আমার অনুশাসন পথে চলবে, আর আমার বিধিকলাপ রক্ষা করে তদনুযায়ী আচরণ করবে।
{37:25} আর আমি আমার গোলাম ইয়াকুবকে যে দেশ দিয়েছি, যার মধ্যে তোমাদের পূর্বপুরুষেরা বাস করতো, সেই দেশে তারা বাস করবে, তারা ও তাদের পুত্রপৌত্ররা চিরকাল বাস করবে এবং আমার গোলাম দাউদ চিরকালের জন্য তাদের নেতা হবেন।
{37:26} আর আমি তাদের জন্য শান্তির একটি নিয়ম স্থির করবো; তাদের সঙ্গে তা চিরস্থায়ী নিয়ম হবে; আমি তাদের বসাব ও বাড়াব এবং আমার পবিত্র স্থান চিরকালের জন্য তাদের মধ্যে স্থাপন করবো।
{37:27} আর আমার আবাস তাদের উপরে অবস্থান করবে এবং আমি তাদের আল্লাহ্‌ হব ও তারা আমার লোক হবে।
{37:28} তখন আমি যে ইসরাইলের পবিত্রকারী মাবুদ, তা জাতিরা জানবে, কেননা তখন আমার পবিত্র স্থান তাদের মধ্যে চিরকাল থাকবে।
{i38:1} ইয়াজুজ-মাজুজের বিরুদ্ধে ভবিষ্যদ্বাণী
{38:1} মাবুদের এই কালাম আমার কাছে নাজেল হল,
{38:2} হে মানুষের সন্তান, মাজুজ দেশীয় ইয়াজুজ, মেশকের ও তূবলের প্রধান শাসনকর্তার দিকে মুখ রাখ ও তার বিরুদ্ধে ভবিষ্যদ্বাণী বল,
{38:3} তুমি বল, সার্বভৌম মাবুদ এই কথা বলেন, হে ইয়াজুজ, মেশকের ও তূবলের প্রধান শাসনকর্তা, দেখ, আমি তোমার বিপক্ষ;
{38:4} তোমাকে এদিক ওদিক ফিরাব ও তোমার আকড়া দিয়ে চোয়াল ছিদ্র করবো, আর তোমাকে ও তোমার সমস্ত সৈন্য, ঘোড়াগুলো ও পূর্ণ সজ্জিত সমস্ত ঘোড়সওয়ারকে, ঢাল ও ফলকধারী মহাসমাজকে, তলোয়ার-ধারী সমস্ত লোককে বাইরে আনবো।
{38:5} পারস্য, ইথিওপিয়া ও পূট তাদের সঙ্গী হবে; এরা সকলে ঢাল ও শিরস্ত্রাণধারী;
{38:6} গোমর ও তার সকল সৈন্যদল, উত্তর দিকের প্রান্তবাসী তোগর্মের কুল ও তার সকল সৈন্যদল, এই নানা মহাজাতি তোমার সঙ্গী হবে।
{38:7} প্রস্তুত হও, নিজেকে প্রস্তুত কর — তুমি ও তোমার কাছে সমাগত তোমার সমস্ত সমাজ — এবং তুমি তাদের রক্ষক হও।
{38:8} বহুদিন অতীত হলে তোমাকে আহ্বান করা যাবে; ভবিষ্যতের বছরগুলোতে তুমি একটি দেশ আক্রমণ করবে যে দেশ তলোয়ার থেকে রেহাই পেয়েছে, যে দেশে অনেক জাতি থেকে লোক সংগৃহীত হয়ে ইসরাইলের চিরোৎসন্ন পর্বতগুলোতে আসবে; তারা জাতিদের মধ্য থেকে বাইরে আনা হয়েছে এবং তারা সকলেই নির্ভয়ে বাস করবে।
{38:9} কিন্তু তুমি উঠবে, ঝঞ্ঝার মত আসবে, মেঘের মত তুমি ও তোমার সঙ্গে তোমার সকল সৈন্যদল ও অনেক জাতি সেই দেশ গ্রাস করবে।
{38:10} সার্বভৌম মাবুদ এই কথা বলেন, সেদিন নানা বিষয় তোমার মনে পড়বে এবং তুমি অনিষ্টের সঙ্কল্প করবে।
{38:11} তুমি বলবে, আমি সেই দেশের বিরুদ্ধে যাত্রা করবো যার প্রাচীর-বিহীন গ্রাম আছে, আমি সেই শান্তিযুক্ত লোকদের কাছে যাব, তারা নির্ভয়ে বাস করছে; তারা সকলে প্রাচীরহীন স্থানে বাস করছে; এবং তাদের অর্গল বা কবাট নেই।
{38:12} তুমি লুট করবে ও দ্রব্য হরণ করবে; আগে উৎসন্ন সেই বসতিস্থানগুলোর বিরুদ্ধে এবং জাতিদের মধ্য থেকে সংগৃহীত, আর পশু ও ধনপ্রাপ্ত এবং দুনিয়ার কেন্দ্রে বসবাসকারী জাতির বিরুদ্ধে হাত বাড়াবে।
{38:13} সাবা, দদান ও তর্শীশের বণিকরা এবং সেখানকার সকল গ্রাম তোমাকে বলবে, তুমি কি লুট করার জন্য আসলে? দ্রব্য হরণ করার জন্য কি তোমার এই জনসমাজকে একত্র করলে? সোনা ও রূপা নিয়ে যাওয়া, পশু ও ধন হরণ করা, বিস্তর লুট করাই কি তোমার অভিপ্রায়?
{38:14} অতএব, হে মানুষের সন্তান, তুমি ভবিষ্যদ্বাণী বল, ইয়াজুজকে বল, সার্বভৌম মাবুদ এই কথা বলেন, সেদিন যখন আমার লোক ইসরাইল নির্ভয়ে বাস করবে, তখন তুমি কি তা জানবে না?
{38:15} আর তুমি তোমার স্থান থেকে, উত্তর দিকের প্রান্ত থেকে আসবে এবং অনেক জাতি তোমার সঙ্গে আসবে; তারা সকলে ঘোড়ায় চড়ে আসবে, মহাসমাজ ও পরাক্রমশালী সৈন্যসামন্ত হবে।
{38:16} আর তুমি মেঘের মত দেশ আচ্ছাদন করার জন্য আমার লোক ইসরাইলের বিরুদ্ধে যাত্রা করবে; ভাবী কালে এরকম ঘটবে; আমি তোমাকে আমার দেশের বিরুদ্ধে আনবো, যেন জাতিরা আমাকে জানতে পারে, কেননা তখন, হে ইয়াজুজ, আমি তাদের দৃষ্টিগোচরে তোমার মধ্য দিয়ে পবিত্র বলে মান্য হবো।
{i38:17} ইয়াজুজের শাস্তি
{38:17} সার্বভৌম মাবুদ এই কথা বলেন, তুমি কি সেই ব্যক্তি, যার বিষয়ে আমি আগেকার দিনে আমার গোলামেরা দ্বারা, অর্থাৎ যারা সেই সময়ে অনেক বছর যাবৎ ভবিষ্যদ্বাণী বলতো, সেই ইসরাইলীয় নবীদের দ্বারা এই কথা বলতাম যে, আমি তাদের বিরুদ্ধে তোমাকে আনাবো?
{38:18} সেদিন যখন ইয়াজুজ ইসরাইল দেশের বিরুদ্ধে আসবে, তখন আমার কোপাগ্নি আমার নাসিকায় উঠবে, এই কথা সার্বভৌম মাবুদ বলেন।
{38:19} কারণ আমি নিজের অন্তর্জ্বালায় ও রোষানলে বলেছি, অবশ্য সেদিন ইসরাইল দেশে মহাকম্প হবে।
{38:20} তাতে সমুদ্রের মাছ, আসমানের পাখি, বনের পশু, ভূচর সরীসৃপ এবং ভূতলস্থ সমস্ত মানুষ আমার সাক্ষাতে ভয়ে কাঁপবে, পর্বতগুলো উৎপাটিত হবে, শৈলের চূড়াগুলো পড়ে যাবে এবং সমস্ত প্রাচীর ভূমিসাৎ হবে।
{38:21} আর আমি নিজের সকল পর্বতে তার বিরুদ্ধে তলোয়ার আহ্বান করবো, এই কথা সার্বভৌম মাবুদ বলেন; প্রত্যেকের তলোয়ার তার ভাইয়ের বিরুদ্ধ হবে।
{38:22} আর আমি মহামারী ও রক্ত দ্বারা বিচারে তার সঙ্গে ঝগড়া করবো এবং তার উপরে, তার সকল সৈন্যদলের ও তার সঙ্গী অনেক জাতির উপরে ভীষণ বৃষ্টি ও বড় বড় শিলাবৃষ্টি, আগুন ও গন্ধক বর্ষণ করবো।
{38:23} আর আমি নিজের মহত্ত্ব ও পবিত্রতা প্রকাশ করবো, বহুসংখ্যক জাতির সাক্ষাতে নিজের পরিচয় দেব; তাতে তারা জানবে যে, আমিই মাবুদ।
{i39:1} ইয়াজুজের সৈন্যবাহিনীর বিনাশ
{39:1} আর, হে মানুষের সন্তান, তুমি ইয়াজুজের বিরুদ্ধে ভবিষ্যদ্বাণী বল, তুমি বল, সার্বভৌম মাবুদ এই কথা বলেন, হে ইয়াজুজ!, মেশকের ও তূবলের অধিপতি, দেখ, আমি তোমার বিপক্ষ।
{39:2} আমি তোমাকে এদিক ওদিক ফিরাব, তোমাকে চালাব, উত্তর দিকের প্রান্ত থেকে তোমাকে আনাবো এবং ইসরাইলের পর্বতগুলোতে তোমাকে উপস্থিত করবো।
{39:3} আর আমি আঘাত করে তোমার ধনুক তোমার বাম হাত থেকে খসাব ও তোমার ডান হাত থেকে তোমার তীরগুলো নিপাত করবো।
{39:4} ইসরাইলের পর্বতগুলোতে তুমি, তোমার সকল সৈন্যদল ও তোমার সঙ্গী জাতিরা মরে পড়ে থাকবে; আমি তোমাকে খাবার হিসেবে সব জাতের হিংস্র পাখি ও বন্য পশুদের দেব।
{39:5} তুমি মাঠে পড়ে থাকবে, কেননা আমি এই কথা বললাম; এই কথা সার্বভৌম মাবুদ বলেন।
{39:6} আর আমি মাজুজের মধ্যে ও নিশ্চিন্ত উপকূল-নিবাসীদের মধ্যে আগুন প্রেরণ করবো, তাতে তারা জানবে যে, আমিই মাবুদ।
{39:7} আর আমি আমার লোক ইসরাইলের মধ্যে আমার পবিত্র নাম জানাবো, আমার পবিত্র নাম আর নাপাক হতে দেব না; তাতে জাতিরা জানবে যে, আমিই মাবুদ, ইসরাইলের মধ্যে পবিত্রতম।
{39:8} দেখ, যা আসছে তা সিদ্ধ হবে, এই কথা সার্বভৌম মাবুদ বলেন; এ সেদিন, যে দিনের কথা আমি বলেছি।
{39:9} তখন ইসরাইলের সকল নগর-নিবাসী লোকেরা বাইরে যাবে এবং ঢাল ও ফলক, ধনুক ও তীর এবং লাঠি ও শূল, এসব অস্ত্রশস্ত্র নিয়ে আগুন জ্বালাবে ও পুড়িয়ে ফেলবে; তারা সাত বছর পর্যন্ত সেসব নিয়ে আগুন জ্বালাবে।
{39:10} তারা মাঠ থেকে কাঠ আনবে না, বনের গাছ কাটবে না; কেননা তারা সেই অস্ত্রশস্ত্র নিয়ে আগুন জ্বালাবে; তারা তাদের লুণ্ঠনকারীদের ধন লুট করবে ও যারা তাদের সম্পত্তি অপহরণ করেছিল, তাদের সম্পত্তি অপহরণ করবে; এই কথা সার্বভৌম মাবুদ বলেন।
{i39:11} ইয়াজুজের কবরস্থান
{39:11} আর সেদিন আমি ইসরাইলের মধ্যে ইয়াজুজকে কবরস্থান দেব, তা সমুদ্রের পূর্বদিক্‌স্থ পথিকদের উপত্যকা; এবং তা পথিকদের গতি রোধ করবে; সেই স্থানে লোকে ইয়াজুজ ও তার সমস্ত লোককে দাফন করবে এবং তার নাম রাখবে গে-হামোন-ইয়াজুজ [ইয়াজুজের লোকারণ্যের উপত্যকা]।
{39:12} দেশ পাক-পবিত্র করার জন্য ইসরাইল-কুল তাদেরকে দাফন করতে সাত মাস ব্যস্ত থাকবে।
{39:13} আর দেশের সকল লোক তাদের দাফন করবে এবং আমার নিজের গৌরব প্রকাশ করার দিনে সেই কাজ তাদের পক্ষে সুনামের হবে, এই কথা সার্বভৌম মাবুদ বলেন।
{39:14} আর যারা নিয়মিত কাজে নিযুক্ত থাকবে, তাদেরকে তারা পৃথক করে দেবে, তারা দেশ পর্যটন করবে, পর্যটনকারীরা ভূমিতে অবশিষ্ট সকলকে দেশ পাক-পবিত্র করার জন্য দাফন করবে; সপ্তম মাসের শেষে তারা অনুসন্ধান করবে।
{39:15} আর সেই দেশপর্যটনকারীরা পর্যটন করবে; এবং যখন কেউ মানুষের অস্থি দেখে, তখন তার পাশে একটি চিহ্ন গাঁথবে; পরে যারা কবর দেয় তারা গে-হামোন-ইয়াজুজে তার কবর দেবে।
{39:16} আবার একটি নগরের নাম হামোনা [লোকারণ্য] হবে; এভাবে তারা দেশ পাক-পবিত্র করবে।
{39:17} আর হে মানুষের সন্তান, সার্বভৌম মাবুদ এই কথা বলেন, তুমি সব জাতের পাখিদেরকে এবং সমস্ত বনপশুকে বল, তোমরা একত্র হয়ে এসো, সর্বদিক্‌ থেকে আমার কোরবানীর ভোজে সমবেত হও, কেননা আমি ইসরাইলের পর্বতমালার উপরে তোমাদের জন্য একটি মহা কোরবানী করবো; তাতে তোমরা গোশ্‌ত খাবে ও রক্ত পান করবে।
{39:18} তোমরা বীরদের গোশ্‌ত খাবে ও ভূপতিদের রক্ত পান করবে, তারা সকলে বাশন দেশের হৃষ্টপুষ্ট ভেড়া, ভেড়ার বাচ্চা, ছাগল ও ষাঁড়ের।
{39:19} আর আমি তোমাদের জন্য যে কোরবানী প্রস্তুত করেছি, তাতে তোমরা তৃপ্ত না হওয়া পর্যন্ত চর্বি ভোজন ও মাতাল না হওয়া পর্যন্ত রক্ত পান করবে।
{39:20} আর আমার টেবিলে ঘোড়া, রথ, বীর ও সব রকম যোদ্ধাদেরকে খেয়ে তারা তৃপ্ত হবে; এই কথা সার্বভৌম মাবুদ বলেন।
{i39:21} ইসরাইলকে নিজের দেশে পুনঃস্থাপন
{39:21} আর আমি জাতিদের মধ্যে আমার গৌরব স্থাপন করবো এবং আমি যে শাসন করবো ও তাদের উপর যে উঠাব, তা সমস্ত জাতি দেখবে।
{39:22} আর সেই দিনে ও তারপরে ইসরাইল-কুল জানবে যে, আমি মাবুদই তাদের আল্লাহ্‌।
{39:23} আর জাতিরা জানবে যে, ইসরাইল-কুল নিজের অপরাধের জন্য নির্বাসিত হয়েছিল, বস্তুত তারা আমার বিরুদ্ধে বিশ্বাস ভঙ্গ করেছিল, তাই আমি তাদের দিক থেকে আমার মুখ লুকিয়েছিলাম ও তাদেরকে বিপক্ষদের হাতে তুলে দিয়েছিলাম, আর তারা সকলে তলোয়ারের আঘাতে মারা পড়েছিল।
{39:24} তাদের যেমন নাপাকীতা ও যেমন অধর্ম, আমি তাদের প্রতি তেমনি ব্যবহার করেছিলাম; আমি তাদের থেকে আমার মুখ লুকিয়েছিলাম।
{39:25} এজন্য সার্বভৌম মাবুদ এই কথা বলেন, এখন আমি ইয়াকুবের বন্দীদশা ফিরাব, সমস্ত ইসরাইল-কুলের প্রতি করুণা করবো এবং আমার পবিত্র নামের পক্ষে উদ্যোগী হবে।
{39:26} আর তারা নিজেদের অপমান ও আমার বিরুদ্ধে কৃত নিজেদের সমস্ত সত্যলঙ্ঘনের ভার বইবে, যখন তারা নির্ভয়ে তাদের দেশে বাস করবে, আর কেউ তাদের ভয় দেখাবে না,
{39:27} যখন আমি জাতিদের মধ্য থেকে তাদের ফিরিয়ে আনবো ও তাদের দুশমনদের সমস্ত দেশ থেকে তাদের সংগ্রহ করবো এবং বহুসংখ্যক জাতির সাক্ষাতে তাদের মধ্য দিয়ে পবিত্র বলে মান্য হবো।
{39:28} তখন তারা জানবে যে, আমিই তাদের আল্লাহ্‌ মাবুদ, কেননা আমি জাতিদের কাছে তাদের নির্বাসিত করেছিলাম, আর আমি তাদেরই দেশে তাদের একত্র করেছি, তাদের মধ্যে কাউকেও আর সেখানে অবশিষ্ট রাখবো না।
{39:29} আর আমি তাদের দিক থেকে আমার মুখ আর লুকাব না, কারণ আমি ইসরাইল-কুলের উপরে আমার রূহ্‌ ঢেলে দেব, এই কথা সার্বভৌম মাবুদ বলেন।
{i40:1} নতুন এবাদতখানা-বিষয়ক দর্শন
{40:1} আমাদের নির্বাসনের পঞ্চবিংশ বছরে, বছরের আরম্ভে মাসের দশম দিনে, অর্থাৎ নগর নিপাতিত হবার পরে চতুর্দশ বছরের সেই দিনে, মাবুদ আমার উপরে হস্তার্পণ করলেন ও আমাকে সেই স্থানে উপস্থিত করলেন।
{40:2} তিনি আল্লাহ্‌র দেওয়া দর্শনযোগে আমাকে ইসরাইল দেশে উপস্থিত করলেন ও অতি উঁচু কোন একটি পর্বতে বসালেন; তার উপরে দক্ষিণ দিকে যেন একটি নগরের গাঁথুনি ছিল।
{40:3} তিনি আমাকে সেই স্থানে নিয়ে গেলেন, আর দেখ, এক জন পুরুষ; তাঁর আভা ব্রোঞ্জের আভার মত, তাঁর হাতে কার্পাসের একটি দড়ি ও মাপবার একটি নল ছিল এবং তিনি দ্বারে দাঁড়িয়ে ছিলেন।
{40:4} পরে সেই পুরুষটি আমাকে বললেন, হে মানুষের সন্তান, আমি তোমাকে যা যা দেখাব, সেসব তুমি স্বচক্ষে নিরীক্ষণ কর, স্বকর্ণে শোন ও আমি তোমাকে যা কিছু দেখাব তাতে মনোযোগ দাও, কেননা তোমাকে সেসব দেখাবার জন্যই তোমাকে এই স্থানে আনা হয়েছে; তুমি যা যা দেখবে, তার সকলই ইসরাইল-কুলকে জানাবে।
{40:5} আর দেখ, এবাদতখানার বাইরে চারদিকে একটি প্রাচীর, আর সেই পুরুষের হাতে মাপবার একটি নল, তা ছয় হাত লম্বা, এর প্রত্যেক হাত এক হাত চার আঙ্গুল পরিমিত। পরে তিনি দেয়ালটি মাপলেন; তা চওড়ায় এক নল ও উচ্চতায় এক নল।
{40:6} পরে তিনি পূর্বমূখী দ্বারে আসলেন, তার সিঁড়ি দিয়ে উঠলেন এবং দ্বারের গোবরাটটি মাপলেন; তা চওড়ায় এক নল পরিমিত; এবং অন্য কপাটটিও চওড়ায় এক নল পরিমিত।
{40:7} আর প্রত্যেকটি কক্ষ লম্বায় এক নল ও চওড়ায় এক নল পরিমিত; এক একটির কক্ষের মধ্যে পাঁচ হাত ব্যবধান ছিল; এবং দ্বারের বারান্দার পাশে এবাদতখানার দিকে দ্বারের গোবরাট ছিল, এক নল পরিমিত।
{40:8} আর তিনি এবাদতখানার দিকে দ্বারের বারান্দাটি মাপলেন, তা এক নল হল।
{40:9} পরে তিনি দ্বারের বারান্দা আট হাত এবং তার উপস্তম্ভগুলো দুই হাত মাপলেন; দ্বারের বারান্দা এবাদতখানার দিকে ছিল।
{40:10} আর পূর্বমূখী দ্বারের কক্ষ এক পাশে তিনটি, অন্য পাশের তিনটি ছিল; তিনটির মাপ একই ছিল; এবং এপাশে ওপাশে অবস্থিত উপস্তম্ভগুলোও একই মাপের ছিল।
{40:11} পরে তিনি দ্বারের প্রবেশস্থানের চওড়াটা মাপলেন; তা দশ হাত পরিমিত আর দ্বারের লম্বা তের হাত পরিমিত ছিল।
{40:12} আর বাসাগুলোর সম্মুখে এক হাত পরিমিত প্রান্ত ছিল; এবং অন্য পাশের এক হাত পরিমিত প্রান্ত ছিল; এবং প্রত্যেক বাসা এক পাশে ছয় হাত পরিমিত এবং অন্য পাশে ছয় হাত পরিমিত ছিল।
{40:13} পরে তিনি এক কক্ষের ছাদ থেকে অপর কক্ষের ছাদ পর্যন্ত দ্বারের চওড়া মাপলেন, তা পঁচিশ হাত পরিমিত এবং এক প্রবেশ-দ্বার অপর প্রবেশ-দ্বারের সম্মুখে ছিল।
{40:14} পরে তিনি উপস্তম্ভগুলো ষাট হাত করে ধরলেন; এবং প্রাঙ্গণ উপস্তম্ভগুলো পর্যন্ত বিস্তৃত হল, তার চারদিকে দ্বার ছিল।
{40:15} আর প্রবেশস্থানে দ্বারের অগ্রদেশ থেকে অন্তঃস্থ দ্বারের বারান্দার অগ্রদেশ পর্যন্ত পঞ্চাশ হাত ছিল।
{40:16} আর দ্বারের ভিতরে সমস্ত দিকে কক্ষগুলোর ও তার উপস্তম্ভগুলোর জালবদ্ধ জানালা ছিল এবং তার মণ্ডপগুলোতেও ঐ একই রকম জানালা ছিল; জানালাগুলো ভিতরে চারদিকে ছিল; এবং উপস্তম্ভগুলোতে খেজুর গাছের আকৃতি ছিল।
{i40:17} বাইরের প্রাঙ্গণ
{40:17} পরে তিনি আমাকে বাইরের প্রাঙ্গণে আনলেন; আর দেখ, সেই স্থানে অনেক কুঠরী ও চারদিকে প্রাঙ্গণের জন্য নির্মিত একটি প্রস্তরবাঁধা ভূমি; সেই প্রস্তরবাঁধা ভূমির উপরে ত্রিশটি কুঠরী।
{40:18} সেই প্রস্তরবাঁধা ভূমি দ্বারগুলোর পাশে দ্বারের লম্বা অনুযায়ী ছিল, এটি নিম্নতর প্রস্তরবাঁধা ভূমি।
{40:19} পরে তিনি দ্বারের নিম্নতম অগ্রদেশ থেকে ভিতরের প্রাঙ্গণের অগ্রদেশ পর্যন্ত বাইরে চওড়াটা মাপলেন, পূর্ব দিকে ও উত্তর দিকে তা এক শত হাত।
{40:20} পরে তিনি বাইরের প্রাঙ্গণের উত্তরমুখী দ্বারের লম্বা ও চওড়া মাপলেন।
{40:21} তার বাসা এক পাশে তিনটি ও অন্য পাশে তিনটি এবং তার উপস্তম্ভ ও মণ্ডপগুলোর পরিমাণ প্রথম দ্বারের পরিমাণের মত; লম্বায় পঞ্চাশ হাত ও চওড়ায় পঁচিশ হাত।
{40:22} আর তার জানালা, মণ্ডপ ও খেজুরাকৃতি সকল পূর্বমুখী দ্বারের পরিমাণ অনুরূপ ছিল, লোকেরা সাতটি ধাপ দিয়ে তাতে আরোহণ করতো; তার সম্মুখে তার মণ্ডপ ছিল।
{40:23} আর উত্তরদ্বার ও পূর্বদ্বারের সম্মুখে ভিতরের প্রাঙ্গণের দ্বার ছিল; তিনি এক দ্বার থেকে অন্য দ্বার পর্যন্ত মাপলেন এবং তা এক শত হাত হল।
{40:24} পরে তিনি আমাকে দক্ষিণ দিকে নিয়ে গেলেন, আর দেখ, দক্ষিণ দিকে এক দ্বার; আর তিনি তার উপস্তম্ভ ও মণ্ডপগুলো মাপলেন, তার পরিমাণ আগের পরিমাণের মতই।
{40:25} আর অন্যান্য জানালার মত চারদিকে তার ও তার মণ্ডপগুলোর জানালা ছিল, লম্বায় পঞ্চাশ ও চওড়ায় পঁচিশ হাত।
{40:26} আর তাতে আরোহণ করার সাতটি ধাপ ছিল ও সেগুলোর সম্মুখে তার মণ্ডপ ছিল; এবং তার উপস্তম্ভে এক দিকে একটি ও অন্য দিকে একটি, এরকম দু’টি খেজুরের আকৃতি ছিল।
{40:27} আর দক্ষিণ দিকে ভিতরের প্রাঙ্গণের একটি দ্বার ছিল; পরে তিনি দক্ষিণমুখী এক দ্বার থেকে অন্য দ্বার পর্যন্ত মাপলেন এবং তা একশত হাত ছিল।
{40:28} পরে তিনি আমাকে দক্ষিণ দ্বার দিয়ে ভিতরের প্রাঙ্গণের মধ্যে আনলেন; এবং আগের পরিমাণ অনুসারে দক্ষিণ দ্বার মাপলেন।
{40:29} আর তার কক্ষ, উপস্তম্ভ ও মণ্ডপগুলো ঐ পরিমাণের অনুরূপ ছিল; এবং চারদিকে তার ও তার মণ্ডপের জানালা ছিল; দ্বার লম্বায় পঞ্চাশ হাত ও চওড়ায় পঁচিশ হাত ছিল।
{40:30} আর চারদিকে মণ্ডপ ছিল, তা পঁচিশ হাত লম্বাও পাঁচ হাত চওড়া।
{40:31} আর তার মণ্ডপগুলো বাইরের প্রাঙ্গণের পাশে এবং তার উপস্তম্ভে খেজুর আকৃতি ছিল; এবং তার উপস্তম্ভে খেজুর আকৃতি ছিল; এবং তার সিঁড়ির আটটি ধাপ ছিল।
{40:32} পরে তিনি আমাকে পূর্ব দিকে ভিতরের প্রাঙ্গণের মধ্যে আনলেন; এবং ঐ পরিমাণ অনুসারে দ্বার মাপলেন।
{40:33} তার কক্ষ, উপস্তম্ভ ও মণ্ডপগুলো ঐ পরিমাণের অনুরূপ ছিল; এবং চারদিকে তার ও তার মণ্ডপের জানালা ছিল, লম্বায় পঞ্চাশ হাত ও চওড়ায় পঁচিশ হাত ছিল।
{40:34} আর তার মণ্ডপগুলো বাইরের প্রাঙ্গণের পাশে ছিল এবং এদিকে ওদিকে তার উপস্তম্ভে খেজুর আকৃতি ছিল এবং তার সিঁড়ির আটটি ধাপ ছিল।
{40:35} পরে তিনি আমাকে উত্তরদ্বারে আনলেন; এবং ঐ পরিমাণ অনুসারে তা মাপলেন।
{40:36} তার কক্ষ, উপস্তম্ভ ও মণ্ডপগুলো এবং চারদিকে জানালা ছিল; লম্বায় পঞ্চাশ ও চওড়ায় পঁচিশ হাত ছিল।
{40:37} তার উপস্তম্ভগুলো বাইরের প্রাঙ্গণের পাশে এবং এদিকে ওদিকে উপস্তম্ভে খেজুর আকৃতি ছিল; এবং তার সিঁড়ির আটটি ধাপ ছিল।
{40:38} দ্বারগুলোর উপস্তম্ভের কাছে দ্বারযুক্ত একটি কুঠরী ছিল; সেখানে লোকেরা পোড়ানো-কোরবানী ধুয়ে নিত।
{40:39} আর দ্বারের বারান্দায় এদিকে দুই টেবিল, ওদিকে দুই টেবিল ছিল, তার কাছে পোড়ানো-কোরবানী, গুনাহ্‌ কোরবানী ও দোষ-কোরবানী পশু জবেহ্‌ করা হত।
{40:40} আর দ্বারের পাশে বাইরে উত্তরদ্বারের প্রবেশস্থানে সিঁড়ির কাছে দু’টি টেবিল ছিল, আবার দ্বারের বারান্দার পার্শ্ববর্তী অন্য পাশে দু’টি টেবিল ছিল।
{40:41} দ্বারের পাশে এদিকে চারটি টেবিল, ওদিকে চারটি টেবিল ছিল; সবসুদ্ধ আটটি টেবিল ছিল যার উপরে কোরবানীর যন্ত্রপাতি রাখা হত।
{40:42} আর পোড়ানো-কোরবানীর জন্য চারটি টেবিল ছিল, তা মসৃণ করা পাথর দিয়ে তৈরি এবং দেড় হাত লম্বা, দেড় হাত চওড়া ও এক হাত উঁচু ছিল; পোড়ানো-কোরবানীর ও অন্য কোরবানীর পশু যা দ্বারা জবেহ্‌ করা হত, সেসব অস্ত্র সেখানে রাখা যেত।
{40:43} আর চার আঙ্গুল লম্বা আঁকড়া চারদিকের দেয়ালে মারা ছিল এবং টেবিলগুলোর উপরে উপহারের গোশ্‌ত রাখা যেত।
{40:44} আর ভিতরের দ্বারের বাইরে গায়কদের কুঠরী অন্তঃপ্রাঙ্গণে ছিল, একটি ছিল, উত্তরদ্বারের পাশে, সেটি দক্ষিণমুখী; আর একটি ছিল, পূর্বদ্বারের পাশে, সেটি উত্তরমুখী।
{40:45} পরে তিনি আমাকে বললেন, যে ইমামেরা এবাদতখানার দেখাশোনার কাজ করে, এই দক্ষিণমুখী কুঠরী তাদের হবে।
{40:46} আর যে ইমামেরা কোরবানগাহ্‌র দেখাশোনার কাজ করে, এই উত্তরমুখী কুঠরী তাদের হবে। এরা সাদোকের সন্তান, লেবির সন্তানদের মধ্যে এরাই মাবুদের পরিচর্যা করার জন্য তাঁর কাছে আসে।
{40:47} পরে তিনি সেই প্রাঙ্গণ মাপলেন, তা একশত হাত লম্বা ও একশত হাত চওড়া, চারদিকে সমান ছিল; কোরবানগাহ্‌ এবাদতখানার সম্মুখে ছিল।
{i40:48} বায়তুল-মোকাদ্দসের পরিমাপ
{40:48} পরে তিনি আমাকে এবাদতখানার বারান্দায় নিয়ে গিয়ে সেই বারান্দার উপস্তম্ভগুলো মাপলেন; প্রত্যেকটি এদিকে পাঁচ হাত, ওদিকে পাঁচ হাত পরিমিত; এবং দ্বারের চওড়া এদিকে তিন হাত, ওদিকে তিন হাত পরিমিত ছিল।
{40:49} বারান্দাটি লম্বায় বিশ হাত ও চওড়ায় এগার হাত ছিল; এবং দশ ধাপ দিয়ে লোকে তাতে উঠতো; আর উপস্তম্ভের কাছে এদিকে একটি স্তম্ভ, ওদিকে একটি স্তম্ভ ছিল।
{41:1} পরে তিনি আমাকে এবাদতখানার কাছে এনে উপস্তম্ভগুলো মাপলেন; সেগুলোর চওড়া এদিকে ছয় হাত, ওদিকে ছয় হাত ছিল, এ-ই তাঁবুর চওড়া।
{41:2} আর প্রবেশস্থানের চওড়া দশ হাত ও সেই প্রবেশস্থানের পাশে এদিকে পাঁচ হাত, ওদিকে পাঁচ হাত। পরে তিনি তার লম্বা চল্লিশ হাত ও চওড়া বিশ হাত মাপলেন।
{41:3} পরে তিনি ভিতরে প্রবেশ করে প্রবেশস্থানের প্রত্যেক উপস্তম্ভ দুই হাত, প্রবেশস্থান ছয় হাত ও প্রবেশস্থানের চওড়া সাত হাত মাপলেন।
{41:4} পরে তিনি তার লম্বা বিশ হাত ও এবাদতখানার অগ্রদেশে তার চওড়া বিশ হাত মাপলেন এবং আমাকে বললেন, এটি মহা-পবিত্র স্থান।
{41:5} পরে তিনি এবাদতখানার দেয়াল ছয় হাত ও চারদিকে এবাদতখানা বেষ্টনকারী প্রত্যেক পাশের কুঠরীর চার হাত চওড়া মাপলেন।
{41:6} একতলার উপরে অন্য তলা, এভাবে তিন তলা পর্যন্ত পাশের কুঠরীগুলো ছিল, তার একেক তলায় ত্রিশ কুঠরী ছিল; এবং এবাদতখানার সঙ্গে সংলগ্ন হবার জন্য চারদিকের সকল পাশে অবস্থিত কুঠরীগুলোর জন্য এবাদতখানার গায়ে একটি দেয়াল ছিল; তার উপরে সেসব নির্ভর করতো, কিন্তু এবাদতখানার দেয়ালের মধ্যে ঢুকানো ছিল না।
{41:7} আর উচ্চতা অনুসারে কুঠরীগুলো উত্তরোত্তর প্রশস্ত হয়ে এবাদতখানা বেষ্টন করলো, কারণ তা চারদিকে ক্রমশ উঁচু হয়ে এবাদতখানা বেষ্টন করলো, এজন্য উচ্চতা অনুসারে এবাদতখানার গায়ে উত্তরোত্তর প্রশস্ত হল; এবং নিচের তলা থেকে মধ্য তলা দিয়ে উপরের তলায় যাবার পথ ছিল।
{41:8} আরও দেখলাম, এবাদতখানার মেজে চারদিকে উঁচু, পাশে অবস্থিত কুঠরীগুলো ছয় হাত পরিমিত সমপূর্ণ এক এক নল।
{41:9} বাইরের দিকে অবস্থিত কুঠরীগুলোর যে দেয়াল, তা পাঁচ হাত মোটা ছিল এবং অবশিষ্ট শূন্য স্থান এবাদতখানার পাশে অবস্থিত সেসব কুঠরীর স্থান ছিল।
{41:10} কুঠরীগুলোর মধ্যে এবাদতখানার চারদিকে প্রত্যেক পাশে বিশ হাত চওড়া স্থান ছিল।
{41:11} আর পাশে অবস্থিত এই কুঠরীগুলোর দ্বার সেই শূন্য স্থানের দিকে ছিল, তার একটি দ্বার উত্তর দিকে, অন্য দ্বারটি দক্ষিণ দিকে ছিল; এবং চারদিকে সেই শূন্য স্থানের চওড়া ছিল পাঁচ হাত।
{41:12} আর খোলা স্থানের সম্মুখে পশ্চিম দিকে যে গাঁথুনি ছিল, তার চওড়া সত্তর হাত ছিল এবং চারদিকে সেই গাঁথনির দেয়ালটি পাঁচ হাত মোটা ছিল; এবং তার লম্বা নব্বই হাত ছিল।
{41:13} পরে তিনি এবাদতখানার লম্বা একশত হাত এবং খোলা স্থানের, গাঁথুনি ও তার দেয়ালের লম্বা একশত হাত মাপলেন।
{41:14} আর পূর্ব দিকে এবাদখানা ও খোলা স্থানের অগ্রদেশ একশত হাত চওড়া ছিল।
{41:15} আর তিনি খোলা স্থানের সম্মুখভাগে অবস্থিত গাঁথনির লম্বা, অর্থাৎ ওর পিছনে যা ছিল, তা এবং এদিকে ওদিকে ওর অপ্রশস্ত বারান্দা একশত হাত মাপলেন এবং এবাদতখানার ভিতরখানা ও প্রাঙ্গণের বারান্দাগুলো মাপলেন।
{41:16} চারদিকে গোবরাট, জালবদ্ধ জানালা এবং অপ্রশস্ত বারান্দা ছিল, এক একটি কপাটের সম্মুখে চারদিকে কাঠের তিরস্করিণী ভূমি থেকে জানালা পর্যন্ত ছিল; আর জানালাগুলো আচ্ছাদিত ছিল;
{41:17} আর প্রবেশস্থানের উপরের স্থান, অন্তর্গৃহ, বাইরের স্থান ও সমস্ত দেয়াল, চারদিকে ভিতরে ও বাইরে যা যা ছিল, সকলের বিশেষ বিশেষ পরিমাণ নির্ধারিত হল।
{41:18} আর ওতে কারুবী ও খেজুরের শিল্পকর্ম ছিল, দু’টা করে কারুবীর মধ্যে এক একটি খেজুর গাছ এবং এক একটি কারুবীর দু’টি করে মুখ ছিল।
{41:19} বস্তুত এক পাশের খেজুরের দিকে মানুষের মুখ এবং অন্য পাশের খেজুরের দিকে সিংহের মুখ চারদিকে সমস্ত গৃহে শিল্পীত ছিল।
{41:20} ভূমি থেকে দ্বারের উপরিভাগ পর্যন্ত সেই কারুবী ও খেজুর শিল্পীত ছিল; এটি এবাদতখানার দেয়াল।
{41:21} এবাদতখানার দ্বারকাঠগুলো চারকোনা বিশিষ্ট এবং পবিত্র স্থানের সম্মুখভাগের আকৃতিও সেই রকম ছিল।
{41:22} কোরবানগাহ্‌ কাঠের তৈরি, তিন হাত উঁচু ও লম্বায় দুই হাত; এবং তার কোণ, পায়া ও শরীর কাঠের ছিল। পরে তিনি আমাকে বললেন, এটি মাবুদের সম্মুখস্থ টেবিল।
{41:23} আর বায়তুল-মোকাদ্দসের ও বায়তুল-মোকাদ্দসের দুই দ্বার ছিল এবং এক এক দ্বারের দু’টা করে কবাট ছিল;
{41:24} দু’টা করে ঘূর্ণি কবাট ছিল, অর্থাৎ এক দ্বারের দুই কবাট ও অন্য দ্বারের দুই কবাট ছিল।
{41:25} সেগুলোতে ও বায়তুল-মোকাদ্দসের সেই সব কবাটে দেয়ালের শিল্পকর্মের মত কারুবী ও খেজুর শিল্পীত ছিল। আর বহিঃস্থ বারান্দার সম্মুখ-ভাগে কাঠের ঝিলিমিলি ছিল।
{41:26} বারান্দার দুই পাশে, তার এদিকে ওদিকে জালবদ্ধ জানালা ও খেজুর আকৃতি ছিল। এবাদতখানার পাশে অবস্থিত কুঠরী সকল ও বারান্দার ছাউনিও এরকম ছিল।
{i42:1} ইমামদের কুঠরী
{42:1} পরে তিনি আমাকে উত্তর দিকস্থ পথে বাইরের প্রাঙ্গণে নিয়ে গেলেন; এবং খোলা স্থানের সম্মুখে ও গাঁথনির সম্মুখে উত্তর দিকস্থ কুঠরীতে নিয়ে গেলেন।
{42:2} সেটি এক শত হাত লম্বা এবং চওড়ায় ছিল পঞ্চাশ হাত; এবং প্রবেশ দ্বার ছিল উত্তরমুখী।
{42:3} ভিতরের প্রাঙ্গণের বিশ হাতের সম্মুখে এবং বাইরের প্রাঙ্গণের প্রস্তরবাঁধা ভূমির সম্মুখে এক অপ্রশস্ত বারান্দার অনুরূপ অন্য অপ্রশস্ত বারান্দা তৃতীয় তালা পর্যন্ত ছিল।
{42:4} আর কুঠরীগুলোর সম্মুখে ভিতরের দিকে দশ হাত চওড়া এক শত হাতের একটি পথ ছিল এবং সকলের দ্বার উত্তর দিকে ছিল।
{42:5} উপরিস্থ কুঠরীগুলো ক্ষুদ্র ছিল, কেননা গাঁথনির অধঃস্থিত ও মধ্যস্থিত কুঠরী থেকে এদের স্থান অপ্রশস্ত বারান্দার দরুন সংকীর্ণ ছিল।
{42:6} কেননা তাদের তিন তলা ছিল, আর প্রাঙ্গণ-স্তম্ভের মত স্তম্ভ ছিল না, এজন্য অধঃস্থিত ও মধ্যস্থিত কুঠরীগুলোর চেয়ে উপরের কুঠরীগুলো সঙ্কুচিত ছিল।
{42:7} আর বাইরে কুঠরীগুলোর সমান্তরাল অথচ বাইরের প্রাঙ্গণের পাশে কুঠরীগুলোর সম্মুখে একটি বেড়া ছিল, তা পঞ্চাশ হাত লম্বা।
{42:8} কারণ বাইরের প্রাঙ্গণের পাশে কুঠরীগুলোর লম্বা পঞ্চাশ হাত ছিল, কিন্তু দেখ, এবাদতখানার আগে তা এক শত হাত ছিল।
{42:9} বাইরের প্রাঙ্গণ থেকে সেখানে গেলে প্রবেশস্থান এই কুঠরীর নিচে পূর্ব দিকে পড়তো।
{42:10} প্রাঙ্গণের বেড়ার প্রশস্ত পাশে পূর্ব দিকে খোলা স্থানের সম্মুখে এবং গাঁথনির সম্মুখে কুঠরী-শ্রেণী ছিল।
{42:11} আর তাদের সম্মুখে যে পথ ছিল, তার আকার উত্তর দিকস্থ কুঠরীগুলোর মত ছিল; তার লম্বা অনুযায়ী চওড়া ছিল; আর তাদের সমস্ত নির্গমস্থান, তাদের গঠনও দ্বারের অনুযায়ী ছিল।
{42:12} দক্ষিণ দিকের কুঠরীগুলোর দ্বারগুলোর মত একটি দ্বার পথের মুখে ছিল; সেই পথ সেখানকার বেড়ার সম্মুখে, যে আসত, তার পূর্ব দিকে পড়তো।
{42:13} পরে তিনি আমাকে বললেন, খোলা স্থানের সম্মুখে উত্তর ও দক্ষিণ দিকের যেসব কুঠরী আছে, সেগুলো পবিত্র কুঠরী। যে ইমামেরা মাবুদের কাছে উপস্থিত হয়, তারা সেই স্থানে অতি পবিত্র দ্রব্যগুলো ভোজন করবে; সেই স্থানে তারা অতি পবিত্র দ্রব্যগুলো এবং শস্য-উৎসর্গ, গুনাহ্‌-কোরবানী ও দোষ-কোরবানী রাখবে, কেননা স্থানটি পবিত্র।
{42:14} যে সময় ইমামেরা প্রবেশ করে, সেই সময়ে তারা পবিত্র স্থান থেকে বাইরের প্রাঙ্গণে বের হবে না; তারা যে যে পোশাক পরে পরিচর্যা করে, সেসব পোশাক সেখানে রাখবে, কেননা সে সকল পবিত্র; তারা অন্য পোশাক পরবে, পরে লোকদের স্থানে গমন করবে।
{42:15} ভিতরের গৃহের পরিমাপ সমাপ্ত করলে পর তিনি আমাকে পূর্বমুখী দ্বারের দিকে বাইরে নিয়ে গেলেন এবং তার চারদিক মাপলেন।
{42:16} তিনি মাপবার নল দিয়ে পূর্ব পাশ মাপলেন, মাপবার নলে তা সবসুদ্ধ পাঁচ শত নল পরিমিত।
{42:17} তিনি উত্তর পাশ মাপলেন, মাপবার নলে তা সবসুদ্ধ পাঁচ শত নল পরিমিত।
{42:18} তিনি দক্ষিণ পাশ মাপলেন, মাপবার নলে তা পাঁচ শত নল পরিমিত।
{42:19} তিনি পশ্চিম পাশের দিকে ফিরে মাপবার নল দিয়ে পাঁচ শত নল মাপলেন।
{42:20} এভাবে তিনি তার চারদিক মাপলেন; যা পবিত্র ও যা সাধারণ, তার মধ্যে পার্থক্য করার জন্য তার চারদিকে প্রাচীর ছিল; তা পাঁচ শত নল দীর্ঘ ও পাঁচ শত নল চওড়া ছিল।
{i43:1} বায়তুল-মোকাদ্দসে আল্লাহ্‌র মহিমা ফিরে আসা
{43:1} পরে তিনি আমাকে পূর্বমুখী দ্বারের কাছে আনলেন;
{43:2} আর দেখ, পূর্ব দিক থেকে ইসরাইলের আল্লাহ্‌র মহিমা আসল; তাঁর আওয়াজ জলরাশির শব্দের মত এবং তাঁর প্রতাপে দুনিয়া উজ্জ্বল হয়ে উঠলো।
{43:3} আমি যে দর্শন দেখেছিলাম, অর্থাৎ যখন তিনি নগরের বিনাশ করতে এসেছিলেন, তখন যে দর্শন দেখেছিলাম, এই দর্শনটিও সেই একই রকম, আর কবার নদীর তীরেও একই রকম দর্শন দেখেছিলাম; তখন আমি উবুড় হয়ে পড়লাম।
{43:4} আর মাবুদের মহিমা পূর্বমুখী দ্বারের পথ দিয়ে গৃহে প্রবেশ করলো।
{43:5} পরে রূহ্‌ আমাকে উঠিয়ে অন্তঃপ্রাঙ্গণে আনলেন; আর দেখ, এবাদতখানা মাবুদের প্রতাপে পরিপূর্ণ হল।
{43:6} আর আমি শুনলাম, এবাদতখানার মধ্য থেকে এক জন আমার কাছে কথা বলছেন, তখন এক ব্যক্তি আমার পাশে দণ্ডায়মান হলেন।
{43:7} তিনি আমাকে বললেন, হে মানুষের সন্তান, এটি আমার সিংহাসনের স্থান এবং এটি আমার পা রাখার জায়গা, এই স্থানে বনি-ইসরাইলদের মধ্যে আমি চিরকাল বাস করবো; এবং ইসরাইল-কুল, তারা বা তাদের বাদশাহ্‌রা, নিজ নিজ জেনা দ্বারা ও তাদের উচ্চস্থলীতে বাদশাহ্‌দের লাশ দ্বারা আমার পবিত্র নাম আর অপবিত্র করবে না।
{43:8} তারা আমার গোবরাটের কাছে তাদের গোবরাট ও আমার চৌকাঠের পাশে তাদের চৌকাঠ দিত এবং আমার ও তাদের মধ্যে কেবল একটি দেয়াল ছিল; আর তারা নিজেদের করা জঘন্য কাজ দিয়ে আমার পবিত্র নাম অপবিত্র করতো, এজন্য আমি নিজের জ্বলন্ত ক্রোধে তাদেরকে গ্রাস করেছি।
{43:9} এখন তারা নিজেদের জেনা ও নিজেদের বাদশাহ্‌দের লাশ আমার কাছ থেকে দূর করুক, তাতে আমি চিরকাল তাদের মধ্যে বাস করবো।
{43:10} হে মানুষের সন্তান, তুমি ইসরাইল-কুলকে এই এবাদতখানার কথা জানাও, যেন তারা নিজ নিজ অপরাধের জন্য লজ্জিত হয়, আর তারা এর সমস্ত স্থান পরিমাপ করুক।
{43:11} যদি তারা নিজেদের কৃত সমস্ত কাজের জন্য লজ্জিত হয়, তবে তুমি তাদেরকে এবাদতখানার আকার, গঠন, নির্গমন-স্থান ও প্রবেশ-স্থানগুলো, তার সমস্ত আকৃতি ও সমস্ত অনুশাসন, তার সমস্ত আকৃতি ও সমস্ত ব্যবস্থার কথা জানাও, আর তাদের সাক্ষাতে লেখ; এবং তারা তার সমস্ত আকৃতি ও সমস্ত অনুশাসন রক্ষা করে তদনুযায়ী কাজ করুক।
{43:12} এবাদতখানার ব্যবস্থা এই; পর্বতের শিখরে চারদিকে তার সমস্ত পরিসীমা অতি পবিত্র। দেখ, এ-ই সেই এবাদতখানার ব্যবস্থা।
{i43:13} কোরবানগাহ্‌
{43:13} হাতের মাপ অনুসারে কোরবানগাহ্‌র মাপ এই। প্রত্যেক হাত এক হাত চার আঙ্গুল পরিমিত। তার মূল এক হাত উঁচু ও এক হাত চওড়া এবং চারদিকে তার প্রান্তে অবস্থিত কিনারা এক বিঘত পরিমিত; এই কোরবানগাহ্‌র তল।
{43:14} আর ভূমিতে অবস্থিত মূল থেকে অধঃস্থ সোপানাকৃতি পর্যন্ত দুই হাত ও তার পরিসর এক হাত; আবার সেই ছোট সোপানাকৃতি থেকে বড় সোপানাকৃতি পর্যন্ত চার হাত ও তার চওড়া এক হাত।
{43:15} আর উপরিস্থ কোরবানগাহ্‌ চার হাত; এবং কোরবানগাহ্‌ থেকে চারটি শিং উপরের দিকে উঠে গেছে।
{43:16} আর সেই কোরবানগাহ্‌ বারো হাত লম্বা ও বারো হাত চওড়া, চারদিকে সমান হবে।
{43:17} সোপানটি চার পাশে চৌদ্দ হাত লম্বা ও চৌদ্দ হাত চওড়া এবং তার চারদিকে অবস্থিত কিনারা অর্ধেক হাত পরিমিত এবং তার মূল চারদিকে এক হাত পরিমিত হবে এবং তার ধাপগুলো পূর্বমুখী হবে।
{43:18} পরে তিনি আমাকে বললেন, হে মানুষের সন্তান, সার্বভৌম মাবুদ এই কথা বলেন, সেই কোরবানগাহে পোড়ানো-কোরবানীদান ও রক্ত ছিটাবার জন্য যেদিন তা প্রস্তুত করা যাবে, সেই দিনের জন্য তৎসংক্রান্ত অনুশাসন এই।
{43:19} সার্বভৌম মাবুদ বলেন, সাদোক বংশজাত সে লেবীয় ইমামেরা আমার পরিচর্যা করতে আমার কাছে উপস্থিত হয়, তাদেরকে তুমি গুনাহ্‌-কোরবানীর জন্য একটি যুবা ষাঁড় দেবে।
{43:20} পরে তার রক্তের কিছু পরিমাণ নিয়ে কোরবানগাহ্‌র চারটি শিংয়ে, সিঁড়ির চার প্রান্তে ও চারদিকে তার নিকালে সেচন করে কোরবানগাহ্‌ পাক-পবিত্র করবে ও তার জন্য কাফ্‌ফারা দেবে।
{43:21} পরে তুমি ঐ গুনাহ্‌র জন্য ষাঁড় নিয়ে যাবে, আর সে পবিত্র এলাকার বাইরে এবাদতখানার নির্ধারিত স্থানে তা পুড়িয়ে দেবে।
{43:22} আর তুমি দ্বিতীয় দিনে গুনাহ্‌-কোরবানী হিসেবে একটি নিখুঁত ছাগল কোরবানী করবে; তাতে ইমামেরা ষাঁড় দ্বারা যেমন করেছিল, তেমনি কোরবানগাহ্‌ পাক-পবিত্র করবে।
{43:23} ওর পবিত্রকরণ সমাপ্ত হলে পর তুমি নিখুঁত একটি যুবা ষাঁড় ও পালের নিখুঁত একটি ভেড়া কোরবানী করবে।
{43:24} তুমি তাদেরকে মাবুদের সম্মুখে উপস্থিত করবে এবং ইমামেরা তাদের উপরে লবণ ফেলে দিয়ে মাবুদের উদ্দেশে পোড়ানো-কোরবানী উদ্দেশ্যে তাদেরকে কোরবানী করবে।
{43:25} এক সপ্তাহ কাল প্রতিদিন তুমি গুনাহ্‌-কোরবানী হিসেবে এক একটি ছাগল কোরবানী করবে; আর তারা নিখুঁত একটি যুবা ষাঁড় ও পালের একটি ভেড়া কোরবানী করবে।
{43:26} সপ্তাহ কাল তারা কোরবানগাহ্‌র জন্য কাফ্‌ফারা দেবে, তা পাক-পবিত্র করবে ও সংস্কার দ্বারা পবিত্র করবে।
{43:27} সেসব দিন অতীত হলে পর অষ্টম দিন থেকে ইমামেরা সেই কোরবানগাহে তোমাদের পোড়ানো-কোরবানী ও মঙ্গল-কোরবানী করবে, তাতে আমি তোমাদেরকে গ্রাহ্য করবো; এই কথা সার্বভৌম মাবুদ বলেন।
{44:1} পরে তিনি পবিত্র স্থানের পূর্বমুখী বহির্দ্বারের দিকে আমাকে ফিরিয়ে আনলেন; তখন সেই দ্বার রুদ্ধ ছিল।
{44:2} পরে মাবুদ আমাকে বললেন, এই দ্বার রুদ্ধ থাকবে, খোলা যাবে না; এবং এটি দিয়ে কেউ প্রবেশ করবে না; কেননা ইসরাইলের আল্লাহ্‌ মাবুদ এটি দিয়ে প্রবেশ করেছেন, সেজন্য এটি রুদ্ধ থাকবে।
{44:3} শাসনকর্তা বলে কেবল শাসনকর্তাই মাবুদের সম্মুখে আহার করার জন্য এর মধ্যে বসবেন; তিনি এই দ্বারের বারান্দার পথ দিয়ে ভিতরে আসবেন ও সেই পথ দিয়ে বাইরে যাবেন।
{i44:4} নতুন এবাদতখানা সংক্রান্ত নিয়মাবলি
{44:4} পরে তিনি উত্তরদ্বারের পথে আমাকে এবাদতখানার সম্মুখে আনলেন; তাতে আমি দৃষ্টিপাত করলাম, আর দেখ, মাবুদের বায়তুল-মোকাদ্দস মাবুদের প্রতাপে পরিপূর্ণ হল; তখন আমি উবুড় হয়ে পড়লাম।
{44:5} মাবুদ আমাকে বললেন, হে মানুষের সন্তান, মাবুদের বায়তুল-মোকাদ্দসের সমস্ত বিধি ও সমস্ত অনুশাসনগুলোর বিষয়ে যা যা আমি তোমাকে বলবো, তুমি তাতে মনোযোগ দাও, স্বচক্ষে তা নিরীক্ষণ কর ও স্বকর্ণে শোন এবং এই এবাদতখানায় প্রবেশ করার ও পবিত্র স্থান থেকে বাইরে যাবার সমস্ত অনুশাসনের বিষয়ে মনোযোগ কর।
{44:6} আর সেই বিদ্রোহী দলকে, ইসরাইল-কুলকে বল, সার্বভৌম মাবুদ এই কথা বলেন, হে ইসরাইল-কুল, তোমাদের সকল জঘন্য কাজ যথেষ্ট হয়েছে।
{44:7} বস্তুত তোমরা খৎনা-না-করানো অন্তর ও খৎনা-না-করানো মাংসবিশিষ্ট বিজাতীয় লোকদেরকে আমার পবিত্র স্থানে থাকতে ও আমার সেই এবাদতখানা নাপাক করতে ভিতরে আনয়ন করেছ, তোমরা আমার উদ্দেশে খাবার, চর্বি ও রক্ত কোরবানী করেছ, আর তোমরা আমার নিয়ম ভঙ্গ করেছ, তোমাদের সকল জঘন্য কাজ ছাড়াও তা করেছ।
{44:8} আর তোমরা আমার পবিত্র বিষয়গুলোর রক্ষণীয় রক্ষা কর নি; কিন্তু নিজেদের ইচ্ছামতে আমার পবিত্র স্থানের রক্ষণীয়ের রক্ষক নিযুক্ত করেছ।
{44:9} সার্বভৌম মাবুদ এই কথা বলেন, বনি-ইসরাইলদের মধ্যে যেসব বিজাতীয় লোক আছে, তাদের মধ্যে খৎনা-না-করানো অন্তর ও খৎনা-না-করানো মাংসবিশিষ্ট কোন বিজাতীয় লোক আমার পবিত্র স্থানে প্রবেশ করবে না।
{44:10} কিন্তু ইসরাইল যখন বিপথে গিয়েছিল, তাদের মূর্তিগুলোর পিছনে চলার জন্য আমাকে ছেড়ে বিপথে গিয়েছিল, তখন যে লেবীয়রা আমার কাছ থেকে দূরে গিয়েছিল, তারা নিজ নিজ গুনাহ্‌ বহন করবে।
{44:11} তবুও তারা আমার পবিত্র স্থানের পরিচারক হবে, এবাদতখানার সকল দ্বারে পরিদর্শক ও এবাদতখানার পরিচারক হবে; তারা লোকদের জন্য পোড়ানো-কোরবানী ও অন্য কোরবানী করবে এবং তাদের পরিচর্যা করতে তাদের সম্মুখে দণ্ডায়মান হবে।
{44:12} তাদের মূর্তিগুলোর সাক্ষাতে তারা লোকদের পরিচর্যা করতো এবং ইসরাইল-কুলের অপরাধজনক বিঘ্ন স্বরূপ হত; সেজন্য আমি তাদের বিরুদ্ধে আমার হাত তুললাম, এই কথা সার্বভৌম মাবুদ বলেন; তারা নিজ নিজ গুনাহ্‌ বহন করবে।
{44:13} আমার উদ্দেশে ইমামের কাজ করতে তারা আমার কাছে আসবে না; এবং আমার পবিত্র দ্রব্যগুলোর, বিশেষত আমার অতি পবিত্র দ্রব্যগুলোর কাছে আসবে না, কিন্তু নিজেদের অপমান ও নিজেদের কৃত জঘন্য কাজের ভার বহন করবে।
{44:14} তবুও আমি তাদেরকে এবাদতখানার সমস্ত সেবাকর্মে ও তন্মধ্যে কর্তব্য সমস্ত কাজে এবাদতখানার রক্ষণীয়ের রক্ষক করবো।
{i44:15} লেবীয় ইমামদের পরিচর্যা
{44:15} কিন্তু বনি-ইসরাইল যখন আমাকে ছেড়ে বিপথে গিয়েছিল, তখন সাদোকের সন্তান যে লেবীয় ইমামেরা আমার পবিত্র স্থানের রক্ষণীয় দ্রব্য রক্ষা করতো, তারাই আমার পরিচর্যা করার জন্য আমার কাছে আসবে এবং আমার উদ্দেশে চর্বি ও রক্ত কোরবানী করার জন্য আমার সম্মুখে দণ্ডায়মান হবে, এই কথা সার্বভৌম মাবুদ বলেন।
{44:16} তারাই আমার পবিত্র স্থানে প্রবেশ করবে এবং তারাই আমার পরিচর্যা করার জন্য আমার টেবিলের কাছে আসবে ও আমার রক্ষণীয় রক্ষা করবে।
{44:17} ভিতরের প্রাঙ্গণের দ্বারে প্রবেশ করার সময়ে তারা মসীনার পোশাক পরবে; ভিতরের প্রাঙ্গণের সকল দ্বারে ও গৃহের মধ্যে পরিচর্যা করার সময় তাদের শরীরে ভেড়ার লোমের কাপড় উঠবে না।
{44:18} তাদের মস্তকে মসীনার পাগড়ী ও কটীদেশে মসীনার জাঙ্গিয়া থাকবে; ঘাম হয় এমন কিছুই তারা পরবে না।
{44:19} আর যখন তারা বাইরের প্রাঙ্গণে, অর্থাৎ লোকদের কাছে বাইরের প্রাঙ্গণে বের হবে, তখন নিজেদের পরিচর্যার পোশাকগুলো ত্যাগ করে পবিত্র কুঠরীতে রেখে দেবে এবং অন্য কাপড় পরবে; নিজেদের ঐ পোশাক দিয়ে লোকদেরকে পবিত্র করবে না।
{44:20} তারা মাথা মুণ্ডন করবে না ও চুল লম্বা হতে দেবে না, কেবল মাথার চুল ছোট করে কাটবে।
{44:21} আর অন্তঃপ্রাঙ্গণে প্রবেশ করার সময়ে ইমামদের মধ্যে কেউই আঙ্গুর-রস পান করবে না।
{44:22} তারা বিধবাকে কিংবা পরিত্যক্তা স্ত্রীকে বিয়ে করবে না, কিন্তু ইসরাইল-কুলজাত কুমারী কন্যাকে, কিংবা ইমামের বিধবাকে বিয়ে করবে।
{44:23} আর তারা আমার লোকদেরকে পবিত্র ও সাধারণ বস্তুর প্রভেদ শিক্ষা দেবে এবং পাক ও নাপাকের প্রভেদ জানাবে।
{44:24} আর ঝগড়া হলে তারা বিচারের জন্য উপস্থিত হবে; আমার সকল শাসনানুসারে বিচার নিষ্পন্ন করবে; এবং আমার সমস্ত ঈদে আমার শরীয়ত ও আমার বিধিগুলো পালন করবে এবং আমার বিশ্রামবারগুলো পবিত্র করবে।
{44:25} তারা কোন মৃত লোকের লাশের কাছে গিয়ে নিজেদের নাপাক করবে না, কেবল পিতা বা মাতা, পুত্র বা কন্যা, ভাই বা অনূঢ়া বোনের জন্য তারা নাপাক হতে পারবে।
{44:26} ইমাম পাক-পবিত্র হলে পর তাকে সাত দিন অপেক্ষা করতে হবে।
{44:27} পরে যেদিন সে বায়তুল-মোকাদ্দসের মধ্যে পরিচর্যা করার জন্য পবিত্র স্থানে অর্থাৎ অন্তঃপ্রাঙ্গণে প্রবেশ করবে, সেদিন নিজের জন্য গুনাহ্‌-কোরবানী করবে, এই কথা সার্বভৌম মাবুদ বলেন।
{44:28} আর তাদের একটি অধিকার হবে, আমিই তাদের অধিকার; তোমরা ইসরাইলের মধ্যে তাদেরকে কোন অধিকার দেবে না, আমিই তাদের অধিকার।
{44:29} শস্য-উৎসর্গ, গুনাহ্‌-কোরবানী ও দোষ-কোরবানী তাদের খাদ্য হবে এবং ইসরাইলের মধ্যে সমস্ত বর্জিত দ্রব্য তাদের হবে।
{44:30} আর সমস্ত প্রথমে পাকা শস্যাদির মধ্যে প্রত্যেকের অগ্রিমাংশ এবং তোমাদের সমস্ত উপহারের মধ্যে প্রত্যেক উপহারের সকলই ইমামদের হবে; এবং তোমরা নিজ নিজ ছানা ময়দার অগ্রিমাংশ ইমামকে দেবে, তা করলে নিজ নিজ বাড়িতে দোয়া অবস্থিতি করাবে।
{44:31} পাখি হোক বা পশু হোক, স্বয়ং মৃত কিংবা বিদীর্ণ কিছুই ইমামদের খাদ্য হবে না।
{i45:1} দেশ বিভাগ
{45:1} আর যখন তোমরা অধিকারের জন্য গুলিবাঁট করে দেশ বিভাগ করবে, সেই সময়ে মাবুদের উদ্দেশে একটি পবিত্র ভূমিখণ্ড উপহার হিসেবে নিবেদন করবে; তার লম্বা পঁচিশ হাজার হাত ও চওড়া বিশ হাজার হাত হবে; এর সমস্ত পরিসীমা পবিত্র হবে।
{45:2} তার মধ্যে পাঁচ শত হাত লম্বা ও পাঁচ শত হাত চওড়া, চারদিকে চতুঙ্কোণ ভূমি পবিত্র স্থানের জন্য থাকবে; আবার তার বহির্ভাগে চারদিকে পঞ্চাশ হাত পরিমিত পরিসর থাকবে।
{45:3} ঐ পরিমিত অংশের মধ্যে তুমি পঁচিশ হাজার হাত লম্বা ও দশ হাজার হাত চওড়া ভূমি মাপবে; তারই মধ্যে পবিত্র স্থানটি মহা-পবিত্র স্থান হবে।
{45:4} দেশের এই অংশটি পবিত্র হবে; তা ইমামদের, পবিত্র স্থানের পরিচারকদের, যারা মাবুদের পরিচর্যার জন্য তাঁর কাছে আগমন করে তাদের হবে; তা তাদের জন্য বাড়ি নির্মাণের স্থান ও পবিত্র স্থানের জন্য পবিত্র হবে।
{45:5} আবার পঁচিশ হাজার হাত লম্বা ও দশ হাজার হাত চওড়া ভূমি এবাদতখানার পরিচারক লেবীয়দের জন্য হবে, বাস করার নগর তাদের অধিকারের জন্য হবে।
{45:6} আর নগরের অধিকারের জন্য তোমরা পবিত্র উপহারের পাশে পাঁচ হাজার হাত চওড়া ও পঁচিশ হাজার হাত লম্বা ভূমি দেবে, এ সব ইসরাইল-কুলের জন্য হবে।
{45:7} আবার পবিত্র উপহারের এবং নগরের অধিকারের উভয় পাশে সেই পবিত্র উপহারের সম্মুখে ও নগরের অধিকারের সম্মুখে অর্থাৎ পশ্চিম প্রান্তের পশ্চিমে ও পূর্ব প্রান্তের আগে এবং লম্বায় পশ্চিম সীমা থেকে পূর্ব সীমা পর্যন্ত বিস্তৃত অংশগুলোর মধ্যে কোন অংশের সমতুল্য ভূমি শাসনকর্তাকে দেবে।
{45:8} দেশে এই স্থানটি ইসরাইলের মধ্যে তাঁর অধিকার হবে; এবং আমার নিযুক্ত শাসনকর্তারা আর আমার লোকদের উপরে দৌরাত্ম্য করবে না, কিন্তু ইসরাইল-কুলকে নিজ নিজ বংশানুসারে দেশের ভূমি ভোগ করতে দেবে।
{45:9} সার্বভৌম মাবুদ এই কথা বলেন, হে ইসরাইলের শাসনকর্তারা, এ-ই তোমাদের যথেষ্ট হোক; তোমরা দৌরাত্ম্য ও বল প্রয়োগ দূর কর, ন্যায় ও ধার্মিকতার অনুষ্ঠান কর, আমার লোকদেরকে অধিকারচ্যুত করতে ক্ষান্ত হও, এই কথা সার্বভৌম মাবুদ বলেন।
{i45:10} ন্যায্য পরিমাপ
{45:10} ন্যায্য পাল্লা, ন্যায্য ঐফা ও ন্যায্য বাৎ তোমাদের হোক।
{45:11} ঐফার ও বাৎ-এর একই মাপ হবে; বাৎ হোমরের দশ ভাগের এক ভাগ, ঐফাও হোমরের দশ ভাগের এক ভাগ, এই উভয়ের পরিমাণ হোমরের অনুরূপ হবে।
{45:12} আর শেকল বিশ গেরা পরিমিত হবে; বিশ শেকলে, পঁচিশ শেকলে ও পনের শেকলে তোমাদের মানি হবে।
{i45:13} উপহারের জিনিস
{45:13} তোমরা এই উপহার উৎসর্গ করবে; তোমরা গমের হোমর থেকে ঐফার ষষ্ঠাংশ ও যবের হোমর থেকে ঐফার ষষ্ঠাংশ দেবে।
{45:14} আর তেলের, বাৎ পরিমিত তেলের নির্দিষ্ট অংশ এক কোর থেকে বাতের দশ ভাগের এক ভাগ; কোর দশ বাৎ পরিমিত অথচ হোমরের সমান, কেননা দশ বাৎ-এ এক হোমর হয়।
{45:15} আর ইসরাইলের জলসিক্ত ভূমিতে চরে, এমন ছাগল-ভেড়ার পাল থেকে দুই শত ভেড়ার মধ্যে একটি ভেড়া দেবে; লোকদের জন্য কাফ্‌ফারা করার জন্য তা-ই শস্য-উৎসর্গের, পোড়ানো-কোরবানীর ও মঙ্গল-কোরবানীর জন্য হবে, এই কথা সার্বভৌম মাবুদ বলেন।
{45:16} দেশের সমস্ত লোক ইসরাইলের নেতাকে এই উপহার দিতে বাধ্য হবে।
{45:17} আর ঈদে, অমাবস্যায় ও বিশ্রামবারে, ইসরাইল-কুলের সমস্ত উৎসবে, পোড়ানো-কোরবানী এবং খাদ্য ও পেয়-নৈবেদ্য কোরবানী করা শাসনকর্তার কর্তব্য হবে; তিনি ইসরাইল-কুলের জন্য কাফ্‌ফারা করার জন্য গুনাহ্‌-কোরবানী ও শস্য-উৎসর্গ এবং পোড়ানো-কোরবানী ও মঙ্গল-কোরবানী করবেন।
{i45:18} পবিত্র দিনগুলো
{45:18} সার্বভৌম মাবুদ এই কথা বলেন, প্রথম মাসের প্রথম দিনে তুমি নিখুঁত একটি ষাঁড় নিয়ে পবিত্র স্থান পবিত্র করবে।
{45:19} আর ইমাম সেই গুনাহ্‌-কোরবানীর রক্তের কিছু পরিমাণ নিয়ে এবাদতখানার চৌকাঠে, কোরবানগাহ্‌র সিঁড়ির চার প্রান্তে এবং ভিতরের প্রাঙ্গণের দ্বারের চৌকাঠে দেবে।
{45:20} আর যে কেউ ভুলবশত গুনাহ্‌ করে ও যে কেউ অবোধ, তার জন্য তুমি মাসের সপ্তম দিনেও তেমনি করবে, এই ভাবে তোমরা এবাদতখানার জন্য কাফ্‌ফারা দেবে।
{45:21} প্রথম মাসের চতুর্থ দিনে তোমাদের ঈদুল ফেসাখ হবে, তা সাত দিনের উৎসব; খামিহীন রুটি খেতে হবে।
{45:22} সেই দিনে শাসনকর্তা নিজের জন্য ও দেশস্থ সকল লোকের জন্য গুনাহ্‌-কোরবানী হিসেবে একটি ষাঁড় কোরবানী করবেন।
{45:23} সেই উৎসবের সারা সপ্তাহ ধরে তিনি সাত দিনের প্রতিদিন নিখুঁত সাতটি ষাঁড় ও সাতটি ভেড়া দিয়ে মাবুদের উদ্দেশে পোড়ানো-কোরবানী করবেন এবং প্রতিদিন একটি করে ছাগল দিয়ে গুনাহ্‌-কোরবানী করবেন।
{45:24} আর শস্য-উৎসর্গের জন্য ষাঁড়ের প্রতি এক ঐফা ও ভেড়ার প্রতি এক ঐফা সুজি ও ঐফার প্রতি এক হিন তেল দেবেন।
{45:25} সপ্তম মাসের পঞ্চদশ দিনে, ঈদের সময়ে তিনি সাত দিন পর্যন্ত সেরকম করবেন; গুনাহ্‌-কোরবানী ও পোড়ানো-কোরবানী এবং শস্য-উৎসর্গ ও তেল উৎসর্গ করবেন।
{i46:1} নানা রকম নিয়ম-নীতি
{46:1} সার্বভৌম মাবুদ এই কথা বলেন, ভিতরের প্রাঙ্গণের পূর্বমুখী দ্বারটি কাজের ছয় দিন বন্ধ থাকবে, কিন্তু বিশ্রামবারে খোলা হবে এবং অমাবস্যার দিনেও খোলা হবে।
{46:2} আর শাসনকর্তা বাইরে থেকে দ্বারের বারান্দার পথ দিয়ে প্রবেশ করে দ্বারের চৌকাঠের কাছে দণ্ডায়মান হবেন এবং ইমামেরা তাঁর পোড়ানো-কোরবানী ও মঙ্গল-কোরবানী সকল কোরবানী করবে এবং তিনি দ্বারের গোবরাটে সেজ্‌দা করবেন, পরে বের হয়ে আসবেন, কিন্তু সন্ধ্যা না হলে দ্বার বন্ধ করা যাবে না।
{46:3} আর দেশের লোকেরা সকল বিশ্রামবারে ও অমাবস্যায় সেই দ্বারের প্রবেশস্থানে মাবুদের কাছে সেজ্‌দা করবে।
{46:4} মাবুদের উদ্দেশে শাসনকর্তাকে এই পোড়ানো-কোরবানী করতে হবে, বিশ্রামবারে নিখুঁত ছয়টি ভেড়ার বাচ্চা ও নিখুঁত একটি ভেড়া।
{46:5} আর শস্য-উৎসর্গ হিসেবে ভেড়ার প্রতি এক ঐফা সুজি এবং ভেড়ার বাচ্চাগুলোর জন্য তাঁর হাতে যতটা উঠবে এবং ঐফার প্রতি এক হিন তৈল।
{46:6} আর অমাবস্যার দিনে একটি নিখুঁত ষাঁড় এবং ছয়টি ভেড়ার বাচ্চা ও একটি ভেড়া, এরাও নিখুঁত হবে।
{46:7} আর শস্য-উৎসর্গ হিসেবে তিনি বাছুরটির প্রতি এক ঐফা, ভেড়ার প্রতি এক ঐফা সুজি ও ভেড়ার বাচ্চাগুলোর জন্য তাঁর হাতে যতটা উঠবে এবং ঐফার প্রতি এক হিন তেল দেবেন।
{46:8} আর নেতা যখন আসবেন, তখন দ্বারের বারান্দার পথ দিয়ে প্রবেশ করবেন এবং সেই পথ দিয়ে বের হয়ে আসবেন।
{46:9} আর দেশের সকল লোক উৎসবের সময়ে যখন মাবুদের সম্মুখে আসবে, তখন সেজ্‌দা করার জন্য যে ব্যক্তি উত্তরদ্বারের পথ দিয়ে প্রবেশ করবে, সে দক্ষিণদ্বারের পথ দিয়ে বের হয়ে আসবে; এবং যে ব্যক্তি দক্ষিণদ্বারের পথ দিয়ে প্রবেশ করবে, সে উত্তরদ্বারের পথ দিয়ে বের হয়ে আসবে; যে ব্যক্তি যে দ্বারের পথ দিয়ে প্রবেশ করবে, সে সেখানে ফিরে যাবে না, কিন্তু নিজের সম্মুখস্থ পথ দিয়ে বের হয়ে আসবে।
{46:10} আর শাসনকর্তা তাদের মধ্যে থেকে তাদের প্রবেশকালে প্রবেশ করবেন ও তাদের বের হয়ে আসার সময় বের হবেন।
{46:11} আর উৎসবে ও ঈদে শস্য-উৎসর্গের সঙ্গে একটি ষাঁড়ের জন্য এক ঐফা, একটি ভেড়ার জন্য এক ঐফা সুজি ও ভেড়ার বাচ্চাগুলোর জন্য তাঁর হাতে যতটা উঠবে এবং ঐফার প্রতি এক হিন তেল লাগবে।
{46:12} আর শাসনকর্তা যখন স্বেচ্ছাদত্ত দান মাবুদের উদ্দেশে পোড়ানো-কোরবানী বা মঙ্গল-কোরবানী হিসেবে কোরবানী করবেন, তখন তাঁর জন্য পূর্বমুখী দ্বার খুলে দিতে হবে। আর তিনি বিশ্রামবারে যেমন করেন, তেমনি তার পোড়ানো-কোরবানী ও মঙ্গল-কোরবানী করবেন, পরে বের হয়ে আসবেন এবং তাঁর বের হবার পর সেই দ্বার বন্ধ করা যাবে।
{46:13} আর তুমি প্রত্যহ মাবুদের উদ্দেশে পোড়ানো-কোরবানীর জন্য এক বছরের নিখুঁত একটি ভেড়ার বাচ্চা কোরবানী করবে; প্রত্যহ প্রাতে তা কোরবানী করবে।
{46:14} আর প্রত্যহ প্রাতে তার সঙ্গে খাদ্য-উপহার হিসেবে ঐফার ষষ্ঠাংশ সুজি ও সেই মিহি সুজি ময়ান দেবার জন্য হিনের তিন ভাগের এক ভাগ তেল, এই শস্য-উৎসর্গ মাবুদের উদ্দেশে উৎসর্গ করবে, এই বিধি চিরস্থায়ী হবে।
{46:15} এভাবে প্রত্যহ প্রাতে সেই ভেড়ার বাচ্চা, নৈবেদ্য ও তেল কোরবানী করা যাবে। এ হল নিয়মিত পোড়ানো-কোরবানী।
{46:16} সার্বভৌম মাবুদ এই কথা বলেন, শাসনকর্তা যদি তার পুত্রদের মধ্যে কোন এক জনকে কিছু দান করেন, তবে তা তার অধিকার হবে, তা তাঁর পুত্রদের হবে; তা অধিকার বলে তাদের স্বত্ব হবে।
{46:17} কিন্তু তিনি যদি নিজের কোন গোলামকে তার অধিকারের কিছু দান করেন, তবে তা মুক্তিবছর পর্যন্ত তার থাকবে, পরে পুনর্বার শাসনকর্তার হবে; কেবল তাঁর পুত্ররা তাঁর অধিকার পাবে।
{46:18} আর শাসনকর্তা লোকদেরকে দৌরাত্মপূর্বক অধিকারচ্যুত করার জন্য তাদের অধিকার থেকে কিছু নেবেন না; তিনি নিজের অধিকারের মধ্য থেকে তার পুত্রদেরকে অধিকার দেবেন; যেন আমার লোকেরা নিজ নিজ অধিকার থেকে ছিন্নভিন্ন হয়ে না যায়।
{46:19} পরে তিনি দ্বারের পাশে অবস্থিত প্রবেশের পথ দিয়ে আমাকে ইমামদের উত্তরমুখী পবিত্র কুঠরীশ্রেণীতে আনলেন; আর দেখ পশ্চিম দিকে পিছনে একটি স্থান ছিল।
{46:20} তখন তিনি আমাকে বললেন, এই স্থানে ইমামেরা দোষ-কোরবানী ও গুনাহ্‌-কোরবানী রান্না করবে ও নৈবেদ্য ভাজবে; যেন তারা লোকদেরকে পবিত্র করার জন্য তা বাইরের প্রাঙ্গণে নিয়ে না যায়।
{46:21} পরে তিনি আমাকে বাইরের প্রাঙ্গণে এনে সেই প্রাঙ্গণের চার কোণ দিয়ে গমন করালেন; আর দেখ, ঐ প্রাঙ্গণের প্রত্যেক কোণে একটি করে প্রাঙ্গণ ছিল।
{46:22} প্রাঙ্গণের চার কোণে চল্লিশ হাত লম্বা ও ত্রিশ হাত চওড়া প্রাচীরবেষ্টিত প্রাঙ্গণ ছিল। সেই চার কোণের প্রাঙ্গণগুলোর একই পরিমাণ ছিল;
{46:23} চারটির মধ্যে প্রত্যেকের চারদিকে গাঁথনি-শ্রেণী ছিল এবং ঐ চারদিকের গাঁথনি-শ্রেণীর তলে উনান পাতা ছিল।
{46:24} তখন তিনি আমাকে বললেন, এসব পাচকদের বাড়ি, এই স্থানে এবাদতখানার পরিচারকেরা লোকদের কোরবানীর জিনিস সিদ্ধ করবে।
{i47:1} বায়তুল-মোকাদ্দস থেকে বের হওয়া নদী
{47:1} পরে তিনি আমাকে ঘুরিয়ে এবাদতখানার প্রবেশস্থানে আনলেন, আর দেখ, এবাদতখানার গোবরাটের নিচে থেকে পানি বের হয়ে পূর্ব দিকে বইছে, কেননা এবাদতখানার সম্মুখভাগ পূর্ব দিকে ছিল; আর সেই পানি নিচে থেকে এবাদতখানার দক্ষিণ পাশ দিয়ে কোরবানগাহ্‌র দক্ষিণে নেমে যাচ্ছিল।
{47:2} পরে তিনি আমাকে উত্তরদ্বারের পথ দিয়ে বের করলেন এবং ঘুরিয়ে বাইরের পথ দিয়ে, পূর্বমুখী পথ দিয়ে, বহির্দ্বার পর্যন্ত নিয়ে গেলেন; আর দেখ, দক্ষিণ পাশ দিয়ে পানি চুঁইয়ে পড়ছিল।
{47:3} সে ব্যক্তি যখন পূর্ব দিকে গিয়েছিলেন, তখন তাঁর হাতে একটি মানসূত্র ছিল; তিনি এক হাজার হাত মেপে আমাকে পানির মধ্য দিয়ে গমন করালেন; তখন গোড়ালি পর্যন্ত পানি উঠলো।
{47:4} আবার তিনি এক হাজার হাত মেপে আমাকে পানির মধ্য দিয়ে গমন করালেন, তখন হাঁটু পর্যন্ত পানি উঠলো। আবার তিনি এক হাজার হাত মেপে আমাকে পানির মধ্য দিয়ে গমন করালেন; তখন কোমর পর্যন্ত পানি উঠলো।
{47:5} আবার তিনি এক হাজার হাত মাপলেন; তা আমার অগম্য নদী হল; কারণ পানি বেড়ে উঠেছিল, সাঁতার দেবার মত পানি, পায়ে হেঁটে পার হওয়া যায় না, এমন নদী হয়েছিল।
{47:6} তখন তিনি আমাকে বললেন, হে মানুষের সন্তান, তুমি দেখলে? পরে তিনি আমাকে পুনরায় ঐ নদীর তীরে নিয়ে গেলেন।
{47:7} আর আমি যখন ফিরে গেলাম, তখন দেখ, সেই নদীর তীরে এপারে ওপারে অনেক গাছ ছিল।
{47:8} তখন তিনি আমাকে বললেন, এই পানি পূর্ব দিক্‌স্থ অঞ্চলে বইছে, অরাবা সমভূমিতে নেমে যাবে এবং সমুদ্রের দিকে যাবে; যে পানি বের করা হয়েছে তা সমুদ্রে যাবে ও এর পানি উত্তম হবে।
{47:9} আর এই স্রোতের পানি যে কোন স্থানে বইবে সে স্থানের অসংখ্য জীবজন্তু বাঁচবে; আর যার-পর-নাই প্রচুর মাছ হবে; কেননা এই পানি সেখানে গেছে বলে সেখানকার পানি উত্তম হবে; এবং এই স্রোত যে কোন স্থান দিয়ে বইবে, সেই স্থানের সকলই সঞ্জীবিত হবে।
{47:10} আর তার তীরে জেলেরা দাঁড়াবে, ঐন্‌গদী থেকে ঐন্‌-ইগ্লয়িম পর্যন্ত জাল মেলে রাখাবার স্থান হবে; মহাসমুদ্রের মাছের মত বিভিন্ন জাতের মাছ জন্মে যার-পর-নাই প্রচুর হবে।
{47:11} কিন্তু তার বিল ও জলাভূমির প্রতিকার হবে না; তা লবণের জন্য নিরূপিত।
{47:12} আর নদীর ধারে এপারে ওপারে সব রকমের খাবার ফলের গাছ হবে, তার পাতা শুকিয়ে যাবে না ও ফল শেষ হবে না; প্রতিমাসে তার ফল পাকবে, কেননা তার সেচনের পানি পবিত্র স্থান থেকে বের হবে; আর তার ফল খাবারের জন্য ও পাতা সুস্থতার জন্য ব্যবহৃত হবে।
{i47:13} ইসরাইল দেশের নতুন সীমানা
{47:13} সার্বভৌম মাবুদ এই কথা বলেন, তোমরা ইসরাইলের বারো বংশকে যে দেশ অধিকার জন্য দেবে, তার সীমা এই; ইউসুফের দুই অংশ হবে।
{47:14} আর তোমরা সকলে সমান অংশ অধিকার বলে তা পাবে, কারণ আমি তোমাদের পূর্বপুরুষদেরকে এই দেশ দেব বলে শপথ করেছিলাম; এই দেশ অধিকার হিসেবে তোমাদের হবে।
{47:15} আর দেশের সীমা এই; উত্তর দিকে মহাসমুদ্র থেকে সদাদের প্রবেশস্থান পর্যন্ত হিৎলোনের পথ;
{47:16} হমাৎ, বরোথা, সিব্রয়িম, যা দামেস্কের সীমার ও হমাতের সীমার মধ্যস্থিত; হৌরণের সীমার নিকটস্থ হৎসর-হত্তীকোন।
{47:17} আর সমুদ্র থেকে সীমা দামেস্কের সীমাস্থ হৎসোর-ঐনন পর্যন্ত যাবে, আর উত্তর দিকে হমাতের সীমা; এটা উত্তরপ্রান্ত।
{47:18} আর পূর্বপ্রান্ত হৌরণ, দামেস্ক ও গিলিয়দের এবং ইসরাইল-দেশের মধ্যবর্তী জর্ডান; তোমরা উত্তর সীমা থেকে পূর্ব সমুদ্র পর্যন্ত মাপবে; এটা পূর্বপ্রান্ত।
{47:19} আর দক্ষিণপ্রান্ত দক্ষিণে তামর থেকে কাদেশস্থ মরীবৎ জলাশয় মিসরের স্রোতোমার্গ ও মহাসমুদ্র পর্যন্ত; দক্ষিণ দিকের এটা দক্ষিণপ্রান্ত।
{47:20} আর পশ্চিমপ্রান্ত মহাসমুদ্র; দক্ষিণ সীমা থেকে হমাতের প্রবেশস্থানের সম্মুখ পর্যন্ত এটা পশ্চিমপ্রান্ত।
{47:21} এভাবে তোমরা ইসরাইলের বংশানুক্রমে নিজেদের মধ্যে এই দেশ বিভাগ করবে।
{47:22} তোমরা নিজেদের জন্য এবং যে বিদেশী লোকেরা তোমাদের মধ্যে প্রবাস করে তোমাদের মধ্যে সন্তান উৎপন্ন করে, তাদের জন্য তা অধিকার করার জন্য গুলিবাঁট দ্বারা বিভাগ করবে; এবং এরা বনি-ইসরাইলদের মধ্যে স্বজাতীয় লোকদের মত গণিত হবে, তোমাদের সঙ্গে ইসরাইল-বংশগুলোর মধ্যে অধিকার পাবে।
{47:23} তোমাদের যে বংশের মধ্যে যে বিদেশী লোক প্রবাস করবে, তার মধ্যে তোমরা তাকে অধিকার দেবে, এই কথা সার্বভৌম মাবুদ বলেন।
{i48:1} ভূমির বিভাগ
{48:1} বংশগুলোর নাম এই এই। উত্তরপ্রান্ত থেকে হিৎলোনের পথের পাশ ও হমাতের প্রবেশস্থানের কাছ দিয়ে হৎসর-ঐনন পর্যন্ত দামেস্কের সীমাতে, উত্তর দিকে হমাতের পাশে পূর্বপ্রান্ত থেকে পশ্চিমপ্রান্ত পর্যন্ত দানের একটি অংশ হবে।
{48:2} আর দানের সীমার কাছে পূর্বপ্রান্ত থেকে পশ্চিমপ্রান্ত পর্যন্ত আশেরের একটি অংশ।
{48:3} আশেরের সীমার কাছে পূর্বপ্রান্ত থেকে পশ্চিম প্রান্ত পর্যন্ত নপ্তালির একটি অংশ।
{48:4} নপ্তালির সীমার কাছে পূর্বপ্রান্ত থেকে পশ্চিম প্রান্ত পর্যন্ত মানশার একটি অংশ।
{48:5} মানশার সীমার কাছে পূর্বপ্রান্ত থেকে পশ্চিমপ্রান্ত পর্যন্ত আফরাহীমের একটি অংশ।
{48:6} আফরাহীমের সীমার কাছে পূর্বপ্রান্ত থেকে পশ্চিমপ্রান্ত পর্যন্ত রূবেণের একটি অংশ।
{48:7} আর রূবেণের সীমার কাছে পূর্বপ্রান্ত থেকে পশ্চিমপ্রান্ত পর্যন্ত এহুদার একটি অংশ।
{48:8} এহুদার সীমার কাছে পূর্বপ্রান্ত থেকে পশ্চিমপ্রান্ত পর্যন্ত উপহার-ভূমি থাকবে; তোমরা চওড়ায় পঁচিশ হাজার হাত ও পূর্বপ্রান্ত থেকে পশ্চিমপ্রান্ত পর্যন্ত লম্বায় অন্যান্য অংশের মত একটি অংশ উপহারের জন্য নিবেদন করবে ও তার মধ্যস্থানে পবিত্র স্থান থাকবে।
{48:9} মাবুদের উদ্দেশে তোমরা যে উপহার-ভূমি নিবেদন করবে, তা পঁচিশ হাজার হাত লম্বা ও দশ হাজার হাত চওড়া হবে।
{48:10} সেই পবিত্র উপহার-ভূমি ইমামদের জন্য হবে; তা উত্তর দিকে পঁচিশ হাজার হাত লম্বা, পশ্চিম দিকে দশ হাজার হাত চওড়া, পূর্ব দিকে দশ হাজার হাত চওড়া ও দক্ষিণ দিকে পঁচিশ হাজার হাত লম্বা; তার মধ্য স্থানে মাবুদের পবিত্র স্থান থাকবে।
{48:11} তা সাদোক-সন্তানদের মধ্যে পবিত্রীকৃত ইমামদের জন্য হবে, তারা আমার রক্ষণীয় দ্রব্য রক্ষা করেছে; বনি-ইসরাইলদের ভ্রান্তির সময়ে লেবীয়েরা যেমন ভ্রান্ত হয়েছিল, ওরা তেমন ভ্রান্ত হয় নি।
{48:12} লেবীয়দের সীমার কাছে দেশের উপহার-ভূমি থেকে গৃহীত সেই উপহার-ভূমি তাদের হবে, তা অতি পবিত্র।
{48:13} আর ইমামদের সীমার সম্মুখে লেবীয়েরা পঁচিশ হাজার হাত লম্বা ও দশ হাজার হাত চওড়া [ভূমি] পাবে; সমস্তুটুকুর লম্বা পঁচিশ হাজার ও চওড়া দশ হাজার হাত হবে।
{48:14} তারা তার কিছু বিক্রি করবে না, বা পরিবর্তন করবে না এবং দেশের [সেই] অগ্রিমাংশ হস্তান্তরীকৃত হবে না, কেননা তা মাবুদের উদ্দেশে পবিত্র।
{48:15} আর পঁচিশ হাজার হাত লম্বা সেই ভূমির সম্মুখে চওড়া অনুসারে যে পাঁচ হাজার হাত অবশিষ্ট থাকে, তা সাধারণ স্থান বলে নগরের, বসতির ও পরিসরের জন্য হবে; নগরটি তার মধ্যস্থানে থাকবে।
{48:16} তার পরিমাণ এরকম হবে; উত্তরপ্রান্ত চার হাজার পাঁচ শত হাত, দক্ষিণপ্রান্ত চার হাজার পাঁচ শত হাত, পূর্বপ্রান্ত চার হাজার পাঁচ শত হাত ও পশ্চিমপ্রান্ত চার হাজার পাঁচ শত হাত।
{48:17} আর নগরের পরিসরভূমি থাকবে; উত্তর দিকে দুই শত পঞ্চাশ হাত, দক্ষিণ দিকে দুই শত পঞ্চাশ হাত, পূর্ব দিকে দুই শত পঞ্চাশ হাত ও পশ্চিম দিকে দুই শত পঞ্চাশ হাত।
{48:18} আর পবিত্র উপহারভূমির সম্মুখে অবশিষ্ট স্থান লম্বায় পূর্ব দিকে দশ হাজার হাত ও পশ্চিমে দশ হাজার হাত হবে, আর তা পবিত্র উপহারভূমির সম্মুখে থাকবে, সেই স্থানের উৎপন্ন দ্রব্য নগরের কর্মচারী লোকদের খাদ্যের জন্য হবে।
{48:19} আর ইসরাইলের সমস্ত বংশের মধ্য থেকে নগরের শ্রমজীবীরা তা চাষ করবে।
{48:20} সেই উপহারভূমি সবসুদ্ধ পঁচিশ হাজার হাত লম্বা ও পঁচিশ হাজার হাত চওড়া হবে; তোমরা নগরের অধিকারসুদ্ধ চারকোনা বিশিষ্ট পবিত্র উপহারভূমি আলাদা করে রাখবে।
{48:21} পবিত্র উপহারভূমির ও নগরের অধিকারের দুই পাশে যেসব অবশিষ্ট ভূমি, তা শাসনকর্তার হবে; অর্থাৎ — পঁচিশ হাজার হাত পরিমিত উপহারভূমি থেকে পূর্বসীমা পর্যন্ত, ও পশ্চিম দিকে পঁচিশ হাজার হাত পরিমিত সেই উপহারভূমি থেকে পশ্চিমসীমা পর্যন্ত অন্য সকল অংশের সম্মুখে শাসনকর্তার অংশ হবে এবং পবিত্র উপহারভূমি ও এবাদখানার পবিত্র স্থান তার মধ্যস্থিত হবে।
{48:22} আর শাসনকর্তার অধিকারের অংশের মধ্যস্থিত লেবীয়দের অধিকার ও নগরের অধিকার ছাড়া যা এহুদার সীমার ও বিন্‌ইয়ামীনের সীমার মধ্যে আছে, তা শাসনকর্তার হবে।
{48:23} আর অবশিষ্ট বংশগুলোর এসব অংশ হবে; পূর্বপ্রান্ত থেকে পশ্চিমপ্রান্ত পর্যন্ত বিন্‌ইয়ামীনের একটি অংশ।
{48:24} বিন্‌ইয়ামীনের সীমার কাছে পূর্বপ্রান্ত থেকে পশ্চিমপ্রান্ত পর্যন্ত শিমিয়োনের একটি অংশ।
{48:25} শিমিয়োনের সীমার কাছে পূর্বপ্রান্ত থেকে পশ্চিমপ্রান্ত পর্যন্ত ইষাখরের একটি অংশ।
{48:26} ইষাখরের সীমার কাছে পূর্বপ্রান্ত থেকে পশ্চিমপ্রান্ত পর্যন্ত সবূলূনের একটি অংশ।
{48:27} সবূলূনের সীমার কাছে পূর্বপ্রান্ত থেকে পশ্চিমপ্রান্ত পর্যন্ত গাদের একটি অংশ।
{48:28} আর গাদের সীমার কাছে দক্ষিণপ্রান্তের দিকে তামর থেকে কাদেশস্থ মরীবৎ জলাশয় মিসরের, স্রোতোমার্গ ও মহাসমুদ্র পর্যন্ত দক্ষিণ সীমা হবে।
{48:29} তোমরা ইসরাইল-বংশগুলোর অধিকারারের জন্য যে দেশ গুলিবাঁট দ্বারা ভাগ করবে, তা এই; এবং তাদের ঐ সমস্ত অংশ, এই কথা সার্বভৌম মাবুদ বলেন।
{48:30} আর নগরের এসব পরিসর হবে; উত্তর পাশে পরিমাণে চার হাজার পাঁচ শত হাত।
{48:31} আর নগরের দ্বার সকল ইসরাইল-বংশগুলোর নাম অনুসারে হবে; তিনটি দ্বার উত্তর দিকে থাকবে; রূবেণের একটি দ্বার, এহুদার একটি দ্বার ও লেবির একটি দ্বার।
{48:32} পূর্ব পাশে চার হাজার পাঁচ শত হাত, আর তিন দ্বার হবে; ইউসুফের একটি দ্বার, বিন্‌ইয়ামীনের একটি দ্বার, দানের একটি দ্বার।
{48:33} দক্ষিণ পাশে পরিমাণে চার হাজার পাঁচ শত হাত, আর তিনটি দ্বার হবে; শিমিয়োনের একটি দ্বার, ইষাখরের একটি দ্বার ও সবূলূনের একটি দ্বার।
{48:34} আর পশ্চিম পাশে চার হাজার পাঁচ শত হাত ও তার তিনটি দ্বার হবে; গাদের একটি দ্বার, আশেরের একটি দ্বার ও নপ্তালির একটি দ্বার।
{48:35} পরিধি আঠার হাজার হাত পরিমিত হবে; আর সেদিন থেকে নগরটির এই নাম হবে, “এখানে মাবুদ আছেন”।
