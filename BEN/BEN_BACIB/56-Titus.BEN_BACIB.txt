{i1:1} শুভেচ্ছা
{1:1} পৌল, আল্লাহ্‌র গোলাম ও ঈসা মসীহের প্রেরিত, যেন যারা আল্লাহ্‌র মনোনীত তাদের ঈমানের পথে নিয়ে আসতে পারি এবং সত্যের তত্ত্বজ্ঞান দিতে পারি, যে সত্য তাদের আল্লাহ্‌ভক্তির পথে চালিত করে,
{1:2} যে সত্য সেই অনন্ত জীবনের আশাযুক্ত, যিনি কখনও মিথ্যা বলেন না, সেই আল্লাহ্‌ অনেক কাল আগে যা ওয়াদা করেছিলেন,
{1:3} এবং ঘোষণার মধ্য দিয়ে যথা সময়ে তাঁর কালাম প্রকাশ করলেন, যা আমাদের নাজাতদাতা আল্লাহ্‌র হুকুম অনুসারে সেই ঘোষণার ভার আমার কাছে দেওয়া হয়েছে —
{1:4} একই ঈমানে আমরা যে ঈমানদার, আমার সেই যথার্থ সন্তান তীতের সমীপে। পিতা আল্লাহ্‌ এবং আমাদের নাজাতদাতা মসীহ্‌ ঈসার কাছ থেকে রহমত ও শান্তি বর্ষিত হোক।
{i1:5} ক্রীট দ্বীপে হযরত তীতের কাজ
{1:5} আমি তোমাকে এই কারণে ক্রীট দ্বীপে রেখে এসেছি যেন যা যা অসম্পূর্ণ তুমি তা ঠিক করে দাও এবং যেমন আমি তোমাকে হুকুম দিয়েছিলাম সেই অনুসারে প্রত্যেক নগরে প্রাচীনদেরকে নিযুক্ত কর;
{1:6} যে ব্যক্তি অনিন্দনীয় ও কেবল এক স্ত্রীর স্বামী, যাঁর সন্তানেরা ঈমানদার, নষ্টামি দোষে অপবাদিত বা অবাধ্য নয়, তাকে নিযুক্ত কর।
{1:7} কেননা বিশপ আল্লাহ্‌র ধনাধ্যক্ষ হিসেবে অনিন্দনীয় হবেন। তিনি যেন স্বেচ্ছাচারী বা আশুক্রোধী বা মদ্যে আসক্ত বা প্রহারক বা কুৎসিত লাভের লোভী না হন।
{1:8} কিন্তু তিনি যেন মেহমানসেবক, সৎ কাজ ভালবাসেন, সংযত, ন্যায়পরায়ণ, ধার্মিক হন ও নিজেকে দমনে রাখেন।
{1:9} তাঁকে এমন ব্যক্তি হতে হবে যিনি আমাদের শিক্ষা অনুসারে বিশ্বাসযোগ্য কালাম ধরে রাখেন, যেন তিনি নিরাময় শিক্ষায় উপদেশ দিতে এবং বিরুদ্ধবাদীদের যুক্তি খণ্ডন করতে সমর্থ হন।
{1:10} কারণ এমন অনেক লোক আছে যারা অবাধ্য, অসার বাক্যবাদী ও ছলনাকারী, বিশেষ করে আমি সেই লোকদের কথা বলছি যারা খৎনা করানোর উপর জোর দিয়ে থাকে;
{1:11} তাদের মুখ বন্ধ করা চাই। তারা কুৎসিত লাভের জন্য অনুপযুক্ত শিক্ষা দিয়ে কখন কখন একেবারে পরিবারগুলোকে উল্টে ফেলে।
{1:12} তাদের এক জন, তাদের এক স্বদেশীয় নবী বলেছেন, ‘ক্রীট দ্বীপের লোকেরা নিয়ত মিথ্যাবাদী, হিংস্র জন্তু, অলস পেটুক’।
{1:13} এই সাক্ষ্য সত্য। এজন্য তুমি তাদেরকে তীক্ষ্নভাবে অনুযোগ কর যেন তারা ঈমানে নিরাময় হয়,
{1:14} ইহুদীদের গল্প-কথায় ও যারা সত্য থেকে মুখ ফিরিয়ে নিয়েছে সেই লোকদের হুকুমে মনোযোগ না দেয়।
{1:15} যারা পাক-পবিত্র তাদের পক্ষে সকলেই পাক-পবিত্র; কিন্তু কলুষিত ও অ-ঈমানদারদের পক্ষে কিছুই পাক-পবিত্র নয়, বরং তাদের মন ও বিবেক উভয়ই কলুষিত হয়ে পড়েছে।
{1:16} তারা স্বীকার করে যে, তারা আল্লাহ্‌কে জানে, কিন্তু কাজকর্মে তাঁকে অস্বীকার করে; তারা ঘৃণাস্পদ ও অবাধ্য এবং কোন সৎকর্ম করার যোগ্য নয়।
{i2:1} বিভিন্ন লোকের কর্তব্য সম্বন্ধে উপদেশ
{2:1} কিন্তু তুমি এমনভাবে শিক্ষা দাও যার সঙ্গে নিরাময় শিক্ষার সাদৃশ্য আছে।
{2:2} বৃদ্ধদেরকে বল, যেন তাঁরা মিতাচারী, ধীর, সংযত এবং ঈমানে, মহব্বতে, ধৈর্যে নিরাময় হন।
{2:3} সেভাবে বৃদ্ধাদেরকে বল, যেন তাঁরা আচার ব্যবহারে সম্মানের যোগ্য হন, অপবাদিকা বা পানাসক্তির বাঁদী হয়ে না পরেন, সুশিক্ষাদায়িনী হন;
{2:4} তাহলে তাঁরা যুবতীদেরকে উৎসাহিত করতে পারবেন যেন তারা স্বামী ও সন্তানদের ভালবাসে,
{2:5} সংযত হয়, সতী থাকে, নিজের সংসার ভালভাবে পরিচালনা করে, দয়ালু হয় ও নিজ নিজ স্বামীর বশীভূত হয়, যাতে কেউ আল্লাহ্‌র কালামের নিন্দা করতে না পারে।
{2:6} সেভাবে যুবকদেরকে উপদেশ দাও যাতে তারা নিজেদের দমনে রাখে।
{2:7} আর তুমি নিজে সমস্ত বিষয়ে সৎকর্মের আদর্শ হও, শিক্ষায় সাধুতা ও গাম্ভীর্যতা বজায় রাখ,
{2:8} এবং এমনভাবে নিরাময় কালাম শিক্ষা দাও যেন কেউ দোষ ধরতে না পারে, যেন বিপক্ষ আমাদের বিষয়ে মন্দ বলবার কোন সুযোগ না পাওয়াতে লজ্জিত হয়।
{2:9} গোলামদেরকে বল, যেন তারা নিজ নিজ মালিকের বশীভূত থাকে ও সমস্ত বিষয়ে তাদের সন্তুষ্ট রাখে, প্রতিবাদ না করে,
{2:10} কিছুই আত্মসাৎ না করে, কিন্তু সম্পূর্ণভাবে বিশ্বস্ত থাকে; আর এভাবে তারা আমাদের নাজাতদাতা আল্লাহ্‌র শিক্ষাকে আকর্ষণীয় করে তুলতে পারে।
{i2:11} মসীহের আগমন ও পুনরাগমনের শুভফল
{2:11} কেননা আল্লাহ্‌র রহমত প্রকাশিত হয়েছে যা সমস্ত মানুষের জন্য নাজাত আনয়ন করে,
{2:12} তা আমাদেরকে শিক্ষা দিচ্ছে যেন আমরা ভক্তিহীনতা ও সাংসারিক অভিলাষগুলো অস্বীকার করে সংযত, ধার্মিক ও ভক্তিভাবে এই বর্তমান যুগে জীবন যাপন করি,
{2:13} এবং পরমধন্য আশাসিদ্ধির অপেক্ষা করি এবং মহান আল্লাহ্‌ ও আমাদের নাজাতদাতা ঈসা মসীহের মহিমার প্রকাশ প্রাপ্তির অপেক্ষা করি।
{2:14} ইনি আমাদের জন্য নিজেকে দান করলেন, যেন মূল্য দিয়ে আমাদেরকে সমস্ত অধার্মিকতা থেকে মুক্ত করেন এবং নিজের জন্য এমন লোকদেরকে পাক-পবিত্র করেন যারা তাঁর নিজস্ব লোক হবে এবং সৎকর্ম করতে গভীরভাবে আগ্রহী হবে।
{2:15} তুমি এসব কথা বল এবং সমপূর্ণ ক্ষমতার সঙ্গে উপদেশ দাও ও অনুযোগ কর; কেউ যেন তোমাকে তুচ্ছ করতে না পারে।
{i3:1} সব রকম সৎকর্ম করার নির্দেশ
{3:1} তুমি লোকদেরকে স্মরণ করিয়ে দাও যেন তারা তারা শাসনকর্তা ও যাদের হাতে ক্ষমতা আছে তাদের অধীনে থাকে, বাধ্য হয় এবং সমস্ত রকম সৎকর্মের জন্য প্রস্তুত থাকে।
{3:2} তারা যেন কারো নিন্দা না করে, নির্বিরোধ ও শান্ত স্বভাব বিশিষ্ট হয় এবং সকল মানুষের কাছে সমপূর্ণ মৃদুতা দেখায়।
{3:3} কেননা আগে আমরাও নির্বোধ, অবাধ্য, ভ্রান্ত, নানা রকম অভিলাষের ও সুখভোগের গোলাম, হিংসা ও বিদ্বেষে কালক্ষেপকারী, ঘৃণার ও পরস্পর দ্বেষকারী ছিলাম।
{3:4} কিন্তু যখন আমাদের নাজাতদাতা আল্লাহ্‌র দয়ার স্বভাব এবং মানবজাতির প্রতি মহব্বত প্রকাশিত হল,
{3:5} তখন তিনি আমাদের কৃত ধর্মকর্মের জন্য নয়, কিন্তু তাঁর করুণা অনুসারে, নতুন জন্মের গোসল ও পাক-রূহের নতুনীকরণ দ্বারা আমাদেরকে নাজাত করলেন,
{3:6} সেই রূহ্‌কে তিনি আমাদের নাজাতদাতা ঈসা মসীহ্‌ দ্বারা আমাদের উপরে প্রচুররূপে ঢেলে দিলেন;
{3:7} যেন তাঁরই অনুগ্রহে ধার্মিক গণিত হয়ে আমরা অনন্ত জীবনের প্রত্যাশা অনুসারে উত্তরাধিকারী হয়ে উঠতে পারি।
{3:8} এই কথা বিশ্বাসযোগ্য। আর আমার বাসনা এই যে, এসব বিষয়ে তুমি দৃঢ় নিশ্চয়তার সঙ্গে কথা বল, যেন যারা আল্লাহ্‌র উপরে ঈমান এনেছে তারা নিজেদের সৎকর্মে ব্যস্ত রাখবার কথা চিন্তা করে। এসব বিষয় মানুষের পক্ষে উত্তম ও সুফলদায়ক।
{3:9} কিন্তু তুমি মূঢ়তার সকল তর্ক-বিতর্ক, বংশ-তালিকা, ঝগড়া-বিবাদ এবং শরীয়ত বিষয়ক বাগ্‌যুদ্ধ থেকে দূরে থাক; কেননা এসব নিষ্ফল ও অসার।
{3:10} যে ব্যক্তি দলাদলির সৃষ্টি করে তাকে দুই এক বার চেতনা দেবার পর অগ্রাহ্য কর।
{3:11} তুমি তো জান যে, এই রকম লোকেরা পথভ্রষ্ট এবং সে গুনাহ্‌ করতে করতে নিজেই নিজেকে দোষী বলে সাব্যস্ত করে।
{i3:12} শেষ কথা ও দোয়া
{3:12} আমি যখন তোমার কাছে আর্তিমাকে কিংবা তুখিককে পাঠাই, তখন তুমি নীকপলিতে আমার কাছে আসতে বিশেষভাবে চেষ্টা কোরো; কেননা সেই স্থানে আমি শীতকাল যাপন করবো বলে ঠিক করেছি।
{3:13} উকিল সীনাকে এবং আপল্লোকে যত্ন-পূর্বক পাঠিয়ে দাও, আর দেখো, তাঁদের যেন কোন বিষয়ের অভাব না হয়।
{3:14} আর আমাদের লোকেরা সৎকর্মে নিজেদের ব্যস্ত রাখতে অভ্যাস করুক যেন তারা অন্যদের জরুরী প্রয়োজন মিটাতে পারে, যেন ফলহীন হয়ে না পড়ে।
{3:15} আমার সঙ্গীরা সকলে তোমাকে সালাম জানাচ্ছেন। যাঁরা ঈমান সম্বন্ধে আমাদেরকে ভালবাসেন, তাঁদেরকে শুভেচ্ছা দাও। রহমত তোমাদের সকলের সহবর্তী হোক।
