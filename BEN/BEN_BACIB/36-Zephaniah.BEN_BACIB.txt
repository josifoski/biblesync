{i1:1} এহুদার উপরে আগত দণ্ড
{1:1} মাবুদের এই কালাম আমোনের পুত্র এহুদার বাদশাহ্‌ ইউসিয়ার সময়ে সফনিয়ের কাছে নাজেল হল। ইনি কূশির পুত্র, কূশি গদলিয়ের পুত্র, গদলিয় অমরিয়ের পুত্র, অমরিয় হিষ্কিয়ের পুত্র।
{1:2} আমি ভূতল থেকে সকলই সংহার করবো, মাবুদ এই কথা বলেন।
{1:3} আমি মানুষ ও পশুকে সংহার করবো, আমি আসমানের পাখিকে, সমুদ্রের মাছকে সংহার করবো ও দুষ্টদেরকে উচোট খাওয়াব; হ্যাঁ, আমি ভূতল থেকে মানুষকে মুছে ফেলব, মাবুদ এই কথা বলেন।
{1:4} আর আমি এহুদা ও জেরুশালেম-নিবাসী সকলের বিরুদ্ধে আমার হাত বাড়িয়ে দেব এবং এই স্থান থেকে বালের সমস্ত কিছু ও পুরোহিতসুদ্ধ তাদের নাম মুছে ফেলব;
{1:5} এবং তাদেরকেও মুছে ফেলব, যারা ছাদের উপরে আকাশ-বাহিনীর কাছে সেজদা করে এবং যারা মাবুদের কাছে শপথ করে ও সেজদা করে, অথচ মিল্‌কম দেবতার নামেও শপথ করে,
{1:6} এবং যারা মাবুদের পিছনে চলা থেকে ফিরে গেছে ও যারা মাবুদের খোঁজ করে নি ও তাঁর অনুসন্ধান করে নি।
{1:7} তুমি সার্বভৌম মাবুদের সাক্ষাতে নীরব হও; কেননা মাবুদের দিন সন্নিকট; কারণ মাবুদ একটি কোরবানীর আয়োজন করেছেন, তাঁর দাওয়াতপ্রাপ্ত লোকদের পবিত্র করেছেন।
{1:8} মাবুদের সেই কোরবানীর দিনে আমি কর্মকর্তাদের, রাজকুমারদের ও বিজাতীয় পোশাক পরা সমস্ত লোককে দণ্ড দেব।
{1:9} আর যারা লাফ দিয়ে গোবরাট পার হয়, যারা নিজেদের প্রভুর বাড়ি জোর-জুলুমে ও ছলনায় পরিপূর্ণ করে, সেদিন আমি তাদেরকে দণ্ড দেব।
{1:10} মাবুদ বলেন, সেই দিন মৎস্য-দ্বার থেকে ক্রন্দনের আওয়াজ, দ্বিতীয় বিভাগ থেকে হাহাকার ও উপপর্বতগুলো থেকে মহাভঙ্গের আওয়াজ শোনা যাবে।
{1:11} হে মক্তেশ [উদূখল] নিবাসীরা, তোমরা হাহাকার কর, কেননা সমস্ত ব্যবসায়ী লোক ধ্বংস হয়েছে, সকল রূপার বাহক বিনাশ পেয়েছে।
{1:12} সেই সময়ে আমি প্রদীপ জ্বেলে জেরুশালেমের সন্ধান করবো; আর যে লোকেরা নির্বিঘ্নে নিজ নিজ গাদের উপরে সুস্থির আছে, যারা মনে মনে বলে, মাবুদ মঙ্গলও করবেন না, অমঙ্গলও করবেন না, তাদেরকে দণ্ড দেব।
{1:13} তাদের সম্পদ লুট হবে ও তাদের বাড়িগুলো ধ্বংসস্থান হবে; তারা বাসগৃহ নির্মাণ করবে, কিন্তু তাতে বাস করতে পারবে না; আঙ্গুরক্ষেত প্রস্তুত করবে, কিন্তু তার আঙ্গুর-রস পান করতে পারবে না।
{i1:14} মাবুদের মহাদিন
{1:14} মাবুদের মহাদিন কাছে এসে গেছে, তা নিকটবর্তী, অতি শীঘ্র আসছে; ঐ মাবুদের দিনের আওয়াজ; সেখানে বীর তীব্র আর্তনাদ করছে।
{1:15} সেদিন ক্রোধের দিন, সঙ্কট ও সঙ্কোচের দিন, বিনাশ ও সর্বনাশের দিন, অন্ধকার ও তমাসার দিন,
{1:16} মেঘ ও গাঢ় তমাসার দিন, তূরীধ্বনি ও রণনাদের দিন; তা প্রাচীরবেষ্টিত নগর ও উঁচু দুর্গগুলোর বিপক্ষ।
{1:17} আমি মানুষকে দুঃখ দেব; তারা অন্ধের মত ভ্রমণ করবে, কারণ তারা মাবুদের বিরুদ্ধে গুনাহ্‌ করেছে; তাদের রক্ত ধুলার মত ও তাদের মাংস মলের মত ঢালা যাবে।
{1:18} মাবুদের ক্রোধের দিনে তাদের রূপা বা তাদের সোনা তাদেরকে উদ্ধার করতে পারবে না; কিন্তু তাঁর অন্তর্জ্বালার তাপে সমস্ত দেশ আগুনে পুড়ে যাবে, কেননা তিনি দেশ-নিবাসী সকলের বিনাশ, হ্যাঁ, ভয়ানক সংহার করবেন।
{i2:1} ইসরাইলের দুশমন জাতিদের উপরে দণ্ড
{2:1} হে লজ্জাহীন জাতি, তোমরা জমায়েত হও,
{2:2} হ্যাঁ, জমায়েত হও, কেননা দণ্ডাজ্ঞা সফল হবার সময় হল, দিন তো তুষের মত উড়ে যাচ্ছে; মাবুদের ক্রোধের আগুন তোমাদের উপরে এসে পড়লো, মাবুদের গজবের দিন তোমাদের উপরে এসে পড়লো।
{2:3} হে দেশস্থ সমস্ত নম্র লোক, তাঁর শাসন পালন করেছ যে তোমরা, তোমরা মাবুদের খোঁজ কর, ধর্মের অনুশীলন কর, নম্রতার অনুশীলন কর; হয় তো মাবুদের ক্রোধের দিনে তোমরা গুপ্তস্থানে রক্ষা পাবে।
{2:4} কারণ গাজা পরিত্যক্ত ও অস্কিলোন ধ্বংসস্থান হবে; অস্‌দোদের লোকদেরকে মধ্যাহ্নকালে তাড়িয়ে দেওয়া হবে ও ইক্রোণকে উপ্‌ড়ে ফেলা হবে।
{2:5} ধিক্‌ সমুদ্রের উপকূল-নিবাসীদেরকে, করেথীয়দের জাতিকে! হে কেনান, ফিলিস্তিনীদের দেশ, মাবুদের কালাম তোমাদের বিপক্ষ; আমি তোমাকে এমনভাবে ধ্বংস করবো যে, তোমাতে আর কেউ বসতি করবে না।
{2:6} আর সমুদ্রের তীরস্থ অঞ্চল বাথানে, ভেড়ার রাখালদের গহ্বরে ও ভেড়ার খোঁয়াড়ে পরিণত হবে।
{2:7} সেই অঞ্চল এহুদা-কুলের অবশিষ্টাংশের অধিকার হবে; তারা তার উপরে নিজ নিজ পাল চরাবে; সন্ধ্যাবেলা অস্কিলোনের বাড়িতে বাড়িতে শয়ন করবে; কেননা আল্লাহ্‌ মাবুদ তাদের তত্ত্বাবধান করবেন ও তাদের বন্দীদশা ফিরাবেন।
{2:8} আমি মোয়াবের উপহাস ও অম্মোনীয়দের কটুবাক্য শুনেছি; তারা আমার লোকদের উপহাস করেছে, আর তাদের সীমানার বিপরীতে নিজেদের বড় করে দেখিয়েছে।
{2:9} এজন্য বাহিনীগণের মাবুদ, ইসরাইলের আল্লাহ্‌, এই কথা বলেন, আমার জীবনের কসম, মোয়াব অবশ্য সাদুমের মত এবং অম্নোন-সন্তানেরা আমুরার মত হবে, বিছুটির আশ্রয়, লবণের কূপ ও নিত্য ধ্বংসস্থান হবে; আমার লোকদের অবশিষ্টাংশ তাদের সম্পত্তি লুট করবে ও আমার জাতির অবশিষ্ট লোকেরা তাদের অধিকার পাবে।
{2:10} এটা তাদের অহঙ্কারের প্রতিফল; কেননা তারা টিটকারি দিয়েছে, বাহিনীগণের মাবুদের লোকদের বিরুদ্ধে নিজেদের বড় করে দেখিয়েছে।
{2:11} মাবুদ ওদের প্রতি ভয়ঙ্কর হবেন, কারণ তিনি দুনিয়ার সমস্ত দেবতাকে দুর্বল করবেন এবং মানুষেরা সকলে নিজ নিজ স্থান থেকে তাঁর কাছে সেজ্‌দা করবে, জাতিদের উপকূলগুলো করবে।
{2:12} হে ইথিওপীয়রা, তোমারও আমার তলোয়ারের আঘাতে নিহত হবে।
{2:13} আর তিনি উত্তর দিকের বিরুদ্ধে তাঁর হাত বাড়াবেন, আশেরিয়াকে বিনষ্ট করবেন এবং নিনেভেকে ধ্বংস ও মরুভূমির মত পানি শূন্য স্থানে পরিণত করবেন।
{2:14} আর তার মধ্যে পশুপাল ও সমস্ত রকম বন্য প্রাণী শয়ন করবে, পানিভেলা ও শজারু তার স্তম্ভের চূড়ায় রাত যাপন করবে; জানালার মধ্য দিয়ে তাদের গানের শব্দ শোনা যাবে; গোবরাটে উৎসন্নতা থাকবে; কেননা তিনি তার এরস কাঠের কাজ অনাবৃত করেছেন।
{2:15} এ সেই উল্লাসপ্রিয়া নগরী, যে নির্ভয়ে বসে থাকতো, যে মনে মনে বলতো, আমিই আছি, আমি ছাড়া আর কেউ নেই; সে একেবারে ধ্বংসের পাত্র হল, পশুদের আশ্রয়-স্থান হল! যে কেউ তার কাছ দিয়ে যাবে, সে শিস দেবে, তার বৃদ্ধাঙ্গুল দেখাবে।
{i3:1} জেরুশালেমের দুষ্টতা
{3:1} ধিক্‌ সেই বিদ্রোহিণী ও ভ্রষ্টাকে, সেই জুলুমবাজ নগরীকে!
{3:2} সে কাউকে মানে নি, শাসন গ্রহণ করে নি, মাবুদের উপর নির্ভর করে নি, তাঁর আল্লাহ্‌র কাছে আসে নি।
{3:3} তার মধ্যস্থিত কর্মকর্তারা গর্জনকারী সিংহ, তার বিচারকরা সন্ধ্যা-কালীন নেকড়ে বাঘ; তারা সকাল বেলার জন্য কিছুমাত্র অবশিষ্ট রাখে না।
{3:4} তার নবীরা দাম্ভিক ও বিশ্বাসঘাতক, তার ইমামেরা পবিত্রকে অপবিত্র করেছে, তারা শরীয়তের বিরুদ্ধে জুলুম করেছে।
{3:5} তার মধ্যবর্তী মাবুদ ধর্মশীল; তিনি অন্যায় করেন না, প্রতি প্রভাতে ন্যায়বিচার স্থাপন করেন, প্রতি ভোরে তা করতে ত্রুটি করেন না; কিন্তু অন্যায়কারীররা লজ্জা পায় না।
{3:6} আমি জাতিদেরকে উচ্ছিন্ন করেছি, তাদের উঁচু দুর্গগুলো ধ্বংস হয়েছে; আমি তাদের পথ শূন্য করেছি, তা দিয়ে কেউ আর চলাচল করে না; তাদের নগরগুলো ধ্বংস হয়ে গেছে, সেখানে মানুষ নেই, কোন বাসকারী আর নেই।
{3:7} আমি বললাম তুমি অবশ্য আমাকে ভয় করবে, তুমি শাসন গ্রহণ করবে, তাতে তার নিবাস উচ্ছিন্ন হবে না; আমার সকল শাস্তিও তার উপরে আসবে না। কিন্তু সেখানকার অধিবাসীরা আগ্রহের সঙ্গে নিজেদের সকল কাজ নষ্ট করে ফেলতে লাগল।
{i3:8} জাতিদের প্রতি দণ্ড ও তাদের ফিরে আসা
{3:8} এজন্য মাবুদ বলেন, তোমরা সেদিন পর্যন্ত আমার অপেক্ষায় থাক, যেদিন আমি হরণ করতে উঠবো; কেননা আমার বিচার এই; আমি জাতিদেরকে সংগ্রহ করে ও রাজ্য সকল একত্র করে তাদের উপরে আমার গজব, আমার সমস্ত ক্রোধের আগুন ঢেলে দেব; বস্তুত আমার অন্তর্জ্বালার তাপে সমস্ত দুনিয়া আগুনে পুড়ে যাবে।
{3:9} আর সেই সময় আমি জাতিদেরকে বিশুদ্ধ ওষ্ঠ দেব, যেন তারা সকলেই মাবুদের নামে ডাকে ও একযোগে তাঁর এবাদত করে।
{3:10} ইথিওপিয়া দেশের নদীগুলোর পার থেকে আমার এবাদতকারীরা, আমার ছড়িয়ে পড়া লোকেরা, আমার জন্য নৈবেদ্য আনবে।
{3:11} তুমি নিজের যেসব কাজের জন্য আমার কাছে অপরাধিনী হয়েছ, তার জন্য সেদিন লজ্জিত হবে না; কেননা সেই সময়ে আমি তোমার অহংকারযুক্ত উল্লাসকারী লোকদের তোমার কাছ থেকে হরণ করবো; তাতে তুমি আমার পবিত্র পর্বতে আর অহঙ্কার করবে না।
{3:12} আর আমি তোমার মধ্যে দীনদুঃখী একটি জাতিকে অবশিষ্ট রাখবো; তারা মাবুদের নামের আশ্রয় নেবে।
{3:13} ইসরাইলের অবশিষ্ট লোক অন্যায় করবে না, মিথ্যা কথা বলবে না এবং তাদের মুখে প্রতারক জিহ্বা থাকবে না; বস্তুত তারা নির্ভয়ে বিচরণ ও শয়ন করবে, তাদেরকে ভয় দেখাবার কেউ থাকবে না।
{i3:14} সিয়োন-কন্যার আনন্দগান
{3:14} হে সিয়োন-কন্যা, আনন্দগান কর; হে ইসরাইল, জয়ধ্বনি কর; হে জেরুশালেম-কন্যা, আনন্দ কর, মনে প্রাণে উল্লাস কর।
{3:15} মাবুদ তোমার দণ্ডগুলো দূর করে দিয়েছেন, তোমার দুশমনকে সরিয়ে দিয়েছেন; ইসরাইলের বাদশাহ্‌ মাবুদ তোমার মধ্যবর্তী; তুমি আর অমঙ্গলের ভয় করবে না।
{3:16} সেদিন জেরুশালেমকে এই কথা বলা যাবে, ভয় করো না; হে সিয়োন, তোমার হাত শিথিল না হোক।
{3:17} তোমার আল্লাহ্‌ মাবুদ তোমার মধ্যবর্তী; সেই বীর উদ্ধার করবেন, তিনি তোমার বিষয়ে পরম আনন্দ করবেন; তিনি প্রেমে তোমাকে নতুন করে তুলবেন, আনন্দগান দ্বারা তোমার বিষয়ে উল্লাস করবেন।
{3:18} যারা নির্দিষ্ট ঈদ পালন করতে না পেরে খেদ করে, তাদেরকে আমি একত্র করবো; তারা তোমা থেকে উৎপন্ন, তারা ধিক্কারে ভারগ্রস্ত।
{3:19} দেখ, যেসব লোক তোমাকে দুঃখ দেয়, সেই সময়ে আমি তাদের প্রতি যা করার, তা করবো; আর আমি খঞ্জকে উদ্ধার করবো ও বিতাড়িতকে সংগ্রহ করবো; এবং যাদের লজ্জা সারা দুনিয়াতে ছড়িয়ে গেছে, আমি তাদেরকে প্রশংসার ও কীর্তির পাত্র করবো।
{3:20} সেই সময়ে আমি তোমাদের আনবো, সেই সময়ে তোমাদেরকে সংগ্রহ করবো; কারণ আমি দুনিয়ার সমস্ত জাতির মধ্যে তোমাদেরকে কীর্তি ও প্রশংসার পাত্র করবো; কেননা তখন আমি তোমাদের সম্মুখেই তোমাদেরকে বন্দীদশা থেকে ফিরিয়ে আনবো, মাবুদ এই কথা বলেন।
