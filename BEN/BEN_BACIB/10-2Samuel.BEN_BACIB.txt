{i1:1} বাদশাহ্‌ তালুত ও যোনাথনের জন্য দাউদের বিলাপ-গাথা
{1:1} তালুতের মৃত্যুর পরে দাউদ আমালেকীয়দের পরাজিত করে সিক্লগে ফিরে আসলেন এবং সিক্লগে দুই দিন থাকলেন;
{1:2} পরে তৃতীয় দিনে তালুতের শিবির থেকে এক জন লোক এল, তার কাপড় ছেঁড়া ও মাথায় মাটি ছিল। দাউদের কাছে এসে সে ভূমিতে উবুড় হয়ে সালাম করলো।
{1:3} দাউদ তাকে জিজ্ঞাসা করলেন, তুমি কোথা থেকে এসেছো? সে বললো আমি ইসরাইলের শিবির থেকে পালিয়ে এসেছি?
{1:4} দাউদ জিজ্ঞাসা করলেন, সংবাদ কি? আমাকে বল দেখি! সে জবাবে বললো, লোকেরা যুদ্ধ থেকে পালিয়ে গেছে; আবার লোকদের মধ্যেও অনেকে পতিত হয়েছে, মারা পড়েছে এবং তালুত ও তাঁর পুত্র যোনাথনও মারা পড়েছেন।
{1:5} পরে দাউদ সেই সংবাদদাতা যুবককে জিজ্ঞাসা করলেন, তালুত ও তাঁর পুত্র যোনাথন যে মারা পড়েছেন, তা তুমি কিভাবে জানলে?
{1:6} তাতে সেই সংবাদদাতা যুবক তাঁকে বললো, আমি ঘটনাক্রমে গিল্‌বোয় পর্বতে উপস্থিত হয়েছিলাম, আর দেখ, তালুত বর্শার উপরে ভর দিয়ে দাঁড়িয়ে ছিলেন এবং রথ ও ঘোড়-সওয়ারেরা চাপাচাপি করে তাঁর খুব কাছে এসেছিল।
{1:7} ইতোমধ্যে তিনি পিছনে মুখ ফিরিয়ে আমাকে দেখে ডাকলেন।
{1:8} আমি বললাম, এই যে আমি। তিনি আমাকে বললেন, তুমি কে? আমি বললাম, আমি এক জন আমালেকীয়।
{1:9} তিনি আমাকে বললেন, আরজ করি, আমার কাছে দাঁড়িয়ে আমাকে হত্যা কর, কেননা আমার মাথা ঘুরছে, আর এখনও প্রাণ আমাতে সমপূর্ণ রয়েছে।
{1:10} তাতে আমি কাছে দাঁড়িয়ে তাঁকে হত্যা করলাম; কেননা পতনের পরে তিনি যে জীবিত থাকবেন না, এ নিশ্চয় বুঝতে পেরেছিলাম; আর তাঁর মাথায় যে মুকুট ও বাহুতে যে বলয় ছিল, তা নিয়ে এই স্থানে আমার মালিকের কাছে এসেছি।
{1:11} তখন দাউদ তাঁর নিজের কাপড় ছিঁড়লেন এবং তাঁর সঙ্গীরাও সকলে তা-ই করলো।
{1:12} আর তালুত, তাঁর পুত্র যোনাথন, মাবুদের লোকেরা ও ইসরাইলের কুল তলোয়ারের আঘাতে মারা যাওয়াতে তাঁদের বিষয়ে তাঁরা শোক ও মাতম করলেন এবং সন্ধ্যা পর্যন্ত রোজা রাখলেন।
{1:13} পরে দাউদ ঐ সংবাদদাতা যুবককে বললেন, তুমি কোথাকার লোক? সে বললো, আমি এক জন প্রবাসীর পুত্র, আমালেকীয়।
{1:14} দাউদ তাকে বললেন, মাবুদের অভিষিক্ত ব্যক্তিকে সংহার করার জন্য তোমার হাত তুলতে তুমি কেন ভয় পেলে না?
{1:15} পরে দাউদ যুবকদের এক জনকে ডেকে হুকুম করলেন, তুমি কাছে গিয়ে একে আক্রমণ কর। তাতে সে তাকে আঘাত করলে সেই যুবক মারা গেল।
{1:16} আর দাউদ তাকে বললেন, তোমার রক্তপাতের অপরাধ তোমার মাথায় অর্পিত হোক; কেননা তোমারই মুখ তোমার বিরুদ্ধে সাক্ষ্য দিয়েছে, তুমিই বলেছ, আমিই মাবুদের অভিষিক্ত ব্যক্তিকে হত্যা করেছি।
{1:17} পরে দাউদ তালুতের ও তাঁর পুত্র যোনাথনের বিষয়ে বিলাপের এই গান গেয়ে মাতম করলেন;
{1:18} এবং এহুদার সন্তানদেরকে এই ধনুর্গীত শিখাতে হুকুম দিলেন। দেখ, তা যাশের গ্রন্থে লেখা আছে।
{1:19} হে ইসরাইল, তোমার উচ্চস্থলীতে তোমার তেজ নিহত হল! হায়! বীরগণ ধ্বংস হলেন।
{1:20} গাতে সংবাদ দিও না, অস্কিলোনের পথে প্রকাশ করো না; পাছে ফিলিস্তিনীদের কন্যারা আনন্দ করে, পাছে খৎনা-না-করানোদের কন্যারা উল্লাস করে।
{1:21} হে গিল্‌বোয়ের পর্বতমালা, তোমাদের উপরে শিশির বা বৃষ্টি না পড়ুক, উপহারের ক্ষেত না থাকুক; কেননা সেখানে বীরদের ঢাল অশুদ্ধ হল, তালুতের ঢাল তেলে অভিষিক্ত হল না।
{1:22} নিহতদের রক্ত ও বীরদের চর্বি না পেলে যোনাথনের ধনুক ফিরে আসত না, তালুতের তলোয়ারও অমনি ফিরে আসত না।
{1:23} তালুত ও যোনাথন জীবনকালে প্রিয় ও মনোহর ছিলেন, তাঁরা মরণেও বিচ্ছিন্ন হলেন না; তাঁরা ঈগলের চেয়ে বেগবান ছিলেন, সিংহের চেয়ে বলবান ছিলেন।
{1:24} ইসরাইল-কন্যারা! তালুতের জন্য কাঁদ, তিনি রক্তিম রংয়ের রমণীয় পরিচ্ছদে তোমাদেরকে ভূষিত করতেন, তোমাদের পোশাকের উপরে সোনার অলংকার পরাতেন।
{1:25} হায়! সংগ্রামের মধ্যে বীরেরা মারা পড়লেন; যোনাথন তব উচ্চস্থলিতে হত হলেন।
{1:26} হ্যাঁ, ভাই যোনাথন! তোমার জন্য আমি ব্যাকুল। তুমি আমার কাছে অতিশয় মনোহর ছিলে; তোমার ভালবাসা আমার পক্ষে চমৎকার ছিল, রমণীদের ভালবাসার চেয়েও বেশি ছিল।
{1:27} হায়! বীরেরা মারা পড়লেন, যুদ্ধের সমস্ত অস্ত্র বিনষ্ট হল।
{i2:1} হযরত দাউদ এহুদার বাদশাহ্‌ হলেন
{2:1} পরে দাউদ মাবুদের কাছে জিজ্ঞাসা করলেন, আমি কি এহুদার কোন একটি নগরে উঠে যাব? মাবুদ বললেন, যাও। পরে দাউদ জিজ্ঞাসা করলেন, কোথায় যাব? তিনি বললেন, হেবরনে।
{2:2} অতএব দাউদ আর তাঁর দুই স্ত্রী, যিষ্রিয়েলীয়া অহীনোয়ম ও কর্মিলীয় নাবলের বিধবা অবীগল, সেই স্থানে গমন করলেন,
{2:3} আর দাউদ প্রত্যেকের পরিবারের সঙ্গে তাঁর সঙ্গীদেরকেও নিয়ে গেলেন, তাতে তারা হেবরনের নগরগুলোতে বাস করলো।
{2:4} পরে এহুদার লোকেরা এসে সেই স্থানে দাউদকে এহুদার কুলের উপরে বাদশাহ্‌র পদে অভিষেক করলো। পরে লোকে দাউদকে এই সংবাদ দিল যে, যাবেশ-গিলিয়দের লোকেরা তালুতের লাশ দাফন করেছে।
{2:5} তখন দাউদ যাবেশ-গিলিয়দের লোকদের কাছে দূতদের প্রেরণ করে বললেন, তোমরা মাবুদের দোয়ার পাত্র, কেননা তোমরা তোমাদের মালিকের প্রতি, তালুতের প্রতি রহম করেছ, তাঁকে দাফন করেছ।
{2:6} অতএব মাবুদ তোমাদের প্রতি অটল মহব্বত দেখান ও বিশ্বস্ত ব্যবহার করুন এবং তোমরা এই কাজ করেছ এজন্য আমিও তোমাদের প্রতি সদয়াচরণ করবো।
{2:7} অতএব এখন তোমাদের হাত সবল হোক ও তোমরা বিক্রমশালী হও, কেননা তোমাদের মালিক তালুত ইন্তেকাল করেছেন, আর এহুদার কুল তাদের নিজেদের উপরে আমাকে বাদশাহ্‌র পদে অভিষিক্ত করেছে।
{i2:8} তালুত ও বাদশাহ্‌ দাউদের লোকদের মধ্যে যুদ্ধ
{2:8} ইতোমধ্যে নেরের পুত্র অব্‌নের তালুতের সেনাপতি, তালুতের পুত্র ঈশ্‌বোশৎকে ওপারে মহনয়িমে নিয়ে গেলেন;
{2:9} আর গিলিয়, অশূর, যিষ্রিয়েল, আফরাহীম ও বিন্‌ইয়ামীন এবং সমস্ত ইসরাইলের উপরে বাদশাহ্‌ করলেন।
{2:10} তালুতের পুত্র ঈশ্‌বোশৎ চল্লিশ বছর বয়সে ইসরাইলের উপরে রাজত্ব করতে আরম্ভ করে দু’বছর রাজত্ব করেন। কিন্তু এহুদা-কুল দাউদের পক্ষে ছিল।
{2:11} আর দাউদ সাত বছর ছয় মাস হেবরনে এহুদা-কুলের উপরে রাজত্ব করলেন।
{i2:12} গিবিয়োনে যুদ্ধ
{2:12} একবার নেরের পুত্র অব্‌নের এবং তালুতের পুত্র ঈশ্‌বোশতের গোলামেরা মহনয়িম থেকে গিবিয়োনে গমন করলেন।
{2:13} তখন সরূয়ার পুত্র যোয়াব ও দাউদের গোলামরাও বের হলেন, আর গিবিয়োনের পুস্করিণীর কাছে তাঁরা পরস্পর সম্মুখা-সম্মুখী হলেন, এক দল পুস্করিণীর এপারে, অন্য দল পুস্করিণীর ওপারে বসলো।
{2:14} পরে অব্‌নের যোয়াবকে বললেন, আরজ করি, যুবকরা উঠে আমাদের সম্মুখে যুদ্ধক্রীড়া করুক।
{2:15} যোয়াব বললেন, ওরা উঠুক। অতএব লোকেরা সংখ্যা অনুসারে উঠে অগ্রসর হল; তালুতের পুত্র ঈশ্‌-বোশতের ও বিন্‌ইয়ামীনের পক্ষে বারো জন এবং দাউদের গোলামদের মধ্যে বারো জন।
{2:16} আর তারা প্রত্যেকে নিজ নিজ প্রতিযোদ্ধার মাথা ধরে কুক্ষিদেশে তলোয়ার বিদ্ধ করে সকলে এক সঙ্গে মারা পড়লো। এজন্য সেই স্থানের নাম হিলকৎ-হৎসূরীম [ছুরিকা-ভূমি] হল; তা গিবিয়োনে আছে।
{2:17} আর সেই দিনে ঘোরতর যুদ্ধ হল এবং অব্‌নের ও ইসরাইলের লোকেরা দাউদের গোলামদের সম্মুখে পরাজিত হল।
{2:18} সেই স্থানে যোয়াব, অবীশয় ও অসাহেল নামে সরূয়ার তিন পুত্র ছিলেন, সেই অসাহেল বন্য হরিণের মত জোরে দৌড়াতে পারতেন।
{2:19} আর অসাহেল অব্‌নেরকে তাড়া করে তাঁর পিছনে দৌড়াতে লাগলেন, যেতে যেতে তাঁর পিছনে দৌড়ানো থেকে ডানে বা বামে ফিরলেন না।
{2:20} পরে অব্‌নের পিছনের দিকে ফিরে বললেন, তুমি কি অসাহেল? তিনি জবাব দিলেন, জ্বী, আমি সেই।
{2:21} অব্‌নের তাঁকে বললেন, তুমি ডানে বা বামে ফিরে এই যুবকদের কোন এক জনকে ধরে তার সাজ-পোশাক গ্রহণ কর। কিন্তু অসাহেল তাঁর পিছনে তাড়া করা থেকে ফিরে যেতে সম্মত হলেন না।
{2:22} পরে অব্‌নের অসাহেলকে আবার বললেন, আমাকে তাড়া না করে ফিরে যাও; আমি কেন তোমাকে আঘাত করে ভূতলশায়ী করবো? করলে তোমার ভাই যোয়াবের সাক্ষাতে কি করে মুখ দেখাব?
{2:23} তবুও তিনি ফিরতে সম্মত হলেন না; অতএব অব্‌নের বর্শার গোড়া তাঁর উদরে এমনভাবে বিদ্ধ করলেন, যে বর্শা তাঁর পৃষ্ঠদেশ দিয়ে বের হল; তাতে তিনি সেখানে পড়ে গেলেন, সেই স্থানেই মারা গলেন এবং যত লোক অসাহেলের পতন ও মরণ স্থানে উপস্থিত হল, সকলেই দাঁড়িয়ে রইলো।
{2:24} কিন্তু যোয়াব ও অবীশয় অব্‌নেরের পিছনে পিছনে তাড়া করে গেলেন; সূর্যাস্ত-কালে গিবিয়োন মরুভূমিগামী পথের নিকটবর্তী গীহের সম্মুখস্থ অম্মা পাহাড়ের কাছে উপস্থিত হলেন।
{2:25} আর বিন্‌ইয়ামীনের লোকেরা অব্‌নেরের পিছনে একত্র দলবদ্ধ হয়ে একটি পাহাড়ের চূড়ায় দাঁড়িয়ে রইলো।
{2:26} তখন অব্‌নের যোয়াবকে ডেকে বললেন, তলোয়ার কি চিরকাল গ্রাস করবে? অবশেষে তিক্ততা হবে, এই কথা কি জান না? অতএব তুমি তোমার ভাইদের পিছনে তাড়া করা বন্ধ করতে তোমার লোকদের কত কাল হুকুম না দিয়ে থাকবে?
{2:27} যোয়াব বললেন, জীবন্ত আল্লাহ্‌র কসম তুমি যদি কথা না বলতে, তবে লোকে প্রাতঃকালেই চলে যেত, আপন ভাইদের পেছন তাড়া করে যেত না।
{2:28} পরে যোয়াব তূরী বাজালেন; তাতে সমস্ত লোক থেমে গেল, ইসরাইলের পিছনে আর তাড়া করলো না, যুদ্ধও আর করলো না।
{2:29} পরে অব্‌নের ও তাঁর লোকেরা অরাবা উপত্যকা দিয়ে সমস্ত রাত চলে জর্ডান পার হলেন এবং পুরো বিথ্রোণ পাড়ি দিয়ে মহনয়িমে উপস্থিত হলেন।
{2:30} আর যোয়াব অব্‌নেরের পিছনে তাড়া করা বাদ দিয়ে ফিরে গেলেন; পরে সমস্ত লোককে জমায়েত করলে দাউদের গোলামদের মধ্যে ঊনিশজন এবং অসাহেলকে পাওয়া গেল না।
{2:31} কিন্তু দাউদের গোলামদের আঘাতে বিন্‌ইয়ামীন ও অব্‌নেরের লোকদের তিন শত ষাটজন মারা গিয়েছিল।
{2:32} পরে লোকেরা অসাহেলকে তুলে নিয়ে বেথেলহেমে তাঁর পিতার কবরে দাফন করলো। পরে যোয়াব ও তাঁর লোকেরা সমস্ত রাত শেষে ভোর বেলায় হেবরনে উপস্থিত হলেন।
{i3:1} বাদশাহ্‌ দাউদের কাছে অব্‌নেরের পরাজয়
{3:1} তালুতের কুলে ও দাউদের কুলে পরস্পর অনেক দিন যুদ্ধ হল; তাতে দাউদ বলবান হয়ে উঠতে লাগলেন, কিন্তু তালুতের কুল ক্ষীণ হয়ে পড়তে লাগল।
{3:2} আর হেবরনে দাউদের কয়েকটি পুত্র জন্মগ্রহণ করলো; তাঁর জ্যেষ্ঠ পুত্র অম্নোন, সে যিষ্রিয়েলীয়া অহীনোয়মের সন্তান;
{3:3} তাঁর দ্বিতীয় পুত্র কিলাব, সে কর্মিলীয় নাবলের বিধবা অবীগলের সন্তান; তৃতীয় অবশালোম, সে গশূরের তল্‌ময় বাদশাহ্‌র কন্যা মাখার সন্তান;
{3:4} চতুর্থ আদোনিয়, সে হগীতের সন্তান; পঞ্চম শফটিয়, সে অবীটলের সন্তান;
{3:5} এবং ষষ্ঠ যিত্রিয়ম, সে দাউদের স্ত্রী ইগ্লার সন্তান; দাউদের এসব পুত্রের জন্ম হেবরনে হল।
{3:6} যে সময়ে তালুতের কুলে ও দাউদের কুলে পরস্পর যুদ্ধ হল, সেই সময়ে অব্‌নের তালুতের কুলের পক্ষে বীরত্ব দেখালেন।
{3:7} কিন্তু অয়ার কন্যা রিসপা নাম্নী তালুতের এক জন উপপত্নী ছিল; ঈশ্‌বোশৎ অব্‌নেরকে বললেন, তুমি আমার পিতার উপপত্নীর কাছে কেন গমন করেছ?
{3:8} ঈশবোশতের এই কথায় অব্‌নের অতিশয় ক্রুদ্ধ হয়ে বললেন, আমি কি এহুদা পক্ষের কুকুরের মুণ্ড? আজ পর্যন্ত আমি তোমার পিতা তালুতের কুলের প্রতি, তাঁর ভাইদের ও বন্ধুদের প্রতি রহম করছি এবং তোমাকে দাউদের হাতে তুলে দেই নি, তবু তুমি আজ ঐ স্ত্রীলোকের বিষয়ে আমাকে অপরাধী করছো?
{3:9} আল্লাহ্‌ অব্‌নেরকে অমুক ও ততোধিক দণ্ড দিন, যদি দাউদের বিষয়ে মাবুদ যে কসম খেয়েছেন, আমি সেই অনুসারে কাজ না করি,
{3:10} তালুতের কুল থেকে রাজ্য নিয়ে দান থেকে বের্‌-শেবা পর্যন্ত ইসরাইলের ও এহুদার উপরে দাউদের সিংহাসন স্থাপনের চেষ্টা না করি।
{3:11} তখন তিনি অব্‌নেরকে আর একটা কথাও বলতে পারলেন না কারণ তিনি তাঁকে ভয় করলেন।
{3:12} পরে অব্‌নের নিজের পক্ষ থেকে দাউদের কাছে দূতদের পাঠিয়ে বললেন, এই দেশ কার? আরও বললেন, আপনি আমার সঙ্গে নিয়ম করুন, আর দেখুন, সমস্ত ইসরাইলকে আপনার পক্ষে আনতে আমার হাত আপনার সহকারী হবে।
{3:13} দাউদ বললেন, ভাল; আমি তোমার সঙ্গে নিয়ম করবো; কেবল একটি বিষয় আমি তোমার কাছে চাই; যখন তুমি আমার মুখ দেখতে আসবে, তখন তালুতের কন্যা মীখলকে না আনলে আমার মুখ দেখতে পাবে না।
{3:14} আর দাউদ তালুতের পুত্র ঈশ্‌বোশতের কাছে দূত পাঠিয়ে বললেন, আমি ফিলিস্তিনীদের এক শত লিঙ্গাগ্রত্বক পণ দিয়ে যাকে বিয়ে করেছি, আমার সেই স্ত্রী মীখলকে দাও।
{3:15} তাতে ঈশ্‌বোশৎ লোক পাঠিয়ে তাঁর স্বামীর অর্থাৎ লয়িশের পুত্র পল্‌টিয়েলের কাছ থেকে মীখলকে নিয়ে আসলেন।
{3:16} তখন তাঁর স্বামী তাঁর পেছন পেছন কাঁদতে কাঁদতে বহুরীম পর্যন্ত তাঁর সঙ্গে সঙ্গে চললো। পরে অব্‌নের তাকে বললেন, যাও, ফিরে যাও; তাতে সে ফিরে গেল।
{3:17} পরে অব্‌নের ইসরাইলের প্রাচীনবর্গের সঙ্গে এরকম কথাবার্তা বললেন, তোমরা ইতিপূর্বে নিজেদের উপরে দাউদকে বাদশাহ্‌ করার চেষ্টা করেছিলে।
{3:18} এখন তা-ই কর কেননা মাবুদ দাউদের বিষয়ে বলেছেন, আমি আমার গোলাম দাউদের হাত দিয়ে আমার লোক ইসরাইলকে ফিলিস্তিনীদের হাত থেকে ও সকল দুশমনের হাত থেকে উদ্ধার করবো।
{3:19} আর অব্‌নের বিন্‌ইয়ামীন-বংশের কাছেও সেই কথা বললেন। আর ইসরাইলের ও বিন্‌ইয়ামীনের সমস্ত কুলের দৃষ্টিতে যা ভাল মনে হল, অব্‌নের সেসব কথা দাউদের কাছে বলবার জন্য হেবরনে যাত্রা করলেন।
{3:20} তখন অব্‌নের বিশ জনকে সঙ্গে নিয়ে হেবরনে দাউদের কাছে উপস্থিত হলে দাউদ অব্‌নেরের ও তাঁর সঙ্গী লোকদের জন্য ভোজ প্রস্তুত করলেন,
{3:21} পরে অব্‌নের দাউদকে বললেন, আমি উঠে গিয়ে সমস্ত ইসরাইলকে আমার মালিক বাদশাহ্‌র কাছে সংগ্রহ করি; যেন তারা আপনার সঙ্গে নিয়ম করে, আর আপনি আপনার ইচ্ছামত সকলের উপরে রাজত্ব করেন। পরে দাউদ অব্‌নেরকে বিদায় করলে তিনি সহিসালামতে প্রস্থান করলেন।
{i3:22} যোয়াব অবনেরকে খুন করেন
{3:22} আর দেখ, দাউদের গোলামরা ও যোয়াব আক্রমণ করা শেষ করে ফিরে আসলেন, প্রচুর লুটদ্রব্য সঙ্গে নিয়ে আসলেন। তখন অব্‌নের হেবরনে দাউদের কাছে ছিলেন না, কারণ দাউদ তাঁকে বিদায় করেছিলেন, তিনি সহিসালামতে গমন করেছিলেন।
{3:23} পরে যোয়াব ও তাঁর সঙ্গী সমস্ত সৈন্য আসলে লোকেরা যোয়াবকে বললো, নেরের পুত্র অবনের বাদশাহ্‌র কাছে এসেছিলেন, বাদশাহ্‌ তাঁকে বিদায় করেছেন, তিনি সহিসালামতে চলে গেছেন।
{3:24} তখন যোয়াব বাদশাহ্‌র কাছে গিয়ে বললেন, আপনি কি করেছেন? দেখুন, অব্‌নের আপনার কাছে এসেছিল, আপনি কেন তাকে বিদায় করে একেবারে চলে যেতে দিয়েছেন?
{3:25} আপনি তো নেরের পুত্র অব্‌নেরকে জানেন; আপনাকে ভুলাবার জন্য, আপনার বাইরে ও ভিতরে গমনাগমন জানবার জন্য, আর আপনি যা যা করছেন, সেই সমস্ত বিষয় অবগত হবার জন্য সে এসেছিল।
{3:26} পরে যোয়াব দাউদের কাছ থেকে বের হয়ে অব্‌নেরের পিছনে দূতদের প্রেরণ করলেন; তারা সিরা কূপের কাছ থেকে তাঁকে ফিরিয়ে আনলো; কিন্তু দাউদ তা জানতেন না।
{3:27} পরে অব্‌নের হেবরনে ফিরে আসলে যোয়াব তাঁর সঙ্গে বিরলে আলাপ করার ছলে নগর-দ্বারের ভিতরে তাঁকে নিয়ে গেলেন, পরে তাঁর ভাই অসাহেলের রক্তের প্রতিশোধ নেবার জন্য সেই স্থানে তাঁর উদরে আঘাত করলে, তিনি মারা পড়লেন।
{3:28} পরে যখন দাউদ সেই কথা শুনলেন, তখন তিনি বললেন, নেরের পুত্র অব্‌নেরের রক্তপাতের বিষয়ে আমি ও আমার রাজ্য মাবুদের সাক্ষাতে চিরকাল নির্দোষ।
{3:29} সেই রক্ত যোয়াবের ও তার সমস্ত পিতৃকুলের উপরে বর্তুক এবং যোয়াবের কুলে প্রমেহী কিংবা কুষ্ঠী কিংবা লাঠি ভর দিয়ে চলা কিংবা তলোয়ারের আঘাতে মারা পড়া কিংবা খাবারের অভাবে কষ্ট পাওয়া লোকের অভাব না হোক।
{3:30} এভাবে যোয়াব ও তাঁর ভাই অবীশয় অব্‌নেরকে হত্যা করলেন, কেননা তিনি গিবিয়োনে যুদ্ধের সময়ে তাঁদের ভাই অসাহেলকে হত্যা করেছিলেন।
{3:31} পরে দাউদ যোয়াব ও তাঁর সমস্ত সঙ্গী লোককে বললেন, তোমরা নিজ নিজ কাপড় ছিঁড়ে চট পর এবং শোক করতে করতে অব্‌নেরের আগে আগে চল। আর বাদশাহ্‌ দাউদও শবাধারের পেছন পেছন চললেন।
{3:32} আর হেবরনে অব্‌নেরকে কবর দেওয়া হল; তখন বাদশাহ্‌ অব্‌নেরের কবরের কাছে চিৎকার করে কাঁদতে লাগলেন, সমস্ত লোকও কাঁদতে লাগল।
{3:33} বাদশাহ্‌ অব্‌নেরের বিষয়ে মাতম করে বললেন, যেমন মূঢ় মরে, তেমনি কি মরলেন অব্‌নের?
{3:34} তোমার হাত ছিল না বাঁধা, চরণও ছিল না শেকলে আবদ্ধ; যেমন কেউ অন্যায়কারীদের সম্মুখে পড়ে, তেমনি পড়লে তুমি! তখন সমস্ত লোক তাঁর বিষয়ে আবার কাঁদতে লাগল।
{3:35} পরে কিছু বেলা থাকতে সমস্ত লোক দাউদকে আহার করাতে এল, কিন্তু দাউদ এই শপথ করলেন, আল্লাহ্‌ আমাকে অমুক ও তার চেয়েও বেশি দণ্ড দিন, যদি সূর্য অস্তগত না হলে আমি রুটি কিংবা অন্য কোন দ্রব্যের আস্বাদ গ্রহণ করি।
{3:36} তখন সমস্ত লোক তা লক্ষ্য করলো ও সন্তুষ্ট হল; বাদশাহ্‌ যা কিছু করলেন, তাতেই সকল লোক সন্তুষ্ট হল।
{3:37} দাউদের সমস্ত লোক ও সমস্ত ইসরাইল সেদিন জানতে পারলো যে, নেরের পুত্র অব্‌নেরের হত্যাকাণ্ডে বাদশাহ্‌র কোন হাত ছিল না।
{3:38} আর বাদশাহ্‌ তাঁর গোলামদের বললেন, তোমরা কি জান না যে, আজ ইসরাইলের মধ্যে প্রধান ও মহান এক জন মারা পড়লেন?
{3:39} আর বাদশাহ্‌র পদে অভিষিক্ত হলেও আজ আমি দুর্বল; এই কয়টা লোক, সরূয়ার পুত্রেরা, আমার অবাধ্য। মাবুদ দুষ্কর্মকারীকে তার দুষ্টতা অনুসারে প্রতিফল দিন।
{i4:1} ঈশ্‌বোশতের মৃত্যু
{4:1} পরে যখন তালুতের পুত্র শুনলেন যে, অব্‌নের হেবরনে মারা গেছেন, তখন তাঁর হাত দুর্বল হল এবং সমস্ত ইসরাইল ভয় পেল।
{4:2} তালুতের পুত্রের দু’জন দলপতি ছিল, এক জনের নাম বানা আর এক জনের নাম রেখব; তারা বিন্‌ইয়ামীন-বংশজাত বেরোতীয় রিম্মোণের পুত্র।
{4:3} বস্তুত বেরোৎ বিন্‌ইয়ামীনের অধিকারের মধ্যে গণিত, কিন্তু বেরোতীয়েরা গিত্তয়িমে পালিয়ে গিয়ে, আর সেই স্থানে আজ পর্যন্ত প্রবাসী রয়েছে।
{4:4} আর তালুতের পুত্র যোনাথনের একটি পুত্র ছিল, সে উভয় চরণে খঞ্জ; যিষ্রিয়েল থেকে যখন তালুত ও যোনাথনের সংবাদ এসেছিল, তখন তার পাঁচ বছর বয়স; তার ধাত্রী তাকে তুলে নিয়ে পালিয়ে গিয়েছিল, কিন্তু ধাত্রী দ্রুত পালিয়ে যাওয়ার সময় সে পড়ে গিয়ে খঞ্জ হয়েছিল; তার নাম মফীবোশৎ।
{4:5} একদিন বেরোতীয় রিম্মোণের পুত্র রেখব ও বানা গিয়ে দিনের উত্তাপ থাকতে থাকতেই ঈশ্‌বোশতের বাড়িতে উপস্থিত হল; তখন তিনি মধ্যাহ্নকালে বিশ্রাম করছিলেন।
{4:6} আর ওরা প্রবেশ করে গম নেবার ছলে বাড়ির মধ্যস্থান পর্যন্ত গিয়ে সেখানে তাঁর উদরে আঘাত করলো; পরে রেখব ও তার ভাই বানা পালিয়ে গেল।
{4:7} তিনি যে সময়ে শয়নাগারে তাঁর পালঙ্কে শুয়ে ছিলেন, সেই সময়ে তারা ভিতরে গিয়ে আঘাত করে তাঁকে হত্যা করলো; পরে তাঁর মাথা কেটে মুণ্ডটি নিয়ে সারা রাত অরাবা উপত্যকার পথ ধরে চললো।
{4:8} তারা ঈশ্‌বোশতের মুণ্ডটি হেবরনে দাউদের কাছে এনে বাদশাহ্‌কে বললো, দেখুন, আপনার দুশমন তালুত, যে আপনার প্রাণনাশের চেষ্টা করতো, তার পুত্র ঈশ্‌বোশতের মুণ্ড; মাবুদ আজ আমাদের মালিক বাদশাহ্‌র পক্ষে তালুতকে ও তার বংশকে অন্যায়ের প্রতিফল দিলেন।
{4:9} কিন্তু দাউদ বেরোতীয় রিম্মোণের পুত্র রেখব ও তার ভাই বানাকে এই জবাব দিলেন, যিনি সমস্ত সঙ্কট থেকে আমার প্রাণ মুক্ত করেছেন, সেই জীবন্ত মাবুদের কসম,
{4:10} যে ব্যক্তি আমাকে বলেছিল, দেখ তালুত মারা গেছে, সে শুভ সংবাদ এনেছে মনে করলেও আমি তাকে ধরে সিক্লগে হত্যা করেছিলাম, তার সংবাদের জন্য আমি তাকে এই পুরস্কার দিয়েছিলাম।
{4:11} এখন যারা ধার্মিক ব্যক্তিকে তাঁরই বাড়ির মধ্যে তাঁর পালঙ্কের উপরে হত্যা করেছে, সেই দুষ্ট লোক যে তোমরা, আমি তোমাদের উপরে তার রক্তের প্রতিশোধ কি আরও বেশি করে নেব না? দুনিয়া থেকে কি তোমাদের উচ্ছেদ করবো না?
{4:12} পরে দাউদ তাঁর যুবকদের হুকুম করলে তারা তাদের হত্যা করলো এবং তাদের হাত ও পা কেটে ফেলে হেবরনস্থ পুষ্করিণীর পাড়ে টাঙ্গিয়ে দিল; কিন্তু ঈশ্‌বোশতের মাথা নিয়ে হেবরনে অব্‌নেরের কবরে দাফন করলো।
{i5:1} সমস্ত ইসরাইলের বাদশাহ্‌ দাউদ
{5:1} পরে ইসরাইলের সমস্ত বংশ হেবরনে দাউদের কাছে এসে বললো, দেখুন, আমরা আপনার অস্থি ও মাংস।
{5:2} আগে যখন তালুত আমাদের বাদশাহ্‌ ছিলেন, তখনও আপনিই ইসরাইলকে বাইরে নিয়ে যেতেন ও ভিতরে আনতেন; আর মাবুদ আপনাকে বলেছিলেন, তুমিই আমার লোক ইসরাইলকে চালাবে ও ইসরাইলের নায়ক হবে।
{5:3} এভাবে ইসরাইলের প্রাচীনবর্গরা হেবরনে বাদশাহ্‌র কাছে আসলেন; তাতে বাদশাহ্‌ দাউদ হেবরনে মাবুদের সাক্ষাতে তাঁদের সঙ্গে নিয়ম করলেন এবং তাঁরা ইসরাইলে দাউদকে বাদশাহ্‌র পদে অভিষেক করলেন।
{5:4} দাউদ ত্রিশ বছর বয়সে রাজত্ব করতে আরম্ভ করেন এবং চল্লিশ বছর রাজত্ব করেন।
{5:5} তিনি হেবরনে এহুদার উপরে সাত বছর ছয় মাস রাজত্ব করেন; পরে জেরুশালেমে সমস্ত ইসরাইল ও এহুদার উপরে তেত্রিশ বছর রাজত্ব করেন।
{i5:6} বাদশাহ্‌ দাউদের জেরুশালেম দখল
{5:6} পরে বাদশাহ্‌ ও তাঁর লোকেরা দেশ-নিবাসী যিবূষীয়দের বিরুদ্ধে জেরুশালেমে যাত্রা করলেন, তাতে তারা দাউদকে বললো, তুমি এই স্থানে প্রবেশ করতে পারব না, অন্ধেরা ও খঞ্জেরাই তোমাকে তাড়িয়ে দেবে। তারা ভেবেছিল, দাউদ এই স্থানে প্রবেশ করতে পারবেন না।
{5:7} কিন্তু দাউদ সিয়োনের দুর্গ অধিকার করলেন; সেজন্য এটিকে দাউদ-নগর বলা হয়।
{5:8} ঐ দিনে দাউদ বললেন, যে কেউ যিবূষীয়দের অধিকার করে, সে জলপ্রণালীতে গিয়ে দাউদের প্রাণের ঘৃণিত খঞ্জ ও অন্ধদের আঘাত করুক। এই কারণে লোকে বলে, অন্ধ ও খঞ্জেরা মাবুদের গৃহে প্রবেশ করবে না।
{5:9} আর দাউদ সেই দুর্গে বসতি করে তার নাম দাউদ-নগর রাখলেন; এবং দাউদ মিল্লো থেকে ভিতর পর্যন্ত চারদিকে প্রাচীর গাঁথলেন।
{5:10} পরে দাউদ উত্তরোত্তর মহান হয়ে উঠলেন, কারণ মাবুদ বাহিনীগণের আল্লাহ্‌ তাঁর সহবর্তী ছিলেন।
{5:11} আর টায়ারের বাদশাহ্‌ হীরম দাউদের কাছে দূতদের এবং এরস কাঠ, ছুতার মিস্ত্রি ও রাজমিস্ত্রিদের পাঠালেন; তারা দাউদের জন্য একটি বাড়ি নির্মাণ করলো।
{5:12} তখন দাউদ বুঝলেন যে, মাবুদ ইসরাইলের বাদশাহ্‌র পদে তাঁকে সুস্থির করেছেন এবং তাঁর লোক ইসরাইলের জন্য তাঁর রাজ্যের উন্নতি করেছেন।
{5:13} আর দাউদ হেবরন থেকে আসার পর জেরুশালেমে আরও উপপত্নী ও স্ত্রী গ্রহণ করলেন, তাতে দাউদের আরও পুত্র কন্যা জন্মগ্রহণ করলো।
{5:14} জেরুশালেমে তাঁর যেসব পুত্র জন্ম নিল তাদের নাম: সম্মূয়, শোবর, নাথন, সোলায়মান,
{5:15} যিভর, ইলীশূয়, নেফগ, যাফিয়,
{5:16} ইলীশামা, ইলিয়াদা ও ইলীফেলট।
{i5:17} ফিলিস্তিনীদের পরাজয়
{5:17} ফিলিস্তিনীরা যখন শুনতে পেল যে, দাউদ ইসরাইলে বাদশাহ্‌র পদে অভিষিক্ত হয়েছেন, তখন ফিলিস্তিনী সমস্ত লোক দাউদের খোঁজে উঠে এল; দাউদ তা শুনে দুর্গে নেমে গেলেন।
{5:18} আর ফিলিস্তিনীরা এসে রফায়ীম উপত্যকায় ছড়িয়ে পড়লো।
{5:19} তখন দাউদ মাবুদের কাছে জিজ্ঞাসা করলেন, আমি কি ফিলিস্তিনীদের বিরুদ্ধে উঠে গেলে তুমি কি আমার হাতে তাদের তুলে দেবে? মাবুদ দাউদকে বললেন, যাও, আমি অবশ্য তোমার হাতে ফিলিস্তিনীদের তুলে দেব।
{5:20} পরে দাউদ বাল্‌-পরাসীমে আসলেন, আর দাউদ তাদের আক্রমণ করলেন, আর বললেন, মাবুদ আমার সম্মুখে আমার দুশমনদের বাঁধ ভাঙ্গার মত ভেঙ্গে ফেললেন, এজন্য সেই স্থানের নাম বাল্‌-পরাসীম [ভগ্নস্থান] রাখলেন।
{5:21} সেই স্থানে তারা তাদের সমস্ত মূর্তি ফেলে গিয়েছিল, আর দাউদ ও তাঁর লোকেরা সেগুলো তুলে নিয়ে গেলেন।
{5:22} পরে ফিলিস্তিনীরা পুনর্বার এসে রফায়ীম উপত্যকায় ছড়িয়ে পড়লো।
{5:23} তাতে দাউদ মাবুদের কাছে জিজ্ঞাসা করলেন, আর তিনি বললেন, তুমি যেও না, কিন্তু ওদের পিছনে ঘুরে এসে বাকা গাছগুলোর সম্মুখে ওদের আক্রমণ কর।
{5:24} সেই সমস্ত বাকা গাছের শিখরে সৈন্যগমনের মত আওয়াজ শুনলে তুমি আক্রমণ করবে; কেননা তখনই মাবুদ ফিলিস্তিনীদের সৈন্যকে আঘাত করার জন্য তোমার সম্মুখে অগ্রসর হয়েছেন।
{5:25} দাউদ মাবুদের হুকুম অনুসারে কাজ করলেন; সেবা থেকে গেষরের কাছ পর্যন্ত ফিলিস্তিনীদের আঘাত করলেন।
{i6:1} জেরুশালেমে শরীয়ত-সিন্দুক
{6:1} পরে দাউদ পুনরায় ইসরাইলের মধ্য থেকে ত্রিশ হাজার মনোনীত লোককে, একত্র করলেন।
{6:2} আর দাউদ ও তাঁর সঙ্গী সমস্ত লোক উঠে আল্লাহ্‌র সিন্দুক, যার উপরে সেই নাম, বাহিনীগণের মাবুদ, যিনি কারুবীদ্বয়ে আসীন, তাঁর নাম কীর্তিত, তা বালি-এহুদা থেকে আনতে যাত্রা করলেন।
{6:3} পরে তাঁরা আল্লাহ্‌র সিন্দুক একটি নতুন ঘোড়ার গাড়িতে চড়িয়ে পাহাড়ে অবস্থিত অবীনাদবের বাড়ি থেকে বের করলেন, আর অবীনাদবের পুত্র উষ ও অহিয়ো সেই নতুন ঘোড়ার গাড়ি চালিয়ে নিয়ে যাচ্ছিল।
{6:4} তারা পাহাড়ে অবস্থিত অবীনাদবের বাড়ি থেকে আল্লাহ্‌র সিন্দুকসহ ঘোড়ার গাড়ি বের করে আনলো; এবং অহিয়ো সিন্দুকটির আগে আগে চলতে লাগল।
{6:5} আর দাউদ ও ইসরাইলের সমস্ত কুল মাবুদের সম্মুখে দেবদারু কাঠের তৈরি সমস্ত রকম বাদ্যযন্ত্র এবং বীণা, নেবল, তম্বুরা, ঝুমঝুমি ও করতাল বাজাচ্ছিলেন।
{6:6} পরে তারা নাখোনের খামার পর্যন্ত গেলে উষ হাত বাড়িয়ে আল্লাহ্‌র সিন্দুক ধরলো, কেননা বলদযুগল পিছলিয়ে পড়েছিল।
{6:7} তখন উষের প্রতি মাবুদের ক্রোধ প্রজ্বলিত হল ও তার হঠকারিতার দরুন আল্লাহ্‌ সেই স্থানে তাকে আঘাত করলেন; তাতে সে সেখানে আল্লাহ্‌র সিন্দুকের পাশে মারা গেল।
{6:8} মাবুদ উষকে আক্রমণ করায় দাউদ অসন্তুষ্ট হলেন। আর সেই স্থানের নাম পেরস-উষ (উষ-ভঙ্গ) রাখলেন;
{6:9} আজ পর্যন্ত সেই নাম প্রচলিত আছে। আর দাউদ সেদিন মাবুদকে ভয় পেয়ে বললেন, মাবুদের সিন্দুক কিভাবে আমার কাছে আসবে?
{6:10} তাই দাউদ মাবুদের সিন্দুক দাউদ-নগরে তাঁর কাছে আনতে অনিচ্ছুক হলেন, কিন্তু দাউদ পথের পাশে অবস্থিত গাতীয় ওবেদ-ইদোমের বাড়িতে নিয়ে রাখলেন।
{6:11} মাবুদের সিন্দুক গাতীয় ওবেদ-ইদোমের বাড়িতে তিন মাস থাকলো; আর মাবুদ ওবেদ-ইদোমকে ও তার সমস্ত বাড়িকে দোয়া করলেন।
{6:12} পরে বাদশাহ্‌ দাউদ শুনলেন, আল্লাহ্‌র সিন্দুকের জন্য মাবুদ ওবেদ-ইদোমের বাড়ি ও তার সর্বস্বকে দোয়া করেছেন; তাতে দাউদ গিয়ে ওবেদ-ইদোমের বাড়ি থেকে আনন্দ সহকারে আল্লাহ্‌র সিন্দুক দাউদ-নগরে আনলেন।
{6:13} আর এরকম হল, মাবুদের সিন্দুক-বহনকারীরা ছয় কদম গমন করলে তিনি একটি ষাঁড় ও একটি পুষ্ট বাছুর কোরবানী করলেন।
{6:14} আর দাউদ মাবুদের সম্মুখে যথাসাধ্য নৃত্য করলেন; তখন দাউদ সাদা এফোদ পরেছিলেন।
{6:15} এভাবে দাউদ ও ইসরাইলের সমস্ত কুল জয়ধ্বনি ও তূরীধ্বনি সহকারে মাবুদের সিন্দুকটি নিয়ে আসলেন।
{6:16} আর দাউদ-নগরে মাবুদের সিন্দুকের প্রবেশ কালে তালুতের কন্যা মীখল জানালা দিয়ে দৃষ্টিপাত করলেন এবং মাবুদের সম্মুখে দাউদ বাদশাহ্‌কে লাফ দিতে ও নৃত্য করতে দেখে মনে মনে তুচ্ছ করলেন।
{6:17} পরে লোকেরা মাবুদের সিন্দুক ভিতরে এনে স্বস্থানে, অর্থাৎ সিন্দুকের জন্য দাউদ যে তাঁবু স্থাপন করেছিলেন, তার মধ্যে রাখল এবং দাউদ মাবুদের সম্মুখে পোড়ানো-কোরবানী ও মঙ্গল-কোরবানী করলেন।
{6:18} আর পোড়ানো-কোরবানী ও মঙ্গল-কোরবানী সমাপ্ত করার পর দাউদ বাহিনীগণের মাবুদের নামে লোকদের দোয়া করলেন।
{6:19} আর তিনি সব লোকের মধ্যে অর্থাৎ ইসরাইলের সমস্ত জনগণের মধ্যে প্রত্যেক পুরুষকে ও প্রত্যেক স্ত্রীকে এক এক খানা রুটি ও এক এক ভাগ গোশ্‌ত ও এক এক খানা আঙ্গুরের পিঠা দিলেন; পরে সকল লোক যার যার বাড়িতে প্রস্থান করলো।
{6:20} পরে দাউদ নিজের পরিজনদের দোয়া করার জন্য ফিরে আসলেন; তখন তালুতের কন্যা মীখল দাউদের সঙ্গে সাক্ষাৎ করতে বাইরে এসে বললেন, আজ ইসরাইলের বাদশাহ্‌ কেমন সমাদৃত হলেন; কোন অসারচিত্ত লোক যেমন প্রকাশ্যভাবে বিবস্ত্র হয়, তেমনি তিনি আজ নিজের ভৃত্যদের বাঁদীদের সম্মুখে বিবস্ত্র হলেন।
{6:21} তখন দাউদ মীখলকে বললেন, মাবুদের লোকদের উপরে, ইসরাইলের উপরে নেতৃত্বপদে আমাকে নিযুক্ত করার জন্য যিনি তোমার পিতা ও তাঁর সমস্ত কুলের পরিবর্তে আমাকে মনোনীত করেছেন, সেই মাবুদের সাক্ষাতেই তা করেছি; অতএব আমি মাবুদের সাক্ষাতেই আমোদ করবো।
{6:22} আর এর চাইতে আরও লঘু হব এবং আমার নিজের দৃষ্টিতে আরও নিচ হব; কিন্তু তুমি যে বাঁদীদের কথা বললে, তাদের কাছে সমাদৃত হবো।
{6:23} আর তালুতের কন্যা মীখলের মরণকাল পর্যন্ত সন্তান হল না।
{i7:1} বাদশাহ্‌ দাউদের কাছে আল্লাহ্‌র ওয়াদা
{7:1} পরে বাদশাহ্‌ যখন তাঁর বাড়িতে বাস করতে লাগলেন এবং মাবুদ চারদিকের সমস্ত দুশমন থেকে তাঁকে বিশ্রাম দিলেন,
{7:2} তখন বাদশাহ্‌ নাথন নবীকে বললেন, দেখুন, আমি এরস কাঠের বাড়িতে বাস করছি, কিন্তু আল্লাহ্‌র সিন্দুক পর্দার মধ্যে বাস করছে।
{7:3} নাথন নবী বাদশাহ্‌কে বললেন, ভাল, যা কিছু আপনার মনে আছে তা-ই করুন; কেননা মাবুদ আপনার সহবর্তী।
{7:4} কিন্তু সেই রাতে মাবুদের এই কালাম নাথনের কাছে উপস্থিত হল,
{7:5} তুমি যাও, আমার গোলাম দাউদকে বল, মাবুদ এই কথা বলেন, তুমি কি আমার বাসের জন্য গৃহ নির্মাণ করবে?
{7:6} বনি-ইসরাইলদের মিসর থেকে বের করে আনবার দিন থেকে আজ পর্যন্ত আমি তো কোন বাড়িতে বাস করি নি, কেবল তাঁবুতে ও আবাসে থেকে যাতায়াত করছি।
{7:7} সমস্ত বনি-ইসরাইলের মধ্যে যাতায়াত কালে আমি যাকে আমার লোক ইসরাইলকে পালন করার ভার দিয়েছিলাম, ইসরাইলের এমন কোন বংশকে কি কখনও এই কথা বলেছি যে, তোমরা কেন আমার জন্য এরস কাঠের গৃহ নির্মাণ কর নি? অতএব এখন তুমি আমার গোলাম দাউদকে এই কথা বল,
{7:8} বাহিনীগণের মাবুদ এই কথা বলেন, আমার লোকদের উপরে, ইসরাইলের উপরে নায়ক করার জন্য আমিই তোমাকে পশু চরাবার মাঠ থেকে ও ভেড়ার পিছন থেকে নিয়ে এসেছি।
{7:9} আর তুমি যে কোন স্থানে গমন করেছ, সেই স্থানে তোমার সহবর্তী থেকে তোমার সম্মুখ হতে তোমার সমস্ত দুশমনকে উচ্ছেদ করেছি। আর আমি দুনিয়ার মহাপুরুষদের নামের মত তোমার নাম মহৎ করবো।
{7:10} আমি আমার লোক ইসরাইলের জন্য একটি স্থান নির্ধারণ করবো ও তাদের রোপণ করবো; যেন তাদের সেই স্থানে তারা বাস করে এবং আর বিচলিত না হয়। দুর্বৃত্তরা তাদের আর দুঃখ দেবে না, যেমন আগে দিত,
{7:11} এবং যেদিন থেকে আমি আমার লোক ইসরাইলের উপরে কাজীদেরকে নিযুক্ত করেছিলাম, সেদিন থেকে যেমন দিত। আর আমি যাবতীয় দুশমন থেকে তোমাকে বিশ্রাম দেব। মাবুদ তোমাকে আরও বলছেন যে, তোমার জন্য মাবুদ একটি কুল নির্মাণ করবেন।
{7:12} তোমার দিন সমপূর্ণ হলে যখন তুমি তোমার পূর্বপুরুষদের সঙ্গে নিদ্রাগত হবে, তখন আমি তোমার পরে তোমার বংশকে, যে তোমার ঔরসে জন্মাবে তাকে স্থাপন করবো এবং তার রাজ্য সুস্থির করবো।
{7:13} আমার নামের জন্য সে একটি গৃহ নির্মাণ করবে এবং আমি তার রাজ-সিংহাসন চিরস্থায়ী করবো।
{7:14} আমি তার পিতা হব ও সে আমার পুত্র হবে; সে অপরাধ করলে মানুষ যেভাবে দণ্ড ভোগ করে তেমনি আমি দণ্ড দেব ও মানুষের সন্তানদের প্রহার দ্বারা তাকে শাস্তি দেব।
{7:15} কিন্তু আমি তোমার সম্মুখ থেকে যাকে দূর করলাম, সেই তালুত থেকে আমি যেমন আমার অটল মহব্বত প্রত্যাহার করলাম, তেমনি আমার অটল মহব্বত তার কাছ থেকে দূরে যাবে না।
{7:16} আর তোমার কুল ও তোমার রাজত্ব তোমার সম্মুখে চিরকাল স্থির থাকবে; তোমার সিংহাসন চিরস্থায়ী হবে।
{7:17} নাথন দাউদকে এ সব কালাম ও এ সব দর্শন অনুসারে কথা বললেন।
{i7:18} বাদশাহ্‌ দাউদের মুনাজাত
{7:18} তখন বাদশাহ্‌ দাউদ ভিতরে গিয়ে মাবুদের সম্মুখে বসলেন, আর বললেন, হে সার্বভৌম মাবুদ, আমি কে, আমার কুলই বা কি যে, তুমি আমাকে এই পর্যন্ত এনেছ?
{7:19} আর হে সার্বভৌম মাবুদ, তোমার দৃষ্টিতে এও ক্ষুদ্র বিষয় হল; তুমি তোমার গোলামের কুলের বিষয়েও সুদীর্ঘ কালের উদ্দেশে কথা বললে; হে সার্বভৌম মাবুদ, এই কি মানুষের নিয়ম?
{7:20} আর দাউদ তোমাকে আর কি বলবে? হে সার্বভৌম মাবুদ, তুমি তো তোমার গোলামকে জান।
{7:21} তুমি তোমার কালামের অনুরোধে ও নিজের হৃদয়ানুসারে এ সব মহৎ কাজ সাধন করে তোমার গোলামকে জানিয়েছ।
{7:22} অতএব, হে সার্বভৌম মাবুদ, তুমি মহান; কারণ তোমার মত কেউই নেই ও তুমি ছাড়া আর কোন আল্লাহ্‌ নেই; আমরা আমাদের কানে যা যা শুনেছি, সেই অনুসারে এই জানি।
{7:23} দুনিয়ার মধ্যে কোন্‌ জাতি তোমার লোক ইসরাইলের মত? আল্লাহ্‌ তাকে তাঁর লোক করার জন্য এবং তাঁর নাম প্রতিষ্ঠিত করার জন্য মুক্ত করতে গিয়েছিলেন, তুমি আমাদের পক্ষে মহৎ মহৎ কাজ ও তোমার দেশের পক্ষে ভয়ঙ্কর কাজ তোমার লোকদের সম্মুখে সাধন করেছিলে, তাদেরকে তুমি মিসর, জাতিদের ও দেবতাদের হাত থেকে মুক্ত করেছিলে।
{7:24} তুমি তোমার জন্য তোমার লোক ইসরাইলকে স্থাপন করে চিরকালের জন্য তোমার লোক করেছ; আর হে মাবুদ, তুমি তাদের আল্লাহ্‌ হয়েছ।
{7:25} এখন হে মাবুদ আল্লাহ্‌, তুমি তোমার গোলামের ও তার কুলের বিষয়ে যে কথা বলেছ, তা চিরকালের জন্য স্থির কর; যেমন বলেছ, সেই অনুসারে কর।
{7:26} তোমার নাম চিরকাল মহিমান্বিত হোক; লোকে বলুক, বাহিনীগণের মাবুদই ইসরাইলের আল্লাহ্‌; আর তোমার গোলাম দাউদের কুল তোমার সাক্ষাতে সুস্থির হবে।
{7:27} হে বাহিনীগণের মাবুদ, ইসরাইলের আল্লাহ্‌, তুমিই তোমার গোলামের কাছে প্রকাশ করেছ, বলেছ, “আমি তোমার জন্য একটি কুল নির্মাণ করবো,” এই কারণ তোমার কাছে এই মুনাজাত করতে তোমার গোলামের মনে সাহস জন্মগ্রহণ করলো।
{7:28} আর এখন, হে সার্বভৌম মাবুদ, তুমিই আল্লাহ্‌, তোমারই কালাম সত্য, আর তুমি তোমার গোলামের কাছে এই মঙ্গলযুক্ত ওয়াদা করেছ।
{7:29} অতএব মেহেরবানী করে তোমার গোলামের কুলকে দোয়া কর; তা যেন তোমার সম্মুখে চিরকাল থাকে; কেননা হে সার্বভৌম মাবুদ, তুমি নিজেই এই কথা বলেছ; আর তোমার দোয়ায় এই গোলামের কুল চিরকাল দোয়াযুক্ত থাকুক।
{i8:1} বাদশাহ্‌ দাউদের বিজয়
{8:1} এর পরে দাউদ ফিলিস্তিনীদের আক্রমণ করে দমন করলেন, আর দাউদ ফিলিস্তিনীদের হাত থেকে প্রধান নগরের কর্তৃত্ব দখল করে নিলেন।
{8:2} আর তিনি মোয়াবীয়দের আক্রমণ করে দড়ি দিয়ে মাপলেন, ভূমিতে শয়ন করিয়ে হত্যা করার জন্য দুই দড়ি এবং জীবিত রাখার জন্য সমপূর্ণ এক দড়ি দিয়ে মাপলেন; তাতে মোয়াবীয়েরা দাউদের গোলাম হয়ে উপঢৌকন আনলো।
{8:3} আর যে সময়ে সোবার বাদশাহ্‌ রহোবের পুত্র হদদেষর ফোরাত নদীর কাছে তাঁর কর্তৃত্ব পুনরায় স্থাপন করতে যান, সেই সময় দাউদ তাকে পুনরায় আক্রমণ করেন।
{8:4} দাউদ তাঁর কাছ থেকে সতের শত ঘোড়সওয়ার ও বিশ হাজার পদাতিক সৈন্য অধিকার করলেন, আর দাউদ তাঁর রথের ঘোড়াগুলোর পাদশিরা কেটে ফেললেন, কিন্তু তার মধ্যে এক শত রথের ঘোড়া রাখলেন।
{8:5} পরে দামেস্কের অরামীয়েরা সোবার হদদেষর বাদশাহ্‌র সাহায্য করতে আসলে দাউদ সেই অরামীয়দের মধ্যে বাইশ হাজার লোককে আক্রমণ করলেন।
{8:6} আর দাউদ দামেস্কের অরাম দেশে সৈন্যদল স্থাপন করলেন, তাতে অরামীয়েরা দাউদের গোলাম হয়ে উপঢৌকন আনলো। এই ভাবে দাউদ যে কোন স্থানে যেতেন, সেই স্থানে মাবুদ তাঁকে বিজয়ী করতেন।
{8:7} আর দাউদ হদদেষরের গোলামদের সমস্ত সোনার ঢাল খুলে জেরুশালেমে আনলেন।
{8:8} আর বাদশাহ্‌ দাউদ হদদেষরের বেটহ ও বেরোথা নগর থেকে বিস্তর ব্রোঞ্জ আনলেন।
{8:9} আর দাউদ হদদেষরের সমস্ত সৈন্য দলকে আক্রমণ করেছেন শুনে হমাতের বাদশাহ্‌ তয়ি বাদশাহ্‌ দাউদের কুশল জিজ্ঞাসা করার জন্য,
{8:10} এবং তিনি হদদেষরের সঙ্গে যুদ্ধ করে তাঁকে আক্রমণ করেছেন বলে তাঁকে অভিনন্দন জানাবার জন্য তাঁর পুত্র যোরামকে তাঁর কাছ প্রেরণ করলেন; কেননা হদদেষরের সঙ্গে তয়িরও যুদ্ধ হয়েছিল। যোরাম রূপার পাত্র, সোনার পাত্র ও ব্রোঞ্জের পাত্র সঙ্গে নিয়ে আসলেন।
{8:11} তাতে বাদশাহ্‌ দাউদ সেই সমস্ত দ্রব্যও মাবুদের উদ্দেশে পবিত্র করলেন আর যে সমস্ত জাতিকে তিনি বশীভূত করেছিলেন তাদের কাছ থেকে পাওয়া রূপা ও সোনাও তিনি পবিত্র করেছিলেন।
{8:12} ফলত ইদোম, মোয়াব, অম্মোনীয় এবং ফিলিস্তিনী ও আমালেকীয়দের কাছ থেকে এবং সোবার রাজা রহোবের পুত্র হদদেষরের কাছ থেকে এই সমস্ত সোনা ও রূপা লাভ করেছিলেন।
{8:13} আর দাউদ অরামকে আক্রমণ করে ফিরে আসার সময় লবণ-উপত্যকায় আঠারো হাজার জনকে হত্যা করে অতিশয় বিখ্যাত হলেন।
{8:14} পরে দাউদ ইদোমে সৈন্যদল স্থাপন করলেন, সমস্ত ইদোমে সৈন্যদল রাখলেন এবং সমস্ত ইদোমীয় লোক দাউদের গোলাম হল। আর দাউদ যে কোন স্থানে যেতেন, সেই স্থানে মাবুদ তাঁকে বিজয়ী করতেন।
{i8:15} বাদশাহ্‌ দাউদের কর্মকর্তারা
{8:15} দাউদ সমস্ত ইসরাইলের উপরে রাজত্ব করলেন; দাউদ তাঁর সমস্ত লোকের পক্ষে বিচার ও ন্যায় সাধন করতেন।
{8:16} আর সরূয়ার পুত্র যোয়াব প্রধান সেনাপতি ছিলেন; এবং অহীলূদের পুত্র যিহোশাফট ইতিহাস লেখক ছিলেন;
{8:17} আর অহীটূবের পুত্র সাদোক ও অবীয়াথরের পুত্র অহীমেলক ইমাম ছিলেন; এবং সরায় লেখক ছিলেন;
{8:18} আর যিহোয়াদার পুত্র বনায় করেথীয় ও পলেথীয়দের উপরে নিযুক্ত ছিলেন; এবং দাউদের পুত্ররা রাজমন্ত্রী ছিলেন।
{i9:1} মফীবোশতের প্রতি দাউদের রহম
{9:1} পরে দাউদ বললেন, আমি যোনাথনের জন্য যার প্রতি দয়া করতে পারি, এমন কেউ কি তালুতের কুলে অবশিষ্ট আছে?
{9:2} সীবঃ নামে তালুতের কুলের এক জন গোলাম ছিল, তাকে দাউদের কাছে ডাকা হলে বাদশাহ্‌ তাকে বললেন, তুমি কি সীবঃ? সে বললো, আপনার গোলাম সেই বটে।
{9:3} বাদশাহ্‌ বললেন, আমি যার প্রতি আল্লাহ্‌র দয়া দেখাতে পারি, তালুতের কুলে এমন কেউই কি অবশিষ্ট নেই? সীবঃ বাদশাহ্‌কে বললো, যোনাথনের এক জন পুত্র এখনও অবশিষ্ট আছেন, তিনি চরণে খঞ্জ।
{9:4} বাদশাহ্‌ বললেন, সে কোথায়? সীবঃ বাদশাহ্‌কে বললো, দেখুন, তিনি লো-দবারে অম্মীয়েলের পুত্র মাখীরের বাড়িতে আছেন।
{9:5} পরে বাদশাহ্‌ দাউদ লোদবারে লোক প্রেরণ করে অম্মীয়েলের পুত্র মাখীরের বাড়ি থেকে তাকে আনালেন।
{9:6} তখন তালুতের পৌত্র যোনাথনের পুত্র মফীবোশৎ দাউদের কাছে এসে ভূমিতে উবুড় হয়ে পড়ে সালাম করলেন। তখন দাউদ বললেন, মফীবোশৎ! জবাবে তিনি বললেন, দেখুন, এই আপনার গোলাম।
{9:7} দাউদ তাঁকে বললেন, ভয় করো না, আমি তোমার পিতা যোনাথনের জন্য অবশ্য তোমার প্রতি দয়া করবো, আমি তোমার পিতামহ তালুতের সমস্ত ভূমি তোমাকে ফিরিয়ে দেব, আর তুমি প্রতিদিন আমার খাবার টেবিলে ভোজন করবে।
{9:8} তাতে তিনি ভূমিতে উবুড় হয়ে বললেন, আপনার এই গোলাম কে যে, আপনি আমার মত মৃত কুকুরের প্রতি দৃষ্টি করছেন?
{9:9} পরে বাদশাহ্‌ তালুতের ভৃত্য সীবঃকে ডেকে এনে বললেন, আমি তোমার মালিকের পুত্রকে তালুত ও তাঁর সমস্ত কুলের সর্বস্ব দিলাম।
{9:10} আর তুমি, তোমার পুত্ররা ও গোলামেরা তাঁর জন্য ভূমি চাষ করবে এবং তোমার মালিকের পুত্রের খাদ্যের জন্য উৎপন্ন দ্রব্য এনে দেবে; কিন্তু তোমার মালিকের পুত্র মফীবোশৎ নিত্য আমার মেজে ভোজন করবেন। ঐ সীবের পনের জন পুত্র ও বিশ জন গোলাম ছিল।
{9:11} তখন সীবঃ বাদশাহ্‌কে বললো, আমার মালিক বাদশাহ্‌ তাঁর গোলামকে যে যে হুকুম করলেন, সেই অনুসারে আপনার এই গোলাম সমস্তই করবে। আর মফীবোশৎ রাজপুত্রদের একজনের মত বাদশাহ্‌র খাবার টেবিলে ভোজন করতে লাগলেন।
{9:12} মফীবোশতের মিকাহ্‌ নামে একটি পুত্র-সন্তান ছিল। আর সীবের বাড়িতে বাসকারী সমস্ত লোক মফীবোশতের গোলাম ছিল।
{9:13} মফীবোশৎ জেরুশালেমে বাস করলেন, কেননা তিনি প্রতিদিন বাদশাহ্‌র মেজে ভোজন করতেন। তিনি উভয় চরণে খঞ্জ ছিলেন।
{i10:1} অম্মোনীয় ও অরামীয়দের পরাজয়
{10:1} এর পরে অম্মোনীয় বাদশাহ্‌র মৃত্যু হলে তাঁর পুত্র হানূন তাঁর পদে বাদশাহ্‌ হলেন।
{10:2} তখন দাউদ বললেন, হানূনের পিতা নাহশ আমার প্রতি যেমন সদয় ব্যবহার করেছিলেন, আমিও হানূনের প্রতি তেমনি সদয় ব্যবহার করবো। পরে দাউদ তাঁকে পিতৃশোকে সান্ত্বনা দেবার জন্য তাঁর কয়েকজন গোলামকে প্রেরণ করলেন। তখন দাউদের গোলামেরা অম্মোনীয়দের দেশে উপস্থিত হল।
{10:3} কিন্তু অম্মোনীয়দের নেতৃবর্গ তাঁদের প্রভু হানূনকে বললেন, আপনি কি মনে করছেন যে, দাউদ আপনার পিতার সম্মান করে বলে আপনার কাছে সান্ত্বনাকারীদের পাঠিয়েছে? দাউদ কি নগরের সন্ধান নেবার ও নগরের বিষয়ে খোঁজ-খবর নিয়ে পরে সেটা ধ্বংস করার জন্য তাঁর গোলামদের পাঠায় নি?
{10:4} তখন হানূন দাউদের গোলামদের ধরে তাদের দাড়ির অর্ধেক ক্ষৌরি করিয়ে দিলেন ও পোশাকের অর্ধেক অর্থাৎ নিতম্বদেশ পর্যন্ত কেটে তাদের বিদায় করলেন।
{10:5} পরে তারা দাউদকে এই কথা বলে পাঠালে, তিনি তাদের সঙ্গে সাক্ষাৎ করতে লোক পাঠালেন; কেননা তারা ভীষণ লজ্জা পেয়েছিল। বাদশাহ্‌ বলে পাঠালেন, যতদিন তোমাদের দাড়ি না বাড়ে, ততদিন তোমরা জেরিকোতে থাক, তারপর ফিরে এসো।
{10:6} অম্মোনীয়রা যখন দেখতে পেল যে, তারা দাউদের কাছে ঘৃণার পাত্র হয়েছে, তখন অম্মোনীয়রা লোক পাঠিয়ে বৈৎ-রহোবস্থ ও সোবাস্থিত অরামীয় বিশ হাজার পদাতিক, এক হাজার লোকসুদ্ধ মাখার বাদশাহ্‌ এবং টোবের বারো হাজার লোককে বেতন দিয়ে আনাল।
{10:7} এই সংবাদ পেয়ে দাউদ যোয়াব ও বিক্রমশালী সমস্ত সৈন্যকে সেখানে প্রেরণ করলেন।
{10:8} অম্মোনীয়রা বাইরে এসে নগর-দ্বারের প্রবেশস্থানে যুদ্ধের জন্য সৈন্য রচনা করলো এবং সোবার ও রহোবের অরামীয়েরা, আর টোবের ও মাখার লোকেরা মাঠে খোলা মাঠে রইল।
{10:9} এভাবে সম্মুখে ও পিছনে দুই দিকেই তাঁর প্রতিকূলে যুদ্ধ হবে দেখে যোয়াব ইসরাইলের সমস্ত মনোনীত লোকের মধ্য থেকে লোক বেছে নিয়ে অরামীয়দের সম্মুখে সৈন্য রচনা করলেন;
{10:10} আর অবশিষ্ট লোকদের তিনি তাঁর ভাই অবীশয়ের হাতে তুলে দিলেন; আর তিনি অম্মোনীয়দের সম্মুখে সৈন্য রচনা করলেন।
{10:11} তিনি বললেন, যদি অরামীয়েরা আমার চেয়ে বলবান হয়, তবে তুমি আমার সাহায্য করবে; আর যদি অম্মোনীয়রা তোমার চেয়ে বলবান হয়, তবে আমি গিয়ে তোমার সাহায্য করবো।
{10:12} সাহস কর; আমাদের জাতির জন্য ও আমাদের আল্লাহ্‌র সকল নগরের জন্য আমরা নিজেদের শক্তিশালী করবো; আর মাবুদের দৃষ্টিতে যা ভাল, তিনি তা-ই করুন।
{10:13} পরে যোয়াব ও তাঁর সঙ্গী লোকেরা অরামীয়দের বিরুদ্ধে যুদ্ধে সম্মুখীন হলে তারা তাঁর সম্মুখ থেকে পালিয়ে গেল।
{10:14} আর অরামীয়েরা পালিয়ে গেছে দেখে অম্মোনীয়রাও অবীশয়ের সম্মুখ থেকে পালিয়ে নগরে প্রবেশ করলো। পরে যোয়াব অম্মোনীয়দের কাছ থেকে জেরুশালেমে ফিরে আসলেন।
{10:15} অরামীয়েরা যখন দেখতে পেল যে, তারা ইসরাইলের সম্মুখে পরাজিত হল, তখন তারা আবার জমায়েত হল।
{10:16} আর হদদেষর লোক পাঠিয়ে (ফোরাত) নদীর পারস্থ অরামীয়দের বের করে আনলেন; তারা হেলমে উপস্থিত হল; হদদেষরের দলের সেনাপতি শোবক তাদের প্রধান ছিলেন।
{10:17} পরে দাউদকে এই সংবাদ দেওয়া হলে তিনি সমস্ত ইসরাইলকে একত্র করলেন এবং জর্ডান পার হয়ে হেলমে উপস্থিত হলেন। তাতে অরামীয়েরা দাউদের সম্মুখে সৈন্য রচনা করে তাঁর সঙ্গে যুদ্ধ করলো।
{10:18} আর অরামীয়েরা ইসরাইলের সম্মুখ থেকে পালিয়ে গেল; আর দাউদ অরামীয়দের সাত শত রথচালক ও চল্লিশ হাজার ঘোড়সওয়ার সৈন্য হত্যা করলেন এবং তাদের দলের সেনাপতি শোবককেও আঘাত করলেন, তাতে তিনি সেই স্থানে মারা পড়লেন।
{10:19} হদদেষরের অধীন সমস্ত বাদশাহ্‌ যখন দেখলেন যে, তাঁরা ইসরাইলের সম্মুখে পরাজিত হয়েছেন, তখন তাঁরা ইসরাইলের সঙ্গে সন্ধি করে তাদের গোলাম হলেন; সেই সময় থেকে অরামীয়েরা ভয় পেয়ে অম্মোনীয়দের আর সাহায্য করে নি।
{i11:1} বাদশাহ্‌ দাউদের গুনাহ্‌
{11:1} পরে বসন্তকাল ফিরে আসলে বাদশাহ্‌রা যখন যুদ্ধে গমন করেন তখন দাউদ যোয়াবকে, তাঁর সঙ্গে তাঁর গোলামদের ও সমস্ত ইসরাইলকে পাঠালেন; তারা গিয়ে অম্মোনীয়দের সংহার করে রব্বা নগর অবরোধ করলো; কিন্তু দাউদ জেরুশালেমে থাকলেন।
{11:2} একদিন বিকালে দাউদ বিছানা থেকে উঠে রাজপ্রাসাদের ছাদে বেড়াচ্ছিলেন, আর ছাদ থেকে দেখতে পেলেন যে, একটি স্ত্রীলোক গোসল করছে; স্ত্রীলোকটি দেখতে বড়ই সুন্দরী ছিল।
{11:3} দাউদ তার বিষয় জিজ্ঞাসা করতে লোক পাঠালেন। এক জন বললো, এ কি ইলিয়ামের কন্যা, হিট্টিয় ঊরিয়ের স্ত্রী বৎশেবা নয়?
{11:4} তখন দাউদ দূত পাঠিয়ে তাকে আনালেন এবং সে তার কাছে আসলে দাউদ তার সঙ্গে শয়ন করলেন; সে স্ত্রীলোকটি মাসিকের নাপাকীতা থেকে পাক-সাফ হয়েছিল। পরে সে তার ঘরে ফিরে গেল।
{11:5} এর পর সে গর্ভবতী হল; আর লোক পাঠিয়ে দাউদকে এই সংবাদ দিল, আমি গর্ভবতী হয়েছি।
{11:6} তখন দাউদ যোয়াবের কাছে লোক পাঠিয়ে এই হুকুম করলেন, হিট্টিয় ঊরিয়কে আমার কাছে পাঠিয়ে দাও। তাতে যোয়াব দাউদের কাছে ঊরিয়কে পাঠিয়ে দিলেন।
{11:7} ঊরিয় তাঁর কাছে উপস্থিত হলে দাউদ তাকে যোয়াবের, লোকদের ও যুদ্ধের কুশল জিজ্ঞাসা করলেন।
{11:8} পরে দাউদ ঊরিয়কে বললেন, তুমি তোমার বাড়িতে গিয়ে পা ধোও। তখন ঊরিয় রাজপ্রাসাদ থেকে বের হল, আর বাদশাহ্‌র কাছ থেকে তার পেছন পেছন ভেট গেল।
{11:9} কিন্তু ঊরিয় তার প্রভুর গোলামদের সঙ্গে রাজপ্রাসাদের দ্বারে শয়ন করলো, নিজের বাড়িতে গেল না।
{11:10} পরে এই কথা দাউদকে বলা হল যে, ঊরিয় ঘরে যায় নি। দাউদ ঊরিয়কে বললেন, তুমি কি পথভ্রমণ করে আসো নি? তবে কেন নিজের বাড়িতে গেলে না?
{11:11} ঊরিয় দাউদকে বললো, শরীয়ত-সিন্দুক, ইসরাইল ও এহুদা কুটিরে বাস করছে এবং আমার মালিক যোয়াব ও আমার মালিকের গোলামেরা খোলা মাঠে ছাউনি করে আছেন; সে অবস্থায় আমি কি ভোজন পান করতে ও স্ত্রীর সঙ্গে শয়ন করতে নিজের বাড়িতে যেতে পারি? আপনার জীবন ও আপনার জীবন্ত প্রাণের কসম, আমি এমন কাজ করবো না।
{11:12} তখন দাউদ ঊরিয়কে বললেন, আজকের দিনও তুমি এই স্থানে থাক, আগামীকাল তোমাকে বিদায় করবো। তাতে ঊরিয় সে দিন ও পরের দিন জেরুশালেমে রইলো।
{11:13} আর দাউদ তাকে দাওয়াত করলে সে তাঁর সাক্ষাতে ভোজন পান করলো; আর তিনি তাকে মাতাল করলেন; কিন্তু সে সন্ধ্যাবেলা তার প্রভুর গোলামদের সঙ্গে তার বিছানায় শয়ন করার জন্য বাইরে গেল, বাড়িতে গেল না।
{i11:14} বাদশাহ্‌ দাউদ কর্তৃক ঊরিয়ের হত্যা
{11:14} খুব ভোরে দাউদ যোয়াবের কাছে একটি পত্র লিখে ঊরিয়ের হাতে দিয়ে পাঠালেন।
{11:15} পত্রখানিতে তিনি লিখেছিলেন, তোমরা এই ঊরিয়কে তুমুল যুদ্ধের সম্মুখে নিযুক্ত কর, পরে এর পিছন থেকে সরে যাবে, যাতে সে আহত হয়ে মারা পড়ে।
{11:16} পরে নগর অবরোধ করার সময় কোন্‌ স্থানে বিক্রমশালী লোক আছে তা জেনে যোয়াব সেই স্থানে ঊরিয়কে নিযুক্ত করলেন।
{11:17} পরে নগরস্থ লোকেরা বের হয়ে যোয়াবের সঙ্গে যুদ্ধ করলে কয়েক জন লোক, দাউদের গোলামদের মধ্যে কয়েক জন মারা পড়লো, বিশেষত হিট্টিয় ঊরিয়ও মারা পড়লো।
{11:18} পরে যোয়াব লোক পাঠিয়ে যুদ্ধের সমস্ত বৃত্তান্ত দাউদকে জানালেন,
{11:19} আর দূতকে হুকুম করলেন, তুমি বাদশাহ্‌র সাক্ষাতে যুদ্ধের সমস্ত বৃত্তান্ত সমাপ্ত করলে,
{11:20} যদি বাদশাহ্‌র ক্রোধ জন্মে, আর যদি তিনি বলেন, তোমরা যুদ্ধ করতে নগরের এত কাছে কেন গিয়েছিলে? তারা প্রাচীর থেকে তীর মারবে, এটা কি জানতে না?
{11:21} যিরূব্বেশতের পুত্র আবিমালেককে কে আঘাত করেছিল? তেবেষে একটা স্ত্রীলোক যাঁতার একখানা উপরের পাট প্রাচীর থেকে তার উপরে ফেলে দিলে সে কি তাতেই মারা পরে নি? তোমরা কেন প্রাচীরের এত কাছে গিয়েছিলে? তা হলে তুমি বলবে, আপনার গোলাম হিট্টিয় ঊরিয়ও মারা পড়েছে।
{11:22} পরে সেই দূত প্রস্থান করে যোয়াবের বলা সমস্ত কথা দাউদকে জানালো।
{11:23} দূত দাউদকে বললো, সেই লোকেরা আমাদের বিপক্ষে প্রবল হয়ে মাঠে আমাদের কাছে বাইরে এসেছিল; তখন আমরা দ্বারের প্রবেশ-স্থান পর্যন্ত তাদের পেছন পেছন তাড়া করেছিলাম।
{11:24} তখন তীরন্দাজেরা প্রাচীর থেকে আপনার গোলামদের উপরে তীর নিক্ষেপ করলো; তাই বাদশাহ্‌র কয়েক জন গোলাম মারা পড়েছে; আর আপনার গোলাম হিট্টিয় ঊরিয়ও মারা গেছে।
{11:25} তখন দাউদ দূতকে বললেন, যোয়াবকে এই কথা বলো, তুমি এতে অসন্তুষ্ট হয়ো না, কেননা তলোয়ার যেমন এক জনকে তেমনি আর এক জনকেও গ্রাস করে; তুমি নগরের বিরুদ্ধে আরও সপরাক্রমে যুদ্ধ কর, নগর উচ্ছিন্ন কর; এভাবে তাকে আশ্বাস দেবে।
{11:26} আর ঊরিয়ের স্ত্রী তাঁর স্বামী ঊরিয়ের মৃত্যু-সংবাদ পেয়ে স্বামীর জন্য শোক করতে লাগল।
{11:27} পরে শোক করার সময় অতীত হলে দাউদ লোক পাঠিয়ে তাকে তাঁর বাড়িতে আনালেন, তাতে সে তাঁর স্ত্রী হল ও তাঁর জন্য পুত্র প্রসব করলো। কিন্তু দাউদের কৃত এই কাজ মাবুদের দৃষ্টিতে মন্দ বলে গণ্য হল।
{i12:1} বাদশাহ্‌ দাউদের বিরুদ্ধে নবী নাথনের অভিযোগ
{12:1} পরে মাবুদ দাউদের কাছে নাথনকে প্রেরণ করলেন। আর নাথন দাউদের কাছে এসে তাঁকে বললেন, একটি নগরে দু’টি লোক ছিল; তাদের মধ্যে এক জন ধনবান, আর এক জন দরিদ্র।
{12:2} ধনবানের অতি বিস্তর ভেড়ার পাল ও গরুর পাল ছিল।
{12:3} কিন্তু সেই দরিদ্র লোকটির আর কিছুই ছিল না, কেবল একটি ছোট ভেড়ীর বাচ্চা ছিল, সে তাকে কিনে লালন-পালন করছিল; আর সেটি তার ও তার সন্তানদের সঙ্গে থেকে বেড়ে উঠছিল; সে তারই খাদ্য খেত ও তারই পাত্রে পান করতো, আর তার বক্ষঃস্থলে শয়ন করতো ও তার কন্যার মত ছিল।
{12:4} পরে ঐ ধনবানের বাড়িতে এক জন পথিক এল, তাতে বাড়িতে আগত মেহমানের জন্য রান্না করার জন্য সে তাঁর ভেড়ার পাল ও গরুর পাল থেকে কিছু নিতে কাতর হল, কিন্তু সেই দরিদ্র লোকটির ভেড়ীর বাচ্চাটি নিয়ে যে মেহমান এসেছিল তার জন্য তা-ই রান্না করলো।
{12:5} তাতে দাউদ সেই ধনবানের প্রতি অতিশয় ক্রোধে প্রজ্বলিত হয়ে উঠলেন; তিনি নাথনকে বললেন, জীবন্ত মাবুদের কসম যে ব্যক্তি সেই কাজ করেছে, সে মৃত্যুর সন্তান;
{12:6} সে একটুও রহম না করে এই কাজ করেছে, এজন্য সেই ভেড়ীর বাচ্চাটির চারগুণ ফিরিয়ে দেবে।
{12:7} তখন নাথন দাউদকে বললেন, আপনিই সেই ব্যক্তি। ইসরাইলের আল্লাহ্‌ মাবুদ এই কথা বলেন, আমি তোমাকে ইসরাইলের উপরে বাদশাহ্‌র পদে অভিষেক করেছি এবং তালুতের হাত থেকে উদ্ধার করেছি;
{12:8} আর তোমার মালিকের বাড়ি তোমাকে দিয়েছি ও তোমার মালিকের স্ত্রীদেরকে তোমার বক্ষঃস্থলে দিয়েছি এবং ইসরাইলের ও এহুদার কুল তোমাকে দিয়েছি; আর তা যদি অল্প হত তবে তোমাকে আরও অমুক অমুক বস্তু দিতাম।
{12:9} তুমি কেন মাবুদের কালাম তুচ্ছ করে তাঁর দৃষ্টিতে যা মন্দ তা-ই করেছ? তুমি হিট্টিয় ঊরিয়কে তলোয়ার দ্বারা আঘাত করিয়েছ ও তার স্ত্রীকে নিয়ে নিজের স্ত্রী করেছ, অম্মোনীয়দের তলোয়ার দ্বারা ঊরিয়কে মেরে ফেলেছ।
{12:10} অতএব তলোয়ার কখনও তোমার কুলকে ছেড়ে যাবে না; কেননা তুমি আমাকে তুচ্ছ করে হিট্টিয় ঊরিয়ের স্ত্রীকে নিয়ে নিজের স্ত্রী করেছ।
{12:11} মাবুদ এই কথা বলেন, দেখ, আমি তোমার কুল থেকেই তোমার বিরুদ্ধে অমঙ্গল উৎপন্ন করবো এবং তোমার সাক্ষাতে তোমার স্ত্রীদেরকে নিয়ে তোমার আত্মীয়কে দেব; তাতে সে এই সূর্যের সাক্ষাতে তোমার স্ত্রীদের সঙ্গে শয়ন করবে।
{12:12} বস্তুত তুমি গোপনে এই কাজ করেছ, কিন্তু আমি সমস্ত ইসরাইলের সাক্ষাতে ও দিনের আলোতে এই কাজ করবো।
{12:13} তখন দাউদ নাথনকে বললেন, আমি মাবুদের বিরুদ্ধে গুনাহ্‌ করেছি। নাথন দাউদকে বললেন, মাবুদের আপনার গুনাহ্‌ দূর করলেন, আপনি মারা পড়বেন না।
{12:14} কিন্তু এই কাজ দ্বারা আপনি মাবুদের দুশমনদের নিন্দা করার বড় সুযোগ দিয়েছেন, এজন্য আপনার নবজাত পুত্রটি অবশ্য মারা যাবে। পরে নাথন নিজের বাড়িতে প্রস্থান করলেন।
{12:15} আর মাবুদ ঊরিয়ের স্ত্রীর গর্ভজাত দাউদের পুত্রটিকে আঘাত করলে সে ভীষণ অসুস্থ হয়ে পড়লো।
{i12:16} বৎসেবার নবজাতকের মৃত্যু
{12:16} পরে দাউদ ছেলেটির জন্য আল্লাহ্‌র কাছে ফরিয়াদ জানালেন; আর দাউদ রোজা রাখলেন, ভিতরে প্রবেশ করে সমস্ত রাত ভূমিতে পড়ে রইলেন।
{12:17} তখন তাঁর বাড়ির প্রধান ব্যক্তিরা তাঁকে ভূমি থেকে তুলবার জন্য তাঁর কাছে গিয়ে দাঁড়ালেন, কিন্তু তিনি সম্মত হলেন না এবং তাঁদের সঙ্গে ভোজনও করলেন না।
{12:18} পরে সপ্তম দিনে ছেলেটির মারা গেল; তাতে ছেলেটি মারা গেছে, এই কথা দাউদকে বলতে তাঁর গোলামেরা ভয় পেল, কেননা তারা বললো, দেখ, ছেলেটি জীবিত থাকতে আমরা তাঁকে বললেও তিনি আমাদের কথা কানে তোলেন নি; এখন ছেলেটি মারা গেছে, এই কথা কেমন করে তাঁকে বলবো? বললে তিনি নিজের কোন অনিষ্ট করে বসবেন।
{12:19} কিন্তু গোলামেরা কানাকানি করছে দেখে দাউদ বুঝলেন, ছেলেটি মারা গেছে; দাউদ নিজেই গোলামদের জিজ্ঞাসা করলেন, ছেলেটির কি মৃত্যু হয়েছে? তারা বললো, হয়েছে।
{12:20} তখন দাউদ ভূমি থেকে উঠে গোসল করলেন, তেল মাখলেন ও পোশাক পরিবর্তন করলেন এবং মাবুদের গৃহে প্রবেশ করে সেজ্‌দা করলেন; পরে নিজের বাড়িতে এসে হুকুম করলে তারা তাঁর সম্মুখে খাদ্যদ্রব্য রাখল; আর তিনি ভোজন করলেন।
{12:21} তখন তাঁর গোলামেরা তাঁকে বললো, আপনি এটা কেমন কাজ করলেন? ছেলেটি জীবিত থাকতে আপনি তার জন্য রোজা রেখেছিলেন ও কান্নাকাটি করছিলেন, কিন্তু ছেলেটির মৃত্যু হলেই উঠে ভোজন করলেন।
{12:22} তিনি বললেন, ছেলেটি জীবিত থাকতে আমি রোজা ও কান্নাকাটি করছিলাম; কারণ ভেবেছিলাম, কি জানি, মাবুদ আমার প্রতি রহম করলে ছেলেটি বাঁচতে পারে।
{12:23} কিন্তু এখন সে মারা গেছে, তবে আমি কি জন্য রোজা রাখব? আমি কি তাকে ফিরিয়ে আনতে পারি? আমি তার কাছে যাব, কিন্তু সে আমার কাছ ফিরে আসবে না।
{i12:24} সোলায়মানের জন্ম
{12:24} পরে দাউদ তাঁর স্ত্রী বৎশেবাকে সান্ত্বনা দিলেন ও তার কাছে গমন করে তার সঙ্গে শয়ন করলেন; এবং সে পুত্র প্রসব করলে দাউদ তার নাম সোলায়মান রাখলেন; আর মাবুদ তাঁকে মহব্বত করলেন।
{12:25} আর তিনি নাথন নবীকে প্রেরণ করলেন, আর তিনি মাবুদের জন্য তাঁর নাম যেদীদীয় (মাবুদের প্রিয়) রাখলেন।
{i12:26} অম্মোনীয়দের পরাজয়
{12:26} ইতোমধ্যে যোয়াব অম্মোনীয়দের রব্বা নগরের বিরুদ্ধে যুদ্ধ করে রাজধানী হস্তগত করলেন।
{12:27} তখন যোয়াব দাউদের কাছে দূতদের প্রেরণ করে বললেন, আমি রব্বার বিরুদ্ধে যুদ্ধ করে পানির সরবরাহ অধিকার করেছি।
{12:28} এখন আপনি অবশিষ্ট লোকদের একত্র করে নগরের কাছে শিবির স্থাপন করুন, তা হস্তগত করুন, নতুবা কি জানি, আমি ঐ নগর অধিকার করলে তার উপরে আমারই নাম কীর্তিত হবে।
{12:29} তখন দাউদ সমস্ত লোককে একত্র করলেন ও রাব্বাতে গিয়ে তার বিরুদ্ধে যুদ্ধ করে তা অধিকার করলেন।
{12:30} আর তিনি সেখানকার বাদশাহ্‌র মাথা থেকে তাঁর মুকুটটি খুলে নিলেন; তাতে এক তালন্ত পরিমাণ সোনা ও মণি ছিল; আর তা দাউদের মাথায় অর্পিত হল; এবং তিনি ঐ নগর থেকে অতি প্রচুর লুণ্ঠিত দ্রব্য বের করে আনলেন।
{12:31} আর দাউদ সেখানকার লোকদের বের করে এনে করাত, লোহার মই ও লোহার কুড়াল দ্বারা কাজ করালেন এবং ইট তৈরির কাজ করালেন। তিনি অম্মোনীয়দের সমস্ত নগরের প্রতি এরকম করলেন। পরে দাউদ ও সমস্ত লোক জেরুশালেমে ফিরে গেলেন।
{i13:1} অম্নোনের ঘৃণার কাজ
{13:1} এর পরে এই ঘটনা হল; দাউদের পুত্র অবশালোমের তামর নামে সুন্দরী একটি বোন ছিল; দাউদের পুত্র অম্নোন তাকে ভালবাসল।
{13:2} অম্নোন এমন আকুল হল যে, তার বোন তামরের জন্য অসুস্থ হয়ে পড়লো, কেননা সে কুমারী ছিল এবং অম্নোন তার প্রতি কিছু করা দুঃসাধ্য বোধ করলো।
{13:3} কিন্তু দাউদের ভাই শিমিয়ের পুত্র যোনাদব নামে অম্নোনের এক জন বন্ধু ছিল; সে খুবই চালাক ছিল।
{13:4} সে অম্নোনকে বললো, রাজপুত্র। তুমি দিন দিন এমন রোগা হয়ে যাচ্ছ কেন? আমাকে কি বলবে না? অম্নোন তাকে বললো, আমি আমার ভাই অবশালোমের বোন তামরকে ভালবাসি।
{13:5} যোনাদব বললো, তুমি তোমার পালঙ্কের উপরে শয়ন করে অসুখের ভান কর; পরে তোমার পিতা তোমাকে দেখতে আসলে তাঁকে বলো, মেহেরবানী করে আমার বোন তামরকে আমার কাছে আসতে হুকুম করুন, সে আমাকে রুটি খেতে দিক; এবং আমি দেখে যেন তার হাতে ভোজন করি, এজন্য আমার সাক্ষাতেই খাদ্য প্রস্তুত করুক।
{13:6} পরে অম্নোন অসুস্থতার ভান করে পড়ে রইলো; তাতে বাদশাহ্‌ তাকে দেখতে আসলে অম্নোন বাদশাহ্‌কে বললো, আরজ করি, আমার বোন তামর এসে আমার সাক্ষাতে কয়েকটি পিঠা প্রস্তুত করে দিক; আমি তার হাতে ভোজন করবো।
{13:7} তখন দাউদ তামরের বাড়িতে লোক পাঠিয়ে বললেন, তুমি একবার তোমার ভাই অম্নোনের বাড়িতে গিয়ে তাকে কিছু খাদ্য প্রস্তুত করে দাও।
{13:8} অতএব তামর তার ভাই অম্নোনের বাড়িতে গেল; তখন সে শুয়ে ছিল। পরে তামর সুজি নিয়ে ছেনে তার সাক্ষাতে পিঠা প্রস্তুত করে পাক করলো;
{13:9} আর তাওয়া নিয়ে গিয়ে তার সম্মুখে ঢেলে দিল, কিন্তু সে ভোজনে অসম্মত হল। অম্নোন বললো, আমার কাছ থেকে সকল লোক বাইরে যাক। তাতে সকলে তার কাছ থেকে বাইরে গেল।
{13:10} তখন অম্নোন তামরকে বললো, খাদ্য সামগ্রী এই কুঠরীর মধ্যে আন; আমি তোমার হাতে ভোজন করবো। তাতে তামর তার তৈরি ঐ পিঠা নিয়ে কুঠরীর মধ্যে তার ভাই অম্নোনের কাছে গেল।
{13:11} পরে সে তাকে ভোজন করাতে তার কাছে তা আনলে অম্নোন তাকে ধরে বললো, হে আমার বোন, এসো, আমার সঙ্গে শয়ন কর।
{13:12} সে জবাবে বললো, হে আমার ভাই, না, না আমার ইজ্জত নষ্ট করো না, ইসরাইলের মধ্যে এমন কাজ করা উচিত নয়; তুমি এই মূঢ়তার কাজ করো না।
{13:13} আমি কোথায় আমার কলঙ্ক বহন করবো? আর তুমিও ইসরাইলের মধ্যে এক জন মূঢ়ের সমান হবে। অতএব আরজ করি, বরং বাদশাহ্‌র কাছে বল, তিনি তোমার হাতে আমাকে দিতে অসম্মত হবেন না।
{13:14} কিন্তু অম্নোন তার কথা শুনতে চাইল না; নিজে তামরের চেয়ে বলবান হওয়াতে তার ইজ্জত নষ্ট করলো, তার সঙ্গে শয়ন করলো।
{13:15} পরে অম্নোন তাকে ভীষণ ঘৃণা করতে লাগল; বস্তুত সে তাকে যেরকম মহব্বত করেছিল, তার চেয়ে বেশি ঘৃণা করতে লাগল; আর অম্নোন তাকে বললো, ওঠ, চলে যাও।
{13:16} সে তাকে বললো, তা করো না, কেননা আমার সঙ্গে কৃত তোমার প্রথম দোষের চেয়ে আমাকে বের করে দেওয়া, এই মহাদোষ আরও মন্দ। কিন্তু অম্নোন তার কথা শুনতে চাইল না।
{13:17} সে তার পরিচারক যুবককে ডেকে বললো, একে আমার কাছ থেকে বের করে দাও, পরে দরজায় খিল লাগিয়ে দাও।
{13:18} সেই কন্যার গায়ে লম্বা কাপড় ছিল, কেননা কুমারী রাজকন্যারা ঐ রকম কাপড় পরতো। অম্নোনের পরিচারক তাকে বের করে দিয়ে পরে দ্বারে খিল লাগিয়ে দিল।
{13:19} তখন তামর নিজের মাথায় ভস্ম দিল এবং তার গায়ের ঐ লম্বা কাপড় ছিঁড়ে মাথায় হাত দিয়ে কাঁদতে কাঁদতে চলে গেল।
{13:20} আর তার সহোদর অবশালোম তাকে জিজ্ঞাসা করলো, তোমার ভাই অম্নোন কি তোমার ইজ্জত নষ্ট করেছে? কিন্তু এখন হে আমার বোন চুপ থাক, সে তোমার ভাই; তুমি এই বিষয়ে বিমনা হয়ো না। সেদিন থেকে তামর বিষণ্নভাবে তার ভাই অবশালোমের বাড়িতে থাকতে লাগল।
{13:21} কিন্তু বাদশাহ্‌ দাউদ এসব কথা শুনে অতিশয় ক্রুদ্ধ হলেন।
{13:22} আর অবশালোম অম্নোনকে কাছে ভাল-মন্দ কিছুই বললো না, কেননা তার সহোদরা তামরের ইজ্জত নষ্ট করাতে অবশালোম অম্নোনকে ঘৃণা করতে লাগল।
{i13:23} তামরের ইজ্জতের প্রতিশোধ নেওয়া
{13:23} সমপূর্ণ দু’বছর পরে আফরাহীমের নিকটস্থ বাল্‌-হাৎসোরে অবশালোমের ভেড়া পালের লোমকাটা হচ্ছিল; এবং অবশালোম সমস্ত রাজপুত্রকে দাওয়াত করলো।
{13:24} আর অবশালোম বাদশাহ্‌র কাছে এসে বললো, দেখুন, আপনার এই গোলামের ভেড়ার পালের লোমকাটা হচ্ছে; অতএব আরজ করি, বাদশাহ্‌ ও বাদশাহ্‌র গোলামেরা আপনার গোলামের সঙ্গে আগমন করুন।
{13:25} বাদশাহ্‌ অবশালোমকে বললেন, হে আমার পুত্র, তা নয়, আমরা সকলে যাব না, পাছে তোমার ভারস্বরূপ হই। যদিও সে পীড়াপীড়ি করলো, তবু বাদশাহ্‌ যেতে সম্মত হলেন না, কিন্তু তাকে দোয়া করলেন।
{13:26} তখন অবশালোম বললো, যদি তা না হয়, তবে আমার ভাই অম্নোনকে আমাদের সঙ্গে যেতে দিন; বাদশাহ্‌ তাকে বললেন, সে কেন তোমার সঙ্গে যাবে?
{13:27} কিন্তু অবশালোম তাঁকে পীড়াপীড়ি করলে বাদশাহ্‌ অম্নোন ও তার সঙ্গে সমস্ত রাজপুত্রকে যেতে দিলেন।
{13:28} পরে অবশালোম তার ভৃত্যদের এই হুকুম দিল, দেখো, আঙ্গুর-রসে অম্নোনের অন্তর প্রফুল্ল হলে যখন আমি তোমাদের বলবো, অম্নোনকে মার, তখন তোমরা তাকে হত্যা করো, ভয় পেয়ো না। আমি কি তোমাদের হুকুম দেই নি? তোমরা সাহস কর, বলবান হও।
{13:29} পরে অবশালোমের ভৃত্যরা অম্নোনের প্রতি অবশালোমের আদেশমত কাজ করলো। তখন রাজপুত্ররা সকলে উঠে নিজ নিজ ঘোড়ায় চড়ে পালিয়ে গেল।
{13:30} তারা পথে ছিল, এমন সময়ে দাউদের কাছে এই সংবাদ এলো যে, অবশালোম সমস্ত রাজপুত্রকে হত্যা করেছে, তাদের এক জনও অবশিষ্ট নেই।
{13:31} তখন বাদশাহ্‌ উঠে তাঁর কাপড় ছিঁড়ে ভূমিতে লম্বমান হয়ে পড়লেন এবং তাঁর গোলামেরা সকলে নিজ নিজ কাপড় ছিঁড়ে তাঁর কাছে দাঁড়িয়ে রইলো।
{13:32} তখন দাউদের ভাই শিমিয়ের পুত্র যোনাদব বললো, আমার মালিক মনে করবেন না যে, সমস্ত রাজকুমার নিহত হয়েছে; কেবল অম্নোন মারা পড়েছে, কেননা যেদিন সে অবশালোমের বোন তামরের ইজ্জত নষ্ট করেছে, সেদিন থেকে অবশালোম কর্তৃক এটা স্থির হয়েছিল।
{13:33} অতএব সমস্ত রাজপুত্র মারা গেছে ভেবে আমার মালিক বাদশাহ্‌ শোক করবেন না; কেবল অম্নোন মারা গেছে।
{13:34} কিন্তু অবশালোম পালিয়ে গিয়েছিল। আর যুবক প্রহরী চোখ তুলে নিরীক্ষণ করলো, আর দেখ, পর্বতের পাশ থেকে তার পিছনের দিকের পথ দিয়ে অনেক লোক আসছে।
{13:35} আর যোনাদব বাদশাহ্‌কে বললো, দেখুন রাজপুত্ররা আসছে, আপনার গোলাম যা বলেছিল, তা-ই ঠিক হল।
{13:36} তার কথা শেষ হওয়া মাত্র, দেখ, রাজপুত্ররা উপস্থিত হয়ে চিৎকার করে কাঁদতে লাগলেন এবং বাদশাহ্‌ ও তাঁর সমস্ত গোলামও ভীষণভাবে কাঁদতে লাগলেন।
{i13:37} অবশালোমের পালিয়ে যাওয়া
{13:37} কিন্তু অবশালোম পালিয়ে গশূরের বাদশাহ্‌ অম্মীহূরের পুত্র তল্‌ময়ের কাছে গেল, আর দাউদ প্রতিদিন তাঁর পুত্রের জন্য শোক করতে লাগলেন।
{13:38} অবশালোম পালিয়ে গশূরে গিয়ে সেই স্থানে তিন বছর প্রবাস করলো।
{13:39} পরে বাদশাহ্‌ দাউদ অবশালোমের কাছে যাবার আকাঙক্ষা প্রকাশ করলেন; কেননা অম্নোন মারা গেছে জেনে তিনি তার বিষয়ে সান্ত্বনা পেয়েছিলেন।
{i14:1} অবশালোমের জেরুশালেমে ফিরে আসা
{14:1} পরে সরূয়ার পুত্র যোয়াব অবশালোমের জন্য বাদশাহ্‌র অন্তঃকরণ কাঁদছে দেখতে পেলেন।
{14:2} যোয়াব তখন তকোয়ে দূত পাঠিয়ে সেখান থেকে এক জন চতুরা স্ত্রীকে আনিয়ে তাকে বললেন, তুমি একবার ছল করে শোকান্বিতা হও এবং শোকের কাপড় পর; শরীরে তেল মাখবে না, কিন্তু মৃতের জন্য দীর্ঘকাল শোককারিণী স্ত্রীর মত হও।
{14:3} তারপর বাদশাহ্‌র কাছে গিয়ে তাঁকে এই রকম কথা বল। আর কি বলতে হবে যোয়াব তাকে তা শিখিয়ে দিলেন।
{14:4} পরে তকোয়ের সেই স্ত্রীলোকটি বাদশাহ্‌র কাছে কথা বলতে গিয়ে ভূমিতে উবুড় হয়ে পড়ে সালাম জানিয়ে বললো, বাদশাহ্‌, রক্ষা করুন।
{14:5} বাদশাহ্‌ জিজ্ঞাসা করলেন, তোমার কি হয়েছে? স্ত্রীলোকটি বললো, সত্যি বলছি, আমি বিধবা; আমার স্বামী মারা গেছেন।
{14:6} আর আপনার বাঁদীর দু’টি পুত্র ছিল; তারা ক্ষেতে গিয়ে পরস্পর ঝগড়া করলো; তখন তাদেরকে ছাড়িয়ে দেবার কেউ না থাকাতে এক জন অন্য জনকে আঘাত করে মেরে ফেললো।
{14:7} আর দেখুন, সমস্ত গোষ্ঠী আপনার বাঁদীর বিরুদ্ধে উঠে বলছে, তুমি সেই ভ্রাতৃঘাতককে আমাদের হাতে তুলে দাও, আমরা তার নিহত ভাইয়ের প্রাণের পরিবর্তে তার প্রাণ নেব, আমরা উত্তরাধিকারীকেও মুছে ফেলব। এইভাবে তারা আমার অবশিষ্ট অঙ্গারখানি নিভিয়ে ফেলতে চায় এবং দুনিয়াতে আমার স্বামীর নামের কোন কিছু অবশিষ্ট রাখতে চায় না।
{14:8} তখন বাদশাহ্‌ স্ত্রীলোকটিকে বললেন, তুমি ঘরে যাও, আমি তোমার বিষয়ে হুকুম দেব।
{14:9} পরে ঐ তকোয়ীয়া স্ত্রী বাদশাহ্‌কে বললো, হে আমার প্রভু! হে বাদশাহ্‌! আমারই প্রতি ও আমার পিতৃকুলের প্রতি এই অপরাধ বর্তুক; বাদশাহ্‌ ও তাঁর সিংহাসন নিষ্কণ্টক হোন।
{14:10} বাদশাহ্‌ বললেন, যে কেউ তোমাকে কিছু বলে, তাকে আমার কাছে নিয়ে আসবে তাহলে সে তোমাকে আর স্পর্শ করবে না।
{14:11} পরে সেই স্ত্রী বললো, নিবেদন করি, বাদশাহ্‌ আপনার আল্লাহ্‌ মাবুদকে স্মরণ করুন, যেন রক্তের প্রতিশোধদাতা আর বিনাশ না করে; নতুবা তারা আমার পুত্রকে বিনষ্ট করবে। বাদশাহ্‌ বললেন, জীবন্ত মাবুদের কসম, তোমার পুত্রের একটি কেশও ভূমিতে পড়বে না।
{14:12} তখন সে স্ত্রী বললো, নিবেদন করি, আপনার বাঁদীকে আমার মালিক বাদশাহ্‌র কাছে একটি কথা বলতে দিন। বাদশাহ্‌ বললেন, বল।
{14:13} সেই স্ত্রী বললো, তবে আল্লাহ্‌র লোকের বিপক্ষে আপনি কেন সেরকম সঙ্কল্প করছেন? ফলে এই কথা বলাতে বাদশাহ্‌ এক রকম দোষী হয়ে পড়লেন, যেহেতু বাদশাহ্‌ তাঁর নির্বাসিত সন্তানটি ফিরিয়ে আনছেন না।
{14:14} আমরা তো নিশ্চয়ই মারা যাব এবং যা একবার ভূমিতে ঢেলে ফেললে পরে তুলে নেওয়া যায় না, এমন পানির মতই হব; পরন্তু আল্লাহ্‌ও প্রাণ হরণ করেন না, কিন্তু নির্বাসিত লোক যাতে তাঁর কাছ থেকে দূরে না থাকে, তার উপায় চিন্তা করেন।
{14:15} এখন আমি যে আমার মালিক বাদশাহ্‌র কাছে নিবেদন করতে এলাম, তার কারণ এই; লোকেরা আমাকে ভয় ধরিয়ে দিয়েছিল; তাই আপনার বাঁদী মনে মনে বললো, আমি বাদশাহ্‌র কাছে নিবেদন করবো; হতে পারে, বাদশাহ্‌ তাঁর বাঁদীর নিবেদন অনুসারে কাজ করবেন।
{14:16} আমার পুত্রের সঙ্গে আমাকে আল্লাহ্‌র অধিকার থেকে উচ্ছিন্ন করতে যে চেষ্টা করে, তার হাত থেকে আপনার বাঁদীকে উদ্ধার করতে বাদশাহ্‌ অবশ্য মনোযোগ দেবেন।
{14:17} আপনার বাঁদী বলছে, আমার মালিক বাদশাহ্‌র কথা সান্ত্বনাযুক্ত হোক, কেননা ভাল-মন্দ বিবেচনা করতে আমার মালিক বাদশাহ্‌ আল্লাহ্‌র ফেরেশতার মত; আর আপনার আল্লাহ্‌ মাবুদ আপনার সহবর্তী থাকুন।
{14:18} তখন বাদশাহ্‌ জবাবে স্ত্রীলোকটিকে বললেন, আরজ করি, তোমাকে যা জিজ্ঞাসা করবো, তা আমার কাছ থেকে গোপন করো না।
{14:19} জবাবে স্ত্রীলোকটি বললো, আমার মালিক বাদশাহ্‌ বলুন। বাদশাহ্‌ বললেন, এ সব ব্যাপারে তোমার সঙ্গে কি যোয়াবের হাত আছে? জবাবে সে বললো, হে আমার মালিক বাদশাহ্‌, আপনার জীবন্ত প্রাণের কসম, আমার মালিক বাদশাহ্‌ যা বলেছেন, তার ডানে বা বামে ফিরবার কোনও উপায় নেই; আপনার গোলাম যোয়াবই আমাকে হুকুম করেছেন, এ সব কথা আপনার বাঁদীকে শিখিয়ে দিয়েছেন।
{14:20} এই বিষয়ে বর্তমান অবস্থার একটা পরিবর্তন আনাবার জন্য আপনার গোলাম যোয়াব এই কাজ করেছেন; যা হোক, আমার প্রভু দুনিয়ার সমস্ত বিষয় জানতে আল্লাহ্‌র ফেরেশতার মতই বুদ্ধিমান।
{14:21} পরে বাদশাহ্‌ যোয়াবেকে বললেন, এখন দেখ, আমিই এই কাজ করেছি; অতএব যাও, সেই যুবক অবশালোমকে আবার ফিরিয়ে নিয়ে এসো।
{14:22} তাতে যোয়াব ভূমিতে উবুড় হয়ে পড়ে সালাম করলেন এবং বাদশাহ্‌কে দোয়া করলেন, আর যোয়াব বললেন, হে আমার মালিক বাদশাহ্‌, আপনি আপনার গোলামের নিবেদন রক্ষা করলেন, এতে আমি যে আপনার দৃষ্টিতে অনুগ্রহ পেলাম, তা আজ আপনার এই গোলাম জানতে পারল।
{14:23} পরে যোয়াব উঠে গশূরে গিয়ে অবশালোমকে জেরুশালেমে নিয়ে আসলেন।
{14:24} পরে বাদশাহ্‌ বললেন, সে ফিরে তার নিজের বাড়িতে যাক, সে আমার মুখ না দেখুক। তাতে অবশালোম তার বাড়িতে ফিরে গেল, বাদশাহ্‌র মুখ দেখতে পেল না।
{i14:25} অবশালোমের প্রতি বাদশাহ্‌ দাউদের ক্ষমা
{14:25} সমস্ত ইসরাইলের মধ্যে অবশালোমের মত এত সুন্দর আর কেউ ছিল না; সে আপদমস্তক নিখুঁত ও সুন্দর ছিল।
{14:26} আর তার মাথার চুল ভারী বোধ হলে সে তা কেটে ফেলত; বছরের শেষে সে তা কেটে ফেলত; মাথা মুণ্ডন করার সময়ে মাথার চুল ওজন করা হত; তাতে রাজপরিমাণ অনুসারে তা দুই শত শেকল পরিমিত হত।
{14:27} অবশালোমের তিনটি পুত্র ও একটি কন্যা জন্মেছিল, কন্যাটির নাম তামর; সে দেখতে সুন্দরী ছিল।
{14:28} আর অবশালোম সম্পূর্ণ দু’বছর জেরুশালেমে বাস করলো, কিন্তু বাদশাহ্‌র মুখ দেখতে পেল না।
{14:29} পরে অবশালোম বাদশাহ্‌র কাছে পাঠাবার জন্য যোয়াবকে ডেকে পাঠাল, কিন্তু তিনি তার কাছে আসতে সম্মত হলেন না; পরে দ্বিতীয়বার লোক পাঠাল, তখনও তিনি আসতে সম্মত হলেন না।
{14:30} অতএব সে তার গোলামদেরকে বললো, দেখ, আমার ক্ষেতের পাশে যোয়াবের ক্ষেত আছে, সেই স্থানে তার যে যব আছে, তোমরা গিয়ে তাতে আগুন লাগিয়ে দাও। তাতে অবশালোমের গোলামেরা সেই ক্ষেতে আগুন লাগিয়ে দিল।
{14:31} তখন যোয়াব উঠে অবশালোমের কাছে তার বাড়িতে এসে তাকে বললেন, তোমার গোলামেরা আমার ক্ষেতে কেন আগুন দিয়েছে?
{14:32} অবশালোম যোয়াবকে বললো, দেখ, আমি তোমার কাছে লোক পাঠিয়ে এখানে আসতে বলেছিলাম, ফলত বাদশাহ্‌র কাছে এই কথা নিবেদন করার জন্য তোমাকে পাঠাব বলে যে, আমি গশূর থেকে কেন এলাম? সেই স্থানে থাকলে আমার আরও ভাল হত। এখন আমাকে বাদশাহ্‌র সঙ্গে সাক্ষাৎ করতে দিন, আর যদি আমার অপরাধ থাকে, তবে তিনি আমাকে হত্যা করুন।
{14:33} পরে যোয়াব বাদশাহ্‌র কাছে গিয়ে তাঁকে সেই কথা জানালে বাদশাহ্‌ অবশালোমকে ডেকে পাঠালেন; তাতে সে বাদশাহ্‌র কাছে গিয়ে বাদশাহ্‌র সম্মুখে ভূমিতে উবুড় হয়ে পড়ে সালাম করলো, আর বাদশাহ্‌ অবশালোমকে চুম্বন করলেন।
{i15:1} অবশালোমের ষড়যন্ত্র
{15:1} এর পরে অবশালোম তার জন্য রথ, ঘোড়া ও তার আগে আগে দৌড়াবার জন্য পঞ্চাশ জন লোক নিযুক্ত করলো।
{15:2} আর অবশালোম খুব ভোরে উঠে রাজদ্বারের পথের পাশে দাঁড়াত এবং যদি কেউ বিচারের আশায় বাদশাহ্‌র কাছে নালিশ উপস্থিত করতে উদ্যত হত, অবশালোম তাকে ডেকে জিজ্ঞাসা করতো, তুমি কোন্‌ নগরের লোক? সে বলতো, আপনার গোলাম আমি ইসরাইলের অমুক বংশের লোক।
{15:3} তখন অবশালোম তাকে বলতো, দেখ, তোমার নালিশ ন্যায্য ও যথার্থ; কিন্তু তোমার কথা শুনতে বাদশাহ্‌র কোন লোক নেই।
{15:4} অবশালোম আরও বলতো, হায়, আমাকে কেন দেশের বিচারক হিসেবে নিযুক্ত করা হয় নি? তা করলে যে কোন ব্যক্তির নালিশ বা বিচারের কোন কথা থাকে, সে আমার কাছে আসলে আমি তার বিষয়ে ন্যায্য বিচার করতাম।
{15:5} আর যে কেউ তার কাছে ভূমিতে উবুড় হয়ে সালাম করতে কাছে আসত, সে তাকে হাত বাড়িয়ে ধরে চুম্বন করতো।
{15:6} ইসরাইলের যত লোক বিচারের জন্য বাদশাহ্‌র কাছে যেত, সকলের প্রতি অবশালোম এরকম ব্যবহার করতো। এইভাবে অবশালোম ইসরাইলের লোকদের অন্তর জয় করে নিল।
{15:7} পরে চার বছর অতীত হলে অবশালোম বাদশাহ্‌কে বললো, আরজ করি, আমি মাবুদের উদ্দেশে যা মানত করেছি, তা পরিশোধ করতে আমাকে হেবরনে যেতে দিন।
{15:8} কেননা আপনার গোলাম আমি যখন অরামস্থ গশূরে অবস্থান করছিলাম, তখন মানত করে বলেছিলাম, যদি মাবুদ আমাকে জেরুশালেমে ফিরিয়ে আনেন, তবে আমি মাবুদের উদ্দেশে কোরবানী দেব।
{15:9} বাদশাহ্‌ বললেন, সহিসালামতে যাও। তখন সে উঠে হেবরনে গমন করলো।
{15:10} কিন্তু অবশালোম ইসরাইলের সমস্ত বংশের কাছ গোয়েন্দা পাঠিয়ে বললো, তূরীধ্বনি শোনামাত্র তোমরা বলো, অবশালোম হেবরনে বাদশাহ্‌ হলেন।
{15:11} আর জেরুশালেম থেকে দুই শত লোক অবশালোমের সঙ্গে গেল; এরা মেহমান হিসেবে দাওয়াত পেয়েছিল এবং সরল মনে গেল, কিছুই জানত না।
{15:12} পরে অবশালোম কোরবানী দেবার সময় দাউদের মন্ত্রী গীলোনীয় অহীথোফলকে তার নগর গীলো থেকে ডেকে পাঠাল। আর চক্রান্ত দৃঢ় হল, কারণ অবশালোমের পক্ষের লোক উত্তরোত্তর বৃদ্ধি পেতে লাগল।
{i15:13} বাদশাহ্‌ দাউদের পালিয়ে যাওয়া
{15:13} পরে এক জন দাউদের কাছে এসে এই সংবাদ দিল, ইসরাইলদের অন্তঃকরণ অবশালোমের অনুগামী হয়েছে।
{15:14} তখন দাউদের যেসব কর্মকর্তারা জেরুশালেমে তাঁর কাছে ছিল, তাদের তিনি বললেন, চল, আমরা পালিয়ে যাই, কেননা অবশালোমের হাত থেকে আমাদের কারো বাঁচবার উপায় নেই; শীঘ্র চল, নতুবা সে দ্রুত আমাদের সঙ্গ ধরে আমাদের বিপদগ্রস্ত করবে ও তলোয়ারের আঘাতে নগর আক্রমণ করবে।
{15:15} তাতে বাদশাহ্‌র কর্মকর্তারা বাদশাহ্‌কে বললো, দেখুন, আমাদের মালিক বাদশাহ্‌র যা ইচ্ছা হবে, তা-ই করতে আপনার গোলামেরা প্রস্তুত আছে।
{15:16} পরে বাদশাহ্‌ প্রস্থান করলেন এবং তাঁর সমস্ত পরিজন তাঁর পিছনে পিছনে চললো; আর বাদশাহ্‌ রাজপ্রাসাদ রক্ষার্থে দশ জন উপপত্নী রেখে গেলেন।
{15:17} বাদশাহ্‌ প্রস্থান করলেন ও সমস্ত লোক তাঁর পিছনে পিছনে চললো, তাঁরা শহরের শেষ সীমানায় শেষ বাড়িটির কাছে গিয়ে থামলেন।
{15:18} পরে তাঁর সকল কর্মকর্তা তাঁর পাশে পাশে অগ্রসর হল এবং সমস্ত করেথীয় ও পলেথীয় এবং গাৎ থেকে আগত ছয় শত লোক যারা আগে বাদশাহ্‌র সঙ্গে চলে এসেছিল, তারা সকলে বাদশাহ্‌র সম্মুখে অগ্রসর হল।
{15:19} তখন বাদশাহ্‌ গাতীয় ইত্তয়কে বললেন, আমাদের সঙ্গে তুমিও কেন যাবে? তুমি ফিরে গিয়ে বাদশাহ্‌ অবশালোমের সঙ্গে বাস কর, কেননা তুমি বিদেশী এবং নির্বাসিত লোক, তুমি স্বস্থানে ফিরে যাও।
{15:20} তুমি গতকাল মাত্র এসেছ, আজ আমি কি তোমাকে আমাদের সঙ্গে ভ্রমণ করাব? আমি যেখানে পারি, সেখানে যাব; তুমি ফিরে যাও; আপন ভাইদেরও নিয়ে যাও, অটল মহব্বত ও বিশ্বস্ততা তোমার সহবর্তী হোক।
{15:21} ইত্তয় জবাবে বাদশাহ্‌কে বললেন, জীবন্ত মাবুদের কসম এবং আমার মালিক বাদশাহ্‌র প্রাণের কসম, জীবনের জন্য কিংবা মরণের জন্য হোক, আমার মালিক বাদশাহ্‌ যে স্থানে থাকবেন, আপনার গোলামও সেই স্থানে অবশ্য থাকবে।
{15:22} দাউদ ইত্তয়কে বললেন, তবে চল, অগ্রসর হও। তখন গাতীয় ইত্তয়, তাঁর সমস্ত লোক ও সঙ্গী সমস্ত বালক-বালিকা অগ্রসর হয়ে গেল।
{15:23} দেশসুদ্ধ লোক চিৎকার করে কান্নাকাটি করলো ও সমস্ত লোক অগ্রসর হল। বাদশাহ্‌ও কিদ্রোণ স্রোত পার হলেন এবং সমস্ত লোক মরুভূমির পথ ধরে অগ্রসর হল।
{15:24} আর দেখ, সাদোকও আসলেন এবং তাঁর সঙ্গে লেবীয়েরা সকলে এল, তারা আল্লাহ্‌র শরীয়ত-সিন্দুক বহন করছিল; পরে নগর থেকে সমস্ত লোক বের না হওয়া পর্যন্ত তারা আল্লাহ্‌র সিন্দুক নামিয়ে রাখল এবং অবিয়াথর উঠে গেলেন।
{15:25} পরে বাদশাহ্‌ সাদোককে বললেন, তুমি আল্লাহ্‌র সিন্দুক পুনরায় নগরে নিয়ে যাও, যদি মাবুদের দৃষ্টিতে আমি অনুগ্রহ পাই, তবে তিনি আমাকে পুনর্বার এনে তা ও তাঁর নিবাস দেখতে দেবেন।
{15:26} কিন্তু যদি তিনি এই কথা বলেন, তোমাতে আমার সন্তোষ নেই, তবে দেখ, এই আমি, তাঁর দৃষ্টিতে যা ভাল, আমার প্রতি তা-ই করুন।
{15:27} বাদশাহ্‌ ইমাম সাদোকে আরও বললেন, তুমি কি দর্শক নও? তুমি সহিসালামতে নগরে ফিরে যাও এবং তোমার পুত্র অহীমাস ও অবিয়াথরের পুত্র যোনাথন, তোমাদের এই দুই পুত্র তোমাদের সঙ্গে যাক।
{15:28} দেখ, যতদিন তোমাদের কাছ থেকে আমার কাছে সঠিক সংবাদ না আসে, ততদিন আমি মরুভূমির পারঘাটায় থেকে বিলম্ব করবো।
{15:29} অতএব সাদোক ও অবিয়াথর আল্লাহ্‌র সিন্দুক পুনরায় জেরুশালেমে নিয়ে গিয়ে সেই স্থানে রইলেন।
{15:30} পরে দাউদ জৈতুন পর্বতের পাহাড়ী পথ বেয়ে উঠতে লাগলেন; তিনি উঠবার সময়ে কাঁদতে কাঁদতে চললেন; তাঁর মুখ ঢাকা ছিল ও খালি পায়ে হাঁটছিলেন এবং তাঁর সঙ্গী লোকেরা প্রত্যেকে নিজ নিজ মুখ ঢেকে রেখেছিল এবং উঠবার সময়ে কাঁদতে কাঁদতে চললো।
{15:31} পরে কেউ দাউদকে বললো, অবশালোমের সঙ্গে চক্রান্তকারীদের মধ্যে অহীথোফলও আছে; তখন দাউদ বললেন, হে মাবুদ, অনুগ্রহ করে অহীথোফলের মন্ত্রণাকে মূর্খতায় পরিণত কর।
{i15:32} বাদশাহ্‌ দাউদের পক্ষে অর্কীয় হূশয়ের কাজ
{15:32} পরে যে স্থানে লোকেরা আল্লাহ্‌র উদ্দেশে সেজ্‌দা করতো, দাউদ পর্বতের সেই শিখরে উপস্থিত হলে দেখ, অর্কীয় হূশয় ছেড়া পোশাক পরে ও মাথায় ধুলা ছিটিয়ে দাউদের সঙ্গে সাক্ষাৎ করতে আসলেন।
{15:33} দাউদ তাঁকে বললেন, তুমি যদি আমার সঙ্গে অগ্রসর হও তবে আমাকে ভারগ্রস্ত করবে।
{15:34} কিন্তু যদি নগরে ফিরে গিয়ে অবশালোমকে বল, হে বাদশাহ্‌, আমি আপনার গোলাম হব, ইতোপূর্বে যেমন আপনার পিতার গোলাম ছিলাম তেমনি এখন আপনার গোলাম হব, তা হলে তুমি আমার জন্য অহীথোফলের মন্ত্রণা ব্যর্থ করতে পারবে।
{15:35} সেই স্থানে সাদোক ও অবিয়াথর, এই দুই ইমাম কি তোমার সঙ্গে থাকবেন না? অতএব তুমি রাজপ্রাসাদের যে কোন কথা শুনবে তা সাদোক ও অবিয়াথর ইমামকে বলবে।
{15:36} দেখ, সেই স্থানে তাঁদের সঙ্গে তাঁদের দুই পুত্র, সাদোকের পুত্র অহীমাস ও অবিয়াথরের পুত্র যোনাথন আছে; তোমরা যে কোন কথা শুনবে, তাদের দ্বারা আমার কাছে তার সংবাদ পাঠিয়ে দেবে।
{15:37} অতএব দাউদের বন্ধু হূশয় নগরে গেলেন; আর অবশালোম জেরুশালেমে প্রবেশ করলেন।
{i16:1} বাদশাহ্‌ দাউদ ও সীবঃ
{16:1} পরে দাউদ পর্বত-শিখর পিছনে ফেলে কিঞ্চিৎ অগ্রসর হলে দেখ, মফীবোশতের গোলাম সীবঃ সজ্জিত দুই গাধা সঙ্গে নিয়ে তাঁর সঙ্গে দেখা করলো। সেই গাধার পিঠে দুই শত রুটি ও এক শত থলুয়া শুকনো আঙ্গুর ফল ও এক শত চাপ গ্রীষ্মকালের ফল ও এক কূপা আঙ্গুর-রস ছিল।
{16:2} বাদশাহ্‌ সীবঃকে বললেন, তুমি এগুলো এনেছ কেন? সীবঃ বললো, এই দু’টি গাধা বাদশাহ্‌র পরিজনের বাহন হবে, আর এই রুটি ও ফল যুবকদের খাওয়ার জন্য এবং আঙ্গুর-রস মরুভূমিতে ক্লান্ত লোকদের পানীয় হবে।
{16:3} পরে বাদশাহ্‌ বললেন, তোমার মালিকের পুত্র কোথায়? সীবঃ বাদশাহ্‌কে বললো, দেখুন, তিনি জেরুশালেমে অবস্থান করছেন, কেননা তিনি বললেন, ইসরাইলের কুল আজ আমার পৈতৃক রাজ্য আমাকে ফিরিয়ে দেবে।
{16:4} বাদশাহ্‌ সীবঃকে বললেন, দেখ, মফীবোশতের সর্বস্ব তোমার। সীবঃ বললো, হে আমার মালিক বাদশাহ্‌, আমি আপনার পদধূলিরও যোগ্য নই; আরজ করি, যেন আমি আপনার দৃষ্টিতে রহমত পাই।
{i16:5} শিমিয়ির দেওয়া বদদোয়া
{16:5} পরে বাদশাহ্‌ দাউদ বহুরীমে উপস্থিত হলে দেখ, তালুতের কূলের গোষ্ঠীভুক্ত গেরার পুত্র শিমিয়ি নামে এক ব্যক্তি সেখান থেকে বের হয়ে আসতে আসতে বদদোয়া দিল।
{16:6} আর সে বাদশাহ্‌ দাউদ ও তাঁর সমস্ত গোলামের দিকে পাথর নিক্ষেপ করলো; তখন সমস্ত লোক ও সমস্ত বীর তাঁর ডানে ও বামে ছিল।
{16:7} শিমিয়ি বদদোয়া দিতে দিতে এই কথা বললো, যা, যা, তুই রক্তপাতী, তুই পাষণ্ড।
{16:8} তুই যার পদে রাজত্ব করেছিস্‌, সেই তালুতের কুলের সমস্ত রক্তপাতের প্রতিফল মাবুদ তোকে দিচ্ছেন এবং মাবুদ তোর পুত্র অবশালোমের হাতে রাজ্য তুলে দিয়েছেন; দেখ্‌, তুই নিজের দুষ্টতায় আট্‌কা পড়েছিস্‌, কেননা তুই রক্তপাতী।
{16:9} তখন সরূয়ার পুত্র অবীশয় বাদশাহ্‌কে বললেন, ঐ মৃত কুকুর কেন আমার মালিক বাদশাহ্‌কে বদদোয়া দেয়? আপনি অনুমতি করলে আমি পার হয়ে গিয়ে ওর মাথা কেটে ফেলি।
{16:10} কিন্তু বাদশাহ্‌ বললেন, হে সরূয়ার পুত্ররা, তোমাদের সঙ্গে আমার বিষয় কি? ও যখন বদদোয়া দেয় এবং মাবুদ যখন ওকে বলে দেন, দাউদকে বদদোয়া দাও, তখন কে বলবে, এমন কাজ কেন করছো?
{16:11} দাউদ অবীশয় ও তাঁর সমস্ত গোলামকে আরও বললেন, দেখ, আমার ঔরসজাত পুত্র আমার প্রাণনাশের চেষ্টা করছে, তবে ঐ বিন্‌ইয়ামীনীয় কি না করবে? ওকে থাকতে দাও; ও বদদোয়া দিক;, কেননা মাবুদ ওকে অনুমতি দিয়েছেন।
{16:12} হয় তো মাবুদ আমার উপরে কৃত অন্যায়ের প্রতি দৃষ্টিপাত করবেন এবং আজ আমাকে দেওয়া বদদোয়ার পরিবর্তে মাবুদ আমার মঙ্গল করবেন।
{16:13} এভাবে দাউদ ও তাঁর লোকেরা পথ দিয়ে যেতে লাগলেন, আর শিমিয়িও পর্বতের পাশ দিয়ে চলতে চলতে বদদোয়া দিতে লাগল এবং সেখান থেকে পাথর নিক্ষেপ করলো ও ধুলা ছড়িয়ে দিল।
{16:14} পরে বাদশাহ্‌ ও তাঁর সঙ্গীরা সকলে অয়েফীমে (শ্রান্তদের স্থানে) আসলেন, আর তিনি সেই স্থানে বিশ্রাম করলেন।
{i16:15} অহীথোফলের পরামর্শ
{16:15} আর অবশালোম ও ইসরাইলের সমস্ত লোক জেরুশালেমে প্রবেশ করলো, অহীথোফলও তার সঙ্গে এল।
{16:16} তখন দাউদের মিত্র অর্কীয় হূশয় অবশালোমের কাছে আসলেন। হূশয় অবশালোমকে বললেন, বাদশাহ্‌ চিরজীবী হোন, বাদশাহ্‌ চিরজীবী হোন।
{16:17} অবশালোম হূশয়কে বললো, এ কি বন্ধুর প্রতি তোমার দয়া? তুমি তোমার বন্ধুর সঙ্গে কেন গেলে না?
{16:18} হূশয় অবশালোমকে বললেন, তা নয়; কিন্তু মাবুদ, এই জাতি ও ইসরাইলের সমস্ত লোক যাঁকে মনোনীত করেছেন আমি তাঁরই হব, তাঁরই সঙ্গে থাকব।
{16:19} তাছাড়া আমি কার সেবা করবো? তাঁর পুত্রের সাক্ষাতে কি নয়? যেমন আপনার পিতার সাক্ষাতে সেবা করেছি, তেমনি আপনার সাক্ষাতেও করবো।
{16:20} পরে অবশালোম অহীথোফলকে বললো, এখন কি কর্তব্য? তোমরা মন্ত্রণা দাও।
{16:21} তখন অহীথোফল অবশালোমকে বললো, আপনার পিতা প্রাসাদ রক্ষার্থে যাদেরকে রেখে গেছেন, আপনি আপনার পিতার সেই উপপত্নীদের কাছে গমন করুন; তাতে সমস্ত ইসরাইল শুনবে যে, আপনি পিতার ঘৃণাস্পদ হয়েছেন, তখন আপনার সঙ্গী সমস্ত লোকের হাত সবল হবে।
{16:22} পরে লোকেরা অবশালোমের জন্য প্রাসাদের ছাদে একটা তাঁবু স্থাপন করলো, তাতে অবশালোম সমস্ত ইসরাইলের সাক্ষাতে তার পিতার উপপত্নীদের কাছে গমন করলো।
{16:23} ঐ সময়ে অহীথোফল যে মন্ত্রণা দিত, সেই দৈববাণীকে মনে করা হত যেন তা আল্লাহ্‌র কাছ থেকে এসেছে; দাউদের ও অবশালোমের, উভয়ের বিবেচনায় অহীথোফলের যাবতীয় মন্ত্রণা সেই রকমই ছিল।
{17:1} অহীথোফল অবশালোমকে আরও বললো, আমি বারো হাজার লোক মনোনীত করে আজ রাতে দাউদের পিছনে পিছনে তাড়া করে যাই;
{17:2} যখন তিনি শ্রান্ত ও শিথিলহস্ত হবেন, সেই সময়ে হঠাৎ তাঁকে আক্রমণ করে ভয় দেখাব; তাতে তাঁর সঙ্গী সমস্ত লোক পালিয়ে যাবে, আর আমি কেবল বাদশাহ্‌কে হত্যা করবো।
{17:3} কনে যেমন বরের কাছে ফিরে আসে সেভাবে সমস্ত লোককে আপনার পক্ষে আনবো। আপনি যার খোঁজ করছেন, তাঁরই মরণ এবং সকলের প্রত্যাগমন দুইই সম্পন্ন হবে; সমস্ত লোক শান্তিতে থাকবে।
{17:4} এই কথা অবশালোম ও ইসরাইলের সমস্ত পধান ব্যক্তিবর্গের তুষ্টিজনক হল।
{i17:5} হূশয়ের পরামর্শ
{17:5} তখন অবশালোম বললো, একবার অর্কীয় হূশয়কেও ডাক; তিনি কি বলেন, আমরা তাও শুনি।
{17:6} পরে হূশয় অবশালোমের কাছে আসলে অবশালোম তাকে বললো, অহীথোফল এই রকম কথা বলেছে, এখন তার কথানুসারে কাজ করা আমাদের কর্তব্য কি না?
{17:7} যদি না হয়, তুমি বল। হূশয় অবশালোমকে বললেন, এবার অহীথোফল ভাল পরামর্শ দেন নি।
{17:8} হূশয় আরও বললেন, আপনি আপনার পিতা ও তাঁর লোকদের জানেন, তাঁরা বীর ও তিক্তপ্রাণ এবং মাঠের বাচ্চা হারানো ভল্লুকীর মত, আর আপনার পিতা যোদ্ধা; তিনি লোকদের সঙ্গে রাত যাপন করবেন না।
{17:9} দেখুন, এখন তিনি কোন গর্তে কিংবা আর কোন স্থানে লুকিয়ে আছেন; আর প্রথমে তিনি ঐ লোকদের আক্রমণ করলে যে কেউ তা শুনবে, সে বলবে, অবশালোমের অনুগামী লোকদের মধ্যে হত্যাকাণ্ড হচ্ছে।
{17:10} তা হলে যে বীর্যবান ব্যক্তি সিংহ-হৃদয়ের মত হৃদয়বিশিষ্ট, সেও একান্ত গলে যাবে; কারণ সমস্ত ইসরাইল জানে আপনার পিতা বিক্রমশালী ও তাঁর সঙ্গীরা বীর্যবান লোক।
{17:11} কিন্তু আমার পরামর্শ এই; দান থেকে বের্‌-শেবা পর্যন্ত সমুদ্রতীরস্থ বালির মত অসংখ্য সমস্ত ইসরাইল আপনার কাছে সংগৃহীত হোক, পরে আপনি স্বয়ং যুদ্ধে গমন করুন।
{17:12} তাতে যে স্থানেই তাঁকে পাওয়া যাবে, সেই স্থানে আমরা তাঁর সমীপে উপস্থিত হয়ে ভূমিতে শিশির পতনের মত করে তাঁর উপরে চেপে পড়বো; তাঁকে বা তাঁর সঙ্গী সমস্ত লোকের মধ্যে এক জনকেও রাখবো না।
{17:13} আর যদি তিনি কোন নগরে প্রস্থান করেন, তবে সমস্ত ইসরাইল সেই নগরে দড়ি বাঁধবে, আর আমরা স্রোত পর্যন্ত তা টেনে নিয়ে যাব, শেষে সেখানে একখানি পাথর কুচিও আর পাওয়া যাবে না।
{17:14} পরে অবোশালোম ও ইসরাইলের সমস্ত লোক বললো, অহিথোফলের মন্ত্রণার চেয়ে অর্কীয় হূশয়ের মন্ত্রণা ভাল। বস্তুত মাবুদ যেন অবশালোমের প্রতি অমঙ্গল ঘটান, সেজন্য অহীথোফলের ভাল মন্ত্রণা ব্যর্থ করার জন্য মাবুদই তা স্থির করেছেন।
{i17:15} হযরত দাউদের প্রতি হূশয়ের পরামর্শ
{17:15} পরে হূশয় সাদোক ও অবিয়াথর নামের দুই ইমামকে বললেন, অহীথোফল অবশালোমকে ও ইসরাইলের প্রধান ব্যক্তিদের অমুক অমুক মন্ত্রণা দিয়েছিল, কিন্তু আমি অমুক অমুক মন্ত্রণা দিয়েছি।
{17:16} অতএব তোমরা শীঘ্র দাউদের কাছ লোক পাঠিয়ে তাঁকে বল, আপনি মরুভূমিস্থ পারঘাটায় আজ রাত যাপন করবেন না, কোন মতে পার হয়ে যাবেন, তা নইলে বাদশাহ্‌ ও আপনার সঙ্গী সমস্ত লোক মারা পড়বেন।
{17:17} সেই সময়ে যোনাথন ও অহীমাস ঐন্‌রোগেলে ছিল; এক জন বাঁদী গিয়ে তাদের সংবাদ দিত, পরে তারা গিয়ে বাদশাহ্‌ দাউদকে সংবাদ দিত; কেননা তারা নগরে গিয়ে দেখা দিতে পারতো না।
{17:18} কিন্তু এক যুবক তাদের দেখে অবশালোমকে জানালো; আর তারা দু’জন শীঘ্র গিয়ে বহুরীমে এক লোকের বাড়িতে প্রবেশ করলো এবং তাঁর প্রাঙ্গণের মধ্যে একটি কুয়া থাকাতে সেই কুয়ায় গিয়ে নামল।
{17:19} পরে গৃহিণী কুয়াটির মুখে আচ্ছাদন দিয়ে তার উপরে মাড়াই করা শস্য বিছিয়ে দিল, তাতে কেউ কিছু জানতে পারল না।
{17:20} পরে অবশালোমের গোলামেরা সেই স্ত্রীলোকটির বাড়িতে এসে জিজ্ঞাসা করলো, অহীমাস ও যোনাথন কোথায়? স্ত্রীলোকটি তাদের বললো, তারা ঐ পানির স্রোত পার হয়ে গেল। পরে তারা খোঁজ করে কাউকেই না পেয়ে জেরুশালেমে ফিরে গেল।
{17:21} তারা চলে যাবার পর ঐ দু’জন কুয়া থেকে উঠে গিয়ে বাদশাহ্‌ দাউদকে সংবাদ দিল; আর তারা দাউদকে বললো, আপনারা উঠুন, শীঘ্র পানি পার হয়ে যান, কেননা অহীথোফল আপনাদের বিরুদ্ধে অমুক মন্ত্রণা দিয়েছে।
{17:22} তাতে দাউদ ও তাঁর সঙ্গী সমস্ত লোক জর্ডান পার হলেন; জর্ডান পার হন নি, তাদের এমন এক জনও প্রভাতের আলো পর্যন্ত অবশিষ্ট থাকলো না।
{17:23} আর অহীথোফল যখন দেখলো যে, তার মন্ত্রণা অনুযায়ী কাজ করা হল না, তখন সে গাধা সাজাল এবং উঠে তার নগরে নিজের বাড়িতে গেল এবং তার বাড়ির বিষয়ে ব্যবস্থা করে নিজে গলায় দড়ি দিয়ে আত্মহত্যা করলো; পরে তার পিতার কবরে তাকে দাফন করা হল।
{i17:24} অবশালোমের পরাজয় ও মৃত্যু
{17:24} পরে দাউদ মহনয়িমে আসলেন এবং সমস্ত ইসরাইল লোকের সঙ্গে অবশালোম জর্ডান পার হল।
{17:25} আর অবশালোম যোয়াবের স্থলে অমাসাকে সৈন্যদলের উপরে নিযুক্ত করেছিল। ঐ অমাসা ছিল যিথ্র নামে এক জন ইসমাইলীয় ব্যক্তির পুত্র; সেই ব্যক্তি নাহশের কন্যা অবীগলের কাছ গমন করেছিল; উক্ত স্ত্রী যোয়াবের মা সরূয়ার বোন।
{17:26} পরে বনি-ইসরাইল ও অবশালোম গিলিয়দ দেশে শিবির স্থাপন করলো।
{17:27} দাউদ মহনয়িমে উপস্থিত হওয়ার পর অম্মোনীয়দের রব্বা-নিবাসী রাহশের পুত্র শোবি, আর লোদবার-নিবাসী অম্মীয়েলের পুত্র মাখীর এবং রোগলীম-নিবাসী গিলিয়দীয় বর্সিল্লয় দাউদের ও তাঁর সঙ্গী লোকদের জন্য বিছানা, বাটি, মাটির পাত্র এবং
{17:28} খাবারের জন্য গম, যব, সুজি, ভাজা শস্য, শিম, মসুর ডাল, ভাজা কলাই,
{17:29} মধু ও দই এবং ভেড়ার পাল ও গরুর দুধের পনীর আনলেন; কেননা তাঁরা বললেন, লোকেরা মরুভূমিতে ক্ষুধিত, শ্রান্ত ও পিপাসিত হয়েছে।
{i18:1} অবশালোমের পরাজয় ও মৃত্যু
{18:1} পরে দাউদ তাঁর সঙ্গী লোকদের গণনা করে তাদের উপরে সহস্র্রপতি ও শতপতিদের নিযুক্ত করলেন।
{18:2} আর দাউদ যোয়াবের হাতে লোকদের এক তৃতীয়াংশ ও যোয়াবের ভাই সরূয়ার পুত্র অবীশয়ের হাতে এক তৃতীয়াংশ এবং গাতীয় ইত্তয়ের হাতে এক তৃতীয়াংশের ভার দিয়ে প্রেরণ করলেন। আর বাদশাহ্‌ লোকদের বললেন, আমিও তোমাদের সঙ্গে যাব।
{18:3} কিন্তু লোকেরা বললো, আপনি যাবেন না; কেননা যদি আমরা পালিয়ে যাই, তবে আমাদের বিষয়ে তারা কিছু মনে করবে না, আমাদের অর্ধেক লোক মরলেও আমাদের বিষয় কিছু মনে করবে না; কিন্তু আপনি আমাদের দশ হাজারের সমান; অতএব নগর থেকে আমাদের সাহায্য করার জন্য আপনি প্রস্তুত থাকলে ভাল হয়।
{18:4} তখন বাদশাহ্‌ তাদের বললেন, তোমরা যা ভাল বোঝ, আমি তা-ই করবো। পরে বাদশাহ্‌ নগর-দ্বারের পাশে দাঁড়িয়ে রইলেন এবং সমস্ত লোক শত শত ও হাজার হাজার হয়ে বের হয়ে গেল।
{18:5} তখন বাদশাহ্‌ যোয়াব, অবীশয় ও ইত্তয়কে হুকুম দিয়ে বললেন, তোমরা আমার অনুরোধে সেই যুবকের প্রতি, অবশালোমের প্রতি, কোমল ব্যবহার করো। অবশালোমের বিষয়ে সমস্ত সেনাপতিকে বাদশাহ্‌র এই হুকুম দেবার সময়ে সমস্ত লোকই তা শুনতে পেল।
{18:6} পরে সেসব লোক ইসরাইলের বিরুদ্ধে যুদ্ধ করার জন্য রণক্ষেত্রে গেল; আফরাহীম অরণ্যে যুদ্ধ হল।
{18:7} সেই স্থানে ইসরাইল লোকেরা দাউদের গোলামদের সম্মুখে আহত হল, আর সেদিন সেখানে মহাসংহার হল, বিশ হাজার লোকের মৃত্যু হল।
{18:8} ফলত যুদ্ধ সেখানকার সমস্ত অঞ্চলে ব্যাপ্ত হল; এবং সেদিন তলোয়ার যত লোককে না গ্রাস করলো, অরণ্য তার চেয়ে বেশি লোককে গ্রাস করলো।
{18:9} আর অবশালোম হঠাৎ দাউদের গোলামদের সম্মুখে পড়লো; অবশালোম তার খচ্চরে চড়েছিল, সেই খচ্চর সেখানকার বড় একটা এলা গাছের ডালের নিচে দিয়ে গমন করাতে সেই এলা গাছে অবশালোমের মাথা আটকে গেল; তাতে সে আসমানের ও দুনিয়ার মধ্যে ঝুলে রইলো এবং যে খচ্চরটি তার নিচে ছিল, সেটি প্রস্থান করলো।
{18:10} আর এক জন লোক তা দেখে যোয়াবকে বললো, দেখুন, আমি দেখলাম, অবশালোম এলা গাছে ঝুলছে।
{18:11} তখন যোয়াব সেই সংবাদদাতাকে বললেন, দেখ, তুমি তো দেখেছিলে, তবে কেন সেই স্থানে তাকে মেরে ভূমিতে ফেলে দিলে না? তা করলে আমি তোমাকে দশ শেকল রূপা ও একটি কটিবন্ধ দিতাম।
{18:12} সেই ব্যক্তি যোয়াবকে বললো, আমি যদি হাজার শেকল রূপা হাতে পেতাম, তবুও রাজপুত্রের বিরুদ্ধে হাত বাড়াতাম না; কেননা আমাদেরই উপস্থিতিতে বাদশাহ্‌ আপনাকে, অবীশয় ও ইত্তয়কে এই হুকুম দিয়েছিলেন, তোমরা যে কেউ হও, সেই যুবক অবশালোমের বিষয়ে সাবধান থাকবে।
{18:13} আর যদি আমি তাঁর প্রাণের বিরুদ্ধে বেঈমানী করতাম — বাদশাহ্‌ থেকে তো কোন বিষয় গুপ্ত থাকে না — আর তখন আপনিও আমার বিপক্ষ হতেন।
{18:14} তখন যোয়াব বললেন, তোমার সম্মুখে আমার এরকম বিলম্ব করা অনুচিত। পরে তিনি হাতে তিনটি খোঁচা নিয়ে অবশালোমের বক্ষ বিদ্ধ করলেন; তখনও সে এলা গাছের মধ্যে জীবিত ছিল।
{18:15} আর যোয়াবের অস্ত্রবাহক দশ জন যুবক অবশালোমকে বেষ্টন করলো ও আঘাত করে হত্যা করলো।
{18:16} পরে যোয়াব তূরী বাজালেন, তাতে লোকেরা ইসরাইলের সৈন্যদের তাড়া করা বন্ধ করলো; কেননা যোয়াব লোকদের ফিরিয়ে রাখলেন।
{18:17} আর তারা অবশালোমকে নিয়ে অরণ্যের একটি বড় গর্তে ফেলে দিয়ে তার উপরে পাথরের অতি প্রকাণ্ড একটি ঢিবি করলো। ইতোমধ্যে সমস্ত ইসরাইল নিজ নিজ তাঁবুতে পালিয়ে গেল।
{18:18} বাদশাহ্‌র উপত্যকায় যে স্তম্ভ আছে, অবশালোম জীবনকালে তা নির্মাণ করিয়ে নিজের জন্য স্থাপন করেছিল, কেননা সে বলেছিল, আমার নাম রক্ষা করতে আমার কোন পুত্র নেই; এজন্য সে তার নাম অনুসারে ঐ স্তম্ভের নাম রেখেছিল; আজও তা অবশালোমের স্তম্ভ বলে বিখ্যাত হয়ে আছে।
{i18:19} বাদশাহ্‌ দাউদের কাছে অবশালোমের মৃত্যুর সংবাদ
{18:19} পরে সাদোকের পুত্র অহীমাস বললো, আমি দৌড়ে গিয়ে, মাবুদ কিভাবে দুশমনদের হাত থেকে বাদশাহ্‌র বিচার নিষ্পত্তি করেছেন, এই সংবাদ বাদশাহ্‌কে দিই।
{18:20} কিন্তু যোয়াব তাকে বললেন, আজ তুমি সংবাদবাহক হবে না, অন্যদিন সংবাদ দেবে; রাজপুত্রের মৃত্যু হয়েছে, এজন্য আজ তুমি সংবাদ দেবে না।
{18:21} পরে যোয়াব কূশীয়কে বললেন, যাও, যা দেখলে, বাদশাহ্‌কে গিয়ে বল। তাতে কূশীয় যোয়াবকে উবুড় হয়ে সালাম জানিয়ে দৌড়ে চলে গেল।
{18:22} পরে সাদোকের পুত্র অহীমাস আবার যোয়াবকে বললো, যা হয় হোক, আরজ করি, কুশীয়ের পিছনে আমাকেও দৌড়ে যেতে দিন। যোয়াব বললেন, বৎস, তুমি কেন দৌড়ে যাবে? তুমি তো এই সংবাদের জন্য পুরস্কার পাবে না?
{18:23} সে বললো, যা হয় হোক, আমি দৌড়ে যাব। তাতে তিনি বললেন, যাও। তখন অহীমাস সমভূমির পথ দিয়ে দৌড়াতে দৌড়াতে কূশীয়কে পিছনে ফেলে গেল।
{18:24} সেই সময়ে দাউদ দুই নগর-দ্বারের মধ্যবর্তী স্থানে বসে ছিলেন। আর প্রহরী নগর-দ্বারের উপরিভাগে, প্রাচীরে উঠলো, আর চোখ তুলে নিরীক্ষণ করলো, আর দেখ, এক জন একা দৌড়ে আসছে।
{18:25} তাতে প্রহরী উচ্চৈঃস্বরে বাদশাহ্‌কে তা জানালো; বাদশাহ্‌ বললেন, সে যদি একা হয়, তবে তার মুখে সংবাদ আছে। পরে সে আসতে আসতে নিকটবর্তী হল।
{18:26} প্রহরী আর এক জনকে দৌড়ে আসতে দেখে উচ্চৈঃস্বরে দ্বারীকে বললো, দেখ, আর এক জন একা দৌড়ে আসছে। তখন বাদশাহ্‌ বললেন, সেও সংবাদ আনছে।
{18:27} পরে প্রহরী বললো, প্রথম ব্যক্তির দৌড় সাদোকের পুত্র অহীমাসের দৌড় বলে মনে হয়। বাদশাহ্‌ বললেন, সে ভাল মানুষ, ভাল সংবাদ নিয়ে আসছে।
{18:28} তখন অহীমাস উচ্চৈঃস্বরে বাদশাহ্‌কে বললো, মঙ্গল। পরে সে বাদশাহ্‌র সম্মুখে ভূমিতে উবুড় হয়ে পড়ে বললো, আপনার আল্লাহ্‌ মাবুদ ধন্য হোন, আমার মালিক বাদশাহ্‌র বিরুদ্ধে যে লোকেরা হাত তুলেছিল, তাদের তিনি আমাদের হাতে তুলে দিয়েছেন।
{18:29} পরে বাদশাহ্‌ জিজ্ঞাসা করলেন, যুবক অবশালোমের কি মঙ্গল? অহীমাস বললো, যে সময়ে যোয়াব বাদশাহ্‌র গোলামকে, আপনার গোলাম আমাকে পাঠান, সেই সময়ে বড় লোকারণ্য দেখলাম, কিন্তু কি হয়েছিল তা জানি না।
{18:30} বাদশাহ্‌ বললেন, এক পাশে যাও, এখানে দাঁড়াও; তাতে সে এক পাশে গিয়ে দাঁড়ালো।
{18:31} আর দেখ, কূশীয় এসে বললো, আমার মালিক বাদশাহ্‌র জন্য সংবাদ এনেছি; যারা আপনার বিরুদ্ধে উঠেছিল তাদের হাত থেকে মাবুদ আজ আপনার বিচার নিষ্পত্তি করেছেন।
{18:32} বাদশাহ্‌ কূশীয়কে জিজ্ঞাসা করলেন, যুবক অবশালোমের কি মঙ্গল? কূশীয় বললো, আমার মালিক বাদশাহ্‌র দুশমনেরা ও যারা অমঙ্গলের জন্য আপনার বিরুদ্ধাচারণ করে, তারা সকলে সেই যুবকের মত হোক।
{18:33} তখন বাদশাহ্‌ অধৈর্য হয়ে নগর-দ্বারের ছাদের উপরিস্থ কুঠরীতে উঠে কাঁদতে লাগলেন; এবং গমন করতে করতে বললেন, হায়! আমার পুত্র অবশালোম! আমার পুত্র, আমার পুত্র অবশালোম! কেন তোমার পরিবর্তে আমি মরি নি? হায় অবশালোম! আমার পুত্র! আমার পুত্র!
{i19:1} বাদশাহ্‌ দাউদের শোক
{19:1} পরে কেউ যোয়াবকে বললো, দেখ, বাদশাহ্‌ অবশালোমের জন্য কান্নাকাটি করছেন ও শোক করছেন।
{19:2} আর সেই দিনে সমস্ত লোকের পক্ষে বিজয় শোকের বিষয় হয়ে পড়লো, কারণ বাদশাহ্‌ তার পুত্রের বিষয়ে ব্যথিত হয়েছেন এই কথা সৈন্যরা সেদিন শুনতে পেল।
{19:3} আর যুদ্ধ থেকে পলায়নকালে লোকেরা যেমন লজ্জা পেয়ে চোরের মত পালিয়ে যায়, তেমনি লোকেরা ঐ দিন চোরের মত নগরে প্রবেশ করলো।
{19:4} আর বাদশাহ্‌ নিজের মুখ ঢেকে চিৎকার করে কেঁদে কেঁদে বলতে লাগলেন, হায়! আমার পুত্র অবশালোম! হায় অবশালোম! আমার পুত্র!
{19:5} পরে যোয়াব ঘরের ভিতরে গিয়ে বাদশাহ্‌কে বললেন, যারা আজ আপনার প্রাণ, আপনার পুত্র কন্যাদের প্রাণ ও আপনার স্ত্রীদের প্রাণ ও আপনার উপস্ত্রীদের প্রাণ রক্ষা করেছে, আপনার সেই গোলামদের মুখ আপনি অপমানে ঢেকে দিয়েছেন।
{19:6} বস্তুত আপনি আপনার বিদ্বেষিদেরকে মহব্বত ও আপনাকে যারা প্রেম করে তাদের ঘৃণা করছেন; ফলে আপনি আজ প্রকাশ করছেন যে, নেতৃবর্গরা ও গোলামেরা আপনার কাছে কিছুই নয়; কেননা আজ আমি দেখতে পাচ্ছি, যদি অবশালোম বেঁচে থাকতো আর আমরা সকলে মারা যেতাম তা হলে আপনি সন্তুষ্ট হতেন।
{19:7} অতএব আপনি এখন উঠে বাইরে গিয়ে আপনার গোলামদের চিত্ত-তোষক কথা বলুন। আমি মাবুদের নামে শপথ করছি, যদি আপনি বাইরে না যান, তবে এই রাতে আপনার সঙ্গে এক জনও থাকবে না এবং আপনার যৌবনকাল থেকে এখন পর্যন্ত যত অমঙ্গল ঘটেছে, তার চেয়েও আপনার এই অমঙ্গল বেশি হবে।
{19:8} তখন বাদশাহ্‌ উঠে নগর-দ্বারে বসলেন; আর সমস্ত লোককে বলা হল, দেখ, বাদশাহ্‌ দ্বারে বসে আছেন; তাতে সমস্ত লোক বাদশাহ্‌র সম্মুখে আসল।
{i19:9} জেরুশালেমে বাদশাহ্‌ দাউদের পুনরাগমন
{19:9} ইসরাইল লোকেরা প্রত্যেকে নিজ নিজ তাঁবুতে পালিয়ে গিয়েছিল। পরে ইসরাইলের সমস্ত বংশের সকল লোক কলহ করে বলতে লাগল, বাদশাহ্‌ দুশমনদের হাত থেকে আমাদের নিস্তার করেছিলেন ও ফিলিস্তিনীদের হাত থেকে আমাদের উদ্ধার করেছিলেন; সম্প্রতি তিনি অবশালোমের ভয়ে দেশ থেকে পালিয়ে গেছেন।
{19:10} আর আমরা যে অবশালোমকে অভিষেক করেছিলাম, তিনি যুদ্ধে মারা গেছেন; অতএব তোমরা এখন বাদশাহ্‌কে ফিরিয়ে আনবার বিষয়ে একটি কথাও বলছো না কেন?
{19:11} পরে বাদশাহ্‌ দাউদ সাদোক ও অবিয়াথর — এ দুই ইমামের কাছে দূত পাঠিয়ে বললেন, তোমরা এহুদার প্রধান ব্যক্তিদের বল, বাদশাহ্‌কে তাঁর নিজের প্রাসাদে ফিরিয়ে আনতে তোমরা কেন সকলের শেষে রয়েছ? বাদশাহ্‌কে তাঁর বাড়িতে ফিরিয়ে আনবার জন্য সমস্ত ইসরাইলের নিবেদন তাঁর কাছে উপস্থিত হয়েছে।
{19:12} তোমরাই আমার ভাই, তোমরাই আমার অস্থি ও আমার মাংস; অতএব বাদশাহ্‌কে ফিরিয়ে আনতে কেন সকলের শেষে রয়েছ?
{19:13} তোমরা অমাসাকেও বল, তুমি কি আমার অস্থি ও আমার মাংস নও? যদি তুমি নিয়মিত ভাবে আমার সাক্ষাতে যোয়াবের পদে সৈন্যদলের সেনাপতি না হও, তবে আল্লাহ্‌ আমাকে অমুক ও তার চেয়েও বেশি দণ্ড দিন।
{19:14} এভাবে তিনি এহুদার সমস্ত লোকের হৃদয়কে এক জনের হৃদয়ের মত জয় করে নিলেন, তাতে তারা লোক পাঠিয়ে বাদশাহ্‌কে বললো, আপনি ও আপনার সকল গোলাম পুনরাগমন করুন।
{19:15} পরে বাদশাহ্‌ প্রত্যাগমন করে জর্ডান পর্যন্ত আসলেন। আর এহুদার লোকেরা বাদশাহ্‌র সঙ্গে দেখা করতে ও তাঁকে জর্ডান পার করে আনতে গিল্‌গলে গেল।
{19:16} তখন দাউদ বাদশাহ্‌র সঙ্গে দেখা করতে বহূরীম-নিবাসী গেরার পুত্র বিন্‌-ইয়ামীনীয় শিমিয়ি দ্রুত করে এহুদার লোকদের সঙ্গে এল।
{19:17} আর বিন্‌ইয়ামীনীয় এক হাজার লোক তার সঙ্গে ছিল এবং তালুতের কুলের ভৃত্য সীবঃ ও তার পনের জন পুত্র ও বিশ জন গোলাম তার সঙ্গে ছিল, তারা বাদশাহ্‌র সাক্ষাতে পানি ভেঙে জর্ডান পার হল।
{19:18} তখন তারা বাদশাহ্‌র পরিজনদের পার করতে ও তাঁর বাসনামত দায়িত্ব পালন করতে হেঁটে পার হওয়ার জায়গা দিয়ে নদী পার হল। বাদশাহ্‌র জর্ডান পার হবার সময়ে গেরার পুত্র শিমিয়ি বাদশাহ্‌র সম্মুখে উবুড় হয়ে পড়লো।
{i19:19} শিমিয়িকে বাদশাহ্‌ দাউদের ক্ষমা করা
{19:19} সে বাদশাহ্‌কে বললো, আমার প্রভু আমার অপরাধ গণনা করবেন না; যেদিন আমার মালিক বাদশাহ্‌ জেরুশালেম থেকে বের হন, সেদিন আপনার গোলাম আমি যে অপকর্ম করেছিলাম তা স্মরণে রাখবেন না, বাদশাহ্‌ কিছু মনে করবেন না।
{19:20} আপনার গোলাম আমি জানি, আমি গুনাহ্‌ করেছি, এজন্য দেখুন, ইউসুফের সমস্ত কুলের মধ্যে প্রথমে আমিই আজ আমার মালিক বাদশাহ্‌র সঙ্গে দেখা করতে এসেছি।
{19:21} কিন্তু সরূয়ার পুত্র অবীশয় উত্তর করলেন, এজন্য কি শিমিয়ির প্রাণদণ্ড হবে না যে, সে মাবুদের অভিষিক্ত ব্যক্তিকে বদদোয়া দিয়েছিল?
{19:22} দাউদ বললেন, হে সরূয়ার পুত্র! তোমাদের সঙ্গে আমার বিষয় কি যে, তোমরা আজ আমার বিপক্ষ হচ্ছ? আজ কি ইসরাইলের মধ্যে কারো প্রাণদণ্ড হতে পারে? কারণ আমি কি জানি না যে, আজ আমি ইসরাইলের উপরে বাদশাহ্‌?
{19:23} পরে বাদশাহ্‌ শিমিয়িকে বললেন, তোমার প্রাণদণ্ড হবে না; ফলত বাদশাহ্‌ তার কাছে শপথ করলেন।
{i19:24} বাদশাহ্‌ দাউদের সঙ্গে মফীবোশতের সাক্ষাৎ
{19:24} পরে তালুতের পৌত্র মফীবোশৎ বাদশাহ্‌র সঙ্গে দেখা করতে নেমে আসলেন, বাদশাহ্‌ প্রস্থান করার পর থেকে তাঁর নিরাপদে ফিরে প্রত্যাগমনের দিন পর্যন্ত সে দাড়ি পরিষ্কার করে নি ও কাপড়-চোপড়ও ধোয় নি।
{19:25} আর যখন তিনি জেরুশালেমে বাদশাহ্‌র সঙ্গে দেখা করতে আসলেন, তখন বাদশাহ্‌ তাঁকে বললেন, হে মফীবোশৎ, তুমি কেন আমার সঙ্গে যাও নি?
{19:26} জবাবে তিনি বললেন, হে আমার মালিক, হে বাদশাহ্‌, আমার গোলাম আমাকে বঞ্চনা করেছিল; কেননা আপনার গোলাম আমি বলেছিলাম, আমি গাধা সাজিয়ে তার উপরে চড়ে বাদশাহ্‌র সঙ্গে যাব, কেননা আপনার গোলাম আমি খঞ্জ।
{19:27} সে আমার মালিক বাদশাহ্‌র কাছে আপনার এই গোলামের বিষয়ে নিন্দাবাদ করেছে; কিন্তু আমার মালিক বাদশাহ্‌ আল্লাহ্‌র ফেরেশতার মত; অতএব আপনার দৃষ্টিতে যা ভাল মনে হয়, তা-ই করুন।
{19:28} আমার মালিক বাদশাহ্‌র সাক্ষাতে আমার সমস্ত পিতৃকুল নিতান্ত মৃত্যুর পাত্র ছিল, তবুও যারা আপনার খাবার টেবিলে ভোজন করে, আপনি তাদের সঙ্গে বসতে আপনার এই গোলামকে স্থান দিয়েছিলেন; অতএব আমার আর কি অধিকার আছে যে, বাদশাহ্‌র কাছে পুনর্বার অনুরোধ করবো?
{19:29} বাদশাহ্‌ তাকে বললেন, তোমার বিষয়ে বেশি কথায় কি প্রয়োজন? আমি বলছি তুমি ও সীবঃ উভয়ে সেই ভূমি অংশ করে নাও।
{19:30} তখন মফীবোশৎ বাদশাহ্‌কে বললেন, সে সম্পূর্ণ অংশই গ্রহণ করুক, কারণ আমার মালিক বাদশাহ্‌ সহিসালামতে তাঁর বাড়িতে ফিরে এসেছেন।
{i19:31} বর্সিল্লয়ের প্রতি বাদশাহ্‌ দাউদের দয়া
{19:31} আর গিলিয়দীয় বর্সিল্লয় রোগলীম থেকে নেমে এসেছিলেন, তিনি বাদশাহ্‌কে জর্ডানের পারে রেখে যাবার আশায় তাঁর সঙ্গে জর্ডান পার হয়েছিলেন।
{19:32} বর্সিল্লয় অতি বৃদ্ধ, আশি বছর বয়স্ক ছিলেন; আর মহনয়িমে বাদশাহ্‌র অবস্থিতিকালে তিনি বাদশাহ্‌র খাদ্য যুগিয়েছিলেন, কারণ তিনি খুব ধনী এক জন মানুষ ছিলেন।
{19:33} বাদশাহ্‌ বর্সিল্লয়কে বললেন, তুমি আমার সঙ্গে পার হয়ে এসো, আমি তোমাকে জেরুশালেমে আমার সঙ্গে প্রতিপালন করবো।
{19:34} কিন্তু বর্সিল্লয় বাদশাহ্‌কে বললেন, আমার আয়ুর আর কত দিন আছে যে, আমি বাদশাহ্‌র সঙ্গে জেরুশালেমে উঠে যাব?
{19:35} আজ আমার বয়স আশি বছর; এখন কি ভাল মন্দের বিশেষ বুঝতে পারি? যা ভোজন করি বা যা পান করি, আপনার গোলাম আমি কি তার আস্বাদ বুঝতে পারি? এখন কি আর গায়ক ও গায়িকাদের গানের আওয়াজ শুনতে পাই? তবে কেন আপনার এই গোলাম আমার মালিক বাদশাহ্‌র ভারস্বরূপ হবে?
{19:36} আপনার গোলাম বাদশাহ্‌র সঙ্গে কেবল জর্ডান পার হয়ে যাবে, এই মাত্র; বাদশাহ্‌ কেন এমন পুরস্কারে আমাকে পুরস্কৃত করবেন?
{19:37} মেহেরবানী করে আপনার এই গোলামকে ফিরে যেতে দিন যাতে আমি আমার নগরে আমার পিতা-মাতার কবরের কাছে মরতে পারি। কিন্তু দেখুন, এই আপনার গোলাম কিম্‌হম; সে-ই আমার মালিক বাদশাহ্‌র সঙ্গে পার হয়ে যাক; আপনার যা ভাল মনে হয়, তার প্রতি করবেন।
{19:38} বাদশাহ্‌ উত্তর করলেন, কিম্‌হম আমার সঙ্গে পার হয়ে যাবে; তোমার যা ভাল মনে হয়, আমি তার প্রতি তা-ই করবো এবং তুমি আমাকে যা করতে বলবে, তোমার জন্য আমি তা-ই করবো।
{19:39} পরে সমস্ত লোক জর্ডান পার হল, বাদশাহ্‌ও পার হলেন। বাদশাহ্‌ বর্সিল্লয়কে চুম্বন করলেন ও দোয়া করলেন; পরে তিনি স্বস্থানে ফিরে গেলেন।
{19:40} আর বাদশাহ্‌ পার হয়ে গিল্‌গলে গেলেন; এবং কিম্‌হম তাঁর সঙ্গে গেল এবং এহুদার সমস্ত লোক ও ইসরাইলের অর্ধেক লোক গিয়ে বাদশাহ্‌কে পার করে নিয়ে এসেছিল।
{i19:41} শেবের বিদ্রোহ ও মৃত্যু
{19:41} আর দেখ, ইসরাইলের সমস্ত লোক বাদশাহ্‌র কাছে এসে তাঁকে বললো, আমাদের ভাই এহুদার লোকেরা কেন আপনাকে চুরি করে আনলো? বাদশাহ্‌কে আপনার পরিজনদের ও দাউদের সঙ্গে তাঁর সমস্ত লোককে, জর্ডান পার করে কেন আনলো?
{19:42} তখন এহুদার সমস্ত লোক ইসরাইল লোকদের বললো, বাদশাহ্‌ তো আমাদের নিকট আত্মীয়, তবে তোমরা এই বিষয়ে কেন ক্রুদ্ধ হও? আমরা কি বাদশাহ্‌র কিছু খেয়েছি? অথবা তিনি কি আমাদের কিছু ভেট দিয়েছেন?
{19:43} তখন ইসরাইল লোকেরা জবাবে এহুদার লোকদের বললো, বাদশাহ্‌তে আমাদের দশ অংশ অধিকার আছে, সুতরাং দাউদের উপর তোমাদের চেয়ে আমাদের অধিকার বেশি; অতএব আমাদের কেন তুচ্ছবোধ করলে; আর আমাদের বাদশাহ্‌কে ফিরিয়ে আনবার প্রস্তাব কি প্রথমে আমরাই করি নি? তখন ইসরাইল লোকদের কথার চেয়ে এহুদার লোকদের কথা বেশি কড়া বলে মনে হল।
{i20:1} বাদশাহ্‌ দাউদের বিরুদ্ধে শেবের বিদ্রোহ
{20:1} ঐ সময়ে সেই স্থানে বিন্‌-ইয়ামীনীয় বিখ্রির পুত্র শেবঃ নামে এক জন পাষণ্ড ছিল; সে তুরী বাজিয়ে বললো, দাউদে আমাদের কোন অংশ নেই, ইয়াসির পুত্রে আমাদের অধিকার নেই; হে ইসরাইল, তোমরা প্রত্যেকে নিজ নিজ তাঁবুতে যাও।
{20:2} তাতে ইসরাইলের সমস্ত লোক দাউদের পিছন থেকে ফিরে বিখ্রির পুত্র শেবের পিছনে গেল; কিন্তু জর্ডান থেকে জেরুশালেম পর্যন্ত এহুদার লোকেরা তাদের বাদশাহ্‌র পক্ষে অনুগত থাকলো।
{20:3} পরে দাউদ জেরুশালেমে তাঁর বাড়িতে আসলেন। আর রাজপ্রাসাদ রক্ষার্থে তাঁর যে দশ জন উপপত্নীকে রেখে গিয়েছিলেন তাদের নিয়ে একটি বাড়িতে আটক করে রাখলেন; এবং প্রতিপালন করলেন, কিন্তু তাদের কাছে আর গমন করলেন না; অতএব তারা মরণ দিন পর্যন্ত বৈধব্য-অবস্থায় আটক রইলো।
{20:4} পরে বাদশাহ্‌ অমাসাকে বললেন, আমার জন্য তুমি তিন দিনের মধ্যে এহুদার লোকদের ডেকে এনে একত্র কর, আর তুমিও এই স্থানে উপস্থিত হও।
{20:5} তখন অমাসা এহুদার লোকদেরকে ডেকে এনে একত্র করতে গেলেন, কিন্তু বাদশাহ্‌ যে সময় নির্ধারণ করে দিয়েছিলেন, সেই নির্দিষ্ট সময় থেকে তিনি বেশি বিলম্ব করলেন।
{20:6} তাতে দাউদ অবীশয়কে বললেন, অবশালোম যা করেছিল, তারচেয়ে বিখ্রির পুত্র শেবঃ এখন আমাদের বেশি অনিষ্ট করবে; তুমি তোমার প্রভুর গোলামদের নিয়ে তার পিছনে পিছনে তাড়া করে যাও, নতুবা সে প্রাচীরবেষ্টিত কোন কোন নগর অধিকার করে আমাদের দৃষ্টি এড়াবে।
{20:7} তাতে যোয়াবের লোক জন, আর করেথীয় ও পলেথীয়রা এবং সমস্ত বীর তাঁর সঙ্গে বের হল; তারা বিখ্রির পুত্র শেবের পিছনে পিছনে তাড়া করার জন্য জেরুশালেম থেকে প্রস্থান করলো।
{20:8} তারা গিবিয়োনস্থ বড় পাথরটির কাছে উপস্থিত হলে অমাসা তাদের সম্মুখে আসলেন। তখন যোয়াব সৈনিকের পোশাক পরেছিলেন, তার উপরে কোমরবন্ধনীতে তলোয়ার ছিল; খাপসহ তলোয়ারটি তাঁর কোমরে বাঁধা ছিল, পরে বাইরে আসতে আসতে তিনি তলোয়ারটি খুলে পড়তে দিলেন।
{20:9} আর যোয়াব অমাসাকে বললেন, হে আমার ভাই, তোমার মঙ্গল তো? পরে যোয়াব অমাসাকে চুম্বন করার জন্য ডান হাত দিয়ে তাঁর দাড়ি ধরলেন।
{20:10} কিন্তু যোয়াবের হস্তস্থিত তলোয়ারের প্রতি অমাসার লক্ষ্য না থাকাতে তিনি তা দিয়ে তাঁর উদরে আঘাত করলেন, তাঁর উদরস্থ নাড়িভুঁড়ি বের হয়ে ভূমিতে পড়লো; যোয়াব দ্বিতীয় বার তাঁকে আঘাত করলেন না, তিনি ইন্তেকাল করলেন। পরে যোয়াব ও তাঁর ভাই অবীশয় বিখ্রির পুত্র শেবের পিছনে পিছনে ধাবমান হলেন।
{20:11} ইতোমধ্যে শেবের কাছে যোয়াবের এক জন যুবক দাঁড়িয়ে বলতে লাগল, যে যোয়াবকে ভালবাসে ও দাউদের পক্ষের, সে যোয়াবের পিছনে পিছনে আসুক।
{20:12} তখনও অমাসা রাজপথের মধ্যে তাঁর রক্তে গড়াগড়ি দিচ্ছিলেন; অতএব সমস্ত লোক দাঁড়িয়ে রইলো দেখে ঐ ব্যক্তি অমাসাকে রাজপথ থেকে ক্ষেতে সরিয়ে দিয়ে তাঁর উপরে একখণ্ড কাপড় ফেলে দিল; কেননা সে দেখলো, যে কেউ তাঁর কাছ দিয়ে যায় সে দাঁড়িয়ে থাকে।
{20:13} তখন অমাসাকে রাজপথ থেকে সরানো হলে সমস্ত লোক বিখ্রির পুত্র শেবের পিছনে পিছনে তাড়া করার জন্য যোয়াবের অনুগামী হল।
{20:14} আর তিনি ইসরাইলের যাবতীয় বংশের মধ্য দিয়ে আবেল ও বৈৎমাখায় এবং বেরীয়দের সমস্ত অঞ্চল পর্যন্ত গমন করলেন, তাতে লোকেরা একত্র হয়ে শেবের পিছনে পিছনে চললো।
{20:15} পরে তারা আবেল-বৈৎমাখাতে এসে তাকে রুদ্ধ করে নগরের কাছে জাঙ্গাল প্রস্তুত করলো এবং তা প্রাচীরের সমান হল, আর যোয়াবের সঙ্গী সমস্ত লোক প্রাচীর ভূমিসাৎ করার জন্য তা ভাঙ্গতে লাগল।
{20:16} পরে নগরের মধ্য থেকে একটি বুদ্ধিমতী স্ত্রীলোক উচ্চৈঃস্বরে বললো, শোন শোন, মেহেরবানী করে যোয়াবকে এই স্থান পর্যন্ত আসতে বল, আমি তাঁর সঙ্গে কথা বলবো।
{20:17} পরে যোয়াব তার কাছে গেলে সে স্ত্রীলোকটি জিজ্ঞাসা করলো, আপনি কি যোয়াব? তিনি উত্তর করলেন, আমি যোয়াব। সেই স্ত্রীলোকটি বললো, আপনার বাঁদীর কথা শুনুন; জবাবে তিনি বললেন, শুনছি।
{20:18} পরে স্ত্রীলোকটি বললো, সেকালে লোকে বলতো, তারা আবেলে মন্ত্রণা জানতে চাইবেই চাইবে, এভাবে তারা কাজ সমাপন করতো।
{20:19} আমি ইসরাইলের শান্তিপ্রিয় ও বিশ্বস্ত লোকদের এক জন, কিন্তু আপনি ইসরাইলের মাতৃস্থানীয় একটি নগর বিনষ্ট করতে চেষ্টা করছেন; আপনি কেন মাবুদের অধিকার গ্রাস করবেন?
{20:20} জবাবে যোয়াব বললেন, গ্রাস করা কিংবা বিনাশ করা আমার কাছ থেকে দূরে থাকুক, দূরে থাকুক।
{20:21} ব্যাপার এরকম নয়। কিন্তু বিখ্রির পুত্র শেবঃ নামে পর্বতময় আফরাহীম প্রদেশের এক জন লোক বাদশাহ্‌র বিরুদ্ধে, দাউদের বিরুদ্ধে হাত তুলেছে; তোমরা কেবল তাকে আমার হাতে তুলে দাও, তাতে আমি এই নগর থেকে প্রস্থান করবো। তখন সে স্ত্রী যোয়াবকে বললো, দেখুন, প্রাচীরের উপর দিয়ে তার মুণ্ড আপনার কাছে নিক্ষেপ করা যাবে।
{20:22} পরে সে স্ত্রী বুদ্ধিপূর্বক সব লোকের কাছে গেল। তাতে লোকেরা বিখ্রির পুত্র শেবের মাথা কেটে নিয়ে যোয়াবের কাছে বাইরে ফেলে দিল। তখন তিনি তূরী বাজালে লোকেরা নগর থেকে ছিন্নভিন্ন হয়ে নিজ নিজ তাঁবুতে ফিরে গেল এবং যোয়াব জেরুশালেমে বাদশাহ্‌র কাছে ফিরে গেলেন।
{20:23} ঐ সময়ে যোয়াব ইসরাইলের সমস্ত সৈন্যদলের প্রধান সেনাপতি ছিলেন; এবং যিহোয়াদার পুত্র বনায় করেথীয় ও পলেথীয়দের প্রধান ছিলেন;
{20:24} আর অদোরাম (বাদশাহ্‌র) কর্মাধীন গোলামদের প্রধান এবং অহীলূদের পুত্র যিহোশাফট ইতিহাস লেখক,
{20:25} আর শবা লেখক ছিলেন; এবং সাদোক ও অবিয়াথর ইমাম ছিলেন;
{20:26} আর যায়ীরীয় ঈরাও দাউদের রাজমন্ত্রী ছিলেন।
{i21:1} গিবিয়োনীয়দের মৃত্যুর জন্য প্রতিশোধ গ্রহণ
{21:1} দাউদের সময়ে পর পর তিন বছর দুর্ভিক্ষ হয়; তাতে দাউদ মাবুদের কাছে জিজ্ঞাসা করলে মাবুদ জবাব দিলেন, তালুতের উপর ও তার কুলের উপর রক্তপাতের দোষ রয়েছে, কেননা সে গিবিয়োনীয়দের হত্যা করেছিল।
{21:2} তাতে বাদশাহ্‌ গিবিয়োনীয়দের ডেকে এনে তাদের সঙ্গে আলাপ করলেন। গিবিয়োনীয়েরা বনি-ইসরাইল নয়, এরা আমোরীয়দের অবশিষ্টাংশের লোক এবং বনি-ইসরাইল তাদের ধ্বংস করবে না বলে তাদের কাছে কসম খেয়েছিল, কিন্তু তালুত ইসরাইল ও এহুদা-বংশের লোকদের পক্ষে গভীর আগ্রহে তাদের সবাইকে হত্যা করতে চেষ্টা করেছিলেন।
{21:3} দাউদ গিবিয়োনীয়দের বললেন, আমি তোমাদের জন্য কি করবো? তোমরা যেন মাবুদের অধিকারকে দোয়া কর, এজন্য আমি কি দিয়ে কাফ্‌ফারা দেবো?
{21:4} গিবিয়োনীয়েরা তাঁকে বললো, তালুতের সঙ্গে কিংবা তার কুলের সঙ্গে আমাদের রূপা বা সোনা বিষয়ে কোন ঝগড়া নেই, আবার ইসরাইলের মধ্যে কাউকেও হত্যা করা আমাদের কাজ নয়। পরে তিনি বললেন, তবে তোমরা কি বল? আমি তোমাদের জন্য কি করবো?
{21:5} তারা বাদশাহ্‌কে বললো, যে ব্যক্তি আমাদের সংহার করেছে ও আমরা যেন ইসরাইলের সীমার মধ্যে কোথাও টিকতে না পারি ও বিনষ্ট হই, এজন্য কুমন্ত্রণা করেছিল,
{21:6} তার সন্তানদের মধ্যে সাত জন পুরুষকে আমাদের হাতে তুলে দেওয়া হোক; আমরা মাবুদের মনোনীত তালুতের গিবিয়াতে মাবুদের উদ্দেশে তাদের ফাঁশি দেব। তখন বাদশাহ্‌ বললেন, আমি তোমাদের হাতে তুলে দেব।
{21:7} তবুও দাউদ ও তালুতের পুত্র যোনাথনের মধ্যে মাবুদের নামে যে শপথ হয়েছিল, সেজন্য বাদশাহ্‌ তালুতের পৌত্র, যোনাথনের পুত্র মফীবোশতের প্রতি করুণা করলেন।
{21:8} কিন্তু অয়ার কন্যা রিসপা তালুতের জন্য অর্মোণি ও মফীবোশৎ নামে যে দুই জন পুত্র প্রসব করেছিল এবং মহোলাতীয় বর্সিল্লয়ের পুত্র অদ্রীয়েলের জন্য তালুতের কন্যা মীখল যে পাঁচ জন পুত্র প্রসব করেছিল, তাদের নিয়ে বাদশাহ্‌ গিবিয়োনীয়দের হাতে তুলে দিলেন;
{21:9} তাতে তারা ঐ পর্বতে মাবুদের সম্মুখে তাদের ফাঁসি দিল। সেই সাত জন একেবারে মারা পড়লো; তারা প্রথম ফসল কাটার সময়ে অর্থাৎ যব কাটার আরম্ভকালে নিহত হল।
{21:10} পরে অয়ার কন্যা রিস্পা চট নিয়ে ফসল কাটার আরম্ভ থেকে যে পর্যন্ত আসমান থেকে তাদের উপরে বৃষ্টি বর্ষিত না হল, সেই পর্যন্ত পাথরের উপরে তার বিছানা হিসেবে সেই চটখানি পেতে রাখল এবং দিনে আসমানের পাখিদের ও রাতে বন্য পশুদের তাদের উপরে পড়তে দিত না।
{21:11} পরে তালুতের উপপত্নী অয়ার কন্যা রিস্পা যে কাজ করেছে তা বাদশাহ্‌ দাউদকে জানানো হল।
{21:12} তখন দাউদ গমন করে যাবেশ-গিলিয়দের গৃহস্থদের কাছ থেকে তালুতের অস্থি ও তাঁর পুত্র যোনাথনের অস্থি তুলে আনলেন; কেননা গিল্‌বোয়ে ফিলিস্তিনীদের দ্বারা তালুতের নিহত হবার সময়ে তাঁদের দু’জনের লাশ ফিলিস্তিনীরা বৈৎ-শানের চকে টাঙ্গিয়ে দেবার পর যাবেশ-গিলিয়দের লোকেরা সেই স্থান থেকে তা চুরি করে নিয়ে এসেছিল।
{21:13} তিনি সেখান থেকে তালুতের অস্থি ও তাঁর পুত্র যোনাথনের অস্থি আনলেন এবং লোকেরা সেই ফাঁশি দেওয়া লোকদের অস্থিও সংগ্রহ করলো।
{21:14} পরে তারা তালুত ও তাঁর পুত্র যোনাথনের অস্থি বিন্‌ইয়ামীন দেশের সেলাতে তাঁর পিতা কীশের কবরের মধ্যে রাখল; তারা বাদশাহ্‌র হুকুম অনুসারে সমস্ত কাজ করলো; তারপর দেশের জন্য আল্লাহ্‌র কাছ নিবেদন করা হলে তিনি প্রসন্ন হলেন।
{i21:15} ফিলিস্তিনীদের সঙ্গে যুদ্ধ
{21:15} ফিলিস্তিনীদের সঙ্গে ইসরাইলের আবার যুদ্ধ বাধল; তাতে দাউদ তাঁর গোলামদের সঙ্গে গিয়ে ফিলিস্তিনীদের সঙ্গে যুদ্ধ করলেন; আর দাউদ ক্লান্ত হয়ে পড়লেন।
{21:16} তখন তিন শত (শেকল) পরিমিত ব্রোঞ্জের বর্শাধারী যিশ্‌বী-বনোব নামে এক জন রফায়ীয় নবসজ্জায় সজ্জিত হয়ে দাউদকে আঘাত করতে মনস্থ করলো।
{21:17} কিন্তু সরূয়ার পুত্র অবীশয় দাউদকে সাহায্য করে সেই ফিলিস্তিনীকে আক্রমণ ও হত্যা করলেন। তখন দাউদের লোকেরা তাঁর কাছে কসম খেয়ে বললো, আপনি আর আমাদের সঙ্গে যুদ্ধে যাবেন না, ইসরাইলের প্রদীপ নিভিয়ে ফেলবেন না।
{21:18} এর পরে আর একবার গোবে ফিলিস্তিনীদের সঙ্গে যুদ্ধ হল; সেই সময় হূশাতীয় সিব্বখয় সফ নামে এক জন রফায়ীয়কে হত্যা করলো।
{21:19} আবার ফিলিস্তিনীদের সঙ্গে গোবে যুদ্ধ হল, আর যারে-ওরগীমের পুত্র বেথেলহেমীয় ইল্‌হানন তাঁতের নরাজের মত বর্শাধারী গাতীয় জালুতকে হত্যা করলো, এর বর্শা ছিল তাঁতের নরাজের মত।
{21:20} আর একবার গাতে যুদ্ধ হল; আর সেখানে অতি দীর্ঘকায় এক জন ছিল, প্রতি হাতে পায়ে তার ছয় করে আঙ্গুল, সবসুদ্ধ চব্বিশটি আঙ্গুল ছিল, সেও এক জন রফায়ীয়।
{21:21} সে ইসরাইলকে টিট্‌কারি দিলে দাউদের ভাই শিমিয়ের পুত্র যোনাথন তাকে হত্যা করলো।
{21:22} এই চার জনই ছিল গাতে বাসকারী রফায়ীয়। এরা দাউদ ও তাঁর গোলামদের হাতে মারা পরেছিল।
{i22:1} বাদশাহ্‌ দাউদের প্রশংসা-কাওয়ালী
{22:1} যেদিন মাবুদ সমস্ত দুশমন এবং তালুতের হাত থেকে দাউদকে উদ্ধার করলেন, সেদিন তিনি মাবুদের উদ্দেশে এই গজল নিবেদন করলেন।
{22:2} তিনি বললেন, মাবুদ মম শৈল, মম দুর্গ ও মম উদ্ধারকর্তা,
{22:3} মম শৈলরূপ আল্লাহ্‌, আমি তাঁর মধ্যে আশ্রয় নিই; মম ঢাল, মম উদ্ধার-শৃঙ্গ, মম উঁচু দুর্গ, মম আশ্রয়স্থান, মম ত্রাতা, জুলুম থেকে আমার নিস্তারকারী।
{22:4} আমি কীর্তনীয় মাবুদকে ডাকব, এভাবে আমার দুশমনদের কাছ থেকে উদ্ধার পাব।
{22:5} কেননা আমি মৃত্যুর তরঙ্গে বেষ্টিত, ধ্বংসের বন্যাতে আশঙ্কিত ছিলাম
{22:6} আমি পাতালের দড়িতে বেষ্টিত, মৃত্যুর পাশে জড়িত ছিলাম;
{22:7} সঙ্কটে আমি মাবুদকে ডাকলাম, আমার আল্লাহ্‌কে আহ্বান করলাম; তিনি তাঁর এবাদতখানা থেকে আমার নিবেদন শুনলেন, আমার আর্তনাদ তাঁর কর্ণগোচর হল।
{22:8} তখন দুনিয়া টলল, কাঁপতে লাগল, আসমানের সমস্ত ভিত্তি বিচলিত হল, ও ভয়ে কাঁপতে লাগল, কারণ তিনি ক্রোধে জ্বলে উঠলেন।
{22:9} তাঁর নাসারন্ধ্র থেকে ধোঁয়া বের হল, তাঁর মুখনির্গত আগুন গ্রাস করলো; তা দ্বারা সমস্ত অঙ্গার প্রজ্বলিত হল।
{22:10} তিনি আসমান নুইয়ে নামলেন, অন্ধকার তাঁর পদতলে ছিল;
{22:11} তিনি কারুবীতে চড়ে উড়ে আসলেন হলেন, বায়ুর ডানায় ভর করে দর্শন দিলেন।
{22:12} তিনি তাঁবুর মত তাঁর চতুর্দিকে অন্ধকার, বিপুল জলরাশি ও ঘন মেঘমালা স্থাপন করলেন।
{22:13} তাঁর সম্মুখবর্তী তেজ থেকে জ্বলন্ত সমস্ত অঙ্গার প্রজ্বলিত হল।
{22:14} মাবুদ আসমান থেকে বজ্রনাদ করলেন, সর্বশক্তিমান আল্লাহ্‌ তাঁর বাণী শোনালেন।
{22:15} তিনি তীর মারলেন, তাদের ছিন্নভিন্ন করলেন, বজ্র দ্বারা তাদের উদ্বিগ্ন করলেন।
{22:16} তখন মাবুদের তর্জনে, তাঁর নাসিকার প্রশ্বাসবায়ুতে সমুদ্রের সমস্ত প্রণালী প্রকাশ পেল, দুনিয়ার সমস্ত মূল অনাবৃত হল।
{22:17} তিনি উপর থেকে হাত বাড়ালেন, আমাকে ধরলেন, মহাজলরাশি থেকে আমাকে টেনে তুললেন;
{22:18} আমাকে উদ্ধার করলেন, আমার বলবান দুশমন থেকে, আমার বিদ্বেষীদের থেকে, কারণ তারা আমার চেয়ে শক্তিমান।
{22:19} আমার বিপদের দিনে তারা আমার কাছে এল, কিন্তু মাবুদ আমার অবলম্বন হলেন।
{22:20} তিনি আমাকে বাইরে প্রশস্ত স্থানে আনলেন, আমাকে উদ্ধার করলেন, কেননা তিনি আমাতে সন্তুষ্ট ছিলেন।
{22:21} মাবুদ আমার ধার্মিকতা-অনুযায়ী পুরস্কার দিলেন, আমার হাতের পবিত্রতা অনুযায়ী ফল দিলেন।
{22:22} কেননা আমি মাবুদের পথে চলেছি, দুষ্টতাপূর্বক আমার আল্লাহ্‌কে ছেড়ে দিই নি।
{22:23} কারণ তাঁর সমস্ত অনুশাসন আমার সম্মুখে ছিল, আমি তাঁর বিধিপথ থেকে দূরে সরে যাই নি।
{22:24} আর আমি তাঁর উদ্দেশে সিদ্ধ ছিলাম, নিজের অপরাধ থেকে নিজেকে রক্ষা করতাম।
{22:25} তাই মাবুদ আমাকে আমার ধার্মিকতা অনুসারে, তাঁর সাক্ষাতে আমার পবিত্রতা অনুযায়ী ফল দিলেন।
{22:26} তুমি দয়াবানের সঙ্গে সদয় ব্যবহার করবে, সিদ্ধ লোকের সঙ্গে সিদ্ধ ব্যবহার করবে।
{22:27} তুমি খাঁটির সঙ্গে খাঁটি ব্যবহার করবে, কুটিলের সঙ্গে চতুর ব্যবহার করবে।
{22:28} তুমি দুঃখীদের নিস্তার করবে, কিন্তু দাম্ভিকদের উপরে তোমার দৃষ্টি আছে, তুমি তাদের অবনত করবে।
{22:29} হে মাবুদ, তুমি আমার প্রদীপ; মাবুদই আমার অন্ধকার আলোকময় করেন।
{22:30} কেননা তোমার দ্বারা আমি সৈন্যদলের বিরুদ্ধে ধাবিত হই, আমার আল্লাহ্‌র সাহায্যে প্রাচীর লাফ দিয়ে পার হই।
{22:31} তিনিই আল্লাহ্‌, তাঁর পথ সিদ্ধ; মাবুদের কালাম পরীক্ষাসিদ্ধ, যারা তাঁর মধ্যে আশ্রয় নেয় তিনি তাদের ঢাল।
{22:32} কারণ মাবুদ ছাড়া আর আল্লাহ্‌ কে আছে? আমাদের আল্লাহ্‌ ছাড়া আর শৈল কে আছে?
{22:33} আল্লাহ্‌ আমার দৃঢ় দুর্গ; তিনি সিদ্ধকে তাঁর পথে চালান;
{22:34} তিনি তার চরণ হরিণীর চরণের মত করেন; আমার উচ্চস্থলীতে আমাকে সংস্থাপন করেন।
{22:35} তিনি আমার হাতকে যুদ্ধ করতে শিক্ষা দেন, তাই আমার বাহু তাম্রময় ধনুকে চাড়া দেয়।
{22:36} তুমি আমাকে তোমার উদ্ধারকারী ঢাল দিয়েছ, তোমার কোমলতা আমাকে মহান করেছে।
{22:37} তুমি আমার নিচে পাদসঞ্চারের স্থান প্রশস্ত করেছ, আর আমার পা বিচলিত হয় নি।
{22:38} আমি আমার দুশমনদের পিছনে দৌড়ে তাদের বিনষ্ট করেছি, সংহার না করে ফিরে আসি নি।
{22:39} আমি তাদের সংহার করে চূর্ণ করেছি, তাই তারা উঠতে পারে না, তারা আমার পায়ের তলায় পড়েছে।
{22:40} কারণ তুমি যুদ্ধ করবার শক্তি দিয়ে আমার কোমরবন্ধনী পরিয়ে দিয়েছ, যারা আমার বিরুদ্ধে দাঁড়িয়ে ছিল, তাদেরকে তুমি আমার অধীনে নত করেছ।
{22:41} তুমি আমার দুশমনদের আমা থেকে ফিরিয়ে দিয়েছ; আমি আমার বিদ্বেষীদের সংহার করেছি।
{22:42} তারা চেয়ে রইলো, কিন্তু উদ্ধারকর্তা কেউ নেই; তারা মাবুদের কাছে চিৎকার করলো, কিন্তু তিনি তাদের জবাব দিলেন না।
{22:43} তখন আমি দুনিয়ার ধূলির মত তাদের চূর্ণ করলাম, পথের কাদার মত তাদের দলিত করলাম, এবং ছড়িয়ে ফেললাম।
{22:44} তুমিও আমাকে লোকদের বিদ্রোহ থেকে উদ্ধার করেছ; জাতিদের কর্তা হবার জন্য রেখেছ, আমার অপরিচিত জাতি আমার গোলাম হবে।
{22:45} বিজাতি-সন্তানেরা আমার কর্তৃত্ব স্বীকার করবে, শোনামাত্র তারা আমার হুকুম পালন করবে।
{22:46} বিজাতি-সন্তানেরা ম্লান হবে, সকম্পে স্ব স্ব গোপনীয় স্থান থেকে আসবে।
{22:47} মাবুদ জীবিত, মম শৈল প্রশংসিত হোন; মম উদ্ধারকারী শৈল আল্লাহ্‌ উন্নত হোন।
{22:48} সেই আল্লাহ্‌ আমার পক্ষে প্রতিশোধ দেন, জাতিদেরকে, আমার অধীনে নত করেন;
{22:49} আমার দুশমনদের থেকে আমাকে উদ্ধার করেন; যারা আমার বিরুদ্ধে দাঁড়ায়, তুমি তাদের উপরেও আমাকে উন্নত করছো; তুমি দুর্বৃত্ত লোক থেকে আমাকে উদ্ধার করে থাক।
{22:50} এই কারণ, হে মাবুদ, আমি নানা জাতির মধ্যে তোমার প্রশংসা করবো, তোমার নামের উদ্দেশে প্রশংসা কাওয়ালী গাইব।
{22:51} তিনি তাঁর বাদশাহ্‌র জন্য উদ্ধারের উচ্চগৃহ, তাঁর অভিষিক্ত ব্যক্তির প্রতি অটল মহব্বত প্রকাশ করেন, যুগে যুগে দাউদ ও তার বংশের প্রতি রহম করেন।
{i23:1} বাদশাহ্‌ দাউদের শেষ কথা
{23:1} দাউদের শেষ বাণী এই: ইয়াসির পুত্র দাউদের দৈববাণী, আল্লাহ্‌ যাঁকে উঁচুতে তুলে ধরেছেন তাঁর দৈববাণী, যিনি ইয়াকুবের আল্লাহ্‌ কর্তৃক অভিষিক্ত, যিনি ইসরাইলের মধুর গায়ক তিনি বলছেন,
{23:2} আমার দ্বারা মাবুদের রূহ্‌ বলেছেন, তাঁর বাণী আমার জিহ্বাগ্রে রয়েছে।
{23:3} ইসরাইলের আল্লাহ্‌ বলেছেন, ইসরাইলের শৈল আমাকে বলেছেন, যিনি মানুষের উপরে ধার্মিকতায় কর্তৃত্ব করেন, যিনি আল্লাহ্‌ ভয়ে কর্তৃত্ব করেন,
{23:4} তিনি সকাল বেলার, সূর্যোদয় কালের, মেঘমুক্ত সকাল বেলার আলোর মত হবেন; যখন বৃষ্টির পরবর্তী সূর্যের আলোর জন্য ভূতল থেকে নবীন ঘাস বের হয়।
{23:5} আল্লাহ্‌র কাছে আমার কুল কি সেই রকম নয়? হ্যাঁ, তিনি আমার সঙ্গে একটি চিরস্থায়ী নিয়ম করেছেন; তা সমস্ত বিষয়ে সুসম্পন্ন ও সুরক্ষিত; এই তো আমার সমপূর্ণ নাজাত ও সমপূর্ণ অভীষ্ট; তিনি কি তা অঙ্কুরিত করাবেন না?
{23:6} কিন্তু পাষণ্ডেরা সকলে উৎপাটনীয় কাঁটা; কাঁটা তো হাতে ধরা যায় না।
{23:7} যে পুরুষ তাদের স্পর্শ করবেন, তিনি পেরেক ও বর্শাদণ্ডে পূর্ণ হবেন; পরে তারা স্বস্থানে আগুনে ভস্মীভূত হবে।
{i23:8} বাদশাহ্‌ দাউদের প্রধান প্রধান বীরের তালিকা
{23:8} দাউদের বীরদের নামাবলী। তখমোনীয় যোশেব-বশেবৎ সেনানীবর্গের নেতা ছিলেন; ইস্‌নীয় আদীনো, তিনি এককালে নিহত আটশত লোকের বিরুদ্ধে যুদ্ধ করছিলেন।
{23:9} তাঁর পরে এক অহোহীয়ের সন্তান দোদয়ের পুত্র ইলিয়াসর; তিনি দাউদের সঙ্গী বীরত্রয়ের এক জন; তাঁরা ফিলিস্তিনীদের টিটকারী দিলে ফিলিস্তিনীরা যুদ্ধ করার জন্য সেখানে একত্র হল এবং ইসরাইল লোকেরা কাছে আসছিল,
{23:10} ইতোমধ্যে তিনি দাঁড়িয়ে যে পর্যন্ত তাঁর হাত শ্রান্ত না হল, ততক্ষণ ফিলিস্তিনীদের আঘাত করলেন; শেষে তলোয়ারের আঘাতে তাঁর হাত জোড়া লেগে গেল; আর মাবুদ সেই দিনে মহানিস্তার করলেন এবং লোকেরা কেবল লুট করার জন্য তাঁর পেছন পেছন গেল।
{23:11} তাঁর পরে হরারীয় আগির পুত্র শম্ম; ফিলিস্তিনীরা একটি মসুর ডালের ক্ষেতের কাছে একত্র হয়ে দল বাঁধলে যখন লোকেরা ফিলিস্তিনীদের কাছ থেকে পালিয়ে গেল,
{23:12} তখন শম্ম সেই ক্ষেতের মধ্যে দাঁড়িয়ে তা উদ্ধার করলেন এবং ফিলিস্তিনীদের হত্যা করলেন; আর মাবুদ মহানিস্তারে তাদের নিস্তার করলেন।
{23:13} আর ত্রিশ জন প্রধানের মধ্যে তিন জন ফসল কাটার সময়ে অদুল্লম গুহাতে দাউদের কাছে আসলেন; তখন ফিলিস্তিনীদের সৈন্য রফায়ীম উপত্যকাতে শিবির স্থাপন করেছিল।
{23:14} আর দাউদ দুর্গম স্থানে ছিলেন এবং ফিলিস্তিনীদের প্রহরী সৈন্যদল বেথেলহেমে ছিল।
{23:15} পরে দাউদ পিপাসাতুর হয়ে বললেন, হায়! কে আমাকে বেথেলহেমের দ্বারের নিকটস্থ কূপের পানি এনে পান করতে দেবে?
{23:16} তাতে ঐ বীরত্রয় ফিলিস্তিনী সৈন্যদের মধ্য দিয়ে গিয়ে বেথেলহেমের দ্বারের নিকটস্থ কুয়ার পানি তুলে নিয়ে দাউদের কাছে আসলেন, কিন্তু তিনি তা পান করতে সম্মত হলেন না, মাবুদের উদ্দেশে ঢেলে ফেললেন;
{23:17} তিনি বললেন, হে মাবুদ, এমন কাজ যেন আমি না করি; এ কি সেই মানুষের রক্ত নয়, যারা প্রাণের ঝুঁকি নিয়ে গিয়েছিল; অতএব তিনি তা পান করতে সম্মত হলেন না। ঐ বীরত্রয় এসব কাজ করেছিলেন।
{23:18} আর সরূয়ার পুত্র যোয়াবের ভাই অবীশয় সেই তিন জনের মধ্যে প্রধান ছিলেন। তিনি তিন শত লোকের উপর তাঁর বর্শা নিক্ষেপ করে তাদের হত্যা করলেন ও নরত্রয়ের মধ্যে খ্যাতনামা হলেন।
{23:19} তিনি কি সেই তিন জনের মধ্যে বেশি মর্যাদাপন্ন ছিলেন না? এজন্য তাঁদের সেনাপতি হলেন, তবুও প্রথম নরত্রয়ের মত ছিলেন না।
{23:20} আর অনেক বিক্রমের কার্যকারী কব্‌সেলীয় এক বীরের সন্তান যিহোয়াদার পুত্র যে বনায়, তিনি মোয়াবীয় অরীয়েলের দুই পুত্রকে হত্যা করলেন; এছাড়া তিনি হিমানীর সময়ে গিয়ে গর্তের মধ্যে একটা সিংহকে মেরে ফেলেছিলেন।
{23:21} আর তিনি এক জন সুপুরুষ মিসরীয়কে হত্যা করলেন। সেই মিসরীয়ের হাতে একটি বর্শা এবং এঁর হাতে একটি দণ্ড ছিল; পরে ইনি গিয়ে সেই মিসরীয়ের হাত থেকে বর্শাটি কেড়ে নিয়ে তারই বর্শা দ্বারা তাকে হত্যা করলেন।
{23:22} যিহোয়াদার পুত্র বনায় এসব কাজ করলেন, তাতে তিনি বীরত্রয়ের মত বিখ্যাত হলেন।
{23:23} তিনি ঐ ত্রিশ জনের চেয়ে মর্যাদা্পন্ন, কিন্তু প্রথম নরত্রয়ের মত ছিলেন না; দাউদ তাকে তাঁর রক্ষীসেনার নেতা করলেন।
{23:24} যোয়াবের ভাই অসাহেল ঐ ত্রিশের মধ্যে এক জন ছিলেন; বেথেলহেমস্থ দোদয়ের পুত্র ইল্‌হানন,
{23:25} হরোদীয় শম্ম, হরোদীয় ইলীকা,
{23:26} পল্টীয় হেলস, তকোয়ীয় ইক্কেশের পুত্র ঈরা,
{23:27} অনাথোতীয় অবীয়েষর, হূশাতীয় মবুন্নয়,
{23:28} অহোহীয় সল্‌মোন, নটোফাতীয় মহরয়,
{23:29} নটোফাতীয় বানার পুত্র হেলব, বিন্‌ইয়ামীন সন্তানদের গিবিয়া-নিবাসী রীবয়ের পুত্র ইত্তয়,
{23:30} পিরিয়া-থোনীয় বনায়, গাশ উপত্যকা-নিবাসী হিদ্দয়,
{23:31} অর্বতীয় অবি-অলবোন, বরহূমীয় অস্‌মাবৎ,
{23:32} শালবোনীয় ইলিয়হবা, যাশেনের পুত্র যোনাথন,
{23:33} হরারীয় শম্ম, হরারীয় সাররের পুত্র অহীয়াম,
{23:34} মাখাথীয়ের পৌত্র অহস্‌বয়ের পুত্র ইলীফেলট, গীলোনীয় অহীথোফলের পুত্র ইলীয়াম,
{23:35} কর্মিলীয় হিষ্রয়, অর্বীয় পারয়,
{23:36} সোবা-নিবাসী নাথনের পুত্র যিগাল, গাদীয় বানী,
{23:37} অম্মোনীয় সেলক, সরূয়ার পুত্র যোয়াবের অস্ত্রবাহক বেরোতীয়, নহরয়, গাদীয় বাণী, অম্মোনীয় সেলক, সরূয়ার পুত্র যোয়াবের অস্ত্রবাহক বেরতীয়,
{23:38} নহরয়, যিত্রীয় ঈরা, যিত্রীয় গারেব,
{23:39} হিট্টিয় ঊরিয়; সর্ব মোট সাঁইত্রিশ জন।
{i24:1} বাদশাহ্‌ দাউদের আদমশুমারী
{24:1} আর ইসরাইলের প্রতি মাবুদ আবার ক্রোধে জ্বলে উঠলেন, তিনি তাদের বিরুদ্ধে দাউদকে প্রবৃত্তি দিলেন, বললেন, যাও, ইসরাইল ও এহুদার লোকদেরকে গণনা কর।
{24:2} তখন বাদশাহ্‌ তাঁর সৈন্যদলের সেনাপতি যোয়াব, যিনি তাঁর সঙ্গে ছিলেন, তাঁকে হুকুম করলেন, তুমি দান থেকে বের্‌-শেবা পর্যন্ত ইসরাইলের সমস্ত বংশের মধ্যে গিয়ে লোকদের গণনা কর, আমি লোকদের সংখ্যা জানবো।
{24:3} যোয়াব বাদশাহ্‌কে বললেন, এখন যত লোক আছে, আপনার আল্লাহ্‌ মাবুদ তার শত গুণ বৃদ্ধি করুন এবং আমার মালিক বাদশাহ্‌ তা স্বচক্ষে দেখুন; কিন্তু এই কাজে আমার মালিক বাদশাহ্‌র অভিরুচি কেন হল?
{24:4} তবুও যোয়াবের উপরে ও সেনাপতিদের উপরে বাদশাহ্‌র কথাই প্রবল হল। পরে যোয়াব ও সেনাপতিরা ইসরাইল লোকদের গণনা করার জন্য বাদশাহ্‌র সম্মুখ থেকে বের হয়ে গেলেন।
{24:5} তাঁরা জর্ডান পার হয়ে গাদ দেশস্থ উপত্যকার মধ্যস্থিত নগরের দক্ষিণ পাশে অরোয়েরে এবং যাসেরে শিবির স্থাপন করলেন।
{24:6} পরে তাঁরা গিলিয়দে ও তহতীম-হদ্‌শি দেশে আসলেন; তারপর দান-যানে গিয়ে ঘুরে সীদোনে উপস্থিত হলেন।
{24:7} পরে টায়ার-দুর্গে এবং হিব্বীয়দের ও কেনানীয়দের সমস্ত নগরে গমন করলেন, আর শেষে এহুদার দক্ষিণাঞ্চলে বের-শেবাতে উপস্থিত হলেন।
{24:8} এইভাবে সমস্ত দেশ পর্যটন করার পর তাঁরা নয় মাস বিশ দিনের শেষে জেরুশালেমে ফিরে আসলেন।
{24:9} পরে যোয়াব গণনা-করা লোকদের সংখ্যা বাদশাহ্‌র কাছে দিলেন; ইসরাইলে তলোয়ারধারী আট লক্ষ বলবান লোক ছিল; আর এহুদার লোক ছিল পাঁচ লক্ষ।
{i24:10} বাদশাহ্‌ দাউদের গুনাহের শাস্তি
{24:10} দাউদ লোকদের গণনা করানোর পর তাঁর হৃদয় ধুক্‌ ধুক্‌ করতে লাগল। দাউদ মাবুদকে বললেন, এই কাজ করে আমি মহা গুনাহ্‌ করেছি; এখন হে মাবুদ, আরজ করি, নিজের গোলামের অপরাধ মাফ কর, কেননা আমি বড়ই অজ্ঞানের কাজ করেছি।
{24:11} পরে যখন দাউদ খুব ভোরে উঠলেন, তখন দাউদের দর্শক গাদ নবীর কাছে মাবুদের এই কালাম নাজেল হল,
{24:12} তুমি গিয়ে দাউদকে বল, মাবুদ এই কথা বলেন, আমি তোমার সম্মুখে তিনটি শাস্তি ঠিক করেছি, তার মধ্যে তুমি একটি মনোনীত কর, আমি তা-ই তোমার প্রতি করবো।
{24:13} পরে গাদ দাউদের কাছে এসে তাঁকে জানালেন, বললেন, আপনার দেশে সাত বছর ব্যাপী কি দুর্ভিক্ষ হবে? না আপনার দুশমনরা যতদিন আপনার পিছনে পিছনে তাড়া করে, ততদিন আপনি তিন মাস পর্যন্ত তাদের সম্মুখ থেকে পালিয়ে বেড়াবেন? না তিন দিন পর্যন্ত আপনার দেশে মহামারী হবে? যিনি আমাকে পাঠালেন, তাঁকে কি উত্তর দেব তা এখন বিবেচনা করে দেখুন।
{24:14} দাউদ গাদকে বললেন, আমি বড়ই বিপদগ্রস্ত হলাম; আসুন, আমরা মাবুদের হাতে পড়ি, কেননা তাঁর করুণা প্রচুর; কিন্তু আমি মানুষের হাতে পড়তে চাই না।
{24:15} পরে সকাল থেকে নিরূপিত সময় পর্যন্ত মাবুদ ইসরাইলে মহামারী পাঠালেন; আর দান থেকে বের-শেবা পর্যন্ত লোকদের মধ্যে সত্তর হাজার লোক মারা গেল।
{24:16} আর যখন ফেরেশতা জেরুশালেম বিনষ্ট করতে তার প্রতি হাত বাড়ালেন তখন মাবুদ সেই ভীষণ শাস্তি দেওয়া থেকে মন ফিরালেন। সেই লোক-বিনাশক ফেরেশতাকে বললেন, যথেষ্ট হয়েছে, এখন তোমার হাত গুটিয়ে নাও। তখন মাবুদের ফেরেশতা যিবূষীয় অরৌণার খামারের কাছে ছিলেন।
{24:17} পরে দাউদ সেই লোক-বিনাশক ফেরেশতাকে দেখে মাবুদকে বললেন, দেখ, আমিই গুনাহ্‌ করেছি, আমিই অপরাধ করেছি, কিন্তু এই মেষগুলো কি করলো? আরজ করি, আমারই বিরুদ্ধে ও আমার পিতৃকুলের বিরুদ্ধে তোমার হাত প্রসারিত কর।
{i24:18} বাদশাহ্‌ দাউদের কোরবানগাহ্‌
{24:18} সেই দিন গাদ দাউদের কাছে এসে তাঁকে বললেন, আপনি গিয়ে যিবুষীয় অরৌণার খামারে মাবুদের উদ্দেশে একটি কোরবানগাহ্‌ স্থাপন করুন।
{24:19} অতএব দাউদ মাবুদের হুকুম মত গাদের সান্ত্বনা অনুসারে গেলেন।
{24:20} তখন অরৌণা দৃষ্টিপাত করে দেখতে পেল, বাদশাহ্‌ ও তাঁর গোলামেরা তার কাছে আসছেন; তাতে অরৌণা বাইরে এসে বাদশাহ্‌র সম্মুখে ভূমিতে উবুড় হয়ে পরে সালাম করলো।
{24:21} আর অরৌণা বললো, আমার মালিক বাদশাহ্‌ তাঁর গোলামের কাছে কি জন্য এসেছেন? দাউদ বললেন, লোকদের উপর থেকে মহামারী যেন নিবৃত্ত হয়, এজন্য মাবুদের উদ্দেশে একটি কোরবানগাহ্‌ তৈরি করবো বলে আমি তোমার কাছ থেকে এই খামার ক্রয় করতে এসেছি।
{24:22} তখন অরৌণা দাউদকে বললো, আমার মালিক বাদশাহ্‌র দৃষ্টিতে যা ভাল মনে হয়, তা-ই নিয়ে কোরবানী করুন; দেখুন, পোড়ানো-কোরবানীর জন্য এই ষাঁড়গুলো এবং কাঠের জন্য এই মাড়াই-যন্ত্র ও ষাঁড়গুলোর সজ্জা আছে;
{24:23} হে বাদশাহ্‌, অরৌণা বাদশাহ্‌কে এ সমস্ত দিচ্ছে। অরৌণা বাদশাহ্‌কে আরও বললো, মাবুদ আপনার আল্লাহ্‌ আপনাকে গ্রাহ্য করুন।
{24:24} কিন্তু বাদশাহ্‌ অরৌণাকে বললেন, তা নয়, আমি অবশ্য মূল্য দিয়ে তোমার কাছ থেকে এ সমস্ত ক্রয় করবো; আমি আমার আল্লাহ্‌ মাবুদের উদ্দেশে বিনামূল্যে পোড়ানো-কোরবানী করবো না। পরে দাউদ পঞ্চাশ শেকল রূপা দিয়ে সেই খামার ও ষাঁড়গুলো ক্রয় করে নিলেন।
{24:25} আর দাউদ সেই স্থানে মাবুদের উদ্দেশে এই কোরবানগাহ্‌ তৈরি করে পোড়ানো-কোরবানী ও মঙ্গল-কোরবানী করলেন। এভাবে দেশের জন্য মাবুদের কাছে নিবেদন করলে তিনি প্রসন্ন হলেন এবং ইসরাইল থেকে মহামারী নিবৃত্ত হল।
