{1:1} পৌল ও তীমথি, মসীহ্‌ ঈসার গোলাম — মসীহ্‌ ঈসাতে স্থিত যত পবিত্র লোক ফিলিপীতে আছেন, তাঁদের এবং বিশপদের ও পরিচারকদের সমীপে।
{1:2} আমাদের পিতা আল্লাহ্‌ ও প্রভু ঈসা মসীহ্‌ থেকে রহমত ও শান্তি তোমাদের প্রতি বর্ষিত হোক।
{i1:3} ফিলিপীয়দের জন্য মুনাজাত
{1:3} তোমাদের কথা স্মরণ হলেই আমি আমার আল্লাহ্‌কে শুকরিয়া জানাই,
{1:4} সব সময় আমার সমস্ত মুনাজাতে তোমাদের সকলের জন্য আনন্দ সহকারে মুনাজাত করে থাকি,
{1:5} কারণ প্রথম দিন থেকে আজ পর্যন্ত ইঞ্জিলের পক্ষে তোমরা সহভাগী আছ।
{1:6} আর এতে আমার দৃঢ় ভরসা আছে যে, তোমাদের অন্তরে যিনি উত্তম কাজ আরম্ভ করেছেন, তিনি ঈসা মসীহের দিন পর্যন্ত তা সুসম্পন্ন করবেন।
{1:7} আর তোমাদের সকলের বিষয়ে আমার এই মনোভাব রাখা ন্যায় সঙ্গত, কেননা তোমরা আমার হৃদয়ের মধ্যে স্থান পেয়েছ; কারাগারে আমার বন্দী থাকা সম্বন্ধে এবং ইঞ্জিলের পক্ষ সমর্থন ও নিশ্চিতকরণ সম্বন্ধে — এই দুই বিষয়েই তোমরা সকলে আমার সঙ্গে রহমতের সহভাগী হয়েছ।
{1:8} কারণ আল্লাহ্‌ আমার সাক্ষী যে, মসীহ্‌ ঈসার স্নেহে আমি তোমাদের সকলের জন্য কেমন আকাঙক্ষী।
{1:9} আর আমি মুনাজাত করি তোমাদের মহব্বত যেন তত্ত্বজ্ঞানে ও গভীর অন্তর্দৃষ্টিতে উত্তরোত্তর উপচে পড়ে;
{1:10} এভাবে তোমরা যেন যা যা উত্তম তা বেছে নিতে পার এবং মসীহের আসার দিন পর্যন্ত যেন তোমরা খাঁটি ও নিখুঁত থাকতে পার,
{1:11} যেন ধার্মিকতার সেই ফলে পূর্ণ হও, যা ঈসা মসীহের মধ্য দিয়ে পাওয়া যায়, এভাবে যেন আল্লাহ্‌র গৌরব ও প্রশংসা হয়।
{i1:12} জীবন মসীহ্‌ এবং মরণ লাভ
{1:12} হে ভাইয়েরা, আমার ইচ্ছা এই যেন তোমরা জানতে পার যে, আমার সম্বন্ধে যা যা ঘটেছে তা দ্বারা প্রকৃতপক্ষে ইঞ্জিল তবলিগের কাজ সম্প্রসারিত হয়েছে;
{1:13} বিশেষত বাদশাহ্‌র সমস্ত রক্ষীদল এবং অন্যান্য সকলে জানতে পেরেছে যে, মসীহের জন্যই আমি বন্দী অবস্থায় আছি;
{1:14} এবং প্রভুতে স্থিত অধিকাংশ ভাই আমার এই বন্দী অবস্থার কারণে দৃঢ়প্রত্যয়ী হয়ে নির্ভয়ে আল্লাহ্‌র কালাম তবলিগ করতে বেশি সাহসী হয়েছে।
{1:15} অবশ্য এদের মধ্যে কেউ কেউ, এমন কি, হিংসা ও ঝগড়া-বিবাদ বশতঃ, আর কেউ কেউ সৎ মনোভাব নিয়ে মসীহ্‌কে তবলিগ করছে।
{1:16} এরা মহব্বতে সঙ্গেই মসীহ্‌কে তবলিগ করছে, কারণ জানে যে, আমি ইঞ্জিলের পক্ষ সমর্থন করতে নিযুক্ত রয়েছি।
{1:17} কিন্তু অন্যেরা স্বার্থপর উচ্চাকাঙ্খা বশতঃ মসীহ্‌কে তবলিগ করছে, আন্তরিকভাবে নয়, তারা মনে করছে বন্দীদশায় তারা আমাকে আরও কষ্ট দিতে পারবে।
{1:18} কিন্তু তাতে কি? কপটতা বা সত্যভাবে, যে কোন ভাবে হোক, আসল কথা হল মসীহ্‌ তবলিগকৃত হচ্ছেন; আর এতেই আমি আনন্দ করছি, হ্যাঁ, পরেও আনন্দ করবো।
{1:19} কেননা আমি জানি, তোমাদের মুনাজাত এবং ঈসা মসীহের রূহের সহায়তায় তা আমার মুক্তির সপক্ষ হবে।
{1:20} হ্যাঁ, আমার ঐকান্তিক আকাঙ্খা ও প্রত্যাশা এই যে, আমি কোনভাবে লজ্জিত হব না, বরং সমপূর্ণ সাহস সহকারে যেমন আগে তেমনি এখনও আমার জীবন দ্বারা হোক, বা মৃত্যু দ্বারা হোক, মসীহ্‌ আমার দেহে মহিমান্বিত হবেন।
{1:21} কেননা আমার পক্ষে জীবন মসীহ্‌ এবং মরণ লাভ।
{1:22} কিন্তু এই দেহে থাকতে যে জীবন, তাতে যদি আমার ফলবান কাজের সুযোগ হয়, তবে কোন্‌টি মনোনীত করবো তা বলতে পারি না।
{1:23} অথচ আমি দুইয়ের মধ্যেই সঙ্কুচিত হচ্ছি; আমার বাসনা এই যে, প্রস্থান করে মসীহের সঙ্গে থাকি, কেননা তা বহুগুণে বেশি শ্রেয়;
{1:24} কিন্তু এই দেহে জীবিত থাকা তোমাদের জন্য আরও বেশি প্রয়োজনীয়।
{1:25} আর আমি নিশ্চিত-ভাবে এই বিষয় জানি যে, আমি বেঁচে থাকব, এমন কি, ঈমানে তোমাদের বৃদ্ধি ও আনন্দের জন্য তোমাদের সকলের কাছে থাকব,
{1:26} যেন তোমাদের কাছে আমার ফিরে আসবার মধ্য দিয়ে মসীহ্‌ ঈসাতে তোমাদের যে গর্ব তা আমার মধ্যে উপচে পড়ে।
{1:27} কেবল, মসীহের ইঞ্জিলের যোগ্যরূপে তাঁর লোকদের মত জীবন-যাপন কর; আমি এসে তোমাদের দেখি বা অনুপস্থিত থাকি, আমি যেন তোমাদের বিষয়ে শুনতে পাই যে, তোমরা এক রূহে স্থির আছ, এক প্রাণে ইঞ্জিলের ঈমানের পক্ষে মল্লযুদ্ধ করছো;
{1:28} এবং কোন বিষয়েই বিপক্ষদের ভয় পাচ্ছো না। এটা ওদের জন্য বিনাশের, কিন্তু তোমাদের জন্য নাজাতের প্রমাণ, আর এটি আল্লাহ্‌র দেওয়া।
{1:29} যেহেতু তোমাদের মসীহের খাতিরে এই রহমত দান করা হয়েছে যেন কেবল তাঁর উপর ঈমান আনতে পার তা নয়, কিন্তু তাঁর জন্য দুঃখভোগও করতে পার;
{1:30} কারণ আমার মধ্যে যেরকম দেখেছ এবং এখনও আমার মধ্যে হচ্ছে বলে শুনতে পাচ্ছ তোমরাও সেই একই রকম কষ্টের মধ্য দিয়ে যাচ্ছ।
{i2:1} ঈসা মসীহ্‌ ত্যাগস্বীকারের চূড়ান্ত আদর্শ
{2:1} অতএব মসীহে যদি কোন উৎসাহ, মহব্বতের কোন সান্ত্বনা, রূহের কোন সহভাগিতা, কোন স্নেহ ও করুণা থাকে,
{2:2} তবে তোমরা আমার আনন্দ পূর্ণ কর — একই বিষয় ভাব, এক মহব্বতে মহব্বত কর, এক প্রাণ ও এক ভাববিশিষ্ট হও।
{2:3} স্বার্থপর উচ্চাকাঙ্খা কিংবা অহংকারের বশে কিছুই করো না, বরং নম্রভাবে প্রত্যেকে নিজের চেয়ে অন্যকে শ্রেষ্ঠ জ্ঞান কর;
{2:4} এবং প্রত্যেক জন নিজের স্বার্থের দিকে নয় কিন্তু পরের স্বার্থের দিকে লক্ষ্য রাখ।
{2:5} মসীহ্‌ ঈসার মধ্যে যে মনোভাব ছিল তা তোমাদের মধ্যেও থাকুক।
{2:6} যিনি আল্লাহ্‌র স্বরূপবিশিষ্ট থাকলেও, আল্লাহ্‌র সঙ্গে সমান থাকা ধরে নেবার বিষয় জ্ঞান করলেন না,
{2:7} কিন্তু নিজেকে শূন্য করলেন, গোলামের রূপ ধারণ করলেন, মানুষের সাদৃশ্যে জন্মগ্রহণ করলেন, আকার প্রকারে মানুষ হলেন,
{2:8} তিনি নিজেকে অবনত করলেন, মৃত্যু পর্যন্ত, এমন কি, ক্রুশীয় মৃত্যু পর্যন্ত বাধ্য হলেন।
{2:9} এই কারণে আল্লাহ্‌ তাঁকে সবচেয়ে উঁচু পদ দান করলেন এবং তাঁকে সেই নাম দান করলেন যা সমুদয় নামের চেয়ে শ্রেষ্ঠ;
{2:10} যেন বেহেশতে, দুনিয়ায় ও পাতালে, প্রত্যেকেই ঈসার নামে হাঁটু পাতে,
{2:11} এবং সমস্ত জিহ্বা যেন স্বীকার করে যে, ঈসা মসীহ্‌ই প্রভু, এভাবে পিতা আল্লাহ্‌ যেন মহিমান্বিত হন।
{i2:12} ঈমানদাররা উজ্জ্বল আলোর মত
{2:12} অতএব, হে আমার প্রিয়তমেরা, তোমরা সব সময় যেমন বাধ্য হয়ে এসেছ তেমনি কেবল আমার উপস্থিতির সময়ে নয় বরং এখন আরও বেশি করে আমার অনুপস্থিতির সময়েও, সভয়ে ও সকমেপ নিজ নিজ নাজাতের অনুশীলন কর।
{2:13} কারণ আল্লাহ্‌ তাঁর মঙ্গলময় সঙ্কল্প অনুযায়ী তোমাদের অন্তরে ইচ্ছা ও কাজ উভয়ের সাধনকারী।
{2:14} তোমরা বচসা ও তর্ক না করে সমস্ত কাজ কর,
{2:15} যেন তোমরা অনিন্দনীয় ও নির্দোষ হও, এই কালের সেই কুটিল ও বিপথগামী লোকদের মধ্যে আল্লাহ্‌র নিষ্কলঙ্ক সন্তান হও, যাদের মধ্যে তোমরা দুনিয়াতে তারাগুলোর মত উজ্জ্বল হয়ে আছ।
{2:16} সেই লোকদের সম্মুখে তোমরা জীবনের কালাম ধরে রাখ; এতে মসীহের দিনে আমি এই বলে গর্ব করতে পারব যে, আমি বৃথা দৌড়াই নি, বৃথা পরিশ্রমও করি নি।
{2:17} কিন্তু তোমাদের ঈমানের কোরবানী ও সেবাকর্মের উপর যদি আমার রক্ত পেয় কোরবানী হিসেবে সেচন করা হয় তবুও আনন্দ করছি, আর তোমাদের সকলের সঙ্গে আনন্দ করছি।
{2:18} সেই ভাবে তোমরাও আনন্দ কর, আর আমার সঙ্গে আনন্দ কর।
{i2:19} হযরত তীমথি ও ইপাফ্রদীতের বিষয়
{2:19} আমি ঈসা মসীহে প্রত্যাশা করছি যে, তীমথিকে শীঘ্রই তোমাদের কাছে পাঠাব যেন তোমাদের অবস্থা জেনে আমারও প্রাণ জুড়ায়।
{2:20} কারণ আমার কাছে এমন আর কেউ নেই যে, তীমথির মত করে প্রকৃত-ভাবে তোমাদের বিষয় চিন্তা করে।
{2:21} কেননা অন্য সকলে ঈসা মসীহের বিষয় নয় কিন্তু নিজ নিজ বিষয় চেষ্টা করে।
{2:22} কিন্তু তোমরা তীমথির পক্ষে এই প্রমাণ পেয়েছ যে, পিতার সঙ্গে সন্তান যেমন, আমার সঙ্গে ইনি তেমনি ইঞ্জিলের জন্য গোলামীর কাজ করেছেন।
{2:23} অতএব আশা করি, আমার প্রতি কি ঘটে তা দেখতে পাওয়া মাত্রই তাঁকে তোমাদের কাছে পাঠিয়ে দেব।
{2:24} আর প্রভুতে আমার দৃঢ় প্রত্যয় এই যে, আমি নিজেও শীঘ্রই উপস্থিত হবো।
{2:25} আমার ভাই, সহকর্মী ও সহসেনা ইপাফ্রদীত, যাকে তোমারা আমার সেবাকারী হিসেবে ও আমার প্রয়োজন মিটাবার জন্য পাঠিয়ে দিয়েছিলে, তাকে তোমাদের কাছে পাঠিয়ে দেওয়া আমি দরকার মনে করলাম।
{2:26} কেননা তিনি তোমাদের সকলকে দেখবার জন্য আকাঙক্ষী ছিলেন এবং তোমরা তাঁর অসুস্থতার সংবাদ শুনেছ বলে তিনি ব্যাকুল হয়েছিলেন।
{2:27} আর বাস্তবিক তিনি অসুস্থতায় মরণাপন্ন অবস্থায় পরেছিলেন; কিন্তু আল্লাহ্‌ তাঁর প্রতি করুণা করেছেন, আর কেবল তাঁর প্রতি নয়, আমার প্রতিও রহম করেছেন যেন দুঃখের উপর দুঃখ আমার না হয়।
{2:28} এজন্য আমি খুব আগ্রহের সঙ্গেই তাঁকে পাঠালাম, যেন তোমরা তাঁকে দেখে পুনর্বার আনন্দ কর, আমারও দুঃখের লাঘব হয়।
{2:29} অতএব তোমরা তাঁকে প্রভুতে সম্পূর্ণ আনন্দ সহকারে গ্রহণ করো এবং এই রকম লোকদের সমাদর করো;
{2:30} কেননা মসীহের সেবাকর্মের জন্য তিনি মৃত্যুর মুখোমুখি হয়েছিলেন, আমার জন্য যে কাজ করা তোমাদের পক্ষে সম্ভব ছিল না তখন তিনি নিজের প্রাণের ঝুঁকি নিয়ে সেই সেবার কাজ করেছিলেন।
{i3:1} হযরত পৌলের ঈসায়ী জীবন
{3:1} শেষ কথা এই, হে আমার ভাইয়েরা, প্রভুতে আনন্দ কর। তোমাদের কাছে একই কথা বার বার লিখতে আমার কষ্ট বোধ হয় না এবং তা তোমাদের জন্য রক্ষা-কবচ।
{3:2} সেই কুকুরদের থেকে সাবধান, সেই দুষ্ট কার্যকারীদের থেকে সাবধান, সেই খৎনা-পন্থীদের থেকে সাবধান!
{3:3} আমরাই তো সত্যিকারের খৎনা করানো লোক, আমরা যারা আল্লাহ্‌র রূহে এবাদত করি ও মসীহ্‌ ঈসাতে গর্ব করি এবং বাহ্যিক আচার-অনুষ্ঠানের উপর নির্ভর করি না।
{3:4} তবুও আমি বাহ্যিক আচার-অনুষ্ঠানের উপর নির্ভর করতে পারতাম। যদি অন্য কেউ মনে করে যে, সে বাহ্যিক আচার-অনুষ্ঠানের উপর নির্ভর করতে পারে, তবে আমি আরও বেশি করে তা করতে পারি।
{3:5} অষ্টম দিনে আমার খৎনা করানো হয়েছে, আমি ইসরাইলের বিন্‌ইয়ামীন-বংশীয়, ইবরানীর বাড়িতে জন্মপ্রাপ্ত ইবরানী, শরীয়তের সম্বন্ধে ফরীশী,
{3:6} গভীর আগ্রহ সম্বন্ধে মণ্ডলীর নির্যাতনকারী, শরীয়ত পালনের ধার্মিকতা সম্বন্ধে কেউ আমার নিন্দা করতে পারত না।
{3:7} কিন্তু তাতে আমার যে সব লাভ হয়েছিল, সেসব আমি মসীহের জন্য ক্ষতি বলে গণ্য করলাম।
{3:8} আর বাস্তবিক আমার প্রভু মসীহ্‌ ঈসার জ্ঞানের শ্রেষ্ঠতার কারণে আমি সবই ক্ষতি বলে গণ্য করছি; তাঁর জন্য সব কিছুতেই ক্ষতি সহ্য করেছি এবং তা মলবৎ গণ্য করছি, যেন আমি মসীহ্‌কে লাভ করতে পারি,
{3:9} এবং মসীহ্‌তেই যেন আমাকে দেখতে পাওয়া যায়; আমার নিজের ধার্মিকতা, যা শরীয়ত থেকে প্রাপ্য, তা যেন আমার না হয়, কিন্তু যে ধার্মিকতা মসীহের উপর ঈমানের মধ্য দিয়ে আসে — ঈমানের উপর ভিত্তি করে যে ধার্মিকতা আল্লাহ্‌ থেকে পাওয়া যায়, তা-ই যেন আমার হয়।
{3:10} আমি মসীহ্‌কে ও তাঁর পুনরুত্থানের পরাক্রমকে এবং তাঁর দুঃখ-ভোগের সহভাগিতাকে যেন জানতে চাই, আর এভাবে যেন তাঁর মৃত্যুর সমরূপ হতে পারি;
{3:11} যেন কোন মতে মৃতদের মধ্য থেকে পুনরুত্থানের ভাগী হতে পারি।
{i3:12} লক্ষ্যের অভিমুখে দৌড়ানো
{3:12} আমি যে এখন তা পেয়েছি, কিংবা এখনই লক্ষ্যে পৌঁছেছি তা নয়; কিন্তু যার জন্য মসীহ্‌ ঈসা কর্তৃক ধৃত হয়েছি, কোনক্রমে তা ধরবার চেষ্টায় দৌড়াচ্ছি।
{3:13} ভাইয়েরা, আমি যে তা নিজের চেষ্টায় ধরেছি, নিজের বিষয়ে এমন মনে করি না; কিন্তু একটি কাজ করি, অতীতের বিষয়গুলো ভুলে গিয়ে সম্মুখস্থ বিষয়ের চেষ্টায় একাগ্র হয়ে,
{3:14} লক্ষ্যের অভিমুখে দৌড়াতে দৌড়াতে আমি মসীহ্‌ ঈসাতে আল্লাহ্‌র বেহেশতী আহ্বানের পুরস্কার পাবার জন্য চেষ্টা করছি।
{3:15} অতএব এসো, আমরা যত লোক পরিপক্ক, সকলেরই যেন একই মনোভাব থাকে; আর যদি কোন বিষয়ে তোমাদের অন্যরকম মনোভাব থাকে তবে আল্লাহ্‌ তোমাদের কাছে তাও প্রকাশ করবেন।
{3:16} অতএব এসো, আমরা যে পর্যন্ত এসে পৌঁছেছি, সেই একই ধারায় চলি।
{3:17} ভাইয়েরা, তোমরা সকলে মিলে আমার অনুকারী হও এবং আমরা যেমন তোমাদের আদর্শ, তেমনি আমাদের মত যারা চলে, তাদের প্রতি দৃষ্টি রাখ।
{3:18} কেননা অনেকে এমন চলছে, যাদের বিষয়ে তোমাদের বার বার বলেছি এবং এখনও কাঁদতে কাঁদতে বলছি, তারা মসীহের ক্রুশের দুশমন;
{3:19} তাদের শেষ পরিণাম হল বিনাশ; তাদের উদরই হল তাদের আল্লাহ্‌ এবং যা কিছু তাদের লজ্জার বিষয় তাতেই তাদের গৌরব; দুনিয়াবী বিষয়ে তাদের মন পড়ে আছে।
{3:20} কিন্তু আমাদের নাগরিকত্ব তো বেহেশতে; আর সেখান থেকে আমরা নাজাতদাতার, ঈসা মসীহের, আগমনের প্রতীক্ষা করছি;
{3:21} তিনি আমাদের দীনতার দেহকে রূপান্তর করে নিজের প্রতাপের দেহের সমরূপ করবেন — যে কার্যসাধক-শক্তিতে তিনি সবকিছুই নিজের বশীভূত করেন সেই শক্তির গুণেই তা করবেন।
{i4:1} প্রভুতে স্থির থাকার নিবেদন
{4:1} অতএব, হে আমার ভাইয়েরা, যাদের আমি মহব্বত করি ও দেখতে আকাঙক্ষা করি, যারা আমার আনন্দ ও মুকুটস্বরূপ, আমার সেই প্রিয়তমেরা, তোমরা এই ভাবেই প্রভুতে স্থির থাক।
{4:2} আমি উবদিয়াকে ও সুন্তুখীকে ফরিয়াদ করে বলছি, প্রভুতে তোমাদের একই মনোভাব থাকুক।
{4:3} হে আমার প্রকৃত সহকর্মী, হ্যাঁ, তোমাকেও বিনয় করছি, তুমি এঁদের সাহায্য কর, কেননা এঁরা ইঞ্জিলের কাজে আমার সঙ্গে পরিশ্রম করেছিলেন, ক্লীমেন্ত এবং আমার অন্যান্য সহকর্মীরাও তা করেছিলেন, তাঁদের নাম জীবন-কিতাবে লেখা আছে।
{i4:4} প্রভুতে আনন্দ
{4:4} তোমরা প্রভুতে সব সময় আনন্দ কর; পুনরায় বলবো, আনন্দ কর।
{4:5} তোমাদের অমায়িক স্বভাব মানুষের কাছে প্রকাশিত হোক। প্রভু নিকটবর্তী।
{4:6} কোন বিষয়ে চিন্তিত হয়ো না, কিন্তু সমস্ত বিষয়ে মুনাজাত ও ফরিয়াদ দ্বারা শুকরিয়া সহকারে তোমাদের সমস্ত চাওয়ার বিষয় আল্লাহ্‌কে জানাও।
{4:7} তাতে সমস্ত চিন্তার অতীত যে আল্লাহ্‌র শান্তি তা তোমাদের অন্তর ও মন মসীহ্‌ ঈসাতে রক্ষা করবে।
{4:8} অবশেষে, হে ভাইয়েরা, যা যা সত্যি, আদরণীয়, ন্যায্য, বিশুদ্ধ, প্রীতিজনক, যা যা সুখ্যাতিযুক্ত, যে কোন সদ্‌গুণ ও যে কোন কীর্তি হোক, সেসব বিষয় নিয়ে চিন্তা কর।
{4:9} তোমরা আমার কাছে যা যা শিখেছ, গ্রহণ করেছ, শুনেছ ও দেখেছ, সেসব করতে নিজেদের ব্যস্ত রাখ; তাতে শান্তির আল্লাহ্‌ তোমাদের সঙ্গে সঙ্গে থাকবেন।
{i4:10} উপহারের জন্য শুকরিয়া
{4:10} কিন্তু আমি প্রভুতে বড়ই আনন্দিত হলাম যে, এত কাল পর এখন তোমরা আমার জন্য চিন্তা করতে নতুন উদ্দীপনা পেয়েছ; অবশ্য আমার বিষয়ে তোমরা চিন্তা করছিলে বটে, কিন্তু তা দেখাবার সুযোগ পাও নি।
{4:11} এই কথা আমি আমার অনটন সম্বন্ধে বলছি না, কেননা আমি যে অবস্থায় থাকি, তাতে সন্তুষ্ট থাকতে শিখেছি।
{4:12} আমি অবনত হতে জানি, উপচয় ভোগ করতেও জানি; প্রত্যেক বিষয়ে ও সমস্ত বিষয়ে আমি তৃপ্ত বা ক্ষুধিত হতে এবং উপচয় বা অনটন ভোগ করতে শিক্ষা লাভ করেছি।
{4:13} যিনি আমাকে শক্তি দেন তাঁর জন্য আমি সবই করতে পারি।
{4:14} তবুও তোমরা আমার কষ্টের সহভাগী হয়ে ভালই করেছ।
{4:15} হে ফিলিপীয়েরা, তোমরাও জান, ইঞ্জিল তবলিগের প্রথম লগ্নে, যখন আমি ম্যাসিডোনিয়া থেকে প্রস্থান করেছিলাম, তখন কোন মণ্ডলী দেনা-পাওনার বিষয়ে আমার সহভাগী হয় নি কেবল তোমরাই হয়েছিলে।
{4:16} বাস্তবিক যখন আমি থিষলনীকীতে ছিলাম তখন তোমরা একবার, বরং দু’বার সাহায্য পাঠিয়ে আমার অভাব পূরণ করেছিলে।
{4:17} আমি উপহার পাবার চেষ্টা করছি না, কিন্তু সেই ফলের চেষ্টা করছি যা তোমাদের পক্ষে অনেক লাভজনক হবে।
{4:18} আমার সবকিছুই আছে, বরং উপচে পড়ছে; আমি তোমাদের কাছ থেকে ইপাফ্রদীতের হাতে যা যা পেয়েছি তাতে পরিপূর্ণ হয়েছি। এই উপহারগুলো ছিল সৌরভস্বরূপ আল্লাহ্‌র প্রীতিজনক গ্রহণযোগ্য কোরবানী।
{4:19} আর আমার আল্লাহ্‌ মসীহ্‌ ঈসাতে স্থিত আপন গৌরবের ধন অনুসারে তোমাদের সমস্ত অভাব পরিপূর্ণভাবে মিটিয়ে দেবেন।
{4:20} আমাদের আল্লাহ্‌ ও পিতার মহিমা যুগপর্যায়ের যুগে যুগে হোক। আমিন।
{i4:21} শেষ কথা ও দোয়া
{4:21} তোমরা মসীহ্‌ ঈসাতে প্রত্যেক পবিত্র লোককে সালাম জানাও। আমার সঙ্গী ভাইয়েরা তোমাদের সালাম জানাচ্ছেন।
{4:22} সকল পবিত্র লোক, বিশেষত যাঁরা সম্রাটের বাড়ির লোক, তাঁরা তোমাদের সালাম জানাচ্ছেন।
{4:23} ঈসা মসীহের রহমত তোমাদের রূহের সহবর্তী হোক।
