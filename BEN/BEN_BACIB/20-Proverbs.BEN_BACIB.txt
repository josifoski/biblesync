{i1:1} আভাষ
{1:1} সোলায়মানের মেসাল; তিনি দাউদের পুত্র, ইসরাইলের বাদশাহ্‌।
{1:2} এই মেসাল দ্বারা প্রজ্ঞা ও উপদেশ পাওয়া যায়, বুদ্ধির কথা বোঝা যায়;
{1:3} উপদেশ পাওয়া যায় বিজ্ঞতার আচরণ সম্বন্ধে, ধার্মিকতা, বিচার ও ন্যায় সম্বন্ধে;
{1:4} অবোধদেরকে চতুরতা প্রদান করা যায়, যুবক জ্ঞান ও পরিণামদর্শিতা পায়।
{1:5} জ্ঞানবান শুনবে ও পাণ্ডিত্যে বৃদ্ধি পাবে, বুদ্ধিমান সুমন্ত্রণা লাভ করবে;
{1:6} এর দ্বারা দৃষ্টান্ত কথা ও রূপক বোঝা যায়, জ্ঞানবানদের কথা ও তাদের সমস্যা বোঝা যায়।
{1:7} মাবুদের ভয় জ্ঞানের আরম্ভ; অজ্ঞানেরা প্রজ্ঞা ও উপদেশ তুচ্ছ করে।
{i1:8} যুবকদের প্রতি উপদেশ
{1:8} বৎস, তুমি তোমার পিতার উপদেশ শোন, তোমার মাতার ব্যবস্থা ছেড়ো না।
{1:9} কারণ তারা উভয়ে তোমার মাথার সৌন্দর্যস্বরূপ, ও তোমার গলার হারস্বরূপ হবে।
{1:10} বৎস, যদি গুনাহ্‌গারেরা তোমাকে প্রলোভন দেখায়, তুমি সম্মত হয়ো না।
{1:11} তারা যদি বলে, ‘আমাদের সঙ্গে এসো, আমরা রক্তপাত করার জন্য লুকিয়ে থাকি, নির্দোষদেরকে অকারণে ধরবার জন্য গুপ্ত থাকি,
{1:12} পাতালের মত তাদেরকে জীবন্ত গ্রাস করি, গর্তগামীদের মত সর্বাঙ্গীন গ্রাস করি,
{1:13} আমরা সমস্ত রকম বহুমূল্য ধন পাব, লুণ্ঠিত দ্রব্যে স্ব স্ব বাড়ি পরিপূর্ণ করবো,
{1:14} তুমি আমাদের মধ্যে এক জন অংশী হবে, আমাদের সকলেরই টাকার একটি ভাণ্ডার হবে’;
{1:15} বৎস, তাদের সঙ্গে সেই পথে চলো না, তাদের পথ থেকে তোমার চরণ নিবৃত্ত কর;
{1:16} কারণ তাদের চরণ অনিষ্টের দিকে দৌড়ায়, তারা রক্তপাত করতে বেগে ধাবমান হয়।
{1:17} জাল পাতা হয় অনর্থক, কোন পাখির দৃষ্টিসীমায়।
{1:18} আর ওরা নিজেদেরই রক্তপাত করতে লুকিয়ে থাকে, নিজেদেরই প্রাণ হরণ করতে গুপ্ত থাকে।
{1:19} পরধন-অপহরক সকলেরই এই গতি, সেই ধন সেই গ্রাহকদেরই প্রাণ নষ্ট করে।
{i1:20} প্রজ্ঞার আহ্বান
{1:20} প্রজ্ঞা পথে পথে চিৎকার করে আহ্বান করে, হাটে-বাজারে নিজের আওয়াজ তোলে;
{1:21} সে জনাকীর্ণ পথের চত্বরে আহ্বান করে, নগর-দ্বারগুলোর প্রবেশ-স্থানে, নগরে, সে এই কথা বলে;
{1:22} ‘অবোধেরা, কত দিন নির্বুদ্ধিতা ভালবাসবে? নিন্দুকেরা কত দিন নিন্দায় রত থাকবে? হীনবুদ্ধিরা, কত দিন জ্ঞানকে ঘৃণা করবে?
{1:23} তোমরা আমার অনুযোগে ফিরে এসো; দেখ, আমি তোমাদের উপরে আমার রূহ্‌ সেচন করবো, আমার কথা তোমাদেরকে জানাব।’
{1:24} আমি ডাকলে তোমরা অসম্মত হলে, আমি হাত বাড়িয়ে দিলে কেউ গ্রাহ্য করলে না;
{1:25} তোমরা আমার সমস্ত পরামর্শ অগ্রাহ্য করলে, আমার তিরস্কার শুনতে চাইলে না।
{1:26} এজন্য তোমাদের বিপদে আমিও হাসব, তোমাদের ভয় উপস্থিত হলে পরিহাস করবো;
{1:27} যখন ঝটিকার মত তোমাদের ভয় উপস্থিত হবে, ঘূর্ণিবাতাসের মত তোমাদের বিপদ আসবে, যখন সঙ্কট ও সঙ্কোচ তোমাদের কাছে আসবে।
{1:28} তখন সকলে আমাকে ডাকবে, কিন্তু আমি উত্তর দেব না, তারা সযত্নে আমার খোঁজ করবে, কিন্তু আমাকে পাবে না;
{1:29} কারণ তারা জ্ঞানকে ঘৃণা করতো, মাবুদের ভয়কে মান্য করতো না;
{1:30} আমার পরামর্শে সম্মত হত না, আমার সমস্ত তিরস্কার তুচ্ছ করতো;
{1:31} তাই তারা স্ব স্ব আচরণের ফল ভোগ করবে, স্ব স্ব কুপরামর্শের ফল দিয়ে উদর পূর্ণ করবে।
{1:32} ফলে, অবোধদের বিপথগমনই তাদের মৃত্যুর কারণ হবে, হীনবুদ্ধিদের নিশ্চিন্ততা তাদেরকে বিনষ্ট করবে;
{1:33} কিন্তু যে জন আমার কথা শোনে, সে নির্ভয়ে বাস করবে, শান্ত থাকবে, অমঙ্গলের আশঙ্কা করবে না।
{i2:1} বেহেশতী প্রজ্ঞার উৎকৃষ্টতা
{2:1} বৎস, তুমি যদি আমার সমস্ত কথা গ্রহণ কর, যদি আমার সমস্ত হুকুম তোমার কাছে সঞ্চয় কর,
{2:2} যদি প্রজ্ঞার দিকে কান দাও, যদি বুদ্ধিতে মনোনিবেশ কর;
{2:3} হ্যাঁ, যদি সুবিবেচনাকে আহ্বান কর, যদি বুদ্ধির জন্য উচ্চৈঃস্বরে মিনতি কর;
{2:4} যদি রূপার মত তার খোঁজ কর, গুপ্ত ধনের মত তার অনুসন্ধান কর;
{2:5} তবে মাবুদের ভয় বুঝতে পারবে, আল্লাহ্‌বিষয়ক জ্ঞান পাবে।
{2:6} কেননা মাবুদই প্রজ্ঞা দান করেন, তাঁরই মুখ থেকে জ্ঞান ও বুদ্ধি বের হয়।
{2:7} তিনি সরলদের জন্য সূক্ষ্ম বুদ্ধি রাখেন, যারা সিদ্ধতায় চলে, তিনি তাদের ঢালস্বরূপ।
{2:8} তিনি ন্যায়বিচারের সমস্ত পথ রক্ষা করেন, যারা তাঁর বিশ্বস্ত তিনি তাদের পথ সংরক্ষণ করেন।
{2:9} অতএব তুমি ধার্মিকতা ও বিচার বুঝবে, ন্যায় ও সমস্ত উত্তম পথ অবগত হবে।
{2:10} কেননা প্রজ্ঞা তোমার অন্তরে প্রবেশ করবে, জ্ঞান তোমার প্রাণের তুষ্টি জন্মাবে,
{2:11} পরিণামদর্শিতা তোমার প্রহরী হবে, বুদ্ধি তোমাকে রক্ষা করবে;
{2:12} যেন তোমাকে উদ্ধার করে, দুষ্টের পথ থেকে, সেসব লোক থেকে, যারা কুটিল কথা বলে,
{2:13} যারা সরলতার পথ ত্যাগ করে, অন্ধকার-পথে চলবার জন্য;
{2:14} যারা কুকর্ম সাধনে আনন্দিত হয়, নীচতার কুটিলতায় উল্লসিত হয়;
{2:15} যারা বাঁকা পথের পথিক, নিজ নিজ আচরণে বিপথগামী।
{2:16} সে তোমাকে নিস্তার করবে জেনাকারী স্ত্রী থেকে, সেই চাটুবাদিনী বিজাতীয়া থেকে,
{2:17} যে যৌবনকালের মিত্রকে ত্যাগ করে, নিজের আল্লাহ্‌র নিয়ম ভুলে যায়;
{2:18} কেননা ওর বাড়ি মৃত্যুর দিকে অবনত, ওর পথ মৃতলোকের দিকে ধাবমান;
{2:19} যারা ওর কাছে যায়, তারা আর ফিরে আসে না, তারা জীবনের পথ পায় না;
{2:20} যেন তুমি সুশীলদের পথে চলতে পার, যেন ধার্মিকদের পথ অবলম্বন কর;
{2:21} কেননা সরল লোকেরা দেশে বাস করবে, সিদ্ধ ব্যক্তিরা সেখানে অবশিষ্ট থাকবে।
{2:22} কিন্তু দুষ্টরা দেশ থেকে উচ্ছিন্ন হবে, বিশ্বাসঘাতকেরা সেখান থেকে উৎপাটিত হবে।
{3:1} বৎস, তুমি আমার ব্যবস্থা ভুলে যেয়ো না; তোমার অন্তর আমার সমস্ত হুকুম পালন করুক।
{3:2} কারণ তাতে তুমি আয়ুর দীর্ঘতা, জীবনের অতিরিক্ত বছর এবং শান্তি পাবে।
{3:3} রহম ও বিশ্বস্ততা তোমাকে ত্যাগ না করুক; তুমি এদের তোমার গলায় বেঁধে রাখ, তোমার হৃদয়-ফলকে লিখে রাখ।
{3:4} তা করলে রহমত ও সুবুদ্ধি পাবে, আল্লাহ্‌র ও মানুষের দৃষ্টিতে পাবে;
{3:5} তুমি একাগ্র চিত্তে মাবুদের উপর ভরসা রাখ; তোমার নিজের বিবেচনায় নির্ভর করো না;
{3:6} তোমার সমগ্র পথে তাঁকে স্বীকার কর; তাতে তিনি তোমার সমস্ত পথ সরল করবেন।
{3:7} নিজের দৃষ্টিতে জ্ঞানবান হয়ো না; মাবুদকে ভয় কর, মন্দ থেকে দূরে যাও।
{3:8} তা তোমার দেহের স্বাস্থ্যস্বরূপ হবে, তোমার অস্থির মজ্জাস্বরূপ হবে।
{3:9} তুমি মাবুদকে সম্মান কর নিজের ধন দিয়ে, আর তোমার সমস্ত দ্রব্যের অগ্রিমাংশ দিয়ে;
{3:10} তাতে তোমার গোলাঘরগুলো বহু শস্যে পূর্ণ হবে, তোমার কুণ্ডে নতুন আঙ্গুর-রস উথলে পড়বে।
{3:11} বৎস, মাবুদের শাসন তুচ্ছ করো না, তিনি অনুযোগ করলে ক্লান্ত হয়ো না;
{3:12} কেননা মাবুদ যাকে মহব্বত করেন, তাকেই শাস্তি প্রদান করেন, যেমন পিতা প্রিয় পুত্রের প্রতি করেন।
{3:13} সুখী সেই ব্যক্তি যে প্রজ্ঞা পায়, সেই ব্যক্তি যে বুদ্ধি লাভ করে;
{3:14} কেননা রূপার বাণিজ্যের চেয়েও তার বাণিজ্য উত্তম, সোনার চেয়েও প্রজ্ঞা-লাভ উত্তম।
{3:15} তা মুক্তার চেয়েও বহুমূল্য; তোমার অভীষ্ট কোন বস্তু তার সমান নয়।
{3:16} তার ডান হাতে দীর্ঘ পরমায়ু, তার বাম হাতে ধন ও সম্মান থাকে।
{3:17} তার সমস্ত পথ সুখের পথ, তার সমস্ত পথ শান্তিময়।
{3:18} যারা তাকে ধরে রাখে, তাদের কাছে তা জীবন-বৃক্ষ; যে কেউ তা গ্রহণ করে, তাকে সুখী বলা হয়।
{3:19} মাবুদ প্রজ্ঞা দ্বারা দুনিয়ার মূল স্থাপন করেছেন, বুদ্ধি দ্বারা আসমান অটল করেছেন;
{3:20} তাঁর জ্ঞান দ্বারা গভীর সমস্ত জলধি খুলে গেল, আর আসমান বিন্দু বিন্দু শিশির বর্ষণ করলো।
{3:21} বৎস, এসব তোমার দৃষ্টি-বহির্ভূত না হোক, তুমি সূক্ষ্ম বুদ্ধি ও পরিণামদর্শিতা রক্ষা কর।
{3:22} তাতে সেগুলো তোমার প্রাণের জীবনস্বরূপ হবে, তোমার কণ্ঠের শোভাস্বরূপ হবে।
{3:23} তখন তুমি নিজের পথে নির্ভয়ে গমন করবে, তোমার পায়ে হোঁচট লাগবে না।
{3:24} শয়নকালে তুমি ভয় করবে না, তুমি শয়ন করবে, তোমার নিদ্রা সুখকর হবে।
{3:25} আকস্মিক বিপদকে ভয় পেয়ো না, দুষ্টের বিনাশ আসলে তাকে ভয় পেয়ো না;
{3:26} কেননা মাবুদ তোমার বিশ্বাসভূমি হবেন, ফাঁদ থেকে তোমার পা রক্ষা করবেন।
{3:27} যাদের মঙ্গল করা উচিত, তাদের মঙ্গল করতে অস্বীকার করো না, যখন তা করার ক্ষমতা তোমার হাতে থাকে।
{3:28} তোমার প্রতিবেশীকে বলো না, ‘যাও, আবার এসো, আমি আগামীকাল দিব’, যখন তোমার হাতে থাকে।
{3:29} তোমার প্রতিবেশীর বিরুদ্ধে কুসঙ্কল্প করো না, সে তো তোমার কাছে নির্ভয়ে বাস করে।
{3:30} অকারণে কোন ব্যক্তির সঙ্গে বিরোধ করো না, যদি সে তোমার অপকার না করে থাকে।
{3:31} জুলুমবাজের প্রতি ঈর্ষা করো না, আর তার কোন পথ মনোনীত করো না;
{3:32} কেননা যে ব্যক্তি খল সে মাবুদের ঘৃণার পাত্র; কিন্তু সরলদের সঙ্গে তাঁর ঘনিষ্টতা আছে।
{3:33} দুষ্টের বাড়িতে মাবুদের বদদোয়া বর্ষিত হয়, কিন্তু তিনি ধার্মিকদের নিবাসকে দোয়া করেন।
{3:34} নিশ্চয়ই তিনি নিন্দুকদের নিন্দা করেন, কিন্তু নম্রদেরকে রহমত প্রদান করেন,
{3:35} জ্ঞানবানেরা সম্মানের অধিকারী হবে, কিন্তু অপমানই হীনবুদ্ধিদের পরিণাম।
{i4:1} প্রজ্ঞাবানদের পথ
{4:1} বৎসরা, পিতার উপদেশ শোন, সুবিবেচনা বুঝবার জন্য মনোযোগ দাও।
{4:2} কেননা আমি তোমাদেরকে আদেশমালা দেব; তোমরা আমার ব্যবস্থা ত্যাগ করো না।
{4:3} কারণ আমিও নিজের পিতার সন্তান ছিলাম, মাতার দৃষ্টিতে কোমল ও অদ্বিতীয় ছিলাম।
{4:4} পিতা আমাকে শিক্ষা দিতেন, বলতেন, তোমার অন্তর আমার কথা ধরে রাখুক; আমার সমস্ত হুকুম পালন কর, জীবন পাবে;
{4:5} প্রজ্ঞা অর্জন কর, সুবিবেচনা আয়ত্ব কর, ভুলে যেও না; আমার মুখের কথা থেকে বিমুখ হয়ো না।
{4:6} প্রজ্ঞাকে ছেড়ো না, সে তোমাকে রক্ষা করবে; তাকে মহব্বত কর, সে তোমাকে সংরক্ষণ করবে।
{4:7} প্রজ্ঞাই প্রধান বিষয়, তুমি প্রজ্ঞা অর্জন কর; সমস্ত অর্জন দিয়ে সুবিবেচনা আয়ত্ব কর।
{4:8} তাকে শিরোধার্য কর, সে তোমাকে উন্নত করবে, যখন তাকে আলিঙ্গন কর, সে তোমাকে মান্য করবে।
{4:9} সে তোমার মাথায় লাবণ্যভূষণ দেবে, সে তোমাকে শোভার মুকুট প্রদান করবে।
{4:10} বৎস, শোন, আমার কথা গ্রহণ কর, তাতে তোমার জীবনের আয়ু দীর্ঘ হবে।
{4:11} আমি তোমাকে প্রজ্ঞার পথ দেখিয়েছি, তোমাকে সরলতার পথে চালিয়েছি।
{4:12} তোমার গমনকালে পাদসঞ্চার বাধাগ্রস্ত হবে না, ধাবনকালে তোমার হোঁচট লাগবে না।
{4:13} উপদেশ ধরে রেখো, ছেড়ে দিও না, তা রক্ষা কর, কেননা তা তোমার জীবন।
{4:14} দুর্জনদের পথে প্রবেশ করো না, দুর্বৃত্তদের পথে চলো না,
{4:15} তা পরিত্যাগ কর, তার কাছ দিয়ে যেও না; তা থেকে বিমুখ হয়ে অগ্রসর হও।
{4:16} কেননা দুষ্কর্ম না করলে তাদের নিদ্রা হয় না, কারো হোঁচট না লাগালে তাদের নিদ্রা দূরে যায়।
{4:17} কারণ তারা নাফরমানীর অন্ন ভোজন করে, তারা উপদ্রবের আঙ্গুর-রস পান করে।
{4:18} কিন্তু ধার্মিকদের পথ প্রভাতীয় আলোর মত, যা মধ্যাহ্ন পর্যন্ত উত্তরোত্তর দেদীপ্যমান হয়।
{4:19} দুষ্টদের পথ অন্ধকারের মত; তারা কিসে হোঁচট খাবে, জানে না।
{4:20} বৎস, আমার কথায় মনযোগ দাও, আমার কথায় কান দাও।
{4:21} তা তোমার দৃষ্টির বহির্ভূত না হোক, তোমার হৃদয়মধ্যে তা রাখ।
{4:22} কেননা যারা তা পায়, তাদের পক্ষে তা জীবন, তা তাদের সর্বাঙ্গের স্বাস্থ্যস্বরূপ।
{4:23} সমস্ত রক্ষণীয়ের চেয়ে তোমার অন্তর রক্ষা কর, কেননা তা থেকে জীবন প্রবাহিত হয়।
{4:24} মুখের কুটিলতা নিজের কাছ থেকে দূর কর, ওষ্ঠাধরের বক্রতা নিজের কাছ থেকে সরিয়ে দাও।
{4:25} তোমার চোখ সরল দৃষ্টি করুক, তোমার চোখের পাতা সোজাভাবে সম্মুখে দেখুক।
{4:26} তোমার চলার পথ সমান কর, তোমার সমস্ত পথ সুদৃঢ় হোক।
{4:27} ডানে বা বামে ফিরবে না, মন্দ থেকে চরণ নিবৃত্ত কর।
{i5:1} জেনা সম্বন্ধে সতর্কবাণী
{5:1} বৎস, আমার প্রজ্ঞায় মনোযোগ দাও, আমার বুদ্ধির প্রতি কান দাও;
{5:2} যেন তুমি পরিণামদর্শিতা রক্ষা কর, যেন তোমার ওষ্ঠাধর জ্ঞানের কথা পালন করে।
{5:3} কেননা জেনাকারী স্ত্রীর কথা থেকে মধু ক্ষরে, তার কথা তেলের চেয়েও স্নিগ্ধ;
{5:4} কিন্তু তার শেষ ফল নাগদানার মত তিক্ত, দ্বিধার তলোয়ারের মত তীক্ষ্ন।
{5:5} তার চরণ মৃত্যুর কাছে নেমে যায়, তার পদক্ষেপ পাতালে পড়ে।
{5:6} সে জীবনের সমান পথ পায় না, তার সমস্ত পথ চঞ্চল; সে কিছু জানে না।
{5:7} অতএব বৎসরা, আমার কথা শোন, আমার মুখের কথা থেকে বিমুখ হয়ো না।
{5:8} তুমি সেই স্ত্রী থেকে তোমার পথ দূরে রাখ, তার বাড়ির দরজার কাছে যেও না;
{5:9} পাছে তুমি নিজের সম্মান অন্যদেরকে দাও, নিজের আয়ু নির্দয় লোককে দাও;
{5:10} পাছে অপর লোকে তোমার ধনে তৃপ্ত হয়, আর তোমার পরিশ্রমের ফল বিজাতীয়ের বাড়িতে থাকে;
{5:11} পাছে শেষকালে তুমি অনুশোচনা কর, যখন তোমার মাংস ও শরীর ক্ষয় পায়;
{5:12} পাছে বল, ‘হায়, আমি উপদেশ ঘৃণা করেছি, আমার অন্তর তিরস্কার তুচ্ছ করেছে;
{5:13} আমি নিজের গুরুদের কথা শুনি নি, নিজের শিক্ষকদের কথায় কান দিই নি;
{5:14} সমাজ ও মণ্ডলীর মধ্যে হাতে পড়ে আমি প্রায় মারাই পড়েছিলাম।’
{i5:15} নিজের স্ত্রীতে আনন্দ কর
{5:15} তুমি নিজের জলাশয়ের পানি পান কর, নিজের কূপের স্রোতের পানি পান কর।
{5:16} তোমার ফোয়ারা কি বাইরে প্লাবিত হবে? পথে-ঘাটে কি পানির স্রোত বয়ে যাবে?
{5:17} সেটি কেবল তোমারই হোক, তোমার সঙ্গে অপর লোকের না হোক।
{5:18} তোমার ফোয়ারা দোয়াযুক্ত হোক, তুমি তোমার যৌবনের স্ত্রীতে আমোদ কর।
{5:19} সে প্রেমিকা হরিণী ও কমনীয়া হরিণীর মত; তারই বুকে তুমি সর্বদা আপ্যায়িত হও, তার প্রেমে তুমি সতত মোহিত থাক।
{5:20} বৎস, তুমি জেনাকারী স্ত্রীতে কেন মোহিত হবে? বিজাতীয়ার বক্ষ কেন আলিঙ্গন করবে?
{5:21} মানুষের পথ তো মাবুদের দৃষ্টিগোচর; তিনি তার সকল পথ যাচাই করে দেখেন।
{5:22} দুষ্ট নিজের অপরাধগুলোতে ধরা পড়ে, সে নিজের গুনাহ্‌-পাশে আট্‌কা পড়ে।
{5:23} সে শাসনের অভাবে প্রাণ ত্যাগ করবে, নিজের অজ্ঞানতার আধিক্যে ভ্রান্ত হবে।
{i6:1} বোকামি সম্বন্ধে সাবধানবাণী
{6:1} বৎস, তুমি যদি বন্ধুর জামিন হয়ে থাক, যদি অপরের সঙ্গে হাতে তালি দিয়ে থাক,
{6:2} তবে নিজের মুখের কথায় ফাঁদে পড়েছ, নিজের মুখের কথায় ধরা পড়েছ।
{6:3} এখন, বৎস, তুমি এই কাজ কর; নিজেকে উদ্ধার কর; যখন তুমি তোমার বন্ধুর হস্তগত হয়েছ, তখন যাও, বিনত হও, বন্ধুর সাধ্যসাধনা কর;
{6:4} তোমার চোখকে নিদ্রা যেতে দিও না, চোখের পাতাকে বন্ধ হতে দিও না;
{6:5} নিজেকে শিকারীর হাত থেকে হরিণের মত, পাখির মত শিকারীর হাত থেকে উদ্ধার কর।
{6:6} হে অলস, তুমি পিপীলিকার কাছে যাও, তার সমস্ত কাজ দেখে জ্ঞানবান হও।
{6:7} তার বিচারকর্তা কেউ নেই, শাসনকর্তা কি নেতা কেউ নেই,
{6:8} তবু সে গ্রীষ্মকালে তার খাদ্য জমা করে, শস্য কাটার সময়ে খাবার সঞ্চয় করে।
{6:9} হে অলস, তুমি কত কাল শুয়ে থাকবে? কখন নিদ্রা থেকে উঠবে?
{6:10} ‘আর একটু নিদ্রা, আর একটু তন্দ্রা, আর একটু শুয়ে হাত জড়সড় করবো’;
{6:11} তাই তোমার দরিদ্রতা দস্যুর মত আসবে, তোমার দৈন্যদশা সশস্ত্র ব্যক্তির মত আসবে।
{6:12} যে ব্যক্তি পাষণ্ড, যে লোক অপরাধী, সে মুখের কুটিলতায় চলে,
{6:13} সে চোখ দিয়ে ইঙ্গিত করে, পা দিয়ে কথা বলে, সে আঙ্গুল দ্বারা সঙ্কেত করে,
{6:14} তার অন্তরে কুটিলতা থাকে, সে সতত কুকল্পনা করে, সে ঝগড়া ছড়িয়ে দেয়।
{6:15} সেজন্য অকস্মাৎ তার বিপদ আসবে, হঠাৎ সে ভগ্ন হবে; আর প্রতিকার হবে না।
{6:16} এই ছয়টি বস্তু মাবুদের ঘৃণিত, এমন কি, সাতটি বস্তু তাঁর প্রাণের ঘৃণাস্পদ;
{6:17} উদ্ধত দৃষ্টি, মিথ্যাবাদী জিহ্বা, নির্দোষের রক্তপাতকারী হাত,
{6:18} দুষ্ট সঙ্কল্পকারী অন্তর, দুষ্কর্ম করতে দ্রুতগামী চরণ,
{6:19} যে মিথ্যাসাক্ষী অসত্য কথা বলে, ও যে ভাইদের মধ্যে বিবাদের সূত্রপাত করে।
{i6:20} জেনা সম্বন্ধে সাবধানবাণী
{6:20} বৎস, তুমি তোমার পিতার হুকুম পালন কর, তোমার মাতার শিক্ষা ত্যাগ করো না।
{6:21} তা সর্বদা তোমার অন্তরে গেঁথে রাখ, তোমার গলায় বেঁধে রাখ।
{6:22} গমনকালে সে তোমাকে পথ দেখাবে, শয়নকালে তোমার প্রহরী হবে, জাগরণকালে তোমার সঙ্গে আলাপ করবে।
{6:23} কেননা হুকুম প্রদীপের মত ও শিক্ষা আলোর মত, এবং শিক্ষাজনক তিরস্কার জীবনের পথ;
{6:24} সে তোমাকে রক্ষা করবে, দুষ্টা স্ত্রী থেকে, বিজাতীয়ার জিহ্বার চাটুবাদ হতে।
{6:25} তুমি অন্তরে ওর সৌন্দর্যে লুব্ধ হয়ো না, ওর চক্ষুর ভঙ্গিতে ধৃত হয়ো না।
{6:26} কেননা পতিতাগমন দ্বারা অন্নাভাব ঘটে, পরস্ত্রী মানুষের মহামূল্য প্রাণ শিকার করে।
{6:27} কেউ যদি বক্ষঃস্থলে আগুন রাখে, তবে তার কাপড় কি পুড়ে যাবে না?
{6:28} কেউ যদি জ্বলন্ত অঙ্গারের উপর দিয়ে চলে, তবে তার পা কি পুড়ে যাবে না?
{6:29} তদ্রূপ যে প্রতিবেশীর স্ত্রীর কাছে গমন করে; যে তাকে স্পর্শ করে, সে অদণ্ডিত থাকবে না।
{6:30} যে ক্ষুধিত হয়ে প্রাণের তৃপ্তির জন্য চুরি করে, লোকে সেই চোরকে উপেক্ষা করে না;
{6:31} কিন্তু ধরা পড়লে তাকে সাত গুণ ফিরিয়ে দিতে হবে, তার বাড়ির সর্বস্বও তুলে দিতে হবে।
{6:32} যে পুরুষ জেনা করে সে বুদ্ধিবিহীন, সে তা করে নিজের প্রাণ নিজে নষ্ট করে।
{6:33} সে আঘাত ও অবমাননা পাবে; তার দুর্নাম কখনও ঘুচবে না।
{6:34} যেহেতু অন্তর্জ্বালা স্বামীর ক্রোধ জাগিয়ে তোলে, প্রতিশোধের দিনে সে ক্ষমা করবে না;
{6:35} সে কোন রকম ক্ষতিপূরণই গ্রাহ্য করবে না, অনেক ঘুষ দিলেও সম্মত হবে না।
{7:1} বৎস আমার সমস্ত কথা পালন কর, আমার সমস্ত হুকুম তোমার কাছে সঞ্চয় কর।
{7:2} আমার সমস্ত হুকুম পালন কর, জীবন পাবে, নয়ন-তারার মত আমার শিক্ষা রক্ষা কর;
{7:3} তোমার আঙ্গুলগুলোতে সেগুলো বেঁধে রাখ, তোমার হৃদয়-ফলকে তা লিখে রাখ।
{7:4} প্রজ্ঞাকে বল, তুমি আমার বোন, সুবিবেচনাকে বল তুমি আমার সখী;
{7:5} তাতে তুমি পরকীয়া স্ত্রী থেকে রক্ষা পাবে, চাটুভাষিণী বিজাতীয়া থেকে রক্ষা পাবে।
{i7:6} জেনাকারিণীর দাওয়াত
{7:6} আমি তোমার বাড়ির জানালা থেকে জালির মধ্য দিয়ে নিরীক্ষণ করছিলাম;
{7:7} অবোধদের মধ্যে আমার দৃষ্টি পড়লো, আমি যুবকদের মধ্যে এক জনকে দেখলাম, সে বুদ্ধিবিহীন যুবক।
{7:8} সে গলিতে গেল, ঐ স্ত্রীর কোণের কাছে এল, তার বাড়ির পথে চললো।
{7:9} তখন সন্ধ্যাকাল, দিবাবসান হয়েছিল, রাতের অন্ধকার হয়েছিল।
{7:10} তখন দেখ, এক জন স্ত্রীলোক তার সম্মুখে এল, সে পতিতা-বেশধারিণী ও চতুর-চিত্তা;
{7:11} সে কলহকারিণী ও অবাধ্য, তার চরণ ঘরে থাকে না;
{7:12} সে কখনও রাস্তায়, কখনও হাটে-বাজারে, কোণে কোণে অপেক্ষাতে থাকে।
{7:13} সে তাকে ধরে চুম্বন করলো, নির্লজ্জ মুখে তাকে বললো,
{7:14} ‘আমাকে মঙ্গল-কোরবানীদান করতে হয়েছে, আজ আমি আমার মানত পূর্ণ করেছি;
{7:15} তাই তোমার সঙ্গে সাক্ষাৎ করতে বাইরে এসেছি, সযত্নে তোমার মুখ দেখতে এসেছি, তোমাকে পেয়েছি।
{7:16} আমি পালঙ্কে বুটিদার চাদর পেতেছি, মিসরীয় সুতার চিত্রবিচিত্র চাদর পেতেছি।
{7:17} আমি গন্ধরস, অগুরু ও দারুচিনি দিয়ে আমার বিছানা আমোদিত করেছি।
{7:18} চল, আমরা প্রভাত পর্যন্ত কামরসে মত্ত হই, আমরা গভীর প্রেমের মধ্যে আনন্দ ভোগ করি।
{7:19} কেননা আমার স্বামী ঘরে নেই, তিনি দূরে যাত্রা করেছেন;
{7:20} টাকার থলি সঙ্গে নিয়ে গেছেন, পূর্ণিমার দিন ঘরে আসবেন।’
{7:21} অনেক মন ভুলানো কথায় সে তার অন্তর হরণ করলো, ওষ্ঠাধরের চাটুবাদে তাকে আকর্ষণ করলো।
{7:22} অমনি সে তার পিছনে গেল, যেমন গবাদি পশু হত হতে যায়, যেমন শিকলে বাঁধা ব্যক্তি নির্বোধের শাস্তি পেতে যায়;
{7:23} শেষে তার যকৃৎ বাণে বিদ্ধ হল; যেমন পাখি ফাঁদে পড়তে বেগে ধাবিত হয়, আর জানে না যে, তা প্রাণনাশক।
{7:24} এখন বৎসরা, আমার কথা শোন, আমার মুখের কথায় মনযোগ দাও।
{7:25} তোমার অন্তর ওর পথে না যাক, তুমি ওর পথে ভ্রমণ করো না।
{7:26} কেননা সে অনেককে আঘাত করে নিপাত করেছে, তার নিহত লোকেরা একটি বড় দল।
{7:27} তার বাড়ি পাতালের পথ, যে পথ মৃত্যুর অতল গহ্বরে নেমে যায়।
{i8:1} প্রজ্ঞার বর্ণনা ও দাওয়াত
{8:1} প্রজ্ঞা কি ডাকে না? বুদ্ধি কি উচ্চৈঃস্বর করে না?
{8:2} সে পথের পাশে অবস্থিত উঁচু স্থানের চূড়ায়, পথগুলোর সংযোগস্থানে দাঁড়ায়;
{8:3} সে তোরণদ্বার-সমীপে, নগরের অগ্রভাগে, দ্বারের প্রবেশ-স্থানে থেকে উচ্চৈঃস্বরে বলে,
{8:4} হে মানবগণ, আমি তোমাদের ডাকি, বনি-আদমদের নিকটেই আমার বাণী।
{8:5} হে অবোধেরা, চতুরতা শিক্ষা কর; হে হীনবুদ্ধিরা, সুবুদ্ধি সম্পন্ন হও।
{8:6} শোন, কেননা আমি উৎকৃষ্ট কথা বলবো, আমার মুখের কথা ন্যায়-সঙ্গত।
{8:7} আমার মুখ সত্যি বলবে, নাফরমানী আমার ওষ্ঠের ঘৃণাস্পদ।
{8:8} আমার মুখের সমস্ত কালাম ধর্মময়; তার মধ্যে বক্রতা বা কুটিলতা কিছুই নেই।
{8:9} বুদ্ধিমানের কাছে সেসব স্পষ্ট, জ্ঞানীদের কাছে সেসব সরল।
{8:10} আমার শাসনই গ্রহণ কর, রূপা নয়, উৎকৃষ্ট সোনার চেয়ে জ্ঞান ভাল করতে আগ্রহী হও।
{8:11} কেননা প্রজ্ঞা মুক্তা হতেও উত্তম, কোন অভীষ্ট বস্তু তার সমান নয়।
{8:12} আমি প্রজ্ঞা, চতুরতার সঙ্গে বাস করি, পরিণামদর্শিতার তত্ত্ব জানি।
{8:13} মাবুদের ভয় নাফরমানীর প্রতি ঘৃণা; অহঙ্কার, দাম্ভিকতা ও কুপথ, এবং কুটিল মুখও আমি ঘৃণা করি।
{8:14} পরামর্শ ও বুদ্ধিকৌশল আমার, আমিই সুবিবেচনা, পরাক্রম আমার।
{8:15} আমা দ্বারা বাদশাহ্‌রা রাজত্ব করেন, মন্ত্রীরা ধর্মব্যবস্থা স্থাপন করেন।
{8:16} আমা দ্বারা শাসনকর্তারা শাসন করেন, অধিপতিরা, দুনিয়ার সমস্ত বিচারকর্তারা শাসন করেন।
{8:17} যারা আমাকে মহব্বত করে, আমিও তাদেরকে মহব্বত করি, যারা সযত্নে আমার খোঁজ করে, তারা আমাকে পায়।
{8:18} আমার কাছে রয়েছে ঐশ্বর্য ও সম্মান, অক্ষয় সম্পত্তি ও উন্নতি।
{8:19} সোনা ও খাঁটি সোনার চেয়েও আমার ফল উত্তম, উৎকৃষ্ট রূপার চেয়েও আমার উপহার উত্তম।
{8:20} আমি ধার্মিকতার পথে গমন করি, বিচারের পথের মধ্য দিয়ে গমন করি,
{8:21} যেন, যারা আমাকে মহব্বত করে, তাদেরকে সম্পদ দান করি, তাদের ভাণ্ডারগুলো পরিপূর্ণ করি।
{8:22} মাবুদ নিজের পথের আরম্ভে আমাকে পেয়েছিলেন, তাঁর কাজগুলোর আগে, পূর্বাবধি।
{8:23} আমি স্থাপিত হয়েছি অনাদি কাল থেকে, আদি থেকে, দুনিয়ার সৃষ্টির আগে থেকে।
{8:24} জলধি যখন হয় নি, তখন আমি জন্মেছিলাম, যখন পানিতে পূর্ণ সমস্ত ফোয়ারা সৃষ্টি হয় নি।
{8:25} পর্বতগুলো স্থাপিত হবার আগে, উপপর্বতগুলোর আগে আমি জন্মেছিলাম;
{8:26} তখন তিনি দুনিয়া ও এর ভূমি নির্মাণ করেন নি, দুনিয়ার ধূলির প্রথম অণুও গড়েন নি।
{8:27} যখন তিনি আসমান প্রস্তুত করেন, তখন আমি সেখানে ছিলাম; যখন তিনি জলধিপৃষ্ঠের চক্রাকার সীমা নির্ধারণ করলেন,
{8:28} যখন তিনি ঊর্ধ্বস্থ আসমান দৃঢ়ভাবে নির্মাণ করলেন, যখন জলধির প্রবাহগুলো প্রবল হল,
{8:29} যখন তিনি সমুদ্রের সীমা স্থির করলেন, যেন পানি তাঁর হুকুম লঙ্ঘন না করে, যখন তিনি দুনিয়ার মূল নির্ধারণ করলেন;
{8:30} তৎকালে আমি তাঁর কাছে কার্যকারী ছিলাম; আমি প্রতিদিন আনন্দময় ছিলাম, তাঁর সম্মুখে নিত্য আহ্লাদ করতাম;
{8:31} আমি তাঁর দুনিয়াতে আহ্লাদ করতাম, বনি-আদমগণে আমার আনন্দ হত।
{8:32} অতএব বৎসরা, এখন আমার কথা শোন; কেননা তারা সুখী, যারা আমার পথে চলে।
{8:33} তোমরা শাসন মান্য কর, জ্ঞানবান হও; তা অগ্রাহ্য করো না।
{8:34} সুখী সেই ব্যক্তি, যে আমার কথা শুনে, যে প্রতিদিন আমার দ্বারে জাগ্রত থাকে, আমার দ্বারের চৌকাঠে থেকে অপেক্ষা করে।
{8:35} কেননা যে আমাকে পায়, সে জীবন পায়, এবং মাবুদের রহমত ভোগ করে।
{8:36} কিন্তু যে আমার বিরুদ্ধে গুনাহ্‌ করে, সে তার প্রাণের অনিষ্ট করে; যেসব লোক আমাকে ঘৃণা করে, তারা মৃত্যুকে ভালবাসে।
{i9:1} জ্ঞানবান ও অবোধের দাওয়াত
{9:1} প্রজ্ঞা তার নিজের গৃহ নির্মাণ করেছে, সে তার জন্য সাতটি স্তম্ভ খনন করেছে;
{9:2} সে তার পশুদেরকে মেরেছে; আঙ্গুর-রস মিশানো হয়েছে, সে তার মেজও সাজিয়েছে।
{9:3} সে তার বাঁদীদেরকে পাঠিয়েছে, সে নগরের উচ্চতম স্থান থেকে ডেকে বলে,
{9:4} ‘যে অবোধ, সে এই স্থানে আসুক; যে বুদ্ধিবিহীন, সে তাকে বলে,
{9:5} ‘এসো, আমার খাবার দ্রব্য ভোজন কর, আমার মিশানো আঙ্গুর-রস পান কর।’
{9:6} অবোধদের সঙ্গ ছেড়ে জীবন ধারণ কর, সুবিবেচনার পথে চরণ চালাও।
{9:7} যে নিন্দুককে শিক্ষা দেয়, সে লজ্জা পায়, যে দুষ্টকে তিরস্কার করে, সে কলঙ্ক পায়।
{9:8} নিন্দককে তিরস্কার করো না, পাছে সে তোমাকে ঘৃণা করে; জ্ঞানবানকেই তিরস্কার কর, সে তোমাকে মহব্বত করবে।
{9:9} জ্ঞানবানকে [শিক্ষা] দাও, সে আরও জ্ঞানবান হবে; ধার্মিককে জ্ঞান দাও, তার পাণ্ডিত্য বৃদ্ধি পাবে।
{9:10} মাবুদকে ভয় করাই প্রজ্ঞার আরম্ভ, পবিত্রতম-বিষয়ক জ্ঞানই সুবিবেচনা।
{9:11} কেননা আমা দ্বারা তোমার আয়ু বাড়বে, তোমার জীবনের বছর-সংখ্যা বৃদ্ধি পাবে।
{9:12} তুমি যদি জ্ঞানবান হও, নিজেরই মঙ্গলের জন্যই জ্ঞানবান হবে, যদি নিন্দা কর, একাই তা বহন করবে।
{9:13} হীনবুদ্ধি স্ত্রীলোক কলহকারিণী, সে অবোধ, কিছুই জানে না।
{9:14} সে তার গৃহ-দ্বারে বসে, নগরের উঁচু স্থানে আসন পেতে বসে;
{9:15} সে পথিকদেরকে ডাকে, সরলপথ-গামীদেরকে ডাকে,
{9:16} ‘যে অবোধ, সে এই স্থানে আসুক’; যে বুদ্ধিবিহীন, সে তাকে বলে,
{9:17} ‘অপহৃত-পানি মিষ্ট, গুপ্তস্থানে খাওয়া অন্ন সুস্বাদু।’
{9:18} কিন্তু সে জানে না যে, মৃতরাই সেখানে থাকে, ওর দাওয়াতপ্রাপ্ত লোকেরা গভীর পাতালে থাকে।
{i10:1} সোলায়মানের উপদেশ
{10:1} জ্ঞানবান পুত্র পিতার আনন্দজনক, কিন্তু হীনবুদ্ধি পুত্র মাতার খেদজনক।
{10:2} নাফরমানীর ধন কিছুই উপকারী নয়, কিন্তু ধার্মিকতা মৃত্যু থেকে উদ্ধার করে।
{10:3} মাবুদ ধার্মিকের প্রাণ ক্ষুধায় ক্ষীণ হতে দেন না; কিন্তু তিনি দুষ্টদের কামনা দূর করেন।
{10:4} যে শিথিল হাতে কাজ করে, সে দরিদ্র হয়; কিন্তু পরিশ্রমীদের হাত ধনবান করে।
{10:5} যে গ্রীষ্মকালে সঞ্চয় করে, সে বুদ্ধিমান পুত্র; যে শস্য কাটার সময় নিদ্রিত থাকে, সে লজ্জাজনক পুত্র।
{10:6} ধার্মিকের মাথায় বহু দোয়া অর্পিত হয়; কিন্তু দুষ্টদের মুখ জুলুম ঢেকে রাখে।
{10:7} ধার্মিকের স্মৃতি দোয়ার বিষয়; কিন্তু দুষ্টদের নাম পচে যাবে।
{10:8} বিজ্ঞচিত্ত লোক হুকুম গ্রহণ করে, কিন্তু অজ্ঞান বাচাল ধ্বংস হয়ে যাবে।
{10:9} যে সিদ্ধতায় চলে, সে নির্ভয়ে চলে, কিন্তু কুটিল আচরণকারীকে চেনা যাবে।
{10:10} যে চোখ দ্বারা ইঙ্গিত করে, সে দুঃখ দেয়; আর জ্ঞানহীন বাচাল ধ্বংস হয়ে যাবে।
{10:11} ধার্মিকের মুখ জীবনের ফোয়ারা; কিন্তু দুষ্টদের মুখ জুলুম ঢেকে রাখে।
{10:12} ঘৃণা বিবাদের উত্তেজক, কিন্তু মহব্বত সমস্ত অধর্ম আচ্ছাদন করে।
{10:13} জ্ঞানবানের ওষ্ঠাধরে প্রজ্ঞা পাওয়া যায়, কিন্তু বুদ্ধিবিহীনের পিঠের জন্য দণ্ড রয়েছে।
{10:14} জ্ঞানবানেরা জ্ঞান সঞ্চয় করে, কিন্তু অজ্ঞানের মুখ সর্বনাশ ডেকে আনে।
{10:15} ধনবানের ধনই তার দৃঢ় আশ্রয়, দরিদ্রদের দরিদ্রতাই তাদের সর্বনাশ।
{10:16} ধার্মিকের শ্রম জীবনদায়ক, দুর্জনের আয় গুনাহ্‌জনক।
{10:17} যে শাসন মানে, সে জীবন-পথে চলে; কিন্তু যে তিরস্কার ত্যাগ করে, সে ভ্রান্ত হয়।
{10:18} যে ঘৃণা ঢেকে রাখে, তার ওষ্ঠাধর মিথ্যাবাদী; আর যে দুর্নাম রটায়, সে হীনবুদ্ধি।
{10:19} বেশি কথার মধ্যে অধর্মের অভাব থাকে না; কিন্তু যে ওষ্ঠ দমন করে, সে বুদ্ধিমান।
{10:20} ধার্মিকের জিহ্বা উৎকৃষ্ট রূপার মত, দুষ্টদের অন্তঃকরণ স্বল্পমূল্য।
{10:21} ধার্মিকের ওষ্ঠাধর অনেককে প্রতিপালন করে, কিন্তু অজ্ঞানেরা বুদ্ধির অভাবে মারা পড়ে।
{10:22} মাবুদের দোয়াই ধনবান করে, এবং তিনি তার সঙ্গে মনোদুঃখ দেন না।
{10:23} কুকর্ম করা অজ্ঞানের আমোদ, আর প্রজ্ঞা বুদ্ধিমানের আনন্দ।
{10:24} দুষ্ট যা ভয় করে, তার প্রতি তা-ই ঘটবে; কন্তু ধার্মিকদের বাসনা সফল হবে।
{10:25} যখন ঘূর্ণিবাতাস বয়ে যায়, দুষ্টরা উড়ে যায়; কিন্তু ধার্মিক নিত্যস্থায়ী ভিত্তিমূলস্বরূপ।
{10:26} যেমন দাঁতের পক্ষে অম্লরস ও চোখের পক্ষে ধোঁয়া, তেমনি নিজের প্রেরণকর্তাদের পক্ষে অলস।
{10:27} মাবুদের ভয় আয়ু বৃদ্ধি করে; কিন্তু দুষ্টদের বছর-সংখ্যা হ্রাস পাবে।
{10:28} ধার্মিকদের প্রত্যাশা আনন্দজনক; কিন্তু দুষ্টদের আশ্বাস বিনাশ পাবে।
{10:29} মাবুদের পথ ধার্মিকের পক্ষে দুর্গ, কিন্তু তা দুর্বৃত্তদের পক্ষে সর্বনাশ।
{10:30} ধার্মিক লোক কখনও বিচলিত হবে না; কিন্তু দুষ্টরা দেশে বাস করবে না।
{10:31} ধার্মিকের মুখ প্রজ্ঞার ফলে ফলবান; কিন্তু কুটিল জিহ্বা কেটে ফেলা যাবে।
{10:32} ধার্মিকের ওষ্ঠাধর সন্তোষের বিষয় জানে, কিন্তু দুষ্টদের মুখ কুটিলতামাত্র।
{11:1} ছলনার দাঁড়িপাল্লা মাবুদের ঘৃণিত; কিন্তু ন্যায্য বাট্‌খারা তাঁর তুষ্টিকর।
{11:2} অহঙ্কার আসলে অপমানও আসে; কিন্তু প্রজ্ঞাই নম্রদের সহচর।
{11:3} সরলদের সিদ্ধতা তাদের পথ দেখাবে; কিন্তু বিশ্বাসঘাতকদের বক্রতা তাদেরকে নষ্ট করবে।
{11:4} গজব নেমে আসার দিনে ধন উপকারে আসে না; কিন্তু ধার্মিকতা মৃত্যু থেকে রক্ষা করে।
{11:5} নির্দোষের ধার্মিকতা তার পথ সরল করে; কিন্তু দুষ্ট নিজের দুষ্টতায় পতিত হয়।
{11:6} সরলদের ধার্মিকতা তাদেরকে উদ্ধার করে; কিন্তু বিশ্বাসঘাতকেরা নিজ নিজ কামনায় ধরা পড়ে।
{11:7} দুষ্ট মরলে তার প্রত্যাশা নষ্ট হয়; আর অধর্মের প্রত্যাশা বিনাশ পায়।
{11:8} ধার্মিক সঙ্কট থেকে উদ্ধার পায়, কিন্তু সেই সঙ্কট দুষ্ট লোকের উপর এসে পড়ে।
{11:9} মুখ দ্বারা পাষণ্ড তার প্রতিবেশীকে নষ্ট করে; কিন্তু জ্ঞান দ্বারা ধার্মিকেরা উদ্ধার পায়।
{11:10} ধার্মিকদের মঙ্গল হলে নগরে উল্লাস হয়; দুষ্টদের বিনাশ হলে আনন্দগান হয়;
{11:11} সরল লোকদের দোয়ায় নগর উন্নত হয়; কিন্তু দুষ্টদের কথায় তা উৎপাটিত হয়।
{11:12} যে প্রতিবেশীকে তুচ্ছ করে, সে বুদ্ধিবিহীন; কিন্তু বুদ্ধিমান নীরব হয়ে থাকে।
{11:13} রটনাকারী গুপ্ত কথা ব্যক্ত করে; কিন্তু যে রূহে বিশ্বস্ত, সে কথা গোপন করে।
{11:14} সুমন্ত্রণার অভাবে জাতি হেরে যায়; কিন্তু অনেক মন্ত্রির দরুন জয় নিশ্চিত হয়।
{11:15} যে অপরের জামিন হয়, সে নিশ্চয়ই কষ্ট পায়; কিন্তু যে জামিন হতে অস্বীকার করে, সে নিরাপদ।
{11:16} দয়ালু স্ত্রী সম্মান ধরে রাখে, আর দুর্দান্তেরা ধন ধরে রাখে।
{11:17} দয়ালু নিজের প্রাণের উপকার করে; কিন্তু নির্দয় নিজের দেহের কাঁটা স্বরূপ।
{11:18} দুষ্ট মিথ্যা বেতন উপার্জন করে; কিন্তু যে ধার্মিকতার বীজ বোনে, সে সত্য বেতন পায়।
{11:19} যে ধার্মিকতায় অটল, সে জীবন পায়; কিন্তু যে নাফরমানীর পিছনে দৌড়ায়, সে নিজের মৃত্যু ঘটায়।
{11:20} বক্রচিত্তেরা মাবুদের ঘৃণার পাত্র; কিন্তু যারা নিজের পথে সিদ্ধ, তারা তাঁর সন্তোষের পাত্র।
{11:21} হাতে হাত দিলেও দুষ্ট অদণ্ডিত থাকবে না; কিন্তু ধার্মিকদের বংশ রক্ষা পাবে।
{11:22} যেমন শূকরের নাসিকায় সোনার নথ, তেমনি সুবিচার-ত্যাগিনী সুন্দরী স্ত্রী।
{11:23} ধার্মিকদের মনোবাঞ্ছা কেবল উত্তম, দুষ্টদের প্রত্যাশার বদলে গজব নেমে আসে।
{11:24} কেউ কেউ বিতরণ করে আরও বৃদ্ধি পায়; কেউ কেউ বা ন্যায্য ব্যয় অস্বীকার করে কেবল অভাবে পড়ে।
{11:25} দানশীল ব্যক্তি পরিতৃপ্ত হয়, পানি-সেচনকারী নিজেও পানিতে সিক্ত হয়।
{11:26} যে শস্য আটক করে রাখে, লোকে তাকে বদদোয়া দেয়; কিন্তু যে শস্য বিক্রি করে, তার মাথায় দোয়া বর্ষিত হয়।
{11:27} যে সযত্নে মঙ্গল চেষ্টা করে, সে প্রীতির খোঁজ করে; কিন্তু যে অমঙ্গল খুঁজে বেড়ায়, তারই প্রতি তা ঘটে।
{11:28} যে নিজের ধনে নির্ভর করে তার পতন হবে; কিন্তু ধার্মিকরা সতেজ তরুশাখার মত প্রফুল্ল হয়।
{11:29} যে নিজের পরিবারের কাঁটা, সে কিছুই পায় না; আর অজ্ঞান বিজ্ঞচিত্তের গোলাম হয়।
{11:30} ধার্মিকের ফল জীবন-বৃক্ষ; এবং জ্ঞানবান [অপরদের] প্রাণ লাভ করে।
{11:31} দেখ, দুনিয়াতে ধার্মিক প্রতিফল পায়। তবে দুর্জন ও গুনাহ্‌গার আরও কত না পাবে!
{12:1} যে শাসন ভালবাসে, সে জ্ঞান ভালবাসে; কিন্তু যে তিরস্কার ঘৃণা করে, সে পশুর সমান!
{12:2} সৎ লোক মাবুদের কাছে রহমত পাবে; কিন্তু তিনি কুকল্পনাকারীকে দোষী করবেন।
{12:3} মানুষ নাফরমানী দ্বারা সুস্থির হবে না, কিন্তু ধার্মিকদের মূল বিচলিত হবে না।
{12:4} গুণবতী স্ত্রী স্বামীর মুকুটস্বরূপ, কিন্তু লজ্জাদায়িনী তার সকল অস্থির পচনস্বরূপ।
{12:5} ধার্মিকদের সমস্ত সঙ্কল্প ন্যায্য, কিন্তু দুষ্টদের মন্ত্রণা ছলনা মাত্র।
{12:6} দুষ্টদের কথাবার্তা যেন রক্তপাত করার জন্য লুকিয়ে থাকামাত্র; কিন্তু সরলদের মুখ তাদেরকে রক্ষা করে।
{12:7} দুষ্টরা নিপাতিত হয়, তাদের অস্তিত্ব বিলুপ্ত হয়, কিন্তু ধার্মিকদের বাড়ি অটল থাকে।
{12:8} মানুষ তার নিজের বিজ্ঞতানুরূপ প্রশংসা পায়, কিন্তু যে কুটিলচিত্ত, তাকে তুচ্ছ হয়।
{12:9} যাকে তুচ্ছ করা হয়, তবুও যদি সে গোলাম রাখে, সে খাদ্যহীন গর্বিতমনা থেকে উৎকৃষ্ট।
{12:10} ধার্মিক তার পশুর প্রাণের বিষয় চিন্তা করে; কিন্তু দুষ্টদের করুণা নিষ্ঠুর।
{12:11} যে নিজের জমি চাষ করে, সে যথেষ্ট আহার পায়; কিন্তু যে অসারদের পিছনে পিছনে দৌড়ায়, সে বুদ্ধিবিহীন।
{12:12} দুষ্ট লোক দুর্জনদের লুটদ্রব্য বাসনা করে; কিন্তু ধার্মিকদের মূল ফলদায়ক।
{12:13} ওষ্ঠের অধর্ম দ্বারা দুর্জন ফাঁদে ধরা পড়ে, কিন্তু ধার্মিক সঙ্কট থেকে উত্তীর্ণ হয়।
{12:14} মানুষ তার মুখের ফল দ্বারা মঙ্গলে তৃপ্ত হয়, মানুষের হস্তকৃত কাজের ফল তারই প্রতি বর্তে।
{12:15} অজ্ঞানের পথ তার নিজের দৃষ্টিতে সরল; কিন্তু যে জ্ঞানবান, সে পরামর্শ শোনে।
{12:16} অজ্ঞানের বিরক্তি একসঙ্গে ব্যক্ত হয়, কিন্তুু সতর্ক লোক অপমান গোপন করে।
{12:17} যে সত্যবাদী, সে ধর্মের কথা বলে; কিন্তু মিথ্যাসাক্ষী ছলনার কথা বলে।
{12:18} অবিবেচনার কথাবার্তা তলোয়ারের আঘাতের মত, কিন্তু জ্ঞানবানদের জিহ্বা স্বাস্থ্যস্বরূপ।
{12:19} সত্যবাদীর কথা চিরকাল স্থায়ী; কিন্তু মিথ্যাবাদী জিহ্বা নিমেষমাত্র স্থায়ী।
{12:20} কু-কল্পনাকারীদের দিলে ছল থাকে; কিন্তু যারা শান্তির মন্ত্রণা দেয়, তাদের আনন্দ হয়।
{12:21} ধার্মিকের কোন বিড়ম্বনা ঘটে না; কিন্তু দুষ্টেরা অনিষ্টে পূর্ণ হয়।
{12:22} মিথ্যাবাদী মুখ মাবুদের ঘৃণিত; কিন্তু যারা বিশ্বস্ততায় চলে, তারা তাঁর সন্তোষ-পাত্র।
{12:23} সতর্ক লোক জ্ঞান গোপন করে রাখে; কিন্তু হীনবুদ্ধিদের দিল অজ্ঞানতা প্রচার করে।
{12:24} পরিশ্রমীদের হাত কর্তৃত্ব পায়; কিন্তু অলস পরাধীন গোলাম হয়।
{12:25} মানুষের মনোব্যথা মনকে নত করে; কিন্তু উৎসাহের কথা তাকে আনন্দ দান করে।
{12:26} ধার্মিক নিজের প্রতিবেশীর পথ প্রদর্শক হয়; কিন্তু দুষ্টদের পথ তাদেরকে ভ্রান্ত করে।
{12:27} অলস মৃগয়াতে ধৃত পশু রান্নাও করে না; কিন্তু মানুষের বহুমূল্য রত্ন পরিশ্রমীর আয়ত্তে।
{12:28} ধার্মিকতার পথে জীবন থাকে; তার গমন-পথে মৃত্যু নেই।
{13:1} জ্ঞানবান পুত্র পিতার শাসন মানে, কিন্তু নিন্দুক ভর্ৎসনা শোনে না।
{13:2} মানুষ নিজের মুখের ফল দ্বারা মঙ্গল ভোগ করে; কিন্তু বিশ্বাসঘাতক জুলুম করতে চায়।
{13:3} যে মুখ সাবধানে রাখে, সে প্রাণ রক্ষা করে; যে ওষ্ঠাধর খুলে দেয়, তার সর্বনাশ হয়।
{13:4} অলসের প্রাণ লালসা করে, কিছুই পায় না; কিন্তু পরিশ্রমীদের প্রাণ পুষ্ট হয়।
{13:5} ধার্মিক মিথ্যা কথা ঘৃণা করে; কিন্তু দুষ্ট লোক দুর্গন্ধস্বরূপ, সে লজ্জা জন্মায়।
{13:6} ধার্মিকতা সিদ্ধাচারীকে রক্ষা করে; কিন্তু নাফরমানী গুনাহ্‌গারকে উপড়িয়ে ফেলে।
{13:7} কেউ নিজেকে ধনবান দেখায় কিন্তু তার কিছুই নেই; কেউ বা নিজেকে দরিদ্র দেখায় কিন্তু তার মহাধন আছে।
{13:8} মানুষের ধন তার প্রাণকে রক্ষা করে; কিন্তু দরিদ্রকে কেউ তর্জন-গর্জন করে না।
{13:9} ধার্মিকের আলো আনন্দ করে; কিন্তু দুষ্টদের প্রদীপ নিভিয়া যায়;
{13:10} অহঙ্কারে কেবল ঝগড়া উৎপন্ন হয়; কিন্তু যারা পরামর্শ মানে, প্রজ্ঞা তাদের সহবর্তী।
{13:11} নাফরমানীর পথে অর্জিত ধন ক্ষয় পায়; কিন্তু যে ব্যক্তি সঞ্চয় করে, সে বেশি পায়।
{13:12} আশা পূর্ণ হতে বিলম্ব হওয়া হৃদয়ের পীড়াজনক; কিন্তু মনোবাসনার পরিপূর্ণতা জীবন-বৃক্ষের মত।
{13:13} যে কালাম তুচ্ছ করে, সে নিজের সর্বনাশ ঘটায়; যে ভয়পূর্বক হুকুম মানে, সে পুরস্কার পায়।
{13:14} জ্ঞানবানের শিক্ষা জীবনের উৎস, তা মৃত্যুর ফাঁদ থেকে দূরে যাবার পথ।
{13:15} সুবুদ্ধি অনুগ্রহজনক, কিন্তু বিশ্বাসঘাতকদের পথ অসমান।
{13:16} যে কেউ সতর্ক, সে জ্ঞানপূর্বক কাজ করে; কিন্তু হীনবুদ্ধি মূর্খতা বিস্তার করে।
{13:17} দুষ্ট সংবাদদাতা বিপদে পড়ে, কিন্তু বিশ্বস্ত সংবাদদাতা সুস্থতা বয়ে আনে।
{13:18} যে শাসন অমান্য করে, সে দরিদ্রতা ও লজ্জা পায়; কিন্তু যে তিরস্কার মান্য করে, সে সম্মানিত হয়।
{13:19} কোন বাসনা পূরণ হলে তা প্রাণে মধুর মত মনে হয়; কিন্তু হীনবুদ্ধিরা মন্দ থেকে সরে যেতে ঘৃণা বোধ করে।
{13:20} জ্ঞানীদের সহচর হও, জ্ঞানী হবে; কিন্তু যে হীনবুদ্ধিদের বন্ধু, সে ভগ্ন হবে।
{13:21} অমঙ্গল গুনাহ্‌গারদের পিছনে পিছনে দৌড়ায়; কিন্তু ধার্মিকদেরকে মঙ্গলরূপ পুরস্কার দেওয়া হয়।
{13:22} সৎ লোক পুত্রদের পুত্রদের জন্য অধিকার রেখে যায়; কিন্তু গুনাহ্‌গারের ধন ধার্মিকের জন্য সঞ্চিত হয়।
{13:23} দরিদ্রদের ভূমির চাষে প্রচুর খাদ্য জন্মায়; কিন্তু ন্যায়বিচারের অভাবে কেউ কেউ নষ্ট হয়।
{13:24} যে পুত্রকে দণ্ড না দেয়, সে তাকে ঘৃণা করে; কিন্তু যে তাকে মহব্বত করে, সে সযত্নে শাস্তি দেয়।
{13:25} ধার্মিক লোকেরা প্রাণের তৃপ্তি পর্যন্ত আহার করে, কিন্তু দুষ্টদের উদর শূন্য থাকে।
{14:1} স্ত্রীলোকদের বিজ্ঞতা তাদের গৃহ গাঁথে; কিন্তু অজ্ঞানতা নিজের হাতে তা ভেঙ্গে ফেলে।
{14:2} যে নিজের সরলতায় চলে, সেই মাবুদকে ভয় করে; কিন্তু যে বিপথগামী, সে তাঁকে তুচ্ছ করে।
{14:3} অজ্ঞানের মুখে অহঙ্কারের দণ্ড থাকে; কিন্তু জ্ঞানবানদের কথা তাদেরকে রক্ষা করে।
{14:4} গরু না থাকলে যাবপাত্র পরিষ্কার থাকে; কিন্তু বলদের বলে প্রচুর ধন হয়।
{14:5} বিশ্বস্ত সাক্ষী মিথ্যা কথা বলে না; কিন্তু মিথ্যাসাক্ষী অসত্য কথা বলে।
{14:6} নিন্দুক প্রজ্ঞার খোঁজ করে, আর তা পায় না; কিন্তু বুদ্ধিমানের পক্ষে জ্ঞান সুলভ।
{14:7} তুমি হীনবুদ্ধির সম্মুখ থেকে চলে যাও, তার কাছে জ্ঞানের কথা শুনতে পাবে না।
{14:8} নিজের পথ বুঝে নেওয়া সতর্কের প্রজ্ঞা, কিন্তু হীনবুদ্ধিদের অজ্ঞানতা ছলমাত্র।
{14:9} অজ্ঞানেরা দোষকে উপহাস করে; কিন্তু ধার্মিকদের কাছে অনুগ্রহ থাকে।
{14:10} অন্তঃকরণ আপনার তিক্ততা বোঝে, অপর লোক তার আনন্দের ভাগী হতে পারে না।
{14:11} দুষ্টদের বাড়ি বিনষ্ট হবে; কিন্তু সরলদের তাঁবু সতেজ হবে।
{14:12} একটি পথ আছে, যা মানুষের দৃষ্টিতে সরল মনে হয়; কিন্তু তার পরিণাম মৃত্যুর পথ।
{14:13} হাসবার সময়েও মনোদুঃখ হতে পারে, আর আনন্দের পরিণাম খেদ হতে পারে।
{14:14} যে অন্তর বিপথগামী, সে নিজের আচরণের পূর্ণ ফল পায়; কিন্তু সৎ লোক নিজের থেকে তৃপ্ত হয়।
{14:15} যে অবোধ, সে সকল কথায় বিশ্বাস করে, কিন্তু সতর্ক লোক নিজের পদক্ষেপের প্রতি লক্ষ্য রাখে।
{14:16} জ্ঞানবান ভয় করে মন্দ থেকে সরে যায়; কিন্তু হীনবুদ্ধি অসতর্ক ও দুঃসাহসী।
{14:17} যে শীঘ্র ক্রুদ্ধ হয়, সে অজ্ঞানের কাজ করে, আর কু-কল্পনাকারী ঘৃণার পাত্র হয়।
{14:18} অবোধদের পুরস্কার অজ্ঞানতা; কিন্তু সতর্ক লোকেরা জ্ঞানমুকুটে বিভূষিত হয়।
{14:19} দুর্বৃত্তেরা সুজনদের সম্মুখে, আর দুষ্টেরা ধার্মিকের দ্বারে প্রণত হয়।
{14:20} দরিদ্র তাঁর প্রতিবেশীরও ঘৃণিত, কিন্তু ধনবানের অনেক বন্ধু আছে।
{14:21} যে প্রতিবেশীকে তুচ্ছ করে, সে গুনাহ্‌ করে; কিন্তু যে দীনহীনদের প্রতি দয়া করে, সে সুখী।
{14:22} যারা অনিষ্ট কল্পনা করে, তারা কি ভ্রান্ত হয় না? কিন্তু যারা মঙ্গল কল্পনা করে, তারা রহম ও বিশ্বস্ততা পায়।
{14:23} সমস্ত পরিশ্রমেই লাভ হয়, কিন্তু ওষ্ঠের বাচালতায় কেবল অভাব ঘটে।
{14:24} জ্ঞানবানদের ধনই তাদের মুকুট; কিন্তু হীনবুদ্ধিদের অজ্ঞানতা অজ্ঞানতামাত্র।
{14:25} সত্য সাক্ষী লোকের প্রাণ রক্ষা করে; কিন্তু যে অসত্য কথা বলে, সে ছলনা করে।
{14:26} মাবুদের ভয় দৃঢ় বিশ্বাসভূমি; তাঁর সন্তানরা আশ্রয় স্থান পাবে।
{14:27} মাবুদের ভয় জীবনের উৎস, তা মৃত্যুর ফাঁদ থেকে দূরে যাবার পথ।
{14:28} অনেক প্রজার দরুন বাদশাহ্‌র শোভা হয়; কিন্তু জনবৃন্দের অভাবে ভূপতির সর্বনাশ ঘটে।
{14:29} যে ক্রোধে ধীর, সে বড় বুদ্ধিমান; কিন্তু বদমেজাজী অজ্ঞানতা তুলে ধরে।
{14:30} শান্ত হৃদয় শরীরের জীবন; কিন্তু ঈর্ষাগুলো অস্থির পচনস্বরূপ।
{14:31} যে দীনহীনের প্রতি জুলুম করে, সে তার নির্মাতাকে উপহাস করে; কিন্তু যে দরিদ্রের প্রতি রহম করে, সে তাঁকে সম্মান করে।
{14:32} দুষ্ট লোক নিজের দুষ্কার্যে নিপাতিত হয়, কিন্তু মরণকালেও ধার্মিকের প্রত্যাশা থাকে।
{14:33} জ্ঞানবানের হৃদয়ে প্রজ্ঞা বিশ্রাম করে, কিন্তু হীনবুদ্ধিদের দিলে যা থাকে, তা প্রকাশ হয়ে পড়ে।
{14:34} ধার্মিকতা জাতিকে উন্নত করে, কিন্তু গুনাহ্‌ লোকবৃন্দের কলঙ্ক স্বরূপ।
{14:35} যে গোলাম বুদ্ধিপূর্বক চলে, তার প্রতি বাদশাহ্‌র অনুগ্রহ বর্তে; কিন্তু লজ্জাদায়ী তাঁর ক্রোধের পাত্র হয়।
{15:1} কোমল উত্তর ক্রোধ নিবারণ করে, কিন্তু কটুবাক্য কোপ উত্তেজিত করে।
{15:2} জ্ঞানীদের জিহ্বা উত্তমরূপে জ্ঞান ব্যক্ত করে; কিন্তু হীনবুদ্ধিদের মুখ অজ্ঞানতা উদ্‌গার করে।
{15:3} মাবুদের চোখ সমস্ত জায়গায়ই আছে, তা অধম ও উত্তমদের প্রতি দৃষ্টি রাখে।
{15:4} নিরাময়কারী জিহ্বা জীবন-বৃক্ষ; কিন্তু তা বিগড়িয়ে গেলে রূহ্‌ ভগ্ন হয়।
{15:5} অজ্ঞান তার পিতার শাসন অগ্রাহ্য করে; কিন্তু যে তিরস্কার মানে, সেই সতর্ক হয়।
{15:6} ধার্মিকের বাড়িতে মহাধন থাকে; কিন্তু দুষ্টের আয়ে উদ্বেগ থাকে।
{15:7} জ্ঞানবানদের ওষ্ঠাধর জ্ঞান ছড়িয়ে দেয়; কিন্তু হীনবুদ্ধিদের অন্তর স্থির নয়।
{15:8} দুষ্টদের কোরবানী মাবুদের ঘৃণার বিষয়; কিন্তু সরলদের মুনাজাত তাঁর সন্তোষজনক।
{15:9} দুষ্টদের পথ মাবুদের ঘৃণাস্পদ; কিন্তু তিনি ধার্মিকতার অনুগামীকে ভালবাসেন।
{15:10} অসৎ পথের পথিকের জন্য দুঃখদায়ক শাস্তি আছে; যে তিরস্কার ঘৃণা করে, সে মরবে।
{15:11} পাতাল ও বিনাশস্থান মাবুদের দৃষ্টিগোচর; তবে বনি-আদমদের হৃদয়ও কি তদ্রূপ নয়?
{15:12} নিন্দুক তিরস্কার ভালবাসে না; সে জ্ঞানবানের কাছে যায় না।
{15:13} আনন্দিত মন মুখকে প্রফুল্ল করে, কিন্তু মনের ব্যথায় রূহ্‌ ভগ্ন হয়।
{15:14} বুদ্ধিমানের মন জ্ঞান খোঁজ করে; কিন্তু হীনবুদ্ধিদের মুখ মাত্র অজ্ঞানতা খায়।
{15:15} দুঃখীর সকল দিনই অশুভ; কিন্তু যার হৃষ্টমন, তার সততই ভোজ।
{15:16} মাবুদের ভয়ের সঙ্গে অল্পও ভাল, তবু উদ্বেগের সঙ্গে প্রচুর ধন ভাল নয়।
{15:17} ভালবাসার সঙ্গে শাক খাওয়া ভাল, তবু দ্বেষভাবের সঙ্গে পুষ্ট গরু ভাল নয়।
{15:18} যে ব্যক্তি ক্রোধী, সে অপরকে বিবাদে উত্তেজিত করে; কিন্তু যে ক্রোধে ধীর, সে ঝগড়া ক্ষান্ত করে।
{15:19} অলসের পথ কাঁটার বেড়ার মত; কিন্তু সরলদের পথ রাজপথ।
{15:20} জ্ঞানবান পুত্র পিতার আনন্দ জন্মায়; কিন্তু হীনবুদ্ধি লোক মাতাকে তুচ্ছ করে।
{15:21} নির্বোধ অজ্ঞানতায় আনন্দ করে, কিন্তু বুদ্ধিমান লোক সরল পথে চলে।
{15:22} মন্ত্রণার অভাবে সমস্ত সঙ্কল্প ব্যর্থ হয়; কিন্তু অনেক মন্ত্রীর দরুন সেসব সুস্থির হয়।
{15:23} মানুষ তার মুখের উত্তরে আনন্দ পায়; আর ঠিক সময়ে বলা কথা কেমন উত্তম।
{15:24} বুদ্ধিমানের জন্য জীবনের পথ ঊর্ধ্বগামী, যেন সে অধঃস্থিত পাতাল থেকে সরে যায়।
{15:25} মাবুদ অহঙ্কারীদের বাড়ি উপড়ে ফেলেন, কিন্তু বিধবার সীমানা স্থির রাখেন।
{15:26} কুসঙ্কল্পগুলো মাবুদের ঘৃণাস্পদ, কিন্তু মনোহর সমস্ত কথা পাক-পবিত্র।
{15:27} ধনলোভী তার নিজের পরিজনের কাছে কাঁটার মত; কিন্তু যে ঘুষ ঘৃণা করে, সে জীবিত থাকে।
{15:28} ধার্মিকের মন উত্তর দেবার জন্য চিন্তা করে; কিন্তু দুষ্টদের মুখ হিংসার কথা উদ্‌গার করে।
{15:29} মাবুদ দুষ্টদের থেকে দূরে থাকেন, কিন্তু তিনি ধার্মিকদের মুনাজাত শুনেন।
{15:30} চোখের জ্যোতি চিত্তকে আনন্দিত করে, মঙ্গল-সমাচার সমস্ত অস্থি পুষ্ট করে।
{15:31} যার কান জীবনদায়ক তিরস্কার শোনে, সে জ্ঞানীদের মধ্যে অবস্থান করবে।
{15:32} যে শাসন অমান্য করে, সে তার প্রাণকে তুচ্ছ করে; কিন্তু যে তিরস্কার শোনে, সে বুদ্ধি উপার্জন করে।
{15:33} মাবুদের ভয় প্রজ্ঞার শাসন, আর সম্মানের আগে নম্রতা থাকে।
{16:1} মানুষ মনে মনে নানা সঙ্কল্প করে, কিন্তু জিহ্বার উত্তর মাবুদ থেকে হয়।
{16:2} মানুষের সমস্ত পথ নিজের দৃষ্টিতে বিশুদ্ধ; কিন্তু মাবুদই রূহ্‌গুলো পরিমাপ করেন।
{16:3} তোমার কাজের ভার মাবুদের উপর অর্পণ কর, তাতে তোমার সমস্ত সঙ্কল্প সিদ্ধ হবে।
{16:4} মাবুদ সকলই স্ব স্ব উদ্দেশ্যে করেছেন, দুষ্টকেও দুর্দশা দিনের জন্য ঠিক করে রেখেছেন।
{16:5} যে কেউ দিলে গর্বিত, সে মাবুদের ঘৃণাস্পদ, নিশ্চিত হও যে, সে অদণ্ডিত থাকবে না।
{16:6} দয়া ও বিশ্বস্ততায় অপরাধের কাফ্‌ফারা হয়, আর মাবুদের ভয়ে মানুষ মন্দ থেকে সরে যায়।
{16:7} মানুষের পথ যখন মাবুদের সন্তোষজনক হয়, তখন তিনি তার দুশমনদের তার সঙ্গে শান্তিতে বাস করান।
{16:8} ধার্মিকতার সঙ্গে অল্পও ভাল, তবুও অন্যায়ের সঙ্গে প্রচুর আয় ভাল নয়।
{16:9} মানুষের মন নিজের পথের বিষয় সঙ্কল্প করে; কিন্তু মাবুদ তার পদক্ষেপ স্থির করেন।
{16:10} বাদশাহ্‌র ওষ্ঠে অনুপ্রাণিত বিচারাজ্ঞা থাকে, বিচারে তাঁর মুখ গুনাহ্‌ করবে না।
{16:11} খাঁটি বাটখারা ও দাঁড়িপাল্লা মাবুদেরই; থলের বাটখারাগুলো তাঁর কৃত বস্তু।
{16:12} দুষ্ট আচরণ বাদশাহ্‌দের ঘৃণাস্পদ; কারণ ধার্মিকতায় সিংহাসন স্থির থাকে।
{16:13} সত্যবাদী ওষ্ঠাধর বাদশাহ্‌দের প্রিয়, তাঁরা ন্যায়বাদীকে ভালবাসেন।
{16:14} বাদশাহ্‌র ক্রোধ মৃত্যুর দূতদের মত; কিন্তু জ্ঞানবান লোক তা শান্ত করে।
{16:15} বাদশাহ্‌র মুখের আলোতে জীবন, তাঁর অনুগ্রহ অন্তিম বর্ষার মেঘ।
{16:16} সোনার চেয়ে প্রজ্ঞা লাভ কেমন উত্তম; রূপার চেয়ে বিবেচনা লাভ করা কত পছন্দনীয়!
{16:17} দুষ্কর্ম থেকে সরে যাওয়াই সরলদের রাজপথ; যে তার নিজের পথ রক্ষা করে, সে প্রাণ বাঁচায়।
{16:18} বিনাশের আগে অহঙ্কার, পতনের আগে মনের গর্ব।
{16:19} বরং দীনহীনদের সঙ্গে নম্রাত্মা হওয়া ভাল, তবু অহঙ্কারীদের সঙ্গে লুট ভাগ করা ভাল নয়।
{16:20} যে কালামে মন দেয়, সে মঙ্গল পায়; এবং যে মাবুদের উপর নির্ভর করে, সে সুখী।
{16:21} বিজ্ঞচিত্ত বুদ্ধিমান বলে আখ্যাত হয়; এবং ওষ্ঠের মাধুরী পাণ্ডিত্যের বৃদ্ধি করে।
{16:22} বিবেচনা বিবেচকের পক্ষে জীবনের ফোয়ারা; কিন্তু অজ্ঞানতা জ্ঞানহীনের শাস্তি।
{16:23} জ্ঞানবানের হৃদয় তার মুখকে বুদ্ধি দেয়, তার ওষ্ঠে পাণ্ডিত্য যোগায়।
{16:24} মনোহর কালাম মৌচাকের মত; তা প্রাণের পক্ষে মধুর, দেহের পক্ষে স্বাস্থ্যকর।
{16:25} একটি পথ আছে, যা মানুষের দৃষ্টিতে সঠিক মনে হয়, কিন্তু তার পরিণাম মৃত্যুর পথ।
{16:26} শ্রমিকের ক্ষুধাই তাকে পরিশ্রম করায়; বস্তুত তার মুখ তাকে পীড়াপীড়ি করে।
{16:27} পাষণ্ড খনন করে অনিষ্ট তোলে, তার ওষ্ঠে যেন জ্বলন্ত অঙ্গার থাকে।
{16:28} কুটিল ব্যক্তি ঝগড়া ছড়িয়ে দেয়, অপবাদকারী মিত্রভেদ জন্মায়।
{16:29} জুলুমবাজ প্রতিবেশীকে লোভ দেখায়, এবং তাকে মন্দ পথে নিয়ে যায়।
{16:30} যে চোখ বন্ধ করে, সে কুটিল বিষয়ের সঙ্কল্প করার জন্যই করে, যে ঠোট বাঁকা করে, সে দুষ্কর্ম সিদ্ধ করে।
{16:31} পাকা চুল শোভার মুকুট; তা ধার্মিকতার পথে পাওয়া যায়।
{16:32} যে ক্রোধে ধীর, সে বীর হতেও উত্তম, নিজের রূহের শাসনকারী নগর-জয়কারী থেকেও শ্রেষ্ঠ।
{16:33} লোকে গুলিবাঁট করে, কিন্তু তার সমস্ত নিষ্পত্তি মাবুদ থেকে হয়।
{17:1} শান্তিযুক্ত একটি শুকনো গ্রাসও ভাল, তবু বিবাদযুক্ত ভোজে পরিপূর্ণ বাড়ি ভাল নয়।
{17:2} যে গোলাম বুদ্ধিপূর্বক চলে, সে লজ্জাদায়ী পুত্রের উপরে কর্তৃত্ব পায়, ভাইদের মধ্যে সে অধিকারের অংশী হয়।
{17:3} রূপার জন্য গলাবার পাত্র ও সোনার জন্য হাফর, কিন্তু মাবুদই অন্তরের পরীক্ষা করেন।
{17:4} দুরাচার দুষ্ট ওষ্ঠাধরের কথা শোনে; মিথ্যাবাদী হিংস্র জিহ্বায় কান দেয়।
{17:5} যে দীনহীনকে পরিহাস করে, সে তার নির্মাতাকে ব্যঙ্গ করে; যে বিপদে আনন্দ করে, সে দণ্ডিত হবেই হবে।
{17:6} পুত্রদের সন্তানেরা বৃদ্ধদের মুকুট, এবং পিতারাই বালকদের শোভা।
{17:7} বাক্‌পটু ঠোঁট মূর্খের অনুপযুক্ত, মিথ্যাবাদী ওষ্ঠ শাসনকর্তার জন্য আরও অনুপযুক্ত।
{17:8} যে ঘুষ দেয়, তার দৃষ্টিতে ঘুষ বহুমূল্য মণির মত; সে যে দিকে ফেরে, সেই দিকে কৃতকার্য হয়।
{17:9} যে অধর্ম মাফ করে, সে প্রেমের খোঁজ করে; কিন্তু যে পুনঃ পুনঃ এক কথা বলে, সে মিত্রভেদ জন্মায়।
{17:10} বুদ্ধিমানের মনে তিরস্কার যত লাগে, হীনবুদ্ধির মনে একশত প্রহারও তত লাগে না।
{17:11} দুর্জন কেবল বিদ্রোহ চেষ্টা করে, তার বিরুদ্ধে নিষ্ঠুর দূত প্রেরিত হবে।
{17:12} বাচ্চা হারানো ভল্লুকীর সঙ্গে মানুষের সাক্ষাৎ হোক, তবু অজ্ঞানতায় মগ্ন হীনবুদ্ধি সঙ্গে না হোক।
{17:13} যে উপকার পেয়ে অপকার করে, অপকার তার বাড়ি ত্যাগ করবে না।
{17:14} বিবাদের আরম্ভ বাঁধভাঙ্গা পানির মত; অতএব উত্থিত হবার আগে ঝগড়া ত্যাগ কর।
{17:15} যে দুষ্টকে নির্দোষ করে ও যে ধার্মিককে দোষী করে, তারা উভয়েই মাবুদের ঘৃণাস্পদ।
{17:16} হীনবুদ্ধির হাতে অর্থ কেন থাকবে? কি প্রজ্ঞা ক্রয় করার জন্য? তার যে বুদ্ধি নেই।
{17:17} বন্ধু সব সময়েই মহব্বত করে, ভাই দুর্দশার সময়ে সাহায্যের জন্য জন্মে।
{17:18} হীনবুদ্ধি হাতে হাত তালি দেয়, প্রতিবেশীর কাছে জামিন হয়।
{17:19} যে বিরোধ ভালবাসে, সে অধর্ম ভালবাসে; যে নিজের দরজা উঁচু করে, সে বিনাশের খোঁজ করে।
{17:20} যে কুটিলমনা, সে মঙ্গল পায় না; যার জিহ্বা বাঁকা, সে বিপদে পড়ে।
{17:21} হীনবুদ্ধির জন্মদাতা নিজের খেদ জন্মায়; মূর্খের পিতা আনন্দ পায় না।
{17:22} আনন্দিত হৃদয় দেহের স্বাস্থ্যজনক; কিন্তু ভগ্ন রূহ্‌ অস্থি শুকিয়ে ফেলে।
{17:23} দুষ্ট লোক গোপনে ঘুষ গ্রহণ, বিচারের পথ বাঁকা করার জন্য।
{17:24} বুদ্ধিমানের সম্মুখেই প্রজ্ঞা থাকে; কিন্তু হীনবুদ্ধির দৃষ্টি দুনিয়ার সর্বত্র ঘুরে বেড়ায়।
{17:25} হীনবুদ্ধি পুত্র তার পিতার মনস্তাপস্বরূপ, আর সে তার জননীর শোক জন্মায়;
{17:26} ধার্মিকের অর্থদণ্ড করাও অনুচিত, সরলতার জন্য সম্মানিতদেরকে প্রহার করাও অনুচিত।
{17:27} যে লোক নিজেকে দমনে রেখে কথা বলে, সে জ্ঞানবান; আর যে স্থিরচিত্ত, সে বুদ্ধিমান।
{17:28} মূর্খও নীরব থাকলে জ্ঞানবান বলে গণিত হয়; যে মুখ বন্ধ রাখে, সে বুদ্ধিমান বলে গণিত হয়।
{18:1} যে পৃথক হয় সে নিজের অভীষ্ট চেষ্টা করে, এবং সমস্ত সুবিচারকে সে দোষী করে।
{18:2} হীনবুদ্ধি বিবেচনায় প্রীত হয় না, কেবল নিজের মনেরই কথা প্রকাশে প্রীত হয়।
{18:3} দুষ্ট আসলে তুচ্ছতাচ্ছিল্যও আসে, আর অপমানের সঙ্গে দুর্নাম আসে।
{18:4} মানুষের মুখের কথা গভীর পানির মত, প্রজ্ঞার উৎস স্রোতোবাহী প্রণালীর মত।
{18:5} দুষ্টের মুখাপেক্ষা করা ভাল নয়, তা করলে বিচারে ধার্মিককে দূর করা হয়।
{18:6} হীনবুদ্ধির ওষ্ঠ ঝগড়া সঙ্গে করে নিয়ে আসে, তার মুখ প্রহার ডেকে আনে।
{18:7} হীনবুদ্ধির মুখ তার সর্বনাশজনক, তার ঠোঁট তারই প্রাণের ফাঁদ।
{18:8} গুজবের কথা মিষ্টান্নের মত, তা অন্তরের অন্তঃপুরে নেমে যায়।
{18:9} যে ব্যক্তি তার কাজে অলস, সে বিনাশকের সহোদর।
{18:10} মাবুদের নাম দৃঢ় উচ্চগৃহ; ধার্মিক তারই মধ্যে পালিয়ে রক্ষা পায়।
{18:11} ধনবানের ধনই তার দৃঢ় নগর, তার বোধে তা উঁচু প্রাচীর।
{18:12} বিনাশের আগে মানুষের মন গর্বিত হয়, আর সম্মানের আগে নম্রতা থাকে।
{18:13} শুনবার আগেই যে জবাব দেয়, তা তার পক্ষে অজ্ঞানতা ও লজ্জা।
{18:14} মানুষের রূহ্‌ তার অসুস্থতা সইতে পারে, কিন্তু ভাঙ্গা মন কে বহন করতে পারে?
{18:15} বুদ্ধিমানের অন্তর জ্ঞান অর্জন করে, এবং জ্ঞানবানদের কান জ্ঞানের সন্ধান করে।
{18:16} মানুষের উপহার তার জন্য পথ করে, বড় লোকদের সাক্ষাতে তাকে উপস্থিত করে।
{18:17} যে প্রথমে নিজের পক্ষ সমর্থন করে, তাকে ধার্মিক বোধ হয়; কিন্তু তার প্রতিবেশী এসে তার পরীক্ষা করে।
{18:18} গুলিবাঁট দ্বারা বিবাদের নিবৃত্তি হয়, ও বলবানদের মধ্যে ঝগড়া ভঞ্জন হয়।
{18:19} বিরক্ত ভাই দৃঢ় নগরের চেয়ে দুর্জয়, আর ঝগড়া দুর্গের অর্গলস্বরূপ।
{18:20} মানুষের অন্তর তার মুখের ফলে পূর্ণ হয়ে যায়, সে নিজের ওষ্ঠে কৃত উপার্জনে পূর্ণ হয়।
{18:21} মরণ ও জীবন জিহ্বার অধীন; যারা তা ভালবাসে, তারা তার ফল ভোগ করবে।
{18:22} যে স্ত্রী পায়, সে উৎকৃষ্ট বস্তু পায়, এবং মাবুদের কাছে রহমত পায়।
{18:23} দরিদ্র লোক অনুনয় বিনয় করে, কিন্তু ধনবান কঠিন উত্তর দেয়।
{18:24} যার অনেক বন্ধু, তার সর্বনাশ হয়; কিন্তু যে সত্যিকারের বন্ধু সে ভাইয়ের চেয়েও বেশি নিকটবর্তী।
{19:1} যে দরিদ্র নিজের সিদ্ধতায় চলে, সে কুটিল ওষ্ঠ হীনবুদ্ধির চেয়ে ভাল।
{19:2} প্রাণ জ্ঞানবিহীন হলে মঙ্গল নেই, যে দ্রুত পাদবিক্ষেপ করে, সে পথ হারায়।
{19:3} মানুষের অজ্ঞানতা তার পথ বিপরীত করে, আর তার অন্তর মাবুদের উপরে রুষ্ট হয়।
{19:4} ধন দ্বারা অনেক বন্ধু লাভ হয়; কিন্তু দরিদ্র নিজের বন্ধু থেকে পৃথক হয়।
{19:5} মিথ্যাসাক্ষী দণ্ডিত হবেই হবে, মিথ্যাভাষী রক্ষা পাবে না।
{19:6} অনেকে বদান্যতার স্তুতিবাদ করে, এবং সকলে দানশীলের বন্ধু হয়।
{19:7} দরিদ্রের ভাইয়েরা সকলে তাকে ঘৃণা করে, আরও নিশ্চয়, তার বন্ধুরা তা থেকে দূরে যায়; সে আলাপের চেষ্টা করে, কিন্তু তাদের কাছে পায় না।
{19:8} যে বুদ্ধি অর্জন করে, সে তার প্রাণকে মহব্বত করে, যে বিবেচনা রক্ষা করে, সে মঙ্গল পায়।
{19:9} মিথ্যাসাক্ষী দণ্ডিত হবেই হবে, মিথ্যাভাষী বিনাশ পাবে।
{19:10} সুখভোগ হীনবুদ্ধির অনুপযুক্ত, শাসনকর্তাদের উপরে গোলামের কর্তৃত্ব আরও অনুপযুক্ত।
{19:11} মানুষের বুদ্ধি তাকে ক্রোধে ধীর করে, আর দোষ ছেড়ে দেওয়া তার শোভা।
{19:12} বাদশাহ্‌র ক্রোধ সিংহের হুঙ্কারের মত; কিন্তু তাঁর অনুগ্রহ ঘাসের উপরিস্থ শিশিরের মত।
{19:13} হীনবুদ্ধি পুত্র পিতার বিষাদজনক, আর স্ত্রীর ঝগড়া অবিরত বিন্দুপাতের মত।
{19:14} বাড়ি ও ধন পৈত্রিক অধিকার; কন্তু বুদ্ধিমতী স্ত্রী মাবুদ থেকে পাওয়া যায়।
{19:15} আলস্য অগাধ নিদ্রা নিয়ে আসে, এবং অলস প্রাণ ক্ষুধায় কষ্ট পায়।
{19:16} যে হুকুম পালন করে, সে নিজের প্রাণ রক্ষা করে; যে তার নিজের পথ উপেক্ষা করে, সে বিনষ্ট হবে।
{19:17} যে দরিদ্রকে কৃপা করে, সে মাবুদকে ঋণ দেয়; তিনি তার সেই উপকারের পরিশোধ করবেন।
{19:18} তোমার পুত্রকে শাসন কর, কারণ আশা আছে, তোমার প্রাণ তার মৃত্যু ঘটাবার বাসনা না করুক।
{19:19} অতি ক্রুদ্ধ লোক দণ্ড পাবে; তাকে যদি উদ্ধার কর, তা আবার করতে হবে।
{19:20} পরামর্শ শোন, শাসন গ্রহণ কর, যেন তুমি শেষকালে জ্ঞানবান হও।
{19:21} মানুষের মনে অনেক সঙ্কল্প হয়, কিন্তু মাবুদেরই মন্ত্রণা স্থির থাকবে।
{19:22} দয়াই মানুষকে বাঞ্ছনীয় করে, এবং মিথ্যাবাদীর চেয়ে দরিদ্র লোক ভাল।
{19:23} মাবুদের ভয় জীবনে নিয়ে যায়, যার তা আছে, সে তৃপ্ত হয়ে বসতি করে, অমঙ্গল তার কাছে যায় না।
{19:24} অলস থালায় হাত ডুবায়, পুনর্বার মুখে দিতেও চায় না।
{19:25} নিন্দুককে প্রহার কর, তাতে অবোধ চতুর হবে, বুদ্ধিমানকে তিরস্কার কর, সে জ্ঞান লাভ করবে।
{19:26} যে পিতার প্রতি জুলুম করে ও মাতাকে তাড়িয়ে দেয়, সে লজ্জাকর ও অপমানজনক পুত্র।
{19:27} হে বৎস, শাসন মানতে নিবৃত্ত হলে তুমি জ্ঞানের কথা থেকে ভ্রষ্ট হবে।
{19:28} যে সাক্ষী পাষণ্ড, সে বিচারের নিন্দা করে, দুষ্টদের মুখ অধর্ম গ্রাস করে।
{19:29} প্রস্তুত রয়েছে নিন্দুকদের জন্য দণ্ডাজ্ঞা, মূর্খদের পিঠের জন্য বেত্রাঘাত।
{20:1} আঙ্গুর-রস নিন্দুক; সুরা কলহকারিণী; যে তাতে ভ্রান্ত হয়, সে জ্ঞানবান নয়।
{20:2} বাদশাহ্‌র ভয়ঙ্করতা সিংহের হুঙ্কারের মত; যে তাঁর ক্রোধ জন্মায়, সে নিজের প্রাণের বিরুদ্ধে গুনাহ্‌ করে।
{20:3} ঝগড়া থেকে নিবৃত্ত হওয়া মানুষের গৌরব, কিন্তু মূর্খমাত্রেই ঝগড়া করবে।
{20:4} শীতের দরুন অলস হাল চাষ করে না, শস্যের সময়ে সে চাইবে, কিন্তু কিছুই মিলবে না।
{20:5} মানুষের হৃদয়ের পরামর্শ গভীর পানির মত; কিন্তু বুদ্ধিমান তা তুলে আনবে।
{20:6} অনেক লোক স্ব স্ব সাধুতার কীর্তন করে, কিন্তু বিশ্বস্ত লোক কে খুঁজে পেতে পারে?
{20:7} যে লোক ধার্মিক সে তার নিজের সিদ্ধতায় চলে, তাদের যে সন্তানেরা তাদের অনুসরণ করে তারা ধন্য।
{20:8} যে বাদশাহ্‌ বিচারাসনে বসেন, তিনি দৃষ্টি দ্বারা সমস্ত নাফরমানী উড়িয়ে দেন।
{20:9} কে বলতে পারে, আমি অন্তর বিশুদ্ধ করেছি, আমার গুনাহ্‌ থেকে পাক-পবিত্র হয়েছি?
{20:10} নানা রকম বাটখারা ও ভিন্ন ভিন্ন পরিমাপের পাত্র, উভয়ই মাবুদের নিকট ঘৃণার কর্ম।
{20:11} বালকও কাজ দ্বারা তার নিজের পরিচয় দেয়, তার কাজ বিশুদ্ধ ও সরল কি না, জানায়।
{20:12} শুনবার জন্য কান ও দেখবার জন্য চোখ — উভয়ই মাবুদের নির্মিত।
{20:13} নিদ্রাকে ভালবেসো না, পাছে দীনতা ঘটে; তুমি জেগে থাক, তাতে খাদ্যে তৃপ্ত হবে।
{20:14} ক্রেতা বলে, ভাল নয়, ভাল নয়, কিন্তু যখন চলে যায়, তখন ক্রয় করা জিনিস নিয়ে গর্ব করে।
{20:15} সোনা আছে, অনেক মুক্তাও আছে, কিন্তু জ্ঞানবিশিষ্ট ওষ্ঠাধর অমূল্য রত্ন।
{20:16} যে অপরের জামিন হয়, তার পোশাক নাও; যে বিজাতীয়দের জামিন হয়, তার পোশাক বন্ধক হিসেবে রাখ।
{20:17} মিথ্যা কথার ফল মানুষের মিষ্ট বোধ হয়, কিন্তু পিছনে তার মুখ কাঁকরে পরিপূর্ণ হয়।
{20:18} পরামর্শ দ্বারা সকল সঙ্কল্প স্থির হয়; তুমি সুমন্ত্রণার চালনায় যুদ্ধ কর।
{20:19} যে রটনাকারী, সে গুপ্ত কথা ব্যক্ত করে; যার মুখ আল্‌গা, তার সঙ্গে ব্যবহার করো না।
{20:20} যে তার নিজের পিতা কিংবা মাতাকে বদদোয়া দেয়, ঘোর অন্ধকারে তার প্রদীপ নিভে যাবে।
{20:21} যে অধিকার প্রথমে ত্বরায় পাওয়া যায়, তার শেষ ফল দোয়াযুক্ত হবে না।
{20:22} তুমি বলো না, অপকারের প্রতিফল দেব; মাবুদের অপেক্ষা কর, তিনি তোমাকে রক্ষা করবেন।
{20:23} বিভিন্ন রকম বাটখারা মাবুদের ঘৃণাস্পদ, ছলনার দাঁড়িপাল্লা ভাল নয়।
{20:24} মানুষের পদক্ষেপ মাবুদ থেকে হয়, তবে মানুষ কেমন করে তার পথ বুঝবে?
{20:25} হঠাৎ ‘পবিত্র হল’ বলে উচ্চারণ করা, আর মানতের পর বিচার করা, মানুষের পক্ষে ফাঁদস্বরূপ।
{20:26} জ্ঞানবান বাদশাহ্‌ দুষ্টদেরকে ঝেড়ে ফেলেন, তাদের উপর দিয়ে চাকা চালান।
{20:27} মানুষের রূহ্‌ মাবুদের প্রদীপ, তা অন্তরের সমস্ত অন্তঃপুর তন্ন তন্ন করে খুঁজে দেখে।
{20:28} দয়া ও বিশ্বস্ততা বাদশাহ্‌কে রক্ষা করে; তিনি দয়ায় নিজের সিংহাসন স্থির রাখেন।
{20:29} যুবকদের বলই তাদের শোভা, আর পক্ককেশ বৃদ্ধ লোকদের গৌরব।
{20:30} প্রহারের আঘাত মন্দকে পরিষ্কার করে, দণ্ডপ্রহার অন্তরের অন্তঃপুরে প্রবেশ করে।
{21:1} মাবুদের হাতে বাদশাহ্‌র অন্তর পানির স্রোতের মত; তিনি যে দিকে ইচ্ছা, সেই দিকে তা ফিরান।
{21:2} মানুষের সকল পথই নিজের দৃষ্টিতে সরল, কিন্তু মাবুদ হৃদয়গুলো পরিমাপ করেন।
{21:3} ধার্মিকতা ও ন্যায়ের অনুষ্ঠান মাবুদের কাছে কোরবানীর চেয়ে বেশি গ্রহণযোগ্য।
{21:4} উচ্চদৃষ্টি ও গর্বিত মন, দুষ্টদের সেই প্রদীপ গুনাহ্‌ময়।
{21:5} পরিশ্রমীর চিন্তা থেকে কেবল ধনলাভ হয়, কিন্তু যে কেউ হঠকারী, তার কেবল অভাব ঘটে।
{21:6} মিথ্যাবাদী জিহ্বা দ্বারা যে ধনলাভ হয়, তা চপল বাষ্পের মত, তা যারা খোঁজ করে তারা মৃত্যুর ফাঁদস্বরূপ।
{21:7} দুষ্টদের দুর্জনতা তাদেরকে উড়িয়ে দেয়, কেননা তারা ন্যায়াচরণ করতে অসম্মত।
{21:8} দোষ-ভারাক্রান্ত লোকের পথ ভীষণ বাঁকা; কিন্তু বিশুদ্ধ লোকের কাজ সরল।
{21:9} ছাদের কোণে বাস করা বরং ভাল, তবু বিবাদিনী স্ত্রীর সঙ্গে প্রশস্ত বাড়িতে বাস করা নয়।
{21:10} দুষ্টের প্রাণ অনিষ্টের আকাঙক্ষী, তার দৃষ্টিতে তার প্রতিবেশী করুণা পায় না।
{21:11} নিন্দুককে দণ্ড দিলে অবোধ বুদ্ধিমান হয়, বুদ্ধিমানকে বুঝিয়ে দিলে সে জ্ঞান গ্রহণ করে।
{21:12} যিনি ধর্মময়, যিনি দুষ্টদের কুলের বিষয় বিবেচনা করেন; তিনি দুষ্টদেরকে ধ্বংস করেন।
{21:13} যে দরিদ্রের ক্রন্দনে কান বন্ধ করে রাখা, সে নিজে যখন ডাকবে, তখন উত্তর পাবে না।
{21:14} গুপ্ত দান ক্রোধ শান্ত করে, আর বক্ষঃস্থলে দেওয়া উপঢৌকন প্রচণ্ড ক্রোধ শান্ত করে।
{21:15} ন্যায়াচরণ ধার্মিকের পক্ষে আনন্দ, কিন্তু দুর্বৃত্তদের পক্ষে তা সর্বনাশ।
{21:16} যে বুদ্ধির পথ ছেড়ে ভ্রমণ করে, সে মৃতদের সমাজে থাকবে।
{21:17} যে আমোদ ভালবাসে, তার দৈন্যদশা ঘটবে; যে আঙ্গুর-রস ও তেল ভালবাসে, সে ধনবান হবে না।
{21:18} দুষ্ট ধার্মিকদের মুক্তির মূল্যস্বরূপ, বিশ্বাসঘাতক সরলদের মূল্যস্বরূপ,
{21:19} বরং নির্জন ভূমিতে বাস করা ভাল, তবু কলহপ্রিয়া ও বদ্‌রাগী স্ত্রীর সঙ্গে বাস করা ভাল নয়।
{21:20} জ্ঞানীর নিবাসে বহুমূল্য ধনকোষ ও তেল আছে; কিন্তু হীনবুদ্ধি তা খেয়ে ফেলে।
{21:21} যে ধার্মিকতা ও দয়ার অনুগামী হয়, সে জীবন, ধার্মিকতা ও সম্মান পায়।
{21:22} জ্ঞানী বলবানদের নগর আক্রমণ করে, এবং তার নির্ভর-স্থানের শক্তি নিপাত করে।
{21:23} যে কেউ তার নিজের মুখ ও জিহ্বা রক্ষা করে, সে সঙ্কট থেকে নিজের প্রাণ রক্ষা করে।
{21:24} যে অভিমানী ও উদ্ধত, তার নাম নিন্দিত হয়; সে অতিরিক্ত দর্পের সঙ্গে ব্যবহার করে।
{21:25} অলসের অভিলাষ তাকে মৃত্যুসাৎ করে, কেননা তার হাত পরিশ্রম করতে অসম্মত।
{21:26} কেউ সমস্ত দিন অতিমাত্র লোভ করে; কিন্তু ধার্মিক দান করে, কাতর হয় না।
{21:27} দুষ্টদের কোরবানী ঘৃণাস্পদ, অসাধু উদ্দেশ্যে আনা হলে তা আরও কত না ঘৃণার বস্তু হবে।
{21:28} মিথ্যাসাক্ষী বিনষ্ট হবে; কিন্তু যে ব্যক্তি ভাল করে শোনে, তার কথা চিরস্থায়ী।
{21:29} দুষ্ট লোক তার নিজের মুখ দৃঢ় করে; কিন্তু যে সরল, সে তার নিজের পথ সুস্থির করে।
{21:30} এমন কোন জ্ঞান, বুদ্ধি বা মন্ত্রণা নেই যা মাবুদের বিরুদ্ধে সফল হতে পারে।
{21:31} যুদ্ধের দিনের জন্য ঘোড়া সুসজ্জিত হয়; কিন্তু বিজয় মাবুদ থেকে হয়।
{22:1} প্রচুর ধনের চেয়ে সুখ্যাতি বেছে নেওয়া ভাল; রূপা ও সোনার চেয়ে প্রসন্নতা ভাল।
{22:2} ধনবান ও দরিদ্র একত্র মিলে; মাবুদ তাদের উভয়ের নির্মাতা।
{22:3} সতর্ক লোক বিপদ দেখে নিজেকে লুকায়, কিন্তু অবোধ লোকেরা আগে গিয়ে দণ্ড পায়।
{22:4} নম্রতা ও মাবুদের ভয়ের পুরস্কার হল ধন, সম্মান ও জীবন।
{22:5} কুটিল ব্যক্তির পথে কাঁটা ও ফাঁদ থাকে; যে নিজের প্রাণ রক্ষা করে, সে তাদের থেকে দূরে থাকবে।
{22:6} বালককে তার গন্তব্য পথানুরূপ শিক্ষা দাও, সে প্রাচীন হলেও তা ছাড়বে না।
{22:7} ধনবান দরিদ্রদের উপরে কর্তৃত্ব করে, আর ঋণী মহাজনের গোলাম হয়।
{22:8} যে অধর্ম-বীজ বোনে, সে দুর্গতি-শস্য কাটবে, আর তার কোপের দণ্ড লোপ পাবে।
{22:9} উদার ব্যক্তি দোয়াযুক্ত হবে; কারণ সে দীনহীন লোককে নিজের খাদ্যের অংশ দেয়।
{22:10} নিন্দুককে তাড়িয়ে দাও, ঝগড়া বাইরে যাবে, বিরোধ ও অবমাননাও ঘুচবে।
{22:11} যে হৃদয়ের পাক-পবিত্রতা ভালবাসে, তার ওষ্ঠে রহমত থাকে, বাদশাহ্‌ তার বন্ধু হন।
{22:12} মাবুদের চোখ জ্ঞানবানকে রক্ষা করে; কিন্তু তিনি বেঈমানদের কথাবার্তা বিফল করে দেন।
{22:13} অলস বলে, বাইরে সিংহ আছে, চৌরাস্তায় গেলে আমি মারা পড়বো।
{22:14} ব্যাভিচারী স্ত্রীদের মুখ গভীর খাত; যে লোক মাবুদের ক্রোধের পাত্র সে তার মধ্যে পড়বে।
{22:15} বালকের অন্তরে অজ্ঞানতা বাঁধা থাকে, কিন্তু শাসন-দণ্ড তা তাড়িয়ে দেবে।
{22:16} নিজের ধনবৃদ্ধির জন্য যে দরিদ্রদের প্রতি জুলুম করে, আর যে ধনবানকে দান করে, উভয়েরই অভাব ঘটে।
{i22:17} জ্ঞানবানদের উপদেশ
{22:17} তুমি মনোযোগ দিয়ে জ্ঞানবানদের কথা শোন, আমার জ্ঞানে মনোনিবেশ কর।
{22:18} কেননা সেসব তোমার অন্তরে রাখলে, একসঙ্গে তোমার ওষ্ঠে স্থির থাকলে, সুখপ্রদ হবে।
{22:19} মাবুদ যেন তোমার আশ্রয় হন, সেজন্য আমি তোমাকে, তোমাকেই আজ এসব জানালাম।
{22:20} আমি তোমার কাছে কি উৎকৃষ্ট কথা লিখি নি নানা যুক্তি ও জ্ঞান সম্বন্ধে?
{22:21} যাতে তুমি সত্য ও নির্ভরযোগ্য কালাম জানতে পার, কেউ তোমাকে পাঠালে তুমি যেন তাকে সত্য উত্তর দিতে পার।
{22:22} দীনহীন বলে তাদের দ্রব্য হরণ করো না, দুঃখীকে তোরণদ্বারে চূর্ণ করো না।
{22:23} কেননা মাবুদ তাদের পক্ষ সমর্থন করবেন, আর যারা তাদের দ্রব্য হরণ করে, তাদের প্রাণ হরণ করবেন।
{22:24} বদরাগী লোকের সঙ্গে বন্ধুতা করো না, ক্রোধীর সঙ্গে যাতায়াত করো না;
{22:25} পাছে তুমি তার আচরণ শিক্ষা কর, নিজের প্রাণের জন্য ফাঁদ প্রস্তুত কর।
{22:26} যারা হাতে তালি দেয় ও ঋণের জামিন হয়, তাদের মধ্যে তুমি এক জন হয়ো না।
{22:27} যদি তোমার পরিশোধের সঙ্গতি না থাকে, তবে গায়ের নিচে থেকে তোমার বিছানা নীত হবে কেন?
{22:28} সীমানার পুরানো চিহ্ন স্থানান্তর করো না, যা তোমার পূর্বপুরুষেরা স্থাপন করেছেন।
{22:29} তুমি কি কোন ব্যক্তিকে তার কাজে খুবই নিপুণ দেখছ? সে বাদশাহ্‌দের সাক্ষাতে দাঁড়াবে, সে নীচ লোকদের সাক্ষাতে দাঁড়াবে না।
{23:1} যখন তুমি শাসনকর্তার সঙ্গে ভোজনে বসবে, তখন তোমার সম্মুখে কে আছে, ভালভাবে বিবেচনা করবে;
{23:2} আর যদি তুমি পেটুক হও, তবে নিজের গলায় নিজে ছুরি দেবে।
{23:3} তার সুস্বাদু খাদ্যে লালসা করো না, কারণ তা বঞ্চনার আহার।
{23:4} ধন সঞ্চয় করতে অতিশয় যত্ন করো না, তোমার নিজের বুদ্ধি থেকে ক্ষান্ত হও।
{23:5} তুমি যখন ধনের দিকে চাইছো, দেখ, তা আর নেই; কারণ ঈগল যেমন আসমানে উড়ে যায়, ধন তেমনি নিজের জন্য নিশ্চয়ই পাখা প্রস্তুত করে।
{23:6} কৃপণের খাদ্য ভোজন করো না, তার সুস্বাদু খাবারে লালসা করো না;
{23:7} কেননা সে অন্তরে যেমন ভাবে, নিজেও তেমনি; সে তোমাকে বলে, তুমি ভোজন পান কর, কিন্তু তার অন্তর তোমার সহবর্তী নয়।
{23:8} তুমি যে গ্রাস খেয়েছ, তা বমি করবে, তোমার করা প্রশংসা বৃথা যাবে।
{23:9} হীনবুদ্ধির কর্ণগোচরে কথা বলো না, কেননা সে তোমার কথায় যে বিজ্ঞতা রয়েছে তা তুচ্ছ করবে।
{23:10} সীমানার পুরানো চিহ্ন স্থানান্তর করো না, পিতৃহীনদের ক্ষেতে প্রবেশ করো না।
{23:11} কেননা তাদের মুক্তিদাতা বলবান; তিনি তোমার বিরুদ্ধে তাদের পক্ষ সমর্থন করবেন।
{23:12} তুমি শাসনে মন দাও, জ্ঞানের কথায় কান দাও।
{23:13} বালককে শাসন করতে ত্রুটি করো না; তুমি দণ্ড দ্বারা তাকে মারলে সে মরবে না।
{23:14} তুমি তাকে দণ্ড দ্বারা প্রহার করবে, পাতাল থেকে তার প্রাণকে রক্ষা করবে।
{23:15} বৎস, তোমার অন্তর যদি জ্ঞানশালী হয়, তবে আমারও অন্তর আনন্দিত হবে;
{23:16} বাস্তবিক আমার অন্তর উল্লসিত হবে। যখন তোমার কথা ন্যায়ের কথা হয়,
{23:17} তোমার মন গুনাহ্‌গারদের প্রতি ঈর্ষা না করুক, কিন্তু তুমি সমস্ত দিন মাবুদের ভয়ে থাক।
{23:18} কেননা শেষ ফল অবশ্য আছে, তোমার আশা ছিন্ন হবে না।
{23:19} বৎস, তুমি শোন, জ্ঞানবান হও, তোমার হৃদয় সৎপথে চালাও।
{23:20} মদ্যপায়ীদের সঙ্গী হয়ো না, পেটুক মাংসভোজীদের সঙ্গী হয়ো না;
{23:21} কারণ মদ্যপায়ী ও পেটুকের দৈন্যদশা ঘটে, এবং ঢুলু ঢুলু ভাব মানুষকে ছেঁড়া কাপড় পরায়।
{23:22} তোমার জন্মদাতা পিতার কথা শোন, তোমার মা বৃদ্ধা হলে তাঁকে তুচ্ছ করো না।
{23:23} সত্য ক্রয় কর, বিক্রি করো না; প্রজ্ঞা, শাসন ও সুবিবেচনা ক্রয় কর।
{23:24} ধার্মিকের পিতা মহা-উল্লসিত হন, জ্ঞানবানের জন্মদাতা তাতে আনন্দ করেন।
{23:25} তোমার পিতা-মাতা আহ্লাদিত হোন, তোমার জননী উল্লসিতা হোন।
{23:26} হে বৎস, তোমার হৃদয় আমাকে দাও তোমার চোখ আমার পথগুলোতে প্রীত হোক।
{23:27} কেননা পতিতা গভীর খাত, জেনাকারী স্ত্রী সঙ্কীর্ণ কূপ।
{23:28} সে দস্যুর মত ঘাঁটি বসায়, মানুষের মধ্যে বিশ্বাসঘাতক দলের সংখ্যা বৃদ্ধি করে।
{i23:29} মদ্যপানের ফল
{23:29} কে হায় হায় বলে? কে হাহাকার করে? কে ঝগড়া করে? কে মাতম করে? কে অকারণ আঘাত পায়? কার চোখ লাল হয়?
{23:30} যারা আঙ্গুর-রসের কাছে বহুকাল থাকে, যারা সুরার সন্ধানে যায়।
{23:31} আঙ্গুর-রসের প্রতি দৃষ্টিপাত করো না, যদিও সেটি লাল রংয়ের, যদিও সেটি পাত্রে চক্‌মক্‌ করে, যদিও সেটি সহজে গলায় নেমে যায়;
{23:32} অবশেষে সেটি সাপের মত কামড়ায়, বিষধরের মত দংশন করে।
{23:33} তোমার চোখ জেনাকারী স্ত্রীদেরকে দেখবে, তোমার অন্তর কুটিল কথা বলবে;
{23:34} তুমি তার মত হবে, যে সমুদ্রের মধ্যস্থলে শয়ন করে, যে মাস্তুলের উপরে শয়ন করে।
{23:35} তুমি বলবে, লোকে আমাকে মেরেছে, কিন্তু আমি ব্যথা পাই নি; তারা আমাকে প্রহার করেছে, কিন্তু আমি টের পাই নেই। আমি কখন জাগ্রত হব? আবার পানীয়ের খোঁজ করবো।
{i24:1} নানা মেসাল
{24:1} তুমি দুর্বৃত্ত লোকদের উপরে ঈর্ষা করো না, তাদের সঙ্গে থাকতেও বাসনা করো না।
{24:2} কেননা তাদের অন্তর আক্রমণের কল্পনা করে, তাদের ওষ্ঠাধর অনিষ্টের কথা বলে।
{24:3} জ্ঞান দ্বারা বাড়ি নির্মিত হয়, আর বুদ্ধি দ্বারা তা স্থিরীকৃত হয়;
{24:4} জ্ঞান দ্বারা সমস্ত কুঠরী পরিপূর্ণ হয়, বহুমূল্য ও মনোরম্য সমস্ত দ্রব্যে।
{24:5} জ্ঞানবান লোকের মহা ক্ষমতা আছে, বিদ্বান লোক পরাক্রম বৃদ্ধি করে।
{24:6} বস্তুত সুমন্ত্রণার চালনায় তুমি যুদ্ধ করবে, আর অনেক মন্ত্রীর দরুন জয়ী হবে।
{24:7} মূর্খের জন্য প্রজ্ঞা অতি উঁচু; সে নগর-দ্বারে মুখ খোলে না।
{24:8} যে অপকারের সঙ্কল্প করে, লোকে তাকে কুসঙ্কল্পকারী বলবে।
{24:9} অজ্ঞানতার সঙ্কল্প গুনাহ্‌ময়, আর যে নিন্দুক, সে মানুষের চোখে ঘৃণিত।
{24:10} সঙ্কটের দিনে যদি অবসন্ন হও, তবে তোমার শক্তি সঙ্কুচিত হবে।
{24:11} তাদেরকে উদ্ধার কর, যারা মৃত্যুর কাছে নীত হচ্ছে, যারা কাঁপতে কাঁপতে বধ্যভূমিতে যাচ্ছে, আহা! তাদেরকে রক্ষা কর।
{24:12} যদি বল, দেখ, আমরা এ জানতাম না, তবে যিনি হৃদয় পরিমাপ করেন, তিনি কি তা বোঝেন না? যিনি তোমার প্রাণ রক্ষা করেন, তিনি কি তা জানতে পারেন না? তিনি কি প্রত্যেক মানুষকে তার কর্মানুযায়ী ফল দেবেন না?
{24:13} হে বৎস, মধু খাও, যেহেতু তা উত্তম, মধুর চাক খাও, তা তোমার রসনায় মিষ্ট লাগে;
{24:14} জেনো, তোমার প্রাণের পক্ষে প্রজ্ঞা তদ্রূপ; তা পেলে তোমার ভবিষ্যতের আশা থাকবে, তোমার আশা ছিন্ন হবে না।
{24:15} রে দুষ্ট, তুমি ধার্মিকের নিবাসের বিরুদ্ধে ওৎ পেতে থেকো না, তার বাসস্থান নষ্ট করো না।
{24:16} কেননা ধার্মিক সাত বার পড়লেও আবার উঠে; কিন্তু দুষ্টেরা দুর্যোগে নিপাতিত হবে।
{24:17} তোমার দুশমনের পতনে আনন্দ করো না, সে নিপাতিত হলে তোমার অন্তর উল্লসিত না হোক;
{24:18} পাছে মাবুদ তা দেখে অসন্তুষ্ট হন, এবং তার উপর থেকে তাঁর ক্রোধ সরিয়ে নেন।
{24:19} তুমি দুর্বৃত্তদের বিষয়ে রুষ্ট হয়ো না; দুষ্টদের প্রতি ঈর্ষা করো না।
{24:20} যেহেতু দুর্বৃত্ত লোকের ভবিষ্যতের আশা নেই, দুষ্টদের প্রদীপ নিভে যাবে।
{24:21} হে বৎস, মাবুদকে ভয় কর এবং বাদশাহ্‌কেও ভয় কর, পরিবর্তনপ্রিয় লোকদের সঙ্গে যোগ দিও না;
{24:22} কেননা অকস্মাৎ তাদের বিপদ ঘটবে; উভয়ের দ্বারা যে সংহার হবে তা কে জানে?
{i24:23} আরও কিছু উপদেশ
{24:23} এই সমস্ত জ্ঞানবানদের উক্তি। বিচারে পক্ষপাতিত্ব করা ভাল নয়।
{24:24} যে দুষ্টকে বলে, তুমি ধার্মিক, জাতিরা তাকে বদদোয়া দেবে, লোকবৃন্দ তাকে ঘৃণা করবে।
{24:25} কিন্তু যারা তাকে ধমক দেয়, তারা প্রীতিপাত্র হবে, তাদের প্রতি উত্তম দোয়া বর্ষিত হবে।
{24:26} যে ব্যক্তি যথার্থ জবাব দেয়, সে ওষ্ঠাধর চুম্বন করে।
{24:27} বাইরে তোমার কাজের আয়োজন কর, ক্ষেতে নিজের কাজ সম্পন্ন কর, পরে তোমার ঘর বাঁধ।
{24:28} অকারণে তোমার প্রতিবেশীর বিপক্ষে সাক্ষী হয়ো না; তুমি কি কথার মধ্য দিয়ে প্রতারণা করতে চাও?
{24:29} বলো না, ‘সে আমার প্রতি যেমন করেছে, আমিও তার প্রতি তেমনি করবো; তার যেমন কাজ, তাকে তেমনি ফল দেব।’
{24:30} আমি অলসের ক্ষেতের পাশ দিয়ে গেলাম, হীনবুদ্ধির আঙ্গুরের বাগানের কাছ দিয়ে গেলাম;
{24:31} আর দেখ, সেই সমস্ত ক্ষেত কাঁটাবন হয়ে উঠেছে, আগাছা তার উপরটা আচ্ছন্ন করেছে, তার প্রস্তরময় প্রাচীর ভগ্ন হয়েছে।
{24:32} আমি দৃষ্টিপাত করলাম, মনোনিবেশ করলাম, তা দর্শন করে উপদেশ পেলাম;
{24:33} ‘আর একটু নিদ্রা, আর একটু তন্দ্রা, আর একটু শুয়ে হাত জড়সড় করবো;’
{24:34} তাই তোমার দরিদ্রতা দস্যুর মত আসবে, তোমার দৈন্যদশা ঢালীর মত আসবে।
{i25:1} বাদশাহ্‌ সোলায়মানের আরও কিছু উপদেশ
{25:1} নিম্নলিখিত মেসালগুলোও সোলায়মানের; এহুদার বাদশাহ্‌ হিষ্কিয়ের কর্মকর্তারা এগুলো লিখে নেন।
{25:2} বিষয় গোপন করা আল্লাহ্‌র গৌরব, বিষয়ের অনুসন্ধান করা বাদশাহ্‌দের গৌরব।
{25:3} যেমন উচ্চতা সম্বন্ধে বেহেশত ও গভীরতার সম্বন্ধে দুনিয়া, তদ্রূপ বাদশাহ্‌দের হৃদয় অনুসন্ধান করা যায় না।
{25:4} রূপা থেকে খাদ বের করে ফেল, স্বর্ণকারের যোগ্য একটি পাত্র বের হবে;
{25:5} বাদশাহ্‌র সম্মুখ থেকে দুষ্টকে বের করে দাও, তাঁর সিংহাসন ধার্মিকতায় স্থিরীকৃত হবে।
{25:6} বাদশাহ্‌র সম্মুখে আত্মগৌরব করো না, মহৎ লোকদের স্থানে দাঁড়াবে না;
{25:7} কেননা বরং এই ভাল যে, তোমাকে বলা যাবে, ‘এখানে উঠে এসো’; কিন্তু তোমার চোখ যাঁকে দর্শন করেছে, সেই অধিপতির সাক্ষাতে অপদস্থ হওয়া তোমার পক্ষে ভাল নয়।
{25:8} শীঘ্র ঝগড়া করতে যেও না; বিবাদের শেষে তুমি কি করবে, যখন তোমার প্রতিবেশী তোমাকে লজ্জায় ফেলবে?
{25:9} প্রতিবেশীর সঙ্গে তোমার ঝগড়া মিটিয়ে ফেল, কিন্তু পরের গুপ্ত কথা প্রকাশ করো না;
{25:10} পাছে শ্রোতা তোমাকে তিরস্কার করে, আর তোমার অখ্যাতি না ঘোঁচে।
{25:11} উপযুক্ত সময়ে বলা কথা রূপার ডালিতে সোনার আপেল ফলের মত।
{25:12} সোনার নথ ও কাঞ্চনের অলংকার যেমন, তেমনি বাধ্য লোকের কানের পক্ষে জ্ঞানবান ভর্ৎসনাকারী।
{25:13} শস্য কাটার সময়ে যেমন তুষারের শীতলতা, তেমনি প্রেরণকর্তাদের পক্ষে বিশ্বস্ত দূত; কারণ সে নিজের মালিকের প্রাণ জুড়ায়।
{25:14} যে তার দানের বিষয়ে মিথ্যা অহংকারের কথা বলে, সে বৃষ্টিহীন মেঘ ও বায়ুর মত।
{25:15} দীর্ঘসহিষ্ণুতা দ্বারা শাসনকর্তা প্ররোচিত হন, এবং কোমল জিহ্বা অস্থি ভগ্ন করে।
{25:16} তুমি কি মধু পেয়েছ? যা তোমার পক্ষে যথেষ্ট, তা-ই খাও; পাছে বেশি খেলে বমি কর।
{25:17} প্রতিবেশীর বাড়িতে তোমার পদার্পণ বিরল কর; পাছে বিরক্ত হয়ে সে তোমাকে ঘৃণা করে।
{25:18} যে ব্যক্তি প্রতিবেশীর বিরুদ্ধে মিথ্যা সাক্ষ্য দেয়, সে গদা, তলোয়ার ও ধারালো তীরস্বরূপ।
{25:19} সঙ্কটের সময়ে বিশ্বাসঘাতকের উপর ভরসা ভাঙ্গ দাঁত ও বিকল পায়ের মত।
{25:20} যে বিষণ্ন অন্তরের কাছে গজল গান করে, সে যেন শীতকালে কাপড় ছাড়ে, ক্ষতস্থানের উপরে অম্লরস দেয়।
{25:21} তোমার দুশমন যদি ক্ষুধিত হয়, তাকে অন্ন ভোজন করাও; যদি সে পিপাসিত হয়, তাকে পানি পান করাও;
{25:22} কেননা তা করলে তা হবে তার মাথায় জ্বলন্ত অঙ্গার রাশি করে রাখার মত, আর মাবুদ তোমাকে পুরস্কার দেবেন।
{25:23} উত্তর দিকের বায়ু বৃষ্টির উৎপাদক, তেমনি রটনাকারীর জিহ্বা ক্রোধদৃষ্টির জন্ম দেয়।
{25:24} বরং ছাদের কোণে বাস করা ভাল; তবু বিবাদিনী স্ত্রীর সঙ্গে প্রশস্ত বাড়িতে বাস করা ভাল নয়।
{25:25} পিপাসিত প্রাণের পক্ষে যেমন শীতল পানি, দূরদেশ থেকে পাওয়া মঙ্গল সংবাদ তেমনি।
{25:26} ঘোলা পানির আধার ও মলিন ফোয়ারা যেরূপ, দুষ্টের সম্মুখে বিচলিত ধার্মিক তদ্রূপ।
{25:27} বেশি মধু খাওয়া ভাল নয়, কঠিন কঠিন বিষয় অনুসন্ধান করা ভাল নয়।
{25:28} যে নিজের রূহ্‌ দমন না করে, সে এমন নগরের মত, যা ভেঙ্গে গেছে, যার প্রাচীর নেই।
{26:1} যেমন গ্রীষ্মকালে তুষার ও শস্যচ্ছেদনকালে বৃষ্টি, তেমনি হীনবুদ্ধির পক্ষে সম্মান অনুপযুক্ত।
{26:2} যেমন চড়াই পাখি ভ্রমণ করে, খঞ্জন পাখি উড়তে থাকে, তেমনি অকারণে দেওয়া বদদোয়া কাছে আসে না।
{26:3} ঘোড়ার জন্য চাবুক, গাধার জন্য বল্‌গা, আর হীনবুদ্ধিদের পিঠের জন্য দণ্ড।
{26:4} হীনবুদ্ধিকে তার অজ্ঞানতা অনুসারে উত্তর দিও না, পাছে তুমিও তার মত হও।
{26:5} হীনবুদ্ধিকে তার অজ্ঞানতা অনুসারে উত্তর দাও, পাছে সে নিজের দৃষ্টিতে জ্ঞানবান হয়।
{26:6} যে হীনবুদ্ধির হাতে সংবাদ প্রেরণ করে, সে নিজের পা কেটে ফেলে ও ক্ষতিগ্রস্ত হয়।
{26:7} খঞ্জের পা খুঁড়িয়ে চলে, হীনবুদ্ধিদের মুখে নীতিকথা তদ্রূপ।
{26:8} যেমন প্রস্তররাশির মধ্যে মণির থলি, তেমনি সেই জন, যে হীনবুদ্ধিকে সম্মান প্রদান করে।
{26:9} মাতালের হাতে যে কাঁটা উঠে, তা যেমন, তেমনি হীনবুদ্ধিদের মুখে নীতিকথা।
{26:10} যেমন তীরন্দাজ সকলকে ক্ষতবিক্ষত করে, তেমনি সেই ব্যক্তি, যে হীনবুদ্ধিকে বেতন দেয়, আর যে পথের লোককে বেতন দেয়।
{26:11} যেমন কুকুর নিজের বমির প্রতি ফেরে, তেমনি হীনবুদ্ধি নিজের অজ্ঞানতার প্রতি ফিরে আসে।
{26:12} তুমি কি নিজের দৃষ্টিতে জ্ঞানবান লোক দেখছ? তার চেয়ে বরং হীনবুদ্ধির বিষয়ে বেশি প্রত্যাশা আছে।
{26:13} অলস বলে, পথে সিংহ আছে, চৌরাস্তায় কেশরী থাকে।
{26:14} কব্জাতে যেমন দরজা ঘোরে, তেমনি অলস নিজের পালঙ্কে ঘোরে।
{26:15} অলস থালায় হাত ডুবায়, পুনর্বার মুখে তুলতে তার কষ্ট হয়।
{26:16} সাত জন সুবিচারসিদ্ধ উত্তরদাতার চেয়ে অলস নিজের দৃষ্টিতে বেশি জ্ঞানবান।
{26:17} যে জন পথে যেতে যেতে অন্যের ঝগড়ায় নাক গলায়, সে কুকুরের কান ধরে।
{26:18} যে পাগল জ্বলন্ত তীর নিক্ষেপ করে, তীর ও মৃত্যুজনক তীর নিক্ষেপ করে,
{26:19} সে যেমন, তেমনি সেই ব্যক্তি, যে প্রতিবেশীকে প্রতারণা করে, আর বলে, আমি কি খেলা করছি না?
{26:20} কাঠ শেষ হলে আগুন নিভে যায়, রটনাকারী না থাকলে ঝগড়া নিবৃত্ত হয়।
{26:21} যেমন জ্বলন্ত অঙ্গারের পক্ষে অঙ্গার ও আগুনের পক্ষে কাঠ, তেমনি বিবাদের আগুন জ্বালাবার পক্ষে বিবাদী।
{26:22} গুজবের কথা মিষ্টান্নস্বরূপ, তা অন্তরের অন্তঃপুরে প্রবিষ্ট হয়।
{26:23} অনুরাগী বচন ও দুষ্ট কুটিল হৃদয় রূপার আভরণে মণ্ডিত মাটির পাত্রস্বরূপ।
{26:24} যে ঘৃণা করে, সে ওষ্ঠাধরে ভান করে, কিন্তু মনের মধ্যে ছল রাখে;
{26:25} তার কথা মিষ্টি হলেও তাকে বিশ্বাস করো না, কারণ তার অন্তরে সাতটা ঘৃণ্য বস্তু থাকে।
{26:26} যদিও তার ঘৃণা কপটতায় আচ্ছন্ন, তার দুষ্টামি সমাজে প্রকাশিত হবে।
{26:27} যে খাদ খনন করে, সে তার মধ্যে পড়বে; যে পাথর গড়িয়ে দেয়, তারই উপরে তা ফিরে আসবে।
{26:28} মিথ্যাবাদী জিহ্বা যাদেরকে চূর্ণ করেছে, তাদেরকে ঘৃণা করে; আর তোষামোদকারী মুখ বিনাশ সাধন করে।
{27:1} আগামীকালের বিষয়ে গর্বের কথা বলো না; কেননা এক দিন কি উপস্থিত করবে, তা তুমি জান না।
{27:2} অপরে তোমার প্রশংসা করুক, তোমার নিজের মুখ না করুক; অন্য লোকে করুক, তোমার নিজের ওষ্ঠ তা না করুক।
{27:3} পাথর খুব ভারী ও বালিও ভারী, কিন্তু অজ্ঞানের অসন্তোষ ঐ দু’টোর চেয়ে ভারী।
{27:4} ক্রোধ নিষ্ঠুর ও কোপ বন্যার মত, কিন্তু অন্তর্জ্বালার কাছে কে দাঁড়াতে পারে?
{27:5} বরং প্রকাশ্য তিরস্কার ভাল, তবু গুপ্ত মহব্বত ভাল নয়।
{27:6} প্রণয়ীর প্রহার বিশ্বাসযোগ্য, কিন্তু দুশমনের চুম্বন চাতুরীপূর্ণ।
{27:7} তৃপ্ত প্রাণ মৌচাককেও পদতলে দলিত করে; কিন্তু ক্ষুধার্ত প্রাণের কাছে তিক্ত দ্রব্যগুলোও মিষ্ট।
{27:8} যেমন বাসা থেকে ভ্রমণকারী পাখি, তেমনি স্বস্থান থেকে ভ্রমণকারী মানুষ।
{27:9} সুগন্ধি তেল ও ধূপ চিত্তকে আমোদিত করে, বন্ধুর আন্তরিক পরামর্শজনিত মিষ্টতাও তদ্রূপ।
{27:10} নিজের মিত্রকে ও পিতার মিত্রকে ত্যাগ করো না; নিজের বিপদের সময়ে ভাইয়ের বাড়িতে যেও না; দূরস্থ ভাইয়ের চেয়ে নিকটস্থ প্রতিবেশী ভাল।
{27:11} বৎস, জ্ঞানবান হও; আমার চিত্তকে আনন্দিত কর; তাতে যে আমাকে ব্যঙ্গ করে, তাকে উত্তর দিতে পারবো।
{27:12} সতর্ক লোক বিপদ দেখে নিজেকে লুকায়; কিন্তু অবোধেরা আগে গিয়ে দণ্ড পায়।
{27:13} যে অপরের জামিন হয়, তার পোশাক নাও; যে বিজাতীয়ার জামিন হয়, তার পোশাক বন্ধক হিসেবে রাখ।
{27:14} যে ভোরে উঠে উচ্চৈঃস্বরে নিজের বন্ধুকে দোয়া করে, তা তার পক্ষে বদদোয়ারূপে গণিত হয়।
{27:15} দুরন্ত বর্ষার দিনে অবিরত বৃষ্টিপাত, আর বিবাদিনী স্ত্রী, এই উভয়ই সমান।
{27:16} যে সেই স্ত্রীকে থামায়, সে বাতাস থামায়, এবং তার ডান হাত তেল ধরে।
{27:17} লোহা লোহাকে ধারালো করে, তদ্রূপ মানুষ তার বন্ধুর মুখ ধারালো করে।
{27:18} যে ডুমুর গাছ রাখে, সে তার ফল খাবে; যে তার প্রভুর সেবা করে, সে সম্মানিত হবে।
{27:19} পানির মধ্যে যেমন মুখের প্রতিরূপ মুখ, তেমনি মানুষের প্রতিরূপ মানুষের হৃদয়।
{27:20} পাতালের ও বিনাশ-স্থানের তৃপ্তি নেই, মানুষের চোখের তৃপ্ত হয় না।
{27:21} রূপার জন্য যেমন রূপা গলাবার পাত্র ও সোনার জন্য হাফর, তেমনি যে প্রশংসা পায় তার দ্বারাই তাকে পরীক্ষা করা হয়।
{27:22} যদিও উখলিতে গমের মধ্যে মুষল দ্বারা অজ্ঞানকে চূর্ণ কর, তবুও তার অজ্ঞানতা দূর হবে না।
{27:23} তুমি তোমার ভেড়ার পালের অবস্থা জেনে নাও, নিজের পশুপালে মনোযোগ দাও;
{27:24} কেননা ধন চিরস্থায়ী নয়, মুকুট কি পুরুষানুক্রমে থাকে?
{27:25} শুকনো ঘাস নিয়ে যাওয়ার পর নবীন ঘাস দেখা দেয়, এবং পর্বতমালার ওষধি সংগ্রহ করা যায়।
{27:26} ভেড়ার বাচ্চারা তোমাকে কাপড় দেবে, ছাগলেরা ক্ষেতের মূল্যস্বরূপ হবে;
{27:27} তোমার খাদ্যের জন্য, তোমার পরিবারের খাদ্যের জন্য ছাগীরা যথেষ্ট দুধ দেবে, তোমার যুবতী বাঁদীদের প্রতিপালন করবে।
{28:1} কেউ তাড়না না করলেও দুষ্ট পালায়; কিন্তু ধার্মিকেরা সিংহের মত সাহসী।
{28:2} দেশের অধর্মে তার অনেক মালিক হয়; কিন্তু বুদ্ধিমান ও জ্ঞানবান লোক দ্বারা কর্তৃত্ব স্থায়ী হয়।
{28:3} যে দরিদ্র লোক দীনহীনদের প্রতি জুলুম করে, সে এমন প্লাবনের বৃষ্টির মত, যার পরে খাদ্য থাকে না।
{28:4} যারা আইন-কানুন ত্যাগ করে তারা দুষ্টের প্রশংসা করে; কিন্তু যারা আইন-কানুন পালন করে তারা দুষ্টদের প্রতিরোধ করে।
{28:5} দুরাচারেরা বিচার বোঝে না, কিন্তু মাবুদের অন্বেষীরা সকলই বোঝে।
{28:6} বরং সেই দরিদ্র লোক ভাল, যে নিজের সিদ্ধতায় চলে, তবু বিপথগামী কুটিল লোক ধনবান হলেও ভাল নয়।
{28:7} যে আইন-কানুন মানে, সেই জ্ঞানবান পুত্র; কিন্তু পেটুকদের সখা পিতার অপমানজনক।
{28:8} যে সুদ ও চক্রবৃদ্ধি সুদ নিয়ে নিজের ধন বাড়ায়, সে তা এমন একজনের জন্য সঞ্চয় করে যে দীনহীনদের প্রতি সদয়।
{28:9} যে আইন-কানুন শোনা থেকে নিজের কান ফিরিয়ে নেয়, তার মুনাজাতও ঘৃণ্য।
{28:10} যে সরল লোকদেরকে কুপথে নিয়ে ভ্রান্ত করে, সে তার নিজের গর্তেই পড়বে; কিন্তু সিদ্ধ লোকেরা মঙ্গলরূপ অধিকার পায়।
{28:11} ধনী নিজের দৃষ্টিতে জ্ঞানবান, কিন্তু বুদ্ধিমান দরিদ্র তার পরীক্ষা করে।
{28:12} ধার্মিকদের উল্লাসে মহাগৌরব হয়, কিন্তু দুষ্টদের উন্নতি হলে লোকদের খুঁজে পাওয়া ভার।
{28:13} যে নিজের সমস্ত অধর্ম ঢেকে রাখে, সে কৃতকার্য হবে না; কিন্তু যে তা স্বীকার করে ত্যাগ করে, সে করুণা পাবে।
{28:14} সুখী সেই ব্যক্তি, যে সর্বদা ভয় রাখে; কিন্তু যে অন্তর কঠিন করে, সে বিপদে পড়বে।
{28:15} যেমন গর্জনকারী সিংহ ও পর্যটনকারী ভল্লুক, তেমনি দীনহীন লোকের উপরে নিষ্ঠুর শাসনকর্তা।
{28:16} যে শাসক হীনবুদ্ধি, সে আবার বড় জুলুমবাজ; কিন্তু যে লোভ ঘৃণা করে, সেই দীর্ঘজীবী হবে।
{28:17} যে মানুষ নর হত্যার দোষে ভারাক্রান্ত, সে গর্ত পর্যন্ত পালাবে, কেউ তাকে নিবারণ না করুক।
{28:18} যে সিদ্ধভাবে চলে, সে রক্ষা পাবে; কিন্তু যে বিপথগামী বাঁকা পথে চলে, সে গর্তের মধ্যে পড়বে।
{28:19} যে নিজের জমি চাষ করে, সে যথেষ্ট আহার পায়; কিন্তু যে অসার লোকদের পিছনে পিছনে দৌড়ায়, তার ঢের অকুলান হয়।
{28:20} বিশ্বস্ত লোক অনেক দোয়া পাবে; কিন্তু যে ধনবান হবার জন্য শীঘ্র করে, সে দণ্ডিত হবেই হবে।
{28:21} পক্ষপাতিত্ব করা ভাল নয়, একখণ্ড রুটির জন্য অধর্ম করাও ভাল নয়।
{28:22} যার চোখ মন্দ, সে ধনের চেষ্টায় ব্যতিব্যস্ত; সে জানে না যে, দীনতা তাকে গ্রাস করবে।
{28:23} কোন লোককে যে তিরস্কার করে, শেষে সে রহমত পাবে, যে জিহ্বাতে চাটুবাদ করে, সে নয়।
{28:24} যে পিতা-মাতার ধন চুরি করে বলে, এই তো অধর্ম নয়, সে ব্যক্তি বিনাশকারীর সখা।
{28:25} যে বেশি আকাঙক্ষা করে, সে ঝগড়া উত্তেজিত করে, কিন্তু যে মাবুদের উপর ঈমান আনে, সে পুষ্ট হবে।
{28:26} যে নিজের হৃদয়কে বিশ্বাস করে, সে হীনবুদ্ধি; কিন্তু যে প্রজ্ঞা-পথে চলে, সে রক্ষা পাবে।
{28:27} যে দরিদ্রকে দান করে, তার অভাব ঘটে না, কিন্তু যে চোখ মুদে, সে অনেক বদদোয়া পাবে।
{28:28} দুষ্টদের উন্নতি হলে লোকেরা লুকায়; তারা বিনষ্ট হলে ধার্মিকেরা বৃদ্ধি পায়।
{29:1} যে পুনঃ পুনঃ তিরস্কৃত হয়েও ঘাড় শক্ত করে, সে হঠাৎ ভেঙ্গে পড়বে, তার প্রতিকার হবে না।
{29:2} ধার্মিকেরা বৃদ্ধি পেলে লোকেরা আনন্দ করে, কিন্তু দুষ্ট লোক কর্তৃত্ব পেলে লোকেরা আর্তস্বর করে।
{29:3} যে প্রজ্ঞা ভালবাসে, সে পিতার আনন্দজনক হয়; কিন্তু যে পতিতাদের প্রতি অনুরক্ত হয়, তার ধন নষ্ট হবে।
{29:4} বাদশাহ্‌ ন্যায়বিচার দ্বারা দেশ সুস্থির করেন; কিন্তু উৎকোচপ্রিয় তা লণ্ডভণ্ড করে।
{29:5} যে ব্যক্তি নিজের প্রতিবেশীর তোষামোদ করে, সে তার পায়ের নিচে জাল পাতে।
{29:6} দুর্বৃত্ত লোকের অধর্মে ফাঁদ থাকে, কিন্তু ধার্মিক আনন্দিত হয়ে গান করে।
{29:7} ধার্মিক দীনহীন লোকদের বিচার বোঝে; অজ্ঞ লোক জ্ঞান বোঝে না।
{29:8} নিন্দাপ্রিয় লোকেরা নগরে আগুন লাগিয়ে দেয়; কিন্তু জ্ঞানবানেরা ক্রোধ শান্ত করে।
{29:9} অজ্ঞানের সঙ্গে জ্ঞানবানের ঝগড়া হলে, সে রাগ করুক বা হাসুক, কিছুতেই শান্তি হয় না।
{29:10} রক্তপাতী লোকেরা সিদ্ধব্যক্তিকে ঘৃণা করে; আর সরল লোকের প্রাণনাশের চেষ্টা করে।
{29:11} হীনবুদ্ধি নিজের সমস্ত ক্রোধ প্রকাশ করে, কিন্তু জ্ঞানী তা সম্বরণ করে প্রশমিত করে।
{29:12} যে শাসনকর্তা মিথ্যা কথায় কান দেন, তাঁর কর্মকর্তারা সকলে দুষ্ট।
{29:13} দরিদ্র ও জুলুমবাজ একটা ব্যাপারে সমান — মাবুদ উভয়ের চোখেই আলো দান করে থাকেন।
{29:14} যে বাদশাহ্‌ সত্যভাবে দীনহীনদের বিচার করেন, তাঁর সিংহাসন নিত্য স্থির থাকবে।
{29:15} দণ্ড ও তিরষ্কার প্রজ্ঞা দেয়; কিন্তু অশাসিত বালক মাতার লজ্জাজনক।
{29:16} দুষ্ট লোকেরা বৃদ্ধি পেলে অধর্ম বৃদ্ধি পায়; কিন্তু ধার্মিকেরা তাদের নিপাত দেখবে।
{29:17} তোমার পুত্রকে শাস্তি দাও, সে তোমাকে শান্তি দেবে, সে তোমার প্রাণকে আনন্দিত করবে।
{29:18} দর্শনের অভাবে লোকেরা উচ্ছৃঙ্খল হয়; কিন্তু যে আইন-কানুন মানে, সে সুখী।
{29:19} কেবল কালাম দ্বারা গোলামের শাসন হয় না, কেননা সে বুঝলেও কথা মানবে না।
{29:20} তুমি কি হঠকারী লোক দেখছ? তার চেয়ে বরং হীনবুদ্ধির বিষয়ে বেশি আশা আছে।
{29:21} যে গোলামকে বাল্যাবধি কোমলভাবে প্রতিপালন করে, শেষে সেই গোলাম তার পুত্র হয়ে উঠে।
{29:22} কোপন-স্বভাব ব্যক্তি ঝগড়া উত্তেজিত করে, বদমেজাজী ব্যক্তি বিস্তর অধর্ম করে।
{29:23} মানুষের অহংকার তাকে নিচে নামাবে, কিন্তু নম্রচিত্ত ব্যক্তি সম্মান পাবে।
{29:24} চোরের সহযোগী নিজের প্রাণকে ঘৃণা করে; সে কসম করাবার কথা শোনে, কিন্তু কিছু বলে না।
{29:25} লোক-ভয় ফাঁদজনক; কিন্তু যে মাবুদের উপর ঈমান আনে, সে উঁচু স্থানে স্থাপিত হবে।
{29:26} অনেকে শাসনকর্তার দয়া খোঁজ করে; কিন্তু মানুষের বিচার মাবুদ হতেই হয়।
{29:27} অন্যায়কারী ধার্মিকদের ঘৃণাস্পদ; আর সরলাচারী দুর্জনের ঘৃণাস্পদ।
{i30:1} আগূরের কথা
{30:1} যাকির পুত্র আগূরের কথা; দৈববাণী। ঈথীয়েলের প্রতি, ঈথীয়েল ও উকলের প্রতি সেই ব্যক্তির উক্তি।
{30:2} সত্যি, আমি মানুষের মধ্যে সবচেয়ে মূর্খ, মানুষের বিবেচনা আমার নেই।
{30:3} আমি প্রজ্ঞা শিক্ষা করি নি, পবিত্রতমের জ্ঞান আমার নেই।
{30:4} কে বেহেশতে গিয়ে নেমে এসেছেন? কে তার মুষ্টিদ্বয়ে বায়ু গ্রহণ করেছেন? কে তার কাপড়ের মধ্যে জলরাশি বেঁধেছেন? কে দুনিয়ার সমস্ত প্রান্ত স্থাপন করেছেন? তাঁর নাম কি? তাঁর পুত্রের নাম কি? যদি জান, বল।
{30:5} আল্লাহ্‌র প্রত্যেক কালাম পরীক্ষাসিদ্ধ; তিনি নিজের শরণাপন্ন লোকদের ঢালস্বরূপ।
{30:6} তাঁর কালামের সঙ্গে কিছু যোগ করো না; পাছে তিনি তোমার দোষ ব্যক্ত করেন, আর তুমি মিথ্যাবাদী প্রতিপন্ন হও।
{30:7} আমি তোমার কাছে দুই বর ভিক্ষা করেছি, আমার জীবন থাকতে তা অস্বীকার করো না;
{30:8} প্রবঞ্চনা ও মিথ্যা কথা আমার কাছ থেকে দূর কর; দরিদ্রতা বা ঐশ্বর্য আমাকে দিও না, আমার নিরূপিত খাদ্যই আমাকে আহার করাও;
{30:9} পাছে অতি তৃপ্ত হলে আমি তোমাকে অস্বীকার করে বলি, মাবুদ কে? কিংবা পাছে দরিদ্র হলে চুরি করে বসি, ও আমার আল্লাহ্‌র নাম অপব্যবহার করি।
{30:10} মালিকের কাছে গোলামের দুর্নাম করো না, পাছে সে তোমাকে বদদোয়া দেয় ও তুমি অপরাধী হও।
{30:11} একটি বংশ আছে, তারা পিতাকে বদদোয়া দেয়, আর মাতাকে মঙ্গলবাদ করে না।
{30:12} একটি বংশ আছে, তারা নিজেদের দৃষ্টিতে পাক-পবিত্র, তবু নিজেদের মলিনতা থেকে পাক-সাফ হয় নি।
{30:13} একটি বংশ আছে, তাদের দৃষ্টি কেমন উঁচু! তাদের চোখের পাতা উন্নত।
{30:14} একটি বংশ আছে, তাদের দাঁত তলোয়ার ও চোয়ালের দন্তে ছুরি বসানো, যেন দেশ থেকে দুঃখীদের, মানুষের মধ্য থেকে দরিদ্রদেরকে গ্রাস করে।
{30:15} জোঁকের দু’টা কন্যা আছে, ‘দেহি, দেহি’। তিনটা জিনিস কখনও তৃপ্ত হয় না। চারটা জিনিস কখনও বলে না, যথেষ্ট হল;
{30:16} পাতাল, বন্ধ্যা স্ত্রীলোকের জঠর, ভূমি, যা পানিতে তৃপ্ত হয় না, আগুন, যা বলে না, যথেষ্ট হল।
{30:17} যে চোখ তার পিতাকে পরিহাস করে, নিজের মাতার হুকুম মানতে অবহেলা করে, উপত্যকার কাকেরা তা তুলে নবে, ঈগল পাখির বাচ্চাগুলো তা খেয়ে ফেলবে।
{30:18} তিনটা জিনিস আমার জ্ঞানের অগম্য, চারটা জিনিস আমি বুঝতে পারি না;
{30:19} ঈগল পাখির পথ আসমানে, সাপের পথ শৈলের উপরে, জাহাজের পথ সমুদ্রের মধ্যস্থলে, পুরুষের পথ যুবতীতে।
{30:20} জেনাকারীণীর পথও তদ্রূপ; সে খেয়ে মুখ মোছে, আর বলে, আমি অধর্ম করি নি।
{30:21} তিনটার ভারে ভূতল কাঁপে, চারটার ভারে কাঁপে, সইতে পারে না;
{30:22} গোলামের ভার, যখন সে রাজত্ব লাভ করে, মূর্খের ভার, যখন সে ভক্ষ্যে পরিতৃপ্ত হয়,
{30:23} ঘৃণিতা স্ত্রীর ভার, যখন সে পত্নীর পদ পায়, আর বাঁদীর ভার, যখন সে নিজের কর্ত্রীর স্থান লাভ করে।
{30:24} দুনিয়াতে এই চারটি অতি ক্ষুদ্র, তবুও তারা বড় বুদ্ধি ধরে;
{30:25} পিপীলিকা শক্তিমান জাতি নয়, তবু গ্রীষ্মকালে স্ব স্ব খাদ্যের আয়োজন করে;
{30:26} শাফন জন্তু বলবান জাতি নয়, তবুও শৈলে ঘর বাঁধে;
{30:27} পঙ্গপালগুলোর বাদশাহ্‌ নেই, তবুও তারা দল বেঁধে যাত্রা করে;
{30:28} টিক্‌টিকি হাত দিয়ে চলে, তবুও বাদশাহ্‌র অট্টালিকায় থাকে।
{30:29} তিনটা জিনিস সুন্দরভাবে গমন করে, চারটা জিনিস সুন্দরভাবে চলে;
{30:30} সিংহ, যে পশুদের মধ্যে বিক্রমী, যে কাউকেও দেখে ফিরে যায় না;
{30:31} যুদ্ধের ঘোড়া, আর ছাগল এবং বাদশাহ্‌, যখন তাঁর সৈন্যদল তাঁর সঙ্গে থাকে।
{30:32} তুমি যদি নিজের বড়াই করে মূর্খের কাজ করে থাক, কিংবা যদি কুসঙ্কল্প করে থাক, তবে তোমার মুখে হাত দাও।
{30:33} কেননা দুধ মন্থনে মাখন বের হয়, নাসিকা মন্থনে রক্ত বের হয় ও ক্রোধ মন্থনে বিরোধ হয়।
{i31:1} বাদশাহ্‌ লমূয়েলের কথা
{31:1} লমূয়েল বাদশাহ্‌র কথা। তাঁর মা তাঁকে এই দৈববাণী শিক্ষা দিয়েছিলেন।
{31:2} হে বৎস, কি বলবো? হে আমার গর্ভের সন্তান, কি বলবো। হে আমার মানতের পুত্র, তোমাকে আমি কি বলবো?
{31:3} তুমি নারীদেরকে নিজের শক্তি দিও না, যা বাদশাহ্‌দের বিনাশক, তাতে লিপ্ত হয়ো না।
{31:4} বাদশাহ্‌দের জন্য, হে লমূয়েল, বাদশাহ্‌দের জন্য মদ্যপান উপযুক্ত নয়, ‘সুরা কোথায়? এই কথা বলা শাসনকর্তাদের অনুচিত।
{31:5} পাছে পান করে তাঁরা আইন-কানুন বিস্মৃত হন, এবং কোন দুঃখীর বিচার বিপরীত করেন।
{31:6} মৃতকল্প ব্যক্তিকে সুরা দাও, তিক্তপ্রাণ লোককে আঙ্গুর-রস দাও;
{31:7} সে পান করে দৈন্যদশা ভুলে যাক, নিজের দুর্দশা আর মনে না করুক।
{31:8} যারা নিজেদের পক্ষে কথা বলতে পারে না তাদের জন্য তুমি মুখ খোল, এতিমদের পক্ষে তুমি কথা বল।
{31:9} তোমার মুখ খোল, ন্যায়বিচার কর, দুঃখী ও দরিদ্রের বিচার কর।
{i31:10} গুণবতী স্ত্রীর বর্ণনা
{31:10} গুণবতী স্ত্রী কে পেতে পারে? মুক্তা হতেও তাঁর মূল্য অনেক বেশি।
{31:11} তাঁর স্বামীর হৃদয় তাঁতে নির্ভর করে, স্বামীর লাভের অভাব হয় না।
{31:12} তিনি সারা জীবন তাঁর উপকার করেন, অপকার করেন না।
{31:13} তিনি ভেড়ার লোম ও মসীনা খোঁজ করেন, প্রফুল্লভাবে নিজের হাতে কাজ সম্পাদন করেন।
{31:14} তিনি বাণিজ্য-জাহাজগুলোর মত, দূর থেকে নিজের খাদ্যসামগ্রী আনয়ন করেন।
{31:15} তিনি রাত থাকতে উঠেন, আর নিজের পরিজনদের খাদ্য দেন, নিজের বাঁদীদেরকে নির্ধারিত কাজ দেন।
{31:16} তিনি ভূমির বিষয়ে সঙ্কল্প করে তা ক্রয় করেন, নিজের হাতের ফল দিয়ে আঙ্গুরের বাগান প্রস্তুত করেন।
{31:17} তিনি বলযুক্ত হয়ে কোমরবন্ধনী পরেন, আপন বাহুযুগল বলশালী করেন।
{31:18} তিনি দেখতে পান, তাঁর ব্যবসায় উত্তম, রাতে তাঁর দীপ নির্বাপিত হয় না।
{31:19} তিনি টেকুয়া নিতে নিজের হাত বাড়িয়ে দেন, তাঁর দু’হাত তাঁতের টাকু ধরে।
{31:20} তিনি দরিদ্রের প্রতি মুক্তহস্ত হন, দীনহীনের প্রতি হাত বাড়িয়ে দেন।
{31:21} তিনি নিজের পরিবারের বিষয়ে তুষারপাত থেকে ভয় পান না; কারণ তাঁর সমস্ত পরিজন লাল কাপড় পরে।
{31:22} তিনি নিজের জন্য বুটিদার চাদর নির্মাণ করেন। তাঁর পরিচ্ছদ শুভ্র মসীনার কাপড় ও বেগুনে কাপড়।
{31:23} তাঁর স্বামী নগর-দ্বারে সমাদৃত হন, যখন দেশের প্রাচীনদের সঙ্গে বসেন।
{31:24} তিনি সূক্ষ্ম কাপড় প্রস্তুত করে বিক্রি করেন, বণিকের হাতে কটিবস্ত্র তুলে দেন।
{31:25} শক্তি ও সমাদর তাঁর পরিচ্ছদ; তিনি ভবিষ্যৎকালের বিষয়ে হাসবেন।
{31:26} তিনি প্রজ্ঞার সঙ্গে মুখ খোলেন, তাঁর কথায় দয়ার ব্যবস্থা থাকে।
{31:27} তিনি নিজের পরিবারের আচরণের প্রতি লক্ষ্য রাখেন, তিনি আলস্যের খাদ্য খান না।
{31:28} তাঁর সন্তানেরা উঠে তাঁকে সুখী বলে; তাঁর স্বামীও বলেন, আর তাঁর এরকম প্রশংসা করেন,
{31:29} “অনেক মেয়ে অনেক গুণ প্রদর্শন করেছে, কিন্তু তাদের মধ্যে সবচেয়ে তুমি শ্রেষ্ঠা।”
{31:30} লাবণ্য মিথ্যা, সৌন্দর্য অসার, কিন্তু যে স্ত্রী মাবুদকে ভয় করেন, তিনিই প্রশংসনীয়া।
{31:31} তোমরা তাঁর অর্জিত পুরস্কার তাঁকে দাও, নগর-দ্বারগুলোতে তাঁর কাজ তাঁর প্রশংসা করুক।
