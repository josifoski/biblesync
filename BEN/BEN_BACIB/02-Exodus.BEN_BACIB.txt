{i1:1} মিসর দেশে বনি-ইসরাইল
{1:1} ইসরাইলের পুত্ররা, যাঁরা সপরিবারে ইয়াকুবের সঙ্গে মিসর দেশে গিয়েছিলেন, তাঁদের নাম হচ্ছে —
{1:2} রূবেণ, শিমিয়োন, লেবি, এহুদা,
{1:3} ইষাখর, সবূলূন, বিন্‌ইয়ামীন,
{1:4} দান, নপ্তালি, গাদ ও আশের।
{1:5} ইয়াকুবের বংশ থেকে উৎপন্ন মোট সত্তর জন ছিল এবং ইউসুফ মিসরেই ছিলেন।
{1:6} পরে ইউসুফ, তাঁর ভাইয়েরা ও সমসাময়িক সমস্ত লোক ইন্তেকাল করলো।
{1:7} আর বনি-ইসরাইলরা ফলবান হল, অনেক বৃদ্ধি লাভ করলো ও বহুবংশ হয়ে উঠলো। তারা ভীষণ শক্তিশালী হল এবং তাদের দ্বারা দেশ পরিপূর্ণ হল।
{i1:8} বনি-ইসরাইলদের বৃদ্ধি ও নির্যাতন ভোগ
{1:8} পরে মিসরের ক্ষমতায় এক জন নতুন বাদশাহ্‌ অধিষ্ঠিত হলেন, তিনি ইউসুফের বিষয় কিছুই জানতেন না।
{1:9} তিনি তাঁর লোকদের বললেন, দেখ, আমাদের চেয়ে বনি-ইসরাইলরা সংখ্যায় অনেক বেশি ও বলবান;
{1:10} এসো, আমরা তাদের সঙ্গে কৌশলপূর্ণ আচরণ করি। অন্যথায় তারা বেড়ে উঠবে এবং যুদ্ধ উপস্থিত হলে তারাও দুশমনদের পক্ষে যোগ দিয়ে আমাদের বিরুদ্ধে যুদ্ধ করবে এবং এই দেশ থেকে চলে যাবে।
{1:11} অতএব কঠিন পরিশ্রম দ্বারা তাদেরকে জুলুম করার জন্য তারা তাদের উপরে শাসকদেরকে নিযুক্ত করলো। তারা ফেরাউনের জন্য ভাণ্ডার নগর পিথোম ও রামিষেষ নামে দু’টি নগর নির্মাণ করলো।
{1:12} কিন্তু তারা শাসকদের দ্বারা যতই নির্যাতিত হতে লাগল, ততই বৃদ্ধি পেতে ও চারদিকে ছড়িয়ে পড়তে লাগল; ফলে বনি-ইসরাইলদের বিষয়ে তাদের মনে ভীষণ ভয় হল।
{1:13} আর মিসরীয়েরা নিষ্ঠুরতার সঙ্গে বনি-ইসরাইলদের দ্বারা গোলামীর কাজ করাতে লাগল;
{1:14} তারা কাদা, ইট ও ক্ষেতের সমস্ত কাজে কঠিন গোলামীর কাজ দ্বারা তাদের প্রাণ অতিষ্ঠ করতে লাগল। ওরা তাদের দ্বারা যেসব গোলামীর কাজ করাতো সে সব করতে গিয়ে সাংঘাতিক নির্দয় ব্যবহার করতো।
{1:15} পরে মিসরের বাদশাহ্‌ শিফ্রা ও পূয়া নামে দু’জন ইবরানী ধাত্রীকে এই কথা বললেন,
{1:16} যে সময়ে তোমরা ইবরানী স্ত্রীলোকদের সন্তান প্রসব করাবে ও তাদেরকে প্রসব করবার সময় দেখবে, যদি পুত্র-সন্তান হয় তবে তাকে হত্যা করবে; আর যদি কন্যা হয় তবে তাকে জীবিত রাখবে।
{1:17} কিন্তু ঐ ধাত্রীরা আল্লাহ্‌কে ভয় করতো বলে মিসরের বাদশাহ্‌র হুকুম পালন না করে পুত্র-সন্তানদের জীবিত রাখতো।
{1:18} তাই মিসরের বাদশাহ্‌ সেই ধাত্রীদের ডেকে এনে বললেন, এই কাজ কেন করেছ? পুত্র-সন্তানদেরকে কেন জীবিত রাখছো? ধাত্রীরা ফেরাউনকে জবাবে বললো,
{1:19} ইবরানী স্ত্রীলোকেরা মিসরীয় স্ত্রীলোকদের মত নয়। তারা বলবতী; তাদের কাছে ধাত্রী যাবার আগেই তারা প্রসব করে।
{1:20} এতে আল্লাহ্‌ ঐ ধাত্রীদের মঙ্গল করলেন এবং লোকেরা বৃদ্ধি পেয়ে খুব শক্তিশালী হল।
{1:21} সেই ধাত্রীরা আল্লাহ্‌কে ভয় করতো বলে তিনি তাদের বংশ বৃদ্ধি করলেন।
{1:22} পরে ফেরাউন তাঁর সমস্ত লোককে এই হুকুম দিলেন, তোমরা ইবরানীদের নবজাত প্রত্যেক পুত্র-সন্তানকে নদীতে নিক্ষেপ করবে কিন্তু প্রত্যেক কন্যাকে জীবিত রাখবে।
{i2:1} হযরত মূসার জন্ম ও বাল্যকাল
{2:1} একবার লেবির কুলের এক জন পুরুষ এক জন লেবীয় কন্যাকে বিয়ে করলেন।
{2:2} আর সেই স্ত্রী গর্ভধারণ করে পুত্র প্রসব করলেন ও শিশুটি দেখতে খুব সুন্দর ছিল বলে তিন মাস গোপন করে রাখলেন।
{2:3} পরে আর গোপন করতে না পেরে তিনি একটি নলের তৈরি ঝুড়ি নিয়ে তাতে মেটে তেল ও আল্‌কাতরা লেপে দিয়ে তার মধ্যে বালকটিকে রাখলেন ও নদীর তীরের নল-বনে তা ভাসিয়ে দিলেন।
{2:4} আর তার কি দশা ঘটে তা দেখবার জন্য তার বোন দূরে দাঁড়িয়ে রইলো।
{2:5} পরে ফেরাউনের কন্যা গোসল করার জন্য নদীতে আসলেন। সে সময় তার সহচরীরা নদীর তীরে বেড়াচ্ছিল। তিনি নল-বনের মধ্যে ঐ ঝুড়িটি দেখে তাঁর বাঁদীকে তা আনতে পাঠালেন।
{2:6} সেটি খুললে পর তিনি তার মধ্যে একটি শিশু দেখতে পেলেন। আরও দেখলেন, শিশুটি কাঁদছে; তিনি তার প্রতি সদয় হয়ে বললেন, এটি ইবরানীদের কোন ছেলে।
{2:7} তখন শিশুটির বোন ফেরাউনের কন্যাকে বললো, আমি গিয়ে কি আপনার জন্য এই ছেলেকে দুধ পান করাতে স্তন্যদাত্রী এক জন ইবরানী স্ত্রীলোককে আপনার কাছে ডেকে আনবো?
{2:8} ফেরাউনের কন্যা বললেন, যাও। তখন সেই মেয়েটি গিয়ে ছেলেটির মাকে ডেকে আনলো।
{2:9} ফেরাউনের কন্যা তাঁকে বললেন, তুমি এই ছেলেটিকে নিয়ে আমার হয়ে দুধ পান করাও; আমি তোমাকে বেতন দেব। তাতে সেই স্ত্রী ছেলেটিকে নিয়ে দুধ পান করাতে লাগলেন।
{2:10} পরে ছেলেটি বড় হলে তিনি তাকে নিয়ে ফেরাউনের কন্যাকে দিলেন; তাতে সে তাঁরই পুত্র হল; আর তিনি তার নাম মূসা [টেনে তোলা] রাখলেন, কেননা তিনি বললেন, আমি তাকে পানি থেকে টেনে তুলেছি।
{i2:11} মাদিয়ান দেশে হযরত মূসা
{2:11} মূসা বড় হওয়ার পর একদিন নিজের ভাইদের কাছে গিয়ে তাদের নিদারুণ পরিশ্রম করতে দেখতে পেলেন। তিনি দেখলেন, এক জন মিসরীয় তাঁর ভাইদের মধ্যে এক জন ইবরানীকে মারধোর করছে।
{2:12} তখন তিনি এদিক ওদিক তাকিয়ে কাউকে দেখতে না পেয়ে ঐ মিসরীয়কে খুন করে বালির মধ্যে পুঁতে রাখলেন।
{2:13} পরে দ্বিতীয় দিন তিনি বাইরে গেলেন, দেখলেন, দু’জন ইবরানী পরসপর ঝগড়া করছে। তিনি দোষী ব্যক্তিকে বললেন, তোমার ভাইকে কেন মারছ?
{2:14} সে বললো, তোমাকে আমাদের উপরে কে শাসক ও বিচারকর্তা হিসেবে নিযুক্ত করেছে? তুমি যেমন সেই মিসরীয়কে খুন করেছ, সেরকম কি আমাকেও খুন করতে চাও? তখন মূসা ভয় পেয়ে ভাবলেন, কথাটা অবশ্যই প্রকাশ হয়ে পড়েছে।
{2:15} পরে ফেরাউন ঐ কথা শুনে মূসাকে হত্যা করতে চেষ্টা করলেন। কিন্তু মূসা ফেরাউনের সম্মুখ থেকে পালিয়ে গেলেন এবং মাদিয়ান দেশে বাস করতে গিয়ে একটি কূপের কাছে বসলেন।
{2:16} সেখানকার এক জন মাদিয়ানীয় ইমামের সাতটি কন্যা ছিল। তারা সেই স্থানে এসে পিতার ভেড়ার পালকে পানি পান করানোর জন্য পানি তুলে পাত্রগুলো পরিপূর্ণ করলো।
{2:17} তখন ভেড়ার রাখালরা এসে তাদেরকে তাড়িয়ে দিল কিন্তু মূসা উঠে তাদের সাহায্য করলেন এবং তাদের ভেড়ার পালকে পানি পান করালেন।
{2:18} পরে তারা তাদের পিতা রূয়েলের কাছে গেলে তিনি তাদেরকে জিজ্ঞাসা করলেন, আজ তোমরা কিভাবে এত শীঘ্র ফিরে আসলে?
{2:19} তারা বললো, এক জন মিসরীয় আমাদেরকে ভেড়ার রাখালদের হাত থেকে উদ্ধার করলেন। এছাড়া, তিনি আমাদের জন্য যথেষ্ট পানি তুলে ভেড়ার পালকে পানি পান করালেন।
{2:20} তখন তিনি তাঁর কন্যাদেরকে বললেন, সেই লোকটি কোথায়? তোমরা তাঁকে কেন ছেড়ে আসলে? তাঁকে ডেকে নিয়ে এসে খেতে দাও।
{2:21} পরে মূসা সেই ব্যক্তির সঙ্গে বাস করতে সম্মত হলেন, আর তিনি মূসার সঙ্গে তাঁর কন্যা সফুরার বিয়ে দিলেন।
{2:22} পরে তাঁর স্ত্রী সফুরা পুত্র প্রসব করলেন আর মূসা তার নাম গের্শোম [সেখানকার প্রবাসী] রাখলেন, কেননা তিনি বললেন, আমি বিদেশে প্রবাসী হয়েছি।
{2:23} অনেক দিন পরে মিসরের বাদশাহ্‌র মৃত্যু হল এবং বনি-ইসরাইলরা তাদের গোলামীর দরুন কাতরোক্তি ও কান্নাকাটি করতে লাগল। গোলামীর দরুন তাদের আর্তনাদ আল্লাহ্‌র কাছে গিয়ে পৌঁছলো।
{2:24} আর আল্লাহ্‌ তাদের আর্তস্বর শুনলেন এবং ইব্রাহিম, ইস্‌হাক ও ইয়াকুবের সঙ্গে কৃত তাঁর নিয়ম স্মরণ করলেন।
{2:25} ফলত আল্লাহ্‌ বনি-ইসরাইলদের প্রতি দৃষ্টিপাত করলেন আর তাদের প্রতি মনোযোগ দিলেন।
{i3:1} হযরত মূসার কাছে আল্লাহ্‌র প্রকাশ
{3:1} মূসা তাঁর শ্বশুর শোয়াইব নামক মাদিয়ানীয় ইমামের ভেড়ার পাল চরাতেন। একদিন তিনি মরুভূমির পিছনে ভাগে ভেড়ার পাল নিয়ে গিয়ে আল্লাহ্‌র পর্বত সেই হোরেবে উপস্থিত হলেন।
{3:2} আর ঝোপের মাঝখানে আগুনের শিখার মধ্য থেকে মাবুদের ফেরেশতা তাঁকে দর্শন দিলেন; তখন তিনি তাকিয়ে দেখলেন ঝোপ আগুনে জ্বলছে, কিন্তু ঝোপ পুড়ে যাচ্ছে না।
{3:3} তাই মূসা বললেন, আমি এক পাশে গিয়ে এই মহা আশ্চর্য দৃশ্য দেখি, কেন ঝোপ আগুনে পুড়ে যাচ্ছে না?
{3:4} কিন্তু মাবুদ যখন দেখলেন যে, তিনি দেখবার জন্য এক পাশে যাচ্ছেন তখন ঝোপের মধ্য থেকে আল্লাহ্‌ তাঁকে ডেকে বললেন, মূসা, মূসা! তিনি জবাবে বললেন, দেখুন, এই তো আমি।
{3:5} তখন মাবুদ বললেন, এই স্থানের নিকটবর্তী হয়ো না, তোমার পা থেকে জুতা খুলে ফেল; কেননা যে স্থানে তুমি দাঁড়িয়ে আছ তা পবিত্র ভূমি।
{3:6} তিনি আরও বললেন, আমি তোমার পিতার আল্লাহ্‌, ইব্রাহিমের আল্লাহ্‌, ইস্‌হাকের আল্লাহ্‌ ও ইয়াকুবের আল্লাহ্‌। তখন মূসা নিজের মুখ আচ্ছাদন করলেন, কেননা তিনি আল্লাহ্‌র প্রতি দৃষ্টিপাত করতে ভয় পেয়েছিলেন।
{3:7} পরে মাবুদ বললেন, সত্যিই আমি মিসর দেশে আমার প্রজা বনি-ইসরাইলদের কষ্ট দেখেছি এবং শাসকদের সম্মুখে তাদের কান্নার আওয়াজ শুনেছি; ফলত আমি তাদের দুঃখ-কষ্টের কথা জানি।
{3:8} আর মিসরীয়দের হাত থেকে তাদের উদ্ধার করার জন্য এবং সেই দেশ থেকে উঠিয়ে নিয়ে উত্তম ও প্রশস্ত একটি দেশে, অর্থাৎ কেনানীয়, হিট্টিয়, আমোরীয়, পরিষীয়, হিব্বীয় ও যিবূষীয় লোকেরা যে স্থানে থাকে, সেই দুগ্ধ-মধু-প্রবাহী দেশে তাদেরকে নিয়ে যাবার জন্য নেমে এসেছি।
{3:9} এখন দেখ, বনি-ইসরাইলদের কান্না আমার কাছে উপস্থিত হয়েছে এবং মিসরীয়েরা তাদের প্রতি যে জুলুম করে তা আমি দেখেছি।
{3:10} অতএব এখন এসো, আমি তোমাকে ফেরাউনের কাছে প্রেরণ করি, তুমি মিসর থেকে আমার লোক বনি-ইসরাইলদের বের করে আনো।
{3:11} মূসা আল্লাহ্‌কে বললেন, আমি কে যে ফেরাউনের কাছে যাই ও মিসর থেকে বনি-ইসরাইলদেরকে বের করে আনি?
{3:12} তিনি বললেন, নিশ্চয় আমি তোমার সহবর্তী হব এবং আমি যে তোমাকে প্রেরণ করলাম, তোমার পক্ষে তার এই চিহ্ন হবে; তুমি মিসর থেকে লোকদের বের করে আনার পর তোমরা এই পর্বতে আল্লাহ্‌র সেবা করবে।
{i3:13} আল্লাহ্‌র বেহেশতী নাম প্রকাশ
{3:13} পরে মূসা আল্লাহ্‌কে বললেন, দেখ, আমি যখন বনি-ইসরাইলদের কাছে গিয়ে বলবো, তোমাদের পূর্বপুরুষদের আল্লাহ্‌ তোমাদের কাছে আমাকে প্রেরণ করেছেন, তখন যদি তারা জিজ্ঞাসা করে, তাঁর নাম কি? তবে তাদেরকে আমি কি বলবো?
{3:14} আল্লাহ্‌ মূসাকে বললেন, “আমি যে আছি, সেই আছি;” আরও বললেন, বনি-ইসরাইলদের এরকম বলো, “আছি” তোমাদের কাছে আমাকে প্রেরণ করেছেন।
{3:15} আল্লাহ্‌ মূসাকে আরও বললেন, তুমি বনি-ইসরাইলদের এই কথা বলো, মাবুদ, তোমাদের পূর্বপুরুষদের আল্লাহ্‌, ইব্রাহিমের আল্লাহ্‌, ইস্‌হাকের আল্লাহ্‌ ও ইয়াকুবের আল্লাহ্‌ তোমাদের কাছে আমাকে পাঠিয়েছেন; আমার এই নাম অনন্তকালস্থায়ী এবং এই নাম দ্বারা আমি পুরুষে পুরুষে স্মরণীয়।
{3:16} তুমি যাও, ইসরাইলের প্রাচীনদের একত্র কর, তাদেরকে এই কথা বল, মাবুদ, তোমাদের পূর্বপুরুষদের আল্লাহ্‌, ইব্রাহিমের, ইস্‌হাকের ও ইয়াকুবের আল্লাহ্‌ আমাকে দর্শন দিয়ে বললেন, সত্যিই আমি তোমাদের প্রতি মনোযোগ দিয়েছি এবং মিসরে তোমাদের প্রতি যা করা হচ্ছে তা দেখেছি।
{3:17} আর আমি বলেছি, আমি মিসরের নির্যাতন থেকে তোমাদেরকে উদ্ধার করে কেনানীয়দের, হিট্টিয়দের, আমোরীয়দের, পরিষীয়দের, হিব্বীয়দের ও যিবূষীয়দের দেশে — দুগ্ধ-মধু-প্রবাহী দেশে নিয়ে যাব।
{3:18} তারা তোমার কথায় মনোযোগ দেবে; তখন তুমি ও ইসরাইলের প্রাচীন লোকেরা মিসরের বাদশাহ্‌র কাছে যাবে, তাকে বলবে, ইবরানীদের মাবুদ আল্লাহ্‌ আমাদেরকে দেখা দিয়েছেন; অতএব আরজ করি, আমাদেরকে অনুমতি দিন যাতে আমরা মরুভূমির মধ্যে তিন দিনের পথ গিয়ে আমাদের আল্লাহ্‌ মাবুদের উদ্দেশে পশু কোরবানী করতে পারি।
{3:19} কিন্তু আমি জানি, পরাক্রান্ত হাত দেখালেও মিসরের বাদশাহ্‌ তোমাদের যেতে দেবে না।
{3:20} এর পর আমি হাত বাড়িয়ে দেবো এবং দেশের মধ্যে যে সমস্ত অলৌকিক কাজ করবো তা দিয়ে মিসরকে আঘাত করবো। এর পরে সে তোমাদেরকে যেতে দেবে।
{3:21} আর আমি মিসরীয়দের কাছে এই লোকদেরকে অনুগ্রহের পাত্র করবো; তাতে তোমরা যাত্রাকালে খালি হাতে যাবে না;
{3:22} কিন্তু প্রত্যেক স্ত্রী নিজ নিজ প্রতিবাসিনী কিংবা বাড়িতে প্রবাসিনী স্ত্রীর কাছে রূপার অলংকার, সোনার অলংকার ও কাপড় চাইবে; তোমরা তা দিয়ে নিজ নিজ পুত্র-কন্যাদের সাজাবে; এভাবে তোমরা মিসরীয়দের জিনিস অধিকার করে নেবে।
{i4:1} হযরত মূসাকে অলৌকিক ক্ষমতা দান
{4:1} মূসা জবাবে বললেন, কিন্তু দেখুন, তারা আমাকে বিশ্বাস করবে না এবং আমার আহ্বানে মনোযোগ দেবে না, কেননা তারা বলবে, মাবুদ তোমাকে দর্শন দেন নি।
{4:2} তখন মাবুদ তাঁকে বললেন, তোমার হাতে ওটা কি? তিনি বললেন, লাঠি। তখন তিনি বললেন, ওটা ভূমিতে ফেল।
{4:3} পরে মূসা তাঁর লাঠিখানা ভূমিতে ফেললে পর তা সাপ হয়ে গেলো; আর তিনি তার সম্মুখ থেকে পালিয়ে গেলেন।
{4:4} তখন মাবুদ মূসাকে বললেন, “হাত বাড়িয়ে ওর লেজ ধর”, তখন তিনি হাত বাড়িয়ে ধরলে ওটা তাঁর হাতে লাঠি হল —
{4:5} “যেন তারা বিশ্বাস করে যে, মাবুদ, তাদের পূর্বপুরুষদের আল্লাহ্‌, ইব্রাহিমের আল্লাহ্‌, ইস্‌হাকের আল্লাহ্‌ ও ইয়াকুবের আল্লাহ্‌ তোমাকে দর্শন দিয়েছেন।”
{4:6} পরে মাবুদ তাঁকে আরও বললেন, তুমি পোশাকের নিচে তোমার বুকে হাত দাও। তিনি বুকে হাত দিলেন এবং পরে তা বের করলে দেখা গেল, তাঁর হাত তুষারের মত সাদা কুষ্ঠ হয়েছে।
{4:7} পরে তিনি বললেন, “তুমি পোশাকের নিচে তোমার বুকে হাত দাও”। তিনি আবার বুকে হাত দিলেন এবং পরে বুক থেকে হাত বের করে দেখলেন তা পুনরায় আগের মত হয়ে গেছে।
{4:8} “তারা যদি তোমাকে বিশ্বাস না করে এবং ঐ প্রথম চিহ্নেও মনোযোগ না দেয় তবে দ্বিতীয় চিহ্নে বিশ্বাস করবে।
{4:9} আর এই দু’টি চিহ্নেও যদি বিশ্বাস না করে ও তোমার আহ্বানে সাড়া না দেয় তবে তুমি নদীর কিছু পানি নিয়ে শুকনো ভূমিতে ঢেলে দিও। তাতে তুমি নদী থেকে যে পানি তুলবে, তা শুকনো ভূমিতে রক্ত হয়ে যাবে।”
{4:10} পরে মূসা মাবুদকে বললেন, হে আমার মালিক! আমি বাক্‌পটু নই, এর আগেও ছিলাম না, বা এই গোলামের সঙ্গে তোমার আলাপ করার পরেও নই; কারণ আমার জিহ্বায় জড়তা আছে।
{4:11} মাবুদ তাঁকে বললেন, মানুষের মুখ কে তৈরি করেছে? আর বোবা, বধির, দৃষ্টিশক্তি সম্পন্ন বা অন্ধকে কে তৈরি করে? আমি মাবুদই কি করি না?
{4:12} এখন তুমি যাও; আমি তোমার মুখের সহবর্তী হব এবং কি বলতে হবে তা তোমাকে জানাবো।
{4:13} তিনি বললেন, হে আমার মালিক, আরজ করি, যার হাতে পাঠাতে চাও তো পাঠাও।
{4:14} তখন মূসার প্রতি মাবুদের ক্রোধ প্রজ্বলিত হল; তিনি বললেন, তোমার ভাই লেবীয় হারুন কি নেই? আমি জানি সে সুবক্তা; আরও দেখ, সে তোমার সঙ্গে সাক্ষাৎ করতে আসছে এবং তোমাকে দেখে আনন্দিত হবে।
{4:15} তুমি তাকে নির্দেশ দেবে ও কি বলতে হবে তা তাকে জানিয়ে দেবে। আমি তোমার ও তার সহায় হব ও কি করতে হবে তা তোমাদের জানাবো।
{4:16} তোমার পক্ষে সে লোকদের কাছে বক্তা হবে; ফলত সে তোমার মুখপাত্র হবে এবং তুমি তার আল্লাহ্‌স্বরূপ হবে।
{4:17} আর তুমি এই লাঠিটি হাতে নেবে আর এই লাঠি দ্বারাই তোমাকে সেসব চিহ্ন-কাজ করতে হবে।
{i4:18} হযরত মূসার মিসর দেশে ফিরে যাওয়া
{4:18} পরে মূসা তাঁর শ্বশুর শোয়াইবের কাছে ফিরে এসে বললেন, আরজ করি, মিসরে অবস্থিত আমার ভাইদের কাছে ফিরে যেতে আমাকে বিদায় দিন। আমি গিয়ে দেখতে চাই তারা এখনও জীবিত আছে কি না। শোয়াইব মূসাকে বললেন, সহিসালামতে যাও।
{4:19} আর মাবুদ মাদিয়ানে মূসাকে বললেন, তুমি মিসরে ফিরে যাও; কেননা যে লোকেরা তোমার প্রাণনাশের চেষ্টা করছিলো, তারা সকলে মারা গেছে।
{4:20} তখন মূসা তাঁর স্ত্রী ও পুত্রদের গাধার পিঠে চড়িয়ে মিসর দেশে ফিরে গেলেন এবং মূসা আল্লাহ্‌র সেই লাঠিটি নিজের হাতে করে নিলেন।
{4:21} মাবুদ মূসাকে বললেন, তুমি যখন মিসরে ফিরে যাবে, দেখো, আমি তোমার হাতে যে সমস্ত অলৌকিক কাজের ভার দিয়েছি, ফেরাউনের সাক্ষাতে সেসব করো; কিন্তু আমি তার অন্তর কঠিন করবো, সে লোকদেরকে ছেড়ে দেবে না।
{4:22} আর তুমি ফেরাউনকে বলবে, মাবুদ এই কথা বলেন, ইসরাইল আমার পুত্র, আমার প্রথমজাত।
{4:23} আমি তোমাকে বলেছি, আমার এবাদত করার জন্য আমার পুত্রকে ছেড়ে দাও; কিন্তু তুমি তাকে ছেড়ে দিতে অসম্মত হলে; দেখ, আমি তোমার পুত্রকে, তোমার প্রথম-জাতকে, হত্যা করবো।
{4:24} পরে পথে পান্থশালায় মাবুদ তাঁর কাছে গিয়ে তাঁকে হত্যা করতে উদ্যত হলেন।
{4:25} তখন সফুরা একখানি পাথরের ছুরি নিয়ে তাঁর পুত্রের পুরুষাংগের সামনের চামড়া কেটে নিলেন এবং তা তাঁর পায়ের কাছে ফেলে দিয়ে বললেন, আমার পক্ষে তুমি রক্তের বর।
{4:26} আর আল্লাহ্‌ তাঁকে ছেড়ে দিলেন; তখন সফুরা বললেন, খৎনা সম্বন্ধে তুমি রক্তের বর।
{4:27} তখন মাবুদ হারুনকে বললেন, তুমি মূসার সঙ্গে সাক্ষাৎ করতে মরুভূমিতে যাও। তাতে তিনি গিয়ে আল্লাহ্‌র পর্বতে তাঁর দেখা পেয়ে তাঁকে চুম্বন করলেন।
{4:28} মাবুদ মূসাকে প্রেরণ করার সময় যা যা বলেছিলেন সেসব কথা তিনি হারুনকে জানালেন এবং যেসব চিহ্ন-কাজ করার হুকুম দিয়েছিলেন তাও তিনি হারুনকে বুঝিয়ে বললেন।
{4:29} পরে মূসা ও হারুন গিয়ে বনি-ইসরাইলদের সমস্ত প্রাচীন ব্যক্তিকে একত্র করলেন।
{4:30} মাবুদ মূসাকে যে সমস্ত কথা বলেছিলেন হারুন তাদেরকে সমস্তই জানালেন এবং তিনি লোকদের সম্মুখে সেসব চিহ্ন-কাজ দেখালেন।
{4:31} তাতে লোকেরা ঈমান আনলো; আর মাবুদ বনি-ইসরাইলদের প্রতি তত্ত্বাবধান করেছেন ও তাদের দুঃখ দেখেছেন, এই কথা শুনে তারা মাবুদের উদ্দেশে সেজদা করলো।
{i5:1} ফেরাউনের সম্মুখে হযরত মূসা ও হারুন
{5:1} পরে মূসা ও হারুন গিয়ে ফেরাউনকে বললেন, মাবুদ ইসরাইলের আল্লাহ্‌, এই কথা বলেন, মরুভূমিতে আমার উদ্দেশে উৎসব করার জন্য আমার লোকদেরকে ছেড়ে দাও।
{5:2} ফেরাউন বললেন, কে এই মাবুদ যে, আমি তার কথা শুনে ইসরাইলকে ছেড়ে দেব? আমি মাবুদকে জানি না, ইসরাইলকেও ছেড়ে দেব না।
{5:3} তাঁরা বললেন, ইবরানীদের আল্লাহ্‌ আমাদেরকে দর্শন দিয়েছেন; আমরা আরজ করি, আমাদের আল্লাহ্‌ মাবুদের উদ্দেশে পশু কোরবানী করার জন্য আমাদেরকে তিন দিনের পথ মরুভূমিতে যেতে দিন, অন্যথায় তিনি মহামারী কি তলোয়ার দ্বারা আমাদেরকে আক্রমণ করবেন।
{5:4} মিসরের বাদশাহ্‌ তাঁদেরকে বললেন, ওহে মূসা ও হারুন, তোমরা লোকদেরকে কেন তাদের কাজ থেকে নিবৃত্ত করতে চাও? যাও, তোমরা গিয়ে তোমাদের নির্দিষ্ট কাজ কর।
{5:5} ফেরাউন আরও বললেন, দেখ, দেশের লোক এখন অনেক, আর তোমরা তাদেরকে তাদের কাজ থেকে নিবৃত্ত করছো।
{5:6} আর ফেরাউন সেদিন লোকদের কার্যশাসক ও নেতৃবর্গকে এই হুকুম দিলেন,
{5:7} তোমরা ইট তৈরি করার জন্য আগের মত এই লোকদেরকে আর খড়কুটা দিও না; তারা গিয়ে নিজেরাই নিজেদের খড় সংগ্রহ করুক।
{5:8} কিন্তু আগে তাদের যত ইট তৈরি করার ভার ছিল, এখনও সেই ভার দাও; তার কিছুই কম করো না; কেননা তারা অলস, এজন্য কান্নাকাটি করে বলছে, আমরা আমাদের আল্লাহ্‌র উদ্দেশে পশু কোরবানী করতে যাই।
{5:9} সেই লোকদের উপরে আরও কঠিন কাজ চাপিয়ে দেওয়া হোক, তারা তাতেই ব্যস্ত থাকুক এবং মিথ্যা কথায় কান না দিক।
{5:10} আর লোকদের কার্যশাসক ও নেতৃবর্গরা বাইরে গিয়ে তাদেরকে বললো, ফেরাউন এই কথা বলেন, আমি তোমাদেরকে খড় দেব না।
{5:11} তোমরা যেখানে পাও, সেখানে গিয়ে খড় সংগ্রহ কর; কিন্তু তাতে তোমাদের কাজ একটুও কমিয়ে দেওয়া হবে না।
{5:12} তাতে লোকেরা খড়ের চেষ্টায় নাড়া সংগ্রহ করতে সমস্ত মিসর দেশে ছড়িয়ে পড়লো।
{5:13} অপরদিকে কার্যশাসকেরা তাড়া দিয়ে বললো, খড় পেলে যেমন করতে, তেমনি এখনও তোমাদের কাজ, নিরূপিত দৈনিক কাজ, প্রতিদিন সমপূর্ণ কর।
{5:14} আর ফেরাউনের কার্যশাসকেরা বনি-ইসরাইলদের যে নেতৃ-বর্গকে তাদের উপরে রেখেছিল, তাদেরও প্রহার করা হল, আর বলা হল, তোমরা আগের মত ইট নির্মাণের বিষয়ে নিরূপিত কাজ আজ ও গতকাল কেন সমপূর্ণ কর নি?
{5:15} তাতে বনি-ইসরাইলদের নেতৃবর্গ এসে ফেরাউনের কাছে কান্নাকাটি করে বললো, আপনার গোলামদের সঙ্গে আপনি এমন ব্যবহার কেন করছেন?
{5:16} লোকেরা আপনার গোলামদেরকে খড় দেয় না, তবুও আমাদের বলে, ইট তৈরি কর; আর দেখুন, আপনার এই গোলামদের মারধর করা হচ্ছে কিন্তু আপনার লোকদেরই দোষ।
{5:17} ফেরাউন বললেন, তোমরা অলস, তাই বলছো, আমরা মাবুদের উদ্দেশে পশু কোরবানী করতে যাই।
{5:18} এখন যাও, কাজ কর, তোমাদেরকে খড় দেওয়া যাবে না, তবুও ইটের পূর্ণ সংখ্যা দিতে হবে।
{5:19} তখন বনি-ইসরাইলদের নেতৃবর্গ দেখলো, তারা বিপাকে পড়েছে, কারণ বলা হয়েছিল, তোমরা প্রত্যেক দিনের কাজের নির্দিষ্ট সংখ্যক ইটের কিছু কম করতে পারবে না।
{5:20} পরে ফেরাউনের কাছ থেকে বের হয়ে আসার সময়ে তারা মূসা ও হারুনের সাক্ষাৎ পেল, তাঁরা পথে দাঁড়িয়ে ছিলেন।
{5:21} তারা তাঁদেরকে বললো, মাবুদ তোমাদের প্রতি দৃষ্টিপাত করে বিচার করুন, কেননা তোমরা ফেরাউনের দৃষ্টিতে ও তাঁর কর্মকর্তাদের দৃষ্টিতে আমাদেরকে ঘৃণার পাত্র করে আমাদের প্রাণনাশ করার জন্য তাদের হাতে তলোয়ার তুলে দিয়েছ।
{i5:22} আল্লাহ্‌র কাছে হযরত মূসার অভিযোগ
{5:22} পরে মূসা মাবুদের কাছে ফিরে গিয়ে তাঁকে বললেন, হে মাবুদ, তুমি এই লোকদের প্রতি কেন অমঙ্গল করলে? আমাকে কেন পাঠালে?
{5:23} যখন থেকে আমি তোমার নামে কথা বলতে ফেরাউনের কাছে উপস্থিত হয়েছি, তখন থেকে তিনি এই লোকদের অমঙ্গল করছেন, আর তুমি তোমার লোকদের উদ্ধার করার জন্য কিছুই কর নি।
{i6:1} হযরত মূসার সঙ্গে মাবুদ আল্লাহ্‌র আলাপ
{6:1} তখন মাবুদ মূসাকে বললেন, আমি ফেরাউনের প্রতি যা করবো তা তুমি এখন দেখবে; কেননা শক্তিশালী হাত দেখানো হলে সে লোকদেরকে ছেড়ে দেবে এবং শক্তিশালী হাত দেখানো হলে নিজের দেশ থেকে তাদেরকে দূর করে দেবে।
{6:2} আল্লাহ্‌ মূসার সঙ্গে আলাপ করে আরও বললেন, আমি মাবুদ;
{6:3} আমি ইব্রাহিম, ইস্‌হাক ও ইয়াকুবকে ‘সর্বশক্তিমান আল্লাহ্‌’ বলে দর্শন দিতাম কিন্তু আমার ইয়াহ্‌ওয়েহ্‌ (মাবুদ) নাম নিয়ে তাদেরকে আমার পরিচয় দিতাম না।
{6:4} আর আমি তাদের সঙ্গে এই নিয়ম স্থির করেছি, আমি তাদেরকে কেনান দেশ দেব, যে দেশে তারা প্রবাস করতো, তাদের সেই দেশ দেব।
{6:5} এছাড়া, মিসরীয়দের দ্বারা গোলামীর কাজে নিযুক্ত বনি-ইসরাইলদের কাতরোক্তি শুনে আমার সেই নিয়ম স্মরণ করলাম।
{6:6} অতএব বনি-ইসরাইলদেরকে বল, আমিই মাবুদ, আমি তোমাদেরকে মিসরীয়দের অধীনতা থেকে বের করে আনবো ও তাদের গোলামী থেকে উদ্ধার করবো এবং প্রসারিত বাহু ও মহৎ শাসন দ্বারা তোমাদেরকে মুক্ত করবো।
{6:7} আর আমি তোমাদেরকে আমার লোক হিসেবে গ্রহণ করবো ও তোমাদের আল্লাহ্‌ হব; তাতে তোমরা জানতে পারবে যে, আমিই মাবুদ, তোমাদের আল্লাহ্‌, যিনি তোমাদেরকে মিসরীয়দের অধীনতা থেকে বের করে এনেছেন।
{6:8} আর আমি ইব্রাহিম, ইস্‌হাক ও ইয়াকুবকে দেবার জন্য যে দেশের বিষয়ে ওয়াদা করেছি, সেই দেশে তোমাদেরকে নিয়ে যাব ও তোমাদের অধিকারের জন্য তা দেব; আমিই মাবুদ।
{6:9} পরে মূসা বনি-ইসরাইলদেরকে সেই কথা বললেন কিন্তু তাদের অন্তর ভেঙ্গে যাওয়াতে ও নিষ্ঠুর গোলামীর কাজের কারণে মূসার কথায় মনোযোগ দিতে পারল না।
{6:10} পরে মাবুদ মূসাকে বললেন,
{6:11} তুমি যাও, মিসরের বাদশাহ্‌ ফেরাউনকে বল, যেন সে তাঁর দেশ থেকে বনি-ইসরাইলদেরকে ছেড়ে দেয়।
{6:12} তখন মূসা মাবুদকে বললেন, যেখানে বনি-ইসরাইলেরা আমার কথায় মনোযোগ দিল না; সেখানে ফেরাউন কিভাবে শোনবেন? আমি যে তোৎলা।
{6:13} আর মাবুদ মূসার ও হারুনের সঙ্গে আলাপ করলেন এবং বনি-ইসরাইলদেরকে মিসর দেশ থেকে বের করে আনবার জন্য বনি-ইসরাইলদের কাছে এবং মিসরের বাদশাহ্‌ ফেরাউনের কাছে তাঁর বক্তব্য জানিয়ে দিতে তাঁদেরকে হুকুম দিলেন।
{i6:14} হযরত মূসার বংশ-তালিকা
{6:14} এসব লোক নিজ নিজ পিতৃকুলপতি: ইসরাইলের জ্যেষ্ঠ পুত্র রূবেণের সন্তান হনোক, পল্লু, হিষ্রোণ ও কর্মি; এরা রূবেণের গোষ্ঠী।
{6:15} শিমিয়োনের পুত্র যিমূয়েল, যামীন, ওহদ, যাখীন, সোহর ও কেনানীয়া স্ত্রীর পুত্র শৌল; এরা শিমিয়োনের গোষ্ঠী।
{6:16} খান্দাননামা অনুসারে লেবির পুত্রদের নাম গের্শোন, কহাৎ ও মরারি; লেবির বয়স এক শত সাঁইত্রিশ বছর হয়েছিল।
{6:17} আর নিজ নিজ গোষ্ঠী অনুসারে গের্শোনের সন্তান লিব্‌নি ও শিমিয়ি।
{6:18} কহাতের সন্তান ইমরান, যিষ্‌হর, হেবরন ও উষীয়েল; কহাতের বয়স এক শত তেত্রিশ বছর হয়েছিল;
{6:19} মরারির সন্তান মহলি ও মূশি; এরা বংশ-তালিকা অনুসারে লেবির গোষ্ঠী।
{6:20} ইমরান আপন ফুফু ইউখাবেজকে বিয়ে করলেন, আর ইনি তাঁর জন্য হারুনকে ও মূসাকে প্রসব করলেন। অম্রমের বয়স এক শত সাঁইত্রিশ বছর হয়েছিল।
{6:21} যিষ্‌হরের সন্তান কারুন, নেফগ ও সিখ্রি।
{6:22} উষীয়েলের সন্তান মীশায়েল, ইল্‌সাফন ও সিথ্রি।
{6:23} হারুন অম্মীনাদবের কন্যা নহোশনের বোন ইলীশেবাকে বিয়ে করলেন, আর ইনি তাঁর জন্য নাদব, অবীহূ, ইলিয়াসর ও ঈথামরকে প্রসব করলেন।
{6:24} আর কারুনের সন্তান অসীর, ইল্‌কানা অবীয়াসফ; এরা কারুনীয়দের গোষ্ঠী।
{6:25} হারুনের পুত্র ইলিয়াসর পুটীয়েলের এক কন্যাকে বিয়ে করলে তিনি তাঁর জন্য পীনহসকে প্রসব করলেন, এঁরা লেবীয়দের গোষ্ঠী অনুসারে তাদের পিতৃকুলপতি ছিলেন।
{6:26} এই যে হারুন ও মূসা, এঁদেরকেই মাবুদ বললেন, তোমরা বনি-ইসরাইলদেরকে সৈন্যশ্রেণীক্রমে মিসর দেশ থেকে বের কর।
{6:27} এঁরাই বনি-ইসরাইলদেরকে মিসর থেকে বের করে আনবার জন্য মিসরের বাদশাহ্‌ ফেরাউনের সঙ্গে আলোচনা করলেন। এঁরা সেই মূসা ও হারুন।
{i6:28} হযরত মূসা ও হারুনের প্রতি আল্লাহ্‌র হুকুম
{6:28} আর মিসর দেশে যেদিন মাবুদ মূসার সঙ্গে আলাপ করেন,
{6:29} সেদিন মাবুদ মূসাকে বললেন, আমিই মাবুদ, আমি তোমাকে যা যা বলি, তা সমস্তই তুমি মিসরের বাদশাহ্‌ ফেরাউনকে বল।
{6:30} আর মূসা মাবুদের সাক্ষাতে বললেন, দেখ, আমি তোৎলা, ফেরাউন কেন আমার কথা শুনবেন?
{7:1} তখন মাবুদ মূসাকে বললেন, দেখ, আমি ফেরাউনের কাছে তোমাকে আল্লাহ্‌স্বরূপ করে নিযুক্ত করলাম, আর তোমার ভাই হারুন তোমার নবী হবে।
{7:2} আমি তোমাকে যা যা হুকুম করি, তা সবই তুমি হারুনকে বলবে; আর তোমার ভাই হারুন ফেরাউনকে তা বলবে, যেন সে বনি-ইসরাইলদেরকে তাঁর নিজের দেশ থেকে ছেড়ে দেয়।
{7:3} কিন্তু আমি ফেরাউনের অন্তর কঠিন করবো এবং মিসর দেশে আমি বহুসংখ্যক কাজের চিহ্ন ও অদ্ভুত লক্ষণ দেখাব।
{7:4} তবুও ফেরাউন তোমাদের কথায় মনোযোগ দেবে না; আর আমি মিসরে হস্তক্ষেপ করে কঠোর দণ্ড দ্বারা মিসর দেশ থেকে আমার সৈন্যসামন্তকে, আমার লোক বনি-ইসরাইলকে, বের করবো।
{7:5} আমি মিসরের উপরে হাত বাড়িয়ে মিসরীয়দের মধ্য থেকে বনি-ইসরাইলকে বের করে আনলে ওরা জানবে যে, আমিই মাবুদ।
{7:6} পরে মূসা ও হারুন সেরকম করলেন; মাবুদের হুকুম অনুসারে কাজ করলেন।
{7:7} ফেরাউনের সঙ্গে আলোচনা করার সময়ে মূসার আশি ও হারুনের তিরাশি বছর বয়স হয়েছিল।
{i7:8} হযরত হারুনের অলৌকিক লাঠি
{7:8} পরে মাবুদ মূসা ও হারুনকে বললেন, ফেরাউন যখন তোমাদেরকে বলে,
{7:9} তোমরা নিজেদের পক্ষে কোন অদ্ভুত লক্ষণ দেখাও, তখন তুমি হারুনকে বলো, তোমার লাঠি নিয়ে ফেরাউনের সম্মুখে নিক্ষেপ কর; তাতে তা সাপ হয়ে যাবে।
{7:10} তখন মূসা ও হারুন ফেরাউনের কাছে গিয়ে মাবুদের হুকুম অনুসারে কাজ করলেন; হারুন ফেরাউনের ও তাঁর কর্মকর্তাদের সম্মুখে তাঁর লাঠি নিক্ষেপ করলেন, তাতে তা সাপ হয়ে গেলো।
{7:11} তখন ফেরাউনও বিদ্বানদেরকে ও গুণিনদেরকে ডাকলেন; তাতে তারা অর্থাৎ মিসরীয় জাদুকরেরাও তাদের জাদুমন্ত্রের জোরে সেই একই কাজ করলো।
{7:12} ফলত তারা প্রত্যেকে নিজ নিজ লাঠি নিক্ষেপ করলে সেসব সাপ হয়ে গেল কিন্তু হারুনের লাঠি তাদের সমস্ত লাঠিকে গিলে ফেলল।
{7:13} কিন্তু ফেরাউনের অন্তর কঠিন হল, তিনি তাঁদের কথায় মনোযোগ দিলেন না যেমন মাবুদ বলেছিলেন।
{i7:14} মিসরের উপর প্রথম গজব— রক্ত
{7:14} তখন মাবুদ মূসাকে বললেন, ফেরাউনের অন্তর কঠিন হয়েছে; সে লোকদেরকে ছেড়ে দিতে অস্বীকার করে।
{7:15} তুমি খুব ভোরে ফেরাউনের কাছে যাও; দেখ, সে পানির দিকে যাবে; তুমি তার সঙ্গে দেখা করতে নদীর তীরে থেকো এবং যে লাঠি সাপ হয়ে গিয়েছিল তাও হাতে নিও।
{7:16} আর তাকে বলো, ইবরানীদের মাবুদ আল্লাহ্‌ আমাকে দিয়ে আপনাকে বলে পাঠিয়েছেন, তুমি আমার লোকদেরকে মরুভূমিতে আমার সেবা করার জন্য ছেড়ে দাও; কিন্তু তুমি এই পর্যন্ত মনোযোগ দাও নি।
{7:17} মাবুদ এই কথা বলেন, আমি যে মাবুদ, তা তুমি এতে জানতে পারবে; দেখ, আমি আমার হাতের লাঠি দিয়ে নদীর পানিতে আঘাত করবো, তাতে তা রক্ত হয়ে যাবে;
{7:18} আর নদীতে যে সমস্ত মাছ আছে, তারা মরে যাবে এবং নদীতে দুর্গন্ধ হবে; আর নদীর পানি পান করতে মিসরীয়দের ঘৃণা জনা্মবে।
{7:19} পরে মাবুদ মূসাকে বললেন, হারুনকে এই কথা বল, তুমি তোমার লাঠি নিয়ে মিসরের পানির উপরে, দেশের নদী, খাল, বিল ও সমস্ত জলাশয়ের উপরে তোমার হাত বাড়িয়ে দাও; তাতে সেসব পানি রক্ত হয়ে যাবে এবং মিসর দেশের সর্বত্র কাঠ ও পাথরের পাত্রের পানিও রক্ত হয়ে যাবে।
{7:20} তখন মূসা ও হারুন মাবুদের হুকুম অনুসারে সেরকম করলেন, তিনি লাঠি তুলে ফেরাউনের ও তাঁর কর্মকর্তাদের সম্মুখে নদীর পানিতে আঘাত করলেন; তাতে নদীর সমস্ত পানি রক্ত হয়ে গেলো।
{7:21} তাতে নদীর সমস্ত মাছ মারা গেল ও নদীতে দুর্গন্ধ হল এবং মিসরীয়েরা নদীর পানি পান করতে পারল না; মিসর দেশের সর্বত্র রক্ত হল।
{7:22} তখন মিসরীয় জাদুকরেরাও তাদের জাদুমন্ত্রের জোরে সেই একই কাজ করলে পর ফেরাউনের অন্তর কঠিন হল এবং মাবুদ যেমন বলেছিলেন তেমনি তিনি তাঁদের কথায় মনোযোগ দিলেন না।
{7:23} পরে ফেরাউন নিজের বাড়িতে ফিরে গেলেন। তিনি সেই দিকে কোন মনোযোগ দিলেন না।
{7:24} আর মিসরীয়েরা সকলে নদীর পানি পান করতে না পারাতে পানির জন্য নদীর আশেপাশে চারদিকে খনন করলো।
{7:25} নদীতে মাবুদ আঘাত করার পর সাত দিন গত হল।
{i8:1} মিসরের উপর দ্বিতীয় গজব— ব্যাঙের উৎপাত
{8:1} পরে মাবুদ মূসাকে বললেন, তুমি ফেরাউনের কাছে যাও, তাকে বল, মাবুদ এই কথা বলেন, আমার সেবা করার জন্য আমার লোকদেরকে ছেড়ে দাও।
{8:2} যদি ছেড়ে দিতে অসম্মত হও, তবে দেখ, আমি ব্যাঙ দ্বারা তোমার সমস্ত প্রদেশকে আঘাত করবো।
{8:3} নদী ব্যাঙে পরিপূর্ণ হবে; সেসব ব্যাঙ উঠে তোমার বাড়িতে, শয়নাগারে ও বিছানায় এবং তোমার কর্মকর্তাদের বাড়িতে, তোমার লোকদের মধ্যে, তোমার তুন্দুরে ও তোমার আটা মাখবার পাত্রে প্রবেশ করবে;
{8:4} আর তোমার, তোমার লোকদের ও তোমার সমস্ত কর্মকর্তাদের উপরে ব্যাঙ উঠবে।
{8:5} পরে মাবুদ মূসাকে বললেন, হারুনকে বল, তুমি সমস্ত নদী, খাল ও বিলের উপরে লাঠিসুদ্ধ হাত বাড়িয়ে মিসর দেশের উপরে ব্যাঙ আনাও।
{8:6} তাতে হারুন মিসরের সমস্ত পানির উপরে তাঁর হাত বাড়িয়ে দিলে পর ব্যাঙেরা উঠে এসে মিসর দেশ ছেয়ে ফেললো।
{8:7} আর জাদুকরেরাও জাদুমন্ত্রের জোরে সেই একই কাজ করে মিসর দেশের উপরে ব্যাঙ আনলো।
{8:8} পরে ফেরাউন মূসা ও হারুনকে ডেকে বললেন, মাবুদের কাছে ফরিয়াদ কর, যেন তিনি আমার কাছ থেকে ও আমার লোকদের কাছ থেকে এসব ব্যাঙ দূর করে দেন, তাতে আমি লোকদেরকে ছেড়ে দেব, যেন তারা মাবুদের উদ্দেশে পশু-কোরবানী করতে পারে।
{8:9} তখন মূসা ফেরাউনকে বললেন, মেহেরবানী করে আমাকে বলুন, আপনার ও আপনার কর্মকর্তাদের ও লোকদের জন্য কখন আমি মুনাজাত করবো যাতে সমস্ত ব্যাঙ আপনার কাছ থেকে ও আপনার সমস্ত ঘর-বাড়ি থেকে উচ্ছিন্ন হয়ে কেবল নদীতে থাকে।
{8:10} তিনি বললেন, আগামীকাল। তখন মূসা বললেন, আপনার কথা অনুসারেই হোক, যেন আপনি জানতে পারেন যে, আমাদের আল্লাহ্‌ মাবুদের মত আর কেউ নেই;
{8:11} ব্যাঙগুলো আপনার কাছ থেকে ও আপনার বাড়ি-ঘর, কর্মকর্তাদের ও লোকদের কাছ থেকে দূর হয়ে কেবল নদীতেই থাকবে।
{8:12} পরে মূসা ও হারুন ফেরাউনের কাছ থেকে বাইরে গেলেন এবং মূসা ফেরাউনের বিরুদ্ধে যেসব ব্যাঙ এনেছিলেন, সেসব বিষয়ে মাবুদের কাছে ফরিয়াদ জানালেন।
{8:13} আর মাবুদ মূসার কথা অনুসারে করলেন, তাতে বাড়িতে, প্রাঙ্গণে ও ক্ষেতে সমস্ত ব্যাঙ মারা গেল।
{8:14} তখন লোকেরা সেসব একত্র করে ঢিবি করলে দেশে দুর্গন্ধ হল।
{8:15} কিন্তু ফেরাউন যখন দেখলেন, ব্যাঙের উৎপাত আর নেই, তখন তাঁর অন্তর কঠিন করলেন, তাঁদের কথায় মনোযোগ দিলেন না। মাবুদ যেমন বলেছিলেন তেমনি হল।
{i8:16} মিসরের উপর তৃতীয় গজব— মশার আক্রমণ
{8:16} পরে মাবুদ মূসাকে বললেন, হারুনকে বল, তুমি তোমার লাঠি তুলে ভূমির ধূলিতে প্রহার কর, তাতে সেই ধূলি মশায় পরিণত হয়ে সারা মিসর দেশ ছেয়ে ফেলবে।
{8:17} তখন তাঁরা তা-ই করলেন; হারুন তাঁর লাঠি সহ হাত বাড়িয়ে ভূমির ধূলিতে প্রহার করলেন, তাতে মানুষের ও পশুর উপর মশার উৎপাত দেখা দিল, মিসর দেশের সর্বত্র ভূমির সমস্ত ধূলি মশায় পরিণত হয়ে গেল।
{8:18} তখন জাদুকরেরা তাদের জাদু-মন্ত্রের জোরে মশা উৎপন্ন করার জন্য সেরকম করলো বটে কিন্তু পারল না, আর মানুষ ও পশুর উপর মশার উৎপাত হতে লাগল।
{8:19} তখন জাদুকরেরা ফেরাউনকে বললো, এতে আল্লাহ্‌র আঙ্গুলের ইশারা আছে। তবুও ফেরাউনের অন্তর কঠিন হল, তিনি তাঁদের কথায় মনোযোগ দিলেন না; যেমন মাবুদ বলেছিলেন।
{i8:20} মিসরের উপর চতুর্থ গজব— দংশকের আক্রমণ
{8:20} আর মাবুদ মূসাকে বললেন, তুমি খুব ভোরে উঠে গিয়ে ফেরাউনের সম্মুখে দাঁড়াও; দেখ, সে পানির কাছে আসবে; তুমি তাকে এই কথা বল, মাবুদ এই কথা বলেন, আমার সেবা করার জন্য আমার লোকদেরকে ছেড়ে দাও।
{8:21} যদি আমার লোকদেরকে ছেড়ে না দাও, তবে দেখ, আমি তোমার উপর, তোমার কর্মকর্তাদের উপর, লোকদের ও সমস্ত বাড়ি-ঘরের উপর ডাঁশ মাছির ঝাঁক প্রেরণ করবো; মিসরীয়দের বাড়ি-ঘরগুলো, এমন কি, তাদের বাসভূমিও ডাঁশ মাছিতে পরিপূর্ণ হবে।
{8:22} কিন্তু আমি সেদিন আমার লোকদের নিবাসস্থান গোশন প্রদেশ পৃথক করবো; সেই স্থানে ডাঁশ মাছি থাকবে না; যেন তুমি জানতে পার যে, দুনিয়ার মধ্যে আমিই মাবুদ।
{8:23} আমি আমার লোক ও তোমার লোকদের মধ্যে প্রভেদ করবো; আগামীকাল এই চিহ্ন হবে।
{8:24} পরে মাবুদ সেরকম করলেন, ফেরাউন ও তাঁর কর্মকর্তাদের বাড়িতে ডাঁশ মাছির বড় বড় ঝাঁক উপস্থিত হল; তাতে সমস্ত মিসর দেশে ডাঁশ মাছির ঝাঁক হেতু দেশটার সর্বনাশ হতে লাগল।
{8:25} তখন ফেরাউন মূসা ও হারুনকে ডেকে এনে বললেন, তোমরা যাও দেশের মধ্যে তোমাদের আল্লাহ্‌র উদ্দেশে কোরবানী কর।
{8:26} মূসা বললেন, তা করা উচিত হবে না, কেননা আমাদের আল্লাহ্‌ মাবুদের উদ্দেশে মিসরীয়দের ঘৃণাজনক কোরবানী করতে হবে; দেখুন, মিসরীয়দের সাক্ষাতে তাদের ঘৃণাজনক কোরবানী করলে তারা কি আমাদেরকে পাথরের আঘাতে হত্যা করবে না?
{8:27} আমরা তিন দিনের পথ মরুভূমিতে গিয়ে, আমাদের আল্লাহ্‌ মাবুদ যে হুকুম দেবেন, সেই অনুসারে তাঁর উদ্দেশে কোরবানী করবো।
{8:28} ফেরাউন বললেন, আমি তোমাদের ছেড়ে দিচ্ছি, তোমরা মরুভূমিতে গিয়ে তোমাদের আল্লাহ্‌ মাবুদের উদ্দেশে কোরবানী কর; কিন্তু অনেক দূরে যেও না; তোমরা আমার জন্য মিনতি কর।
{8:29} তখন মূসা বললেন, দেখুন, আমি আপনার কাছ থেকে গিয়ে মাবুদের কাছে মিনতি করবো, তাতে ফেরাউন, তাঁর কর্মকর্তাদের ও তাঁর লোকদের কাছ থেকে আগামীকাল ডাঁশ মাছির ঝাঁকগুলো দূরে যাবে; কিন্তু মাবুদের উদ্দেশে কোরবানী করার জন্য লোকদেরকে ছেড়ে দেবার বিষয়ে ফেরাউন পুনর্বার যেন প্রবঞ্চনা না করেন।
{8:30} পরে মূসা ফেরাউনের কাছ থেকে বাইরে গিয়ে মাবুদের কাছে ফরিয়াদ জানালেন।
{8:31} তখন মাবুদ মূসার কথা অনুসারে কাজ করলেন; ফেরাউন, তাঁর কর্মকর্তাদের ও লোকদের কাছ থেকে ডাঁশ মাছির সমস্ত ঝাঁক দূর করলেন; একটিও অবশিষ্ট রইলো না।
{8:32} কিন্তু এবারও ফেরাউন তাঁর অন্তর কঠিন করলেন, লোকদের ছেড়ে দিলেন না।
{i9:1} মিসরের উপর পঞ্চম গজব— পশুদের মৃত্যু
{9:1} পরে মাবুদ মূসাকে বললেন, তুমি ফেরাউনের কাছে গিয়ে তাকে বল, ইবরানীদের মাবুদ আল্লাহ্‌ এই কথা বলেন, আমার সেবা করার জন্য আমার লোকদেরকে ছেড়ে দাও।
{9:2} যদি তাদেরকে ছেড়ে দিতে অসম্মত হও, অথবা এখনও বাধা দাও,
{9:3} তবে দেখ, তোমার ক্ষেতে যে সব পশু রয়েছে, অর্থাৎ তোমার ঘোড়া, গাধা, উট, গরুর পাল ও ভেড়ার পালের উপর মাবুদের হাত রয়েছে; কঠিন মহামারী হবে।
{9:4} কিন্তু মাবুদ ইসরাইলের পশু ও মিসরের পশুতে প্রভেদ করবেন; তাতে বনি-ইসরাইলদের কোন পশু মরবে না।
{9:5} আর মাবুদ সময় নির্ধারণ করে বললেন, আগামীকাল মাবুদ দেশে এই কাজ করবেন।
{9:6} পরদিন মাবুদ তা-ই করলেন, তাতে মিসরের সমস্ত পশু মারা গেল কিন্তু বনি-ইসরাইলদের পশুদের মধ্যে একটিও মারা গেল না।
{9:7} তখন ফেরাউন লোক পাঠিয়ে সংবাদ পেলেন যে, বনি-ইসরাইলদের একটি পশুও মারা যায় নি; তবুও ফেরাউনের অন্তর কঠিন হল এবং তিনি লোকদেরকে ছেড়ে দিলেন না।
{i9:8} মিসরের উপর যষ্ঠ গজব— স্ফোটক
{9:8} পরে মাবুদ মূসা ও হারুনকে বললেন, তোমরা মুষ্টি পূর্ণ করে ভাটীর ভস্ম নাও এবং মূসা ফেরাউনের সাক্ষাতে তা আসমানের দিকে ছড়িয়ে দিক।
{9:9} তা সমস্ত মিসর দেশব্যাপী সূক্ষ্ম ধূলি হয়ে সেই দেশের সর্বত্র মানুষ ও পশুদের শরীরে ক্ষতযুক্ত স্ফোটক জন্মাবে।
{9:10} তখন তাঁরা ভাটির ভস্ম নিয়ে ফেরাউনের সম্মুখে দাঁড়ালেন এবং মূসা আসমানের দিকে তা ছড়িয়ে দিলেন, তাতে মানুষ ও পশুদের শরীরে ক্ষতযুক্ত স্ফোটক হল।
{9:11} সেই স্ফোটকের দরুন জাদুকরেরা মূসার সম্মুখে দাঁড়াতে পারল না, কারণ জাদুকরদের ও সমস্ত মিসরীয়ের শরীরে স্ফোটক জন্মালো।
{9:12} আর মাবুদ ফেরাউনের অন্তর কঠিন করলেন। তিনি তাদের কথায় মনোযোগ দিলেন না, যেমন মাবুদ মূসাকে বলেছিলেন।
{i9:13} মিসরের উপর সপ্তম গজব— শিলাবৃষ্টি
{9:13} পরে মাবুদ মূসাকে বললেন, তুমি খুব ভোরে উঠে ফেরাউনের সম্মুখে দাঁড়িয়ে তাকে এই কথা বলো, ইবরানীদের আল্লাহ্‌ মাবুদ এই কথা বলেন, আমার সেবা করার জন্য আমার লোকদেরকে ছেড়ে দাও;
{9:14} নতুবা এবার আমি তোমার হৃদয়ের বিরুদ্ধে এবং তোমার দরবারের লোকদের ও লোকদের মধ্যে আমার সমস্ত রকমের গজব প্রেরণ করবো; যেন তুমি জানতে পার যে, সারা দুনিয়াতে আমার মত আর কেউই নেই।
{9:15} কেননা এত দিনে আমি আমার হাত বাড়িয়ে মহামারী দ্বারা তোমাকে ও তোমার লোকদেরকে আঘাত করতে পারতাম; তা করলে তুমি দুনিয়া থেকে উচ্ছিন্ন হতে।
{9:16} কিন্তু বাস্তবিক আমি এজন্যই তোমাকে স্থাপন করেছি যেন আমার ক্ষমতা তোমাকে দেখাই ও সারা দুনিয়াতে আমার নাম কীর্তিত হয়।
{9:17} এখনও তুমি দম্ভ করে আমার লোকদেরকে ছেড়ে দিতে চাইছো না।
{9:18} দেখ, মিসরের পত্তন থেকে আজ পর্যন্ত যেরকম কখনও হয় নি, সে রকম প্রচণ্ড শিলাবৃষ্টি আমি আগামীকাল এই সময়ে বর্ষাবো।
{9:19} অতএব তুমি এখন লোক পাঠিয়ে ক্ষেতে তোমার পশু ও আর যা কিছু আছে সেই সমস্ত তাড়াতাড়ি আনাও; যে মানুষ ও পশু বাড়ির বাইরে ক্ষেতে থাকবে তাদের উপরে শিলাবৃষ্টি হবে আর তাতে তারা মারা যাবে।
{9:20} তখন ফেরাউনের কর্মকর্তাদের মধ্যে যে মাবুদের কালামে ভয় পেল, সে শীঘ্র তার গোলাম ও পশুদেরকে বাড়ির মধ্যে নিয়ে আসল।
{9:21} আর যে মাবুদের কালামে মনোযোগ দিল না সে তার গোলাম ও পশুদেরকে ক্ষেতে থাকতে দিল।
{9:22} পরে মাবুদ মূসাকে বললেন, তুমি আসমানের দিকে তোমার হাত বাড়িয়ে দাও, তাতে মিসর দেশের সর্বত্র শিলাবৃষ্টি হবে, মিসর দেশের মানুষ, পশু ও ক্ষেতের সমস্ত ওষধির উপরে তা বর্ষিত হবে।
{9:23} পরে মূসা তাঁর লাঠি আসমানের দিকে বিস্তার করলে মাবুদ মেঘ-গর্জন করালেন ও শিলাবৃষ্টি বর্ষালেন; আর আগুন ভূমির উপরে বেগে এসে পড়লো। এভাবে মাবুদ মিসর দেশে শিলাবৃষ্টি বর্ষালেন।
{9:24} তাতে শিলা এবং শিলার সঙ্গে মিশানো আগ্নিবৃষ্টিও হওয়াতে তা অতি দুঃসহ হল; এরকম শিলাবৃষ্টি মিসর দেশে রাজ্য স্থাপনের সময় থেকে কখনও হয় নি।
{9:25} তাতে সমস্ত মিসর দেশের ক্ষেতের মানুষ ও পশু সকলেই শিলা দ্বারা আহত হল ও ক্ষেতের সমস্ত ওষধি শিলা-বৃষ্টির আঘাতে নষ্ট ও সমস্ত গাছ ভেঙ্গে গেল।
{9:26} কেবল বনি-ইসরাইলদের বাসস্থান গোশন প্রদেশে শিলাবৃষ্টি হল না।
{9:27} পরে ফেরাউন লোক পাঠিয়ে মূসা ও হারুনকে ডেকে এনে বললেন, এবার আমি গুনাহ্‌ করেছি; মাবুদ ধর্মময় কিন্তু আমি ও আমার লোকেরাই দোষী।
{9:28} তোমরা মাবুদের কাছে ফরিয়াদ কর; বজ্রপাত ও শিলাবৃষ্টি যথেষ্ট হয়েছে। আমি তোমাদেরকে ছেড়ে দেব, তোমাদের আর বিলম্ব হবে না।
{9:29} তখন মূসা তাঁকে বললেন, আমি নগর থেকে বাইরে গিয়ে আমার দু’হাত মাবুদের কাছে তুলে ধরবো, তাতে মেঘ-গর্জন নিবৃত্ত হবে ও শিলাবৃষ্টি আর হবে না, যেন আপনি জানতে পারেন যে, দুনিয়া মাবুদেরই।
{9:30} কিন্তু আমি জানি, আপনি ও আপনার কর্মকর্তারা, আপনারা এখনও মাবুদ আল্লাহ্‌কে ভয় করেন না।
{9:31} সেই সময় সব মসিনা ও যব ধ্বংস হল, কেননা যব শীষযুক্ত ও মসিনা পুষ্পিত হয়েছিল।
{9:32} কিন্তু গম ও জনার বড় না হওয়াতে ধ্বংস হল না।
{9:33} পরে ফেরাউনের কাছ থেকে নগরের বাইরে গিয়ে মূসা মাবুদের দিকে তাঁর দু’হাত তুলে ধরলেন, তাতে মেঘ-গর্জন ও শিলাবৃষ্টি নিবৃত্ত হল এবং ভূমিতে আর বৃষ্টির ধারা বর্ষালো না।
{9:34} তখন বৃষ্টি, শিলাবর্ষণ ও মেঘ-গর্জন নিবৃত্ত হল দেখে ফেরাউন আরও গুনাহ্‌ করলেন, তিনি ও তাঁর কর্মকর্তারা নিজ নিজ অন্তর কঠিন করলেন।
{9:35} ফেরাউনের অন্তর কঠিন হওয়াতে তিনি বনি-ইসরাইলদেরকে যেতে দিলেন না; যেমন মাবুদ মূসার মধ্য দিয়ে বলেছিলেন।
{i10:1} মিসরের উপর অষ্টম গজব— পঙ্গপালের আক্রমণ
{10:1} পরে মাবুদ মূসাকে বললেন, তুমি ফেরাউনের কাছে যাও; কেননা আমি তার ও তার কর্মকর্তাদের অন্তর কঠিন করলাম। আমি তাদের মধ্যে আমার এসব চিহ্ন-কাজ দেখাব,
{10:2} এবং আমি মিসরীয়দের প্রতি যা যা করেছি ও তাদের মধ্যে আমার যে যে প্রমাণ রেখেছি তার বৃত্তান্ত যেন তুমি তোমার পুত্রের ও পৌত্রের কাছে প্রকাশ করতে পার এবং এভাবে তারা জানতে পারবে যে, আমি যে মাবুদ।
{10:3} তখন মূসা ও হারুন ফেরাউনের কাছে গিয়ে বললেন, ইবরানীদের মাবুদ আল্লাহ্‌ এই কথা বলেন, তুমি আমার সম্মুখে নম্র হতে কত কাল অসম্মত থাকবে? আমার সেবা করার জন্য আমার লোকদেরকে ছেড়ে দাও।
{10:4} কিন্তু যদি আমার লোকদেরকে ছেড়ে দিতে অসম্মত হও, তবে দেখ, আমি আগামীকাল তোমার সীমাতে পঙ্গপাল নিয়ে আসব।
{10:5} তারা ভূতল এমন আচ্ছন্ন করবে যে, কেউ ভূমি দেখতে পাবে না; আর শিলাবৃষ্টি থেকে যা কিছু রক্ষা পেয়েছে ও অবশিষ্ট তোমাদের যা কিছু আছে তা তারা খেয়ে ফেলবে এবং ক্ষেতে উৎপন্ন তোমাদের গাছগুলো খেয়ে ফেলবে।
{10:6} আর তোমার বাড়ি-ঘর ও তোমার সমস্ত কর্মকর্তাদের বাড়ি-ঘর ও সমস্ত মিসরীয় লোকের বাড়ি-ঘর পঙ্গপালে পরিপূর্ণ হবে; দুনিয়াতে তোমার পূর্বপুরুষদের ও তাদের পূর্বপুরুষদের জন্ম থেকে আজ পর্যন্ত কখনও তেমন দেখা যায় নি। তখন তিনি মুখ ঘুরিয়ে ফেরাউনের কাছ থেকে বের হয়ে আসলেন।
{10:7} তখন ফেরাউনের কর্মকর্তারা তাঁকে বললো, এই ব্যক্তি কত কাল আমাদের ফাঁদ হয়ে থাকবে? আল্লাহ্‌ মাবুদের সেবা করার জন্য এদেরকে ছেড়ে দিন; আপনি কি এখনও বুঝতে পারছেন না যে, মিসর দেশ ছারখার হয়ে গেল?
{10:8} তখন মূসা ও হারুনকে ফেরাউনের কাছে পুনর্বার নিয়ে আসা হল; আর তিনি তাঁদেরকে বললেন, যাও, তোমরা গিয়ে তোমাদের আল্লাহ্‌ মাবুদের সেবা কর; কিন্তু কে কে যাবে?
{10:9} মূসা বললেন, আমরা আমাদের শিশু ও বৃদ্ধদেরকে, আমাদের পুত্রকন্যা এবং গোমেষাদির পালও সঙ্গে নিয়ে যাব, কেননা মাবুদের উদ্দেশে আমাদের উৎসব করতে হবে।
{10:10} তখন ফেরাউন তাঁদেরকে বললেন, যদি আমি তোমাদের ও তোমাদের শিশুদের ছেড়ে দিই তবে মাবুদ তোমাদের সহবর্তী হোন! তোমাদের মনে দুরভিসন্ধি আছে; না, তা কখনও হবে না।
{10:11} মাত্র তোমাদের পুরুষেরা গিয়ে মাবুদের এবাদত করুক; কারণ তোমরা তো এ-ই চাইছো। পরে ফেরাউনের সম্মুখ থেকে তাঁদের দূর করে দেওয়া হল।
{10:12} পরে মাবুদ মূসাকে বললেন, তুমি মিসর দেশের উপরে পঙ্গপালের জন্য হাত বাড়িয়ে দাও, তাতে তারা মিসর দেশে এসে ভূমির সমস্ত সবুজ লতাগুল্ম ও গাছপালা খেয়ে ফেলবে, শিলাবৃষ্টি যা কিছু রেখে গেছে তা সবই খেয়ে ফেলবে।
{10:13} তখন মূসা মিসর দেশের উপরে তাঁর লাঠিটি বাড়িয়ে ধরলেন, তাতে মাবুদ সমস্ত দিন ও সমস্ত রাত দেশে পূর্বীয় বায়ু বহালেন, আর সকাল হলে পূর্বীয় বায়ু পঙ্গপাল উড়িয়ে নিয়ে আসলো।
{10:14} তাতে সমস্ত মিসর দেশের উপরে পঙ্গপাল এসে বসতে লাগল ও মিসরের সমস্ত সীমাতে পঙ্গপাল ছড়িয়ে পড়লো। তা অত্যন্ত ভয়ানক হল; সেরকম পঙ্গপাল আগে কখনও হয় নি এবং পরেও কখনও হবে না।
{10:15} তারা সমস্ত জায়গা আচ্ছন্ন করে ফেলল, তাতে দেশ অন্ধকার হল এবং ভূমির যে সবুজ লতাগুল্ম ও গাছপালার যে ফল শিলাবৃষ্টি থেকে রক্ষা পেয়েছিল, সেসব তারা খেয়ে ফেললো; সমস্ত মিসর দেশে গাছ বা ক্ষেতের সমস্ত সবুজ লতাগুল্ম কিছুই রইলো না।
{10:16} তখন ফেরাউন তাড়াতাড়ি মূসা ও হারুনকে ডেকে এনে বললেন, আমি তোমাদের আল্লাহ্‌ মাবুদের বিরুদ্ধে ও তোমাদের বিরুদ্ধে গুনাহ্‌ করেছি।
{10:17} আরজ করি, কেবল এবার আমার গুনাহ্‌ মাফ কর এবং আমার কাছ থেকে এই মৃত্যুর ছায়াকে দূর করার জন্য তোমাদের আল্লাহ্‌ মাবুদের কাছে ফরিয়াদ কর।
{10:18} তখন তিনি ফেরাউনের কাছ থেকে বাইরে গিয়ে মাবুদের কাছে ফরিয়াদ জানালেন;
{10:19} আর মাবুদ অতি প্রবল পশ্চিম বায়ু আনলেন, তা পঙ্গ-পালদেরকে উঠিয়ে নিয়ে লোহিত সাগরে তাড়িয়ে দিল, তাতে মিসরের সমস্ত সীমাতে একটা পঙ্গপালও অবশিষ্ট রইলো না।
{10:20} কিন্তু মাবুদ ফেরাউনের অন্তর কঠিন করলেন, আর তিনি বনি-ইসরাইলদেরকে ছেড়ে দিলেন না।
{i10:21} মিসরের উপর নবম গজব— অন্ধকার
{10:21} পরে মাবুদ মূসাকে বললেন, তুমি আসমানের দিকে হাত বাড়িয়ে দাও; তাতে মিসর দেশে অন্ধকার হবে ও সেই অন্ধকার সপর্শ করা যাবে।
{10:22} পরে মূসা আসমানের দিকে হাত বাড়িয়ে দিলেন; তাতে তিন দিন পর্যন্ত সমস্ত মিসর দেশ গাঢ় অন্ধকারে ডুবে রইলো।
{10:23} তিন দিন পর্যন্ত কেউ কারো মুখ দেখতে পেল না এবং কেউ তার স্থান থেকে উঠলো না; কিন্তু বনি-ইসরাইলদের জন্য তাদের বাসস্থানে আলো ছিল।
{10:24} তখন ফেরাউন মূসাকে ডেকে এনে বললেন, যাও, তোমরা গিয়ে মাবুদের সেবা কর; কেবল তোমাদের ভেড়ার পাল ও গরুর পাল থাকুক; তোমাদের শিশুরাও তোমাদের সঙ্গে যাক।
{10:25} মূসা বললেন, আমাদের আল্লাহ্‌ মাবুদের উদ্দেশে কোরবানী করার জন্য আমাদের হাতে কোরবানী ও পোড়ানো-কোরবানীর দ্রব্য দেওয়া আপনার কর্তব্য।
{10:26} আমাদের সঙ্গে আমাদের পশুও যাবে, একটি খুরও অবশিষ্ট থাকবে না; কেননা আমাদের আল্লাহ্‌ মাবুদের এবাদত করার জন্য তাদের মধ্য থেকে কোরবানীর জিনিস নিতে হবে এবং কি কি দিয়ে মাবুদের এবাদত করবো তা সেই স্থানে উপস্থিত না হলে আমাদের পক্ষে জানা সম্ভব নয়।
{10:27} কিন্তু মাবুদ ফেরাউনের অন্তর কঠিন করলেন এবং তিনি তাদের ছেড়ে দিতে সম্মত হলেন না।
{10:28} তখন ফেরাউন তাঁকে বললেন, আমার সম্মুখ থেকে দূর হও, সাবধান, আর কখনও আমার মুখ দর্শন করো না; কেননা যেদিন আমার মুখ দেখবে, সেই দিনই তোমার মরণ হবে।
{10:29} মূসা বললেন, ভালই বলেছেন, আমি আপনার মুখ আর কখনও দেখবো না।
{i11:1} মিসরীয়দের প্রথম সন্তানের মৃত্যুর বিষয়ে হযরত মূসার ঘোষণা
{11:1} আর মাবুদ মূসাকে বললেন, আমি ফেরাউন ও মিসরের উপরে আর একটি গজব নাজেল করবো, তারপর সে তোমাদেরকে এই স্থান থেকে ছেড়ে দেবে এবং ছেড়ে দেবার সময়ে তোমাদেরকে নিশ্চয়ই এই দেশ থেকে একেবারে তাড়িয়ে দেবে।
{11:2} তুমি লোকদের বল, আর প্রত্যেক পুরুষ নিজ নিজ প্রতিবেশীর কাছ থেকে ও প্রত্যেক স্ত্রী নিজ নিজ প্রতিবাসিনীর কাছ থেকে রূপার অলংকার ও সোনার অলংকার চেয়ে নিক।
{11:3} আর মাবুদ মিসরীয়দের কাছে বনি-ইসরাইলদেরকে অনুগ্রহের পাত্র করলেন। এছাড়া, মিসর দেশে মূসা ফেরাউনের কর্মকর্তাদের ও লোকদের দৃষ্টিতে অতি মহান ব্যক্তি হয়ে উঠে ছিলেন।
{11:4} মূসা আরও বললেন, মাবুদ এই কথা বলেন, আমি মধ্য রাতে মিসরের মধ্য দিয়ে গমন করবো।
{11:5} তাতে সিংহাসনে উপবিষ্ট ফেরাউনের প্রথমজাত সন্তান থেকে যাঁতা পেষণকারিণী বাঁদীর প্রথমজাত সন্তান পর্যন্ত মিসর দেশের সকল প্রথমজাত সন্তান মারা যাবে এবং পশুদেরও সমস্ত প্রথমজাত বাচ্চা মারা যাবে।
{11:6} আর সমস্ত মিসর দেশে এমন মহাক্রন্দন হবে যা আগে কখনও হয় নি এবং আর হবে না।
{11:7} কিন্তু সমস্ত বনি-ইসরাইলের মধ্যে মানুষের বা পশুর বিরুদ্ধে একটা কুকুরও ডাকবে না, যেন আপনারা জানতে পারেন যে, মাবুদ মিসরীয়দের ও ইসরাইলের মধ্যে প্রভেদ করেন।
{11:8} আর আপনার এই কর্মকর্তারা সকলে আমার কাছে নেমে আসবে ও ভূমিতে উবুড় হয়ে আমাকে বলবে, তুমি ও তোমার অনুগামী সমস্ত লোক বের হও; তারপর আমি বের হবো। তখন তিনি মহা ক্রোধে ফেরাউনের কাছ থেকে বাইরে গেলেন।
{11:9} আর মাবুদ মূসাকে বলেছিলেন, ফেরাউন তোমার কথায় মনোযোগ দেবে না, যেন মিসর দেশে আমার অলৌকিক লক্ষণ বহুসংখ্যক হয়।
{11:10} মূসা ও হারুন ফেরাউনের সম্মুখে এসব কুদরতি কাজ করেছিলেন কিন্তু মাবুদ ফেরাউনের অন্তর কঠিন করলেন, আর তিনি তাঁর দেশ থেকে বনি-ইসরাইলদেরকে ছেড়ে দিলেন না।
{i12:1} ঈদুল ফেসাখ স্থাপন
{12:1} আর মাবুদ মিসর দেশে মূসা ও হারুনকে বললেন,
{12:2} এই মাস তোমাদের প্রথম মাস হবে; বছরের সমস্ত মাসের মধ্যে প্রথম হবে।
{12:3} সমস্ত বনি-ইসরাইলদের এই কথা বল, তোমরা এই মাসের দশম দিনে তোমাদের পিতৃকুল অনুসারে প্রত্যেক গৃহস্থ নিজ নিজ পরিবারের জন্য একটি করে ভেড়ার বাচ্চা নেবে।
{12:4} আর ভেড়ার বাচ্চা ভোজন করতে যদি কারো পরিজন অল্প হয় তবে সে ও তার বাড়ির নিকটবর্তী প্রতিবেশীদের সংখ্যা অনুসারে একটি ভেড়ার বাচ্চা নেবে। তোমরা একেক জনের ভোজনশক্তি অনুসারে ভেড়ার বাচ্চা নেবে।
{12:5} তোমাদের সেই বাচ্চাটি নিখুঁত ও প্রথম বছরের পুরুষ-বাচ্চা হবে; তোমরা ভেড়ার পালের কিংবা ছাগল পালের মধ্য থেকে তা নেবে;
{12:6} আর এই মাসের চতুর্দশ দিন পর্যন্ত রাখবে; পরে ইসরাইলদের সমস্ত সমাজ সন্ধ্যাবেলা সেই বাচ্চাটি জবেহ্‌ করবে।
{12:7} আর তারা তার কিঞ্চিত রক্ত নেবে এবং যে যে বাড়িতে ভেড়ার বাচ্চা ভোজন করবে, সেই সেই বাড়ির দরজার দু’টি বাজুতে ও কপালীতে তা লেপে দেবে।
{12:8} পরে সেই রাতে তার গোশ্‌ত ভোজন করবে; আগুনে সেঁকে খামিহীন রুটি ও তিক্ত শাকের সঙ্গে তা ভোজন করবে।
{12:9} তোমরা তার গোশ্‌ত কাঁচা কিংবা সিদ্ধ করে খেয়ো না কিন্তু তার মুণ্ড, ঊরু ও অন্তরস্থ ভাগ সহ আগুনে সেঁকে খেয়ো;
{12:10} আর সকাল পর্যন্ত তার কিছুই রেখো না; যদি কিছু অবশিষ্ট থাকে তা আগুনে পুড়িয়ে ফেলো।
{12:11} আর তোমরা এভাবে তা ভোজন করবে; কোমরবন্ধনী পরবে, পায়ে জুতা পরবে, হাতে লাঠি নেবে ও দ্রুত তা ভোজন করবে; এটি মাবুদের ঈদুল ফেসাখ।
{12:12} কেননা সেই রাত্রে আমি মিসর দেশের মধ্য দিয়ে যাব এবং মিসর দেশস্থ মানুষের ও পশুর যাবতীয় প্রথমজাত সন্তানকে আঘাত করবো, আর আমি মিসরের যাবতীয় দেবতার বিচার করে দণ্ড দেব; আমিই মাবুদ।
{12:13} অতএব তোমরা যে যে বাড়িতে থাক, তোমাদের পক্ষে ঐ রক্ত চিহ্নস্বরূপ সেই সেই বাড়ির উপরে থাকবে; তাতে আমি যখন মিসর দেশকে আঘাত করবো, তখন সেই রক্ত দেখলে তোমাদেরকে ছেড়ে এগিয়ে যাব, সংহারের আঘাত তোমাদের উপরে পড়বে না।
{12:14} আর এই দিন তোমাদের স্মরণীয় হবে এবং তোমরা এই দিনটি মাবুদের উৎসব বলে পালন করবে; পুরুষানুক্রমে চিরস্থায়ী বিধিমতে এই উৎসব পালন করবে।
{12:15} তোমরা সাত দিন খামিহীন রুটি খাবে; প্রথম দিনেই নিজ নিজ বাড়ি থেকে খামি দূর করবে, কেননা যে ব্যক্তি প্রথম দিন থেকে সপ্তম দিন পর্যন্ত খামিযুক্ত খাবার খাবে, সেই প্রাণী ইসরাইল থেকে উচ্ছিন্ন হবে।
{12:16} আর প্রথম দিনে তোমাদের পবিত্র মিলন-মাহ্‌ফিল হবে এবং সপ্তম দিনেও তোমাদের পবিত্র মিলন-মাহ্‌ফিল হবে; সেই দু’দিন প্রত্যেক প্রাণীর খাদ্য আয়োজন করা ছাড়া অন্য কোন কাজ করবে না, কেবল সেই কাজ করতে পারবে।
{12:17} এভাবে তোমরা খামিহীন রুটির ঈদ পালন করবে, কেননা এই দিনে আমি তোমাদের বাহিনীদেরকে মিসর দেশ থেকে বের করে আনলাম; অতএব তোমরা পুরুষানুক্রমে চিরস্থায়ী নিয়ম অনুসারে এই দিন পালন করবে।
{12:18} তোমরা প্রথম মাসের চতুর্দশ দিনের সন্ধ্যাকাল থেকে একবিংশ দিনের সন্ধ্যাকাল পর্যন্ত খামিহীন রুটি ভোজন করো।
{12:19} সাত দিন তোমাদের বাড়িতে যেন খামির লেশমাত্র না থাকে; কেননা কি বিদেশী কি স্বদেশী, যে কোন ব্যক্তি খামিযুক্ত খাবার খাবে, সে ইসরাইলদের মধ্য থেকে উচ্ছিন্ন হবে।
{12:20} তোমরা খামিযুক্ত কোন খাবার খেয়ো না; তোমরা তোমাদের সমস্ত বাসস্থানে খামিহীন রুটি খেও।
{i12:21} প্রথম ঈদুল ফেসাখ
{12:21} তখন মূসা ইসরাইলের সমস্ত প্রাচীন লোকদেরকে ডেকে এনে বললেন, তোমরা নিজ নিজ গোষ্ঠী অনুসারে এক একটি ভেড়ার বাচ্চা বের করে নাও, ঈদুল ফেসাখের কোরবানী কর।
{12:22} আর এক আটি এসোবের ডাল নিয়ে বাটিতে রাখা রক্তে ডুবিয়ে দরজার কপালীতে ও দুই বাজুতে কিঞ্চিত রক্ত লাগিয়ে দেবে এবং প্রভাত পর্যন্ত তোমরা কেউই বাড়ির দরজার বাইরে যাবে না।
{12:23} কেননা মাবুদ মিসরীয়দেরকে আঘাত করার জন্য তোমাদের কাছ দিয়ে গমন করবেন, তাতে দরজার কপালীতে ও দুই বাজুতে সেই রক্ত দেখলে মাবুদ সেই দরজা ছেড়ে সম্মুখে এগিয়ে যাবেন, তোমাদের বাড়িতে সংহারকর্তাকে প্রবেশ করে আঘাত করতে দেবেন না।
{12:24} আর তোমরা ও যুগানুক্রমে তোমাদের সন্তানেরা নিয়ম হিসেবে এই রীতি পালন করবে।
{12:25} আর মাবুদ তাঁর ওয়াদা অনুসারে তোমাদেরকে যে দেশ দেবেন, সেই দেশে যখন প্রবেশ করবে, তখনও এই উৎসবের অনুষ্ঠান করবে।
{12:26} আর তোমাদের সন্তানরা যখন তোমাদেরকে বলবে, তোমাদের এই উৎসবের তাৎপর্য কি?
{12:27} তোমরা বলবে, এটি হচ্ছে মাবুদের উদ্দেশে ঈদুল ফেসাখের কোরবানী, মিসরীয়দেরকে আঘাত করার সময়ে তিনি মিসরে বনি-ইসরাইলদের সমস্ত বাড়ি ছেড়ে সম্মুখে এগিয়ে গিয়েছিলেন, আমাদের বাড়ি রক্ষা করেছিলেন। তখন লোকেরা মাবুদকে সেজদা করলো।
{12:28} পরে বনি-ইসরাইলেরা গিয়ে, মাবুদ মূসা ও হারুনকে যেরকম হুকুম করেছিলেন, সেই রকম কাজ করলো।
{i12:29} দশম গজব— প্রথমজাত সন্তানের মৃত্যু
{12:29} পরে মধ্য রাতে এই ঘটনা ঘটলো: মাবুদ সিংহাসনে উপবিষ্ট ফেরাউনের প্রথম-জাত সন্তান থেকে কারাগারে বন্দীর প্রথমজাত সন্তান পর্যন্ত মিসর দেশস্থ সমস্ত প্রথমজাত সন্তানকে ও পশুর প্রথমজাত বাচ্চাকে মেরে ফেললেন।
{12:30} তাতে ফেরাউন ও তাঁর কর্মকর্তারা এবং সমস্ত মিসরীয় লোক রাত্রে ঘুম থেকে জেগে উঠলো এবং সেখানে মহাক্রন্দনের আওয়াজ উঠলো; কেননা এমন কোন বাড়ি ছিল না যে বাড়ির প্রথমজাত সন্তান মারা যায় নি।
{12:31} তখন সেই রাতেই ফেরাউন মূসা ও হারুনকে ডেকে এনে বললেন, তোমরা উঠ, বনি-ইসরাইলকে নিয়ে আমার লোকদের মধ্য থেকে বের হও, তোমরা যাও, তোমরা গিয়ে তোমাদের কথা অনুসারে মাবুদের এবাদত কর।
{12:32} তোমাদের কথা অনুসারে ভেড়ার পাল ও গরুর সমস্ত পাল সঙ্গে নিয়ে চলে যাও এবং আমাকেও দোয়া কর।
{i12:33} রামিষেষ থেকে সুক্কোতে যাত্রা
{12:33} তখন লোকদেরকে শীঘ্র দেশ থেকে বিদায় করার জন্য মিসরীয়েরাও ব্যস্ত হল; কেননা তারা বললো, আমরা সকলে মারা পড়লাম।
{12:34} তাতে ময়দার তালে খামি মেশাবার আগে লোকেরা পাত্রসহ ময়দার তাল নিজ নিজ কাপড়ে বেঁধে কাঁধে নিল।
{12:35} আর বনি-ইসরাইলেরা মূসার কথা অনুসারে কাজ করলো; ফলে তারা মিসরীয়দের কাছে রূপার অলংকার, সোনার অলংকার ও কাপড় চাইলো।
{12:36} আর মাবুদ মিসরীয়দের কাছে তাদেরকে অনুগ্রহের পাত্র করলেন, তাই তারা যা চাইলো, মিসরীয়েরা তাদেরকে তা-ই দিল। এভাবে তারা মিসরীয়দের ধন হরণ করলো।
{12:37} তখন বনি-ইসরাইলেরা শিশু ছাড়া কমবেশ ছয় লক্ষ পদাতিক পুরুষ রামিষেষ থেকে সুক্কোতে যাত্রা করলো।
{12:38} আর তাদের সঙ্গে মিশ্রিত লোকদের বিশাল জনতা এবং ভেড়া ও গরুর পাল সহ বিরাট সংখ্যক পশু প্রস্থান করলো।
{12:39} পরে তারা মিসর থেকে আনা ছানা ময়দার তাল দিয়ে খামিহীন পিঠা প্রস্তুত করলো, কেননা তাতে খামি মিশানো হয় নি, কারণ তারা মিসর থেকে বহিষ্কৃত হয়েছিল, সুতরাং বিলম্ব করতে না পারাতে নিজেদের জন্য খাদ্যদ্রব্য প্রস্তুত করে নি।
{12:40} বনি-ইসরাইলেরা চার শত ত্রিশ বছর মিসরে বাস করেছিল।
{12:41} সেই চার শত ত্রিশ বছরের শেষে, ঐ দিনে, মাবুদের সমস্ত বাহিনী মিসর দেশ থেকে বের হল।
{12:42} মিসর দেশ থেকে তাদেরকে বের করে আনবার দরুন এই রাত ছিল মাবুদের উদ্দেশে অতীব পালনীয় রাত। সমস্ত বনি-ইসরাইলের পুরুষানুক্রমে এই রাত মাবুদের উদ্দেশে অবশ্য পালনীয়।
{i12:43} ঈদুল ফেসাখ পালনের নিয়ম
{12:43} আর মাবুদ মূসা ও হারুনকে বললেন, ঈদুল ফেসাখের কোরবানীর নিয়ম এই রকম; বিদেশী কোন লোক তা ভোজন করবে না।
{12:44} কিন্তু কোন ব্যক্তির যে গোলামকে রূপা দ্বারা ক্রয় করা হয়েছে, তার যদি খৎনা হয়ে থাকে তবে সে খেতে পারবে।
{12:45} প্রবাসী কিংবা বেতনজীবী তা খেতে পারবে না।
{12:46} তোমরা একটি বাড়ির মধ্যে তা ভোজন করো; সেই গোশ্‌তের কিছুই বাড়ির বাইরে নিয়ে যেও না এবং তার একটি অস্থিও ভেঙ্গো না।
{12:47} সমস্ত বনি-ইসরাইল এই ঈদ পালন করবে।
{12:48} আর তোমার সঙ্গে প্রবাসী কোন বিদেশী লোক যদি মাবুদের উদ্দেশে ঈদুল ফেসাখ পালন করতে চায়, তবে সে নিজের পরিবারের অন্যান্য পুরুষের সঙ্গে নিজের খৎনা করিয়ে এই ঈদ পালন করার জন্য আগমন করুক, সে তখন দেশজাত লোকের মতই হবে; কিন্তু খৎনা হয় নি এমন কোন লোক তা ভোজন করবে না।
{12:49} স্বজাতির লোকের জন্য ও তোমাদের মধ্যে প্রবাসকারী বিদেশী লোকের জন্য একই নিয়ম হবে।
{12:50} সমস্ত বনি-ইসরাইল সেরকম করলো, মাবুদ মূসা ও হারুনকে যা হুকুম করেছিলেন সেই অনুসারেই করলো।
{12:51} এভাবে মাবুদ সেদিন দলে দলে বনি-ইসরাইলদেরকে মিসর দেশ থেকে বের করে আনলেন।
{13:1} পরে মাবুদ মূসাকে বললেন,
{13:2} বনি-ইসরাইলদের মধ্যে মানুষ কিংবা পশু সে যাই হোক না কেন, গর্ভ উন্মোচক সমস্ত প্রথমজাত ফল আমার উদ্দেশে পবিত্র কর; তা আমারই।
{i13:3} খামিহীন রুটির ঈদ
{13:3} আর মূসা লোকদেরকে বললেন, এই দিনটি স্মরণে রেখো, যে দিনে তোমরা মিসর থেকে অর্থাৎ গোলামীর গৃহ থেকে বের হলে, কারণ মাবুদ তাঁর পরাক্রমশালী হাত দিয়ে সেখান থেকে তোমাদেরকে বের করে আনলেন। এই দিনে কোন খামিযুক্ত খাদ্য খাওয়া যাবে না।
{13:4} আবীব মাসের এদিনে তোমরা বের হলে।
{13:5} আর কেনানীয়, হিট্টিয়, আমোরীয়, হিব্বীয় ও যিবূষীয়ের যে দেশ তোমাদের দিতে মাবুদ তোমার পূর্বপুরুষদের কাছে কসম খেয়েছেন, সেই দুগ্ধ-মধু-প্রবাহী দেশে যখন তিনি তোমাকে আনবেন তখন তুমি এই মাসে এই সেবার অনুষ্ঠান পালন করবে।
{13:6} সাত দিন খামিহীন রুটি খেয়ো ও সপ্তম দিনে মাবুদের উদ্দেশে উৎসব করো।
{13:7} সেই সাত দিন খামিহীন রুটি খেতে হবে, তোমার কাছে খামিযুক্ত খাদ্য দেখা না যাক, তোমার সমস্ত সীমার মধ্যে খামি দেখা না যাক।
{13:8} সেই দিনে তুমি তোমার পুত্রকে এটা জানাবে, মিসর থেকে আমরা বের হবার সময়ে মাবুদ আমার প্রতি যা করলেন, এটা তারই জন্য।
{13:9} আর এটি চিহ্নের জন্য তোমার হাতে ও স্মরণ রাখার জন্য তোমার দুই চোখের মাঝখানে থাকবে, যেন মাবুদের শরীয়ত তোমার ঠোঁটস্থ থাকে, কেননা মাবুদ তাঁর পরাক্রমশালী হাত দিয়ে মিসর থেকে তোমাকে বের করেছেন।
{13:10} অতএব তুমি প্রতি বছর যথাসময়ে এই নিয়ম পালন করবে।
{i13:11} গর্ভজাত সমস্ত প্রথম ফল মাবুদের
{13:11} মাবুদ তোমার কাছে ও তোমার পূর্বপুরুষদের কাছে যে কসম খেয়েছেন, সেই অনুসারে যখন কেনানীয়দের দেশে প্রবেশ করিয়ে তোমাকে সেই দেশ দেবেন,
{13:12} তখন তুমি গর্ভজাত সমস্ত প্রথম ফল মাবুদের কাছে উপস্থিত করবে এবং তোমার পশুগুলোরও সমস্ত প্রথম গর্ভফলের মধ্যে পুরুষ-বাচ্চাটি মাবুদের হবে।
{13:13} আর গাধার প্রত্যেক প্রথম গর্ভফলের মুক্তির জন্য তার পরিবর্তে ভেড়ার বাচ্চা দেবে; যদি সেটি মুক্ত না কর তবে তার গলা ভেঙে দেবে। তোমার পুত্রদের মধ্যে মানুষের প্রথমজাত সমস্ত সন্তানকে মুক্ত করতে হবে।
{13:14} আর তোমার পুত্র ভবিষ্যতে যখন তোমাকে জিজ্ঞাসা করবে, এটা কেন? তুমি বলবে, মাবুদ তাঁর পরাক্রমশালী হাত দিয়ে আমাদেরকে মিসর থেকে, গোলামীর গৃহ থেকে বের করে আনলেন।
{13:15} সেই সময় ফেরাউন আমাদেরকে ছেড়ে দেবার বিষয়ে নিষ্ঠুর হলে মাবুদ মিসর দেশে সমস্ত প্রথমজাতকে, মানুষের প্রথমজাত ও পশুর প্রথমজাতকে হত্যা করলেন। এজন্য আমাদের প্রথমজাত পুরুষ বাচ্চাগুলোকে মাবুদের উদ্দেশে কোরবানী করি কিন্তু আমাদের প্রথমজাত পুত্রদেরকে মুক্ত করি।
{13:16} এটি চিহ্নস্বরূপ তোমার হাতে ও ভূষণস্বরূপ তোমার দুই চোখের মাঝখানে থাকবে, কেননা মাবুদ তাঁর পরাক্রমশালী হাত দিয়ে আমাদেরকে মিসর দেশ থেকে বের করে আনলেন।
{i13:17} মেঘস্তম্ভ ও অগ্নিস্তম্ভ
{13:17} আর ফেরাউন লোকদেরকে ছেড়ে দিলে পর, ফিলিস্তিনীদের দেশ দিয়ে সোজা পথ থাকলেও আল্লাহ্‌ সেই পথে তাদেরকে চালিয়ে নিলেন না, কেননা আল্লাহ্‌ বললেন, যুদ্ধ দেখলে আবার হয়তো লোকেরা অনুতাপ করে মিসরে ফিরে যেতে পারে!
{13:18} অতএব আল্লাহ্‌ লোকদেরকে লোহিত সাগরের মরুভূমির পথ দিয়ে গমন করালেন; আর বনি-ইসরাইলরা রণসাজে সজ্জিত হয়ে মিসর দেশ থেকে যাত্রা করলো।
{13:19} আর মূসা ইউসুফের অস্থি নিজের সঙ্গে নিলেন, কেননা তিনি বনি-ইসরাইলদেরকে দৃঢ় কসম খাইয়ে বলেছিলেন, আল্লাহ্‌ অবশ্য তোমাদের তত্ত্বাবধান করবেন, আর তোমরা তোমাদের সঙ্গে আমার অস্থি এই স্থান থেকে নিয়ে যাবে।
{13:20} পরে তারা সুক্কোৎ থেকে যাত্রা করে মরুভূমির কিনারায় অবস্থিত এথমে শিবির স্থাপন করলো।
{13:21} আর মাবুদ দিনে পথ দেখাবার জন্য মেঘস্তম্ভে থেকে এবং রাতে আলো দেবার জন্য অগ্নিস্তম্ভে থেকে তাদের অগ্রভাগে গমন করতেন যেন তারা দিনরাত চলতে পারে।
{13:22} লোকদের সম্মুখ থেকে দিনের বেলায় মেঘস্তম্ভ ও রাতে অগ্নিস্তম্ভ স্থানান্তর হত না।
{i14:1} লোহিত সাগর পার হওয়া
{14:1} আর মাবুদ মূসাকে বললেন,
{14:2} তুমি বনি-ইসরাইলদেরকে বল, তোমরা ফেরো, পীহহীরোতের সম্মুখে মিগ্‌দোলের ও সমুদ্রের মধ্যস্থলে বাল্‌-সফোনের সম্মুখে শিবির স্থাপন কর; তোমরা তার সম্মুখে সমুদ্রের কাছে শিবির স্থাপন কর।
{14:3} তাতে ফেরাউন বনি-ইসরাইলদের বিষয়ে বলবে, তারা দেশের মধ্যে অবরুদ্ধ হল, মরুভূমি তাদের পথ রুদ্ধ করলো।
{14:4} আর আমি ফেরাউনের অন্তর কঠিন করবো, আর সে তোমাদের পিছনে ধাবমান হবে এবং আমি ফেরাউন ও তার সমস্ত সৈন্য দ্বারা মহিমান্বিত হব; আর মিসরীয়েরা জানতে পারবে যে, আমিই মাবুদ। তখন তারা সেরকম করলো।
{i14:5} ফেরাউনের সৈন্যসামন্তের বিনাশ
{14:5} পরে বনি-ইসরাইলরা পালিয়েছে, মিসরের বাদশাহ্‌কে এই সংবাদ দেওয়া হলে পর তাদের বিষয়ে ফেরাউন ও তাঁর কর্মকর্তাদের মনোভাব পাল্টে গেলো; তাঁরা বললেন, আমরা এ কি করলাম? আমাদের গোলামী থেকে ইসরাইলকে কেন ছেড়ে দিলাম?
{14:6} তখন তিনি তাঁর রথ প্রস্তুত করালেন ও তাঁর লোকদেরকে সঙ্গে নিলেন।
{14:7} আর মনোনীত ছয় শত রথ এবং মিসরের সমস্ত রথ ও সেগুলোর উপরে নিযুক্ত সেনানীদেরকে নিলেন।
{14:8} তখন মাবুদ মিসরের বাদশাহ্‌ ফেরাউনের অন্তর কঠিন করলেন, তাতে তিনি বনি-ইসরাইলদের পিছনে তাড়া করে গেলেন; তখন বনি-ইসরাইলেরা বিজয়ের সঙ্গে বের হচ্ছিল।
{14:9} আর মিসরীয়েরা, ফেরাউনের সমস্ত ঘোড়া ও রথ এবং তাঁর ঘোড়সওয়ারা ও সৈন্যেরা তাদের পিছনে তাড়া করে আসল; আর বনি-ইসরাইল বাল্‌-সফোনের সম্মুখে পীহহীরোতের কাছে সমুদ্রতীরে শিবির স্থাপন করলে তাদের কাছে গিয়ে উপস্থিত হল।
{14:10} ফেরাউন যখন নিকটবর্তী হলেন, তখন বনি-ইসরাইলেরা চেয়ে দেখলো যে, তাদের পিছনে পিছনে মিসরীয়েরা আসছে; তাতে তারা ভীষণ ভয় পেল, আর বনি-ইসরাইলেরা মাবুদের কাছে কান্নাকাটি করতে লাগল।
{14:11} তখন তারা মূসাকে বললো, মিসরে কবর নেই বলে তুমি কি আমাদের নিয়ে আসলে, যেন আমরা মরুভূমিতে মারা যাই? তুমি আমাদের সঙ্গে এ কেমন ব্যবহার করলে? কেন আমাদেরকে মিসর থেকে বের করলে?
{14:12} আমরা কি মিসর দেশে তোমাকে এই কথা বলি নি, আমাদেরকে থাকতে দাও, আমরা মিসরীয়দের গোলামী করি? কেননা মরুভূমিতে মরণের চেয়ে মিসরীয়দের গোলামী করা আমাদের মঙ্গল।
{14:13} তখন মূসা লোকদেরকে বললেন, ভয় করো না, সকলে স্থির হয়ে দাঁড়াও। মাবুদ আজ তোমাদের কিভাবে নিস্তার করেন, তা দেখ; কেননা আজ যে মিসরীয়দেরকে তোমরা দেখতে পাচ্ছো, এদেরকে আর কখনই দেখবে না।
{14:14} মাবুদ তোমাদের পক্ষ হয়ে যুদ্ধ করবেন, তোমরা কেবল নীরব থাক।
{14:15} পরে মাবুদ মূসাকে বললেন, তুমি আমার কাছে কেন কান্নাকাটি করছো? বনি-ইসরাইলদেরকে অগ্রসর হতে বল।
{14:16} আর তুমি তোমার লাঠি তুলে সমুদ্রের উপরে হাত বাড়িয়ে দাও, সমুদ্রকে দু’ভাগ কর; তাতে বনি-ইসরাইলেরা শুকনো পথে সমুদ্রের মধ্যে প্রবেশ করবে।
{14:17} আর দেখ, আমিই মিসরীয়দের অন্তর কঠিন করবো, তাতে তারা এদের পিছনে পিছনে প্রবেশ করবে এবং আমি ফেরাউনের, তার সমস্ত সৈন্যের, তার রথগুলোর ও তার ঘোড়সওয়ারদের দ্বারা মহিমান্বিত হবো।
{14:18} আর ফেরাউন ও তার সমস্ত রথ ও তার ঘোড়সওয়ারদের দ্বারা আমি মহিমান্বিত হলে মিসরীয়েরা জানতে পারবে যে, আমিই মাবুদ।
{14:19} তখন ইসরাইল সৈন্যদের আগে আল্লাহ্‌র যে ফেরেশতা ছিলেন তিনি সরে গিয়ে তাদের পিছনে গেলেন এবং মেঘস্তম্ভ তাদের সম্মুখ থেকে সরে গিয়ে তাদের পিছনে চলে গেলো।
{14:20} মেঘস্তম্ভটি মিসরের শিবির ও ইসরাইলের শিবির, এই উভয়ের মধ্যে দাঁড়ালো। তাতে সেখানে মেঘ ও অন্ধকার থাকলো, তবু তা রাতে আলো দান করলো। এর ফলে সমস্ত রাতে এক দল অন্য দলের কাছে এলো না।
{14:21} মূসা সমুদ্রের উপরে তাঁর হাত বাড়িয়ে দিলেন, তাতে মাবুদ সমস্ত রাত প্রবল পূর্বীয় বায়ু দ্বারা সমুদ্রকে সরিয়ে দিলেন ও তা শুকনো ভূমি করলেন, তাতে পানি দু’ভাগ হয়ে গেলো।
{14:22} আর বনি-ইসরাইলরা শুকনো পথে সমুদ্রের মধ্যে প্রবেশ করলো এবং তাদের ডানে ও বামে পানি প্রাচীর-স্বরূপ হল।
{14:23} পরে মিসরীয়েরা, ফেরাউনের সমস্ত ঘোড়া ও রথ এবং ঘোড়সওয়াররা ধাবমান হয়ে তাদের পিছনে পিছনে সমুদ্রের মধ্যে প্রবেশ করলো।
{14:24} কিন্তু রাতের শেষ প্রহরে মাবুদ আগুন ও মেঘস্তম্ভ থেকে মিসরীয়দের সৈন্যের উপরে দৃষ্টিপাত করলেন ও মিসরীয়দের সৈন্যদেরকে ভয় ধরিয়ে দিলেন।
{14:25} আর তিনি তাদের রথের চাকাগুলো প্রতিবন্ধকতা সৃষ্টি করলেন, তাতে তারা অতি কষ্টে রথ চালাতে লাগল; তখন মিসরীয়েরা বললো, চল, আমরা ইসরাইলের সম্মুখ থেকে পালিয়ে যাই, কেননা মাবুদ তাদের পক্ষ হয়ে মিসরীয়দের বিপক্ষে যুদ্ধ করছেন।
{i14:26} ফেরাউনের সৈন্যদের ধ্বংস
{14:26} পরে মাবুদ মূসাকে বললেন, তুমি সমুদ্রের উপরে হাত বাড়িয়ে দাও; তাতে পানি ফিরে মিসরীয়দের উপরে ও তাদের রথের উপরে ও ঘোড়সওয়ারদের উপরে আসবে।
{14:27} তখন মূসা সমুদ্রের উপরে হাত বাড়িয়ে দিলেন, আর সকাল হতে না হতে সমুদ্র পুনরায় সমান হয়ে গেল; তাতে মিসরীয়েরা তার দিকেই পালিয়ে গেল; আর মাবুদ সমুদ্রের মধ্যে মিসরীয়দেরকে ঠেলে দিলেন।
{14:28} পানি ফিরে এলো ও তাদের রথ ও ঘোড়সওয়ারদেরকে গ্রাস করলো, তাতে ফেরাউনের যে সমস্ত সৈন্য তাদের পিছনে সমুদ্রে নেমেছিল তাদের এক জনও অবশিষ্ট রইলো না।
{14:29} কিন্তু বনি-ইসরাইলরা শুকনো পথে সমুদ্রের মধ্য দিয়ে চলে গিয়েছিল এবং তাদের ডানে ও বামে পানি প্রাচীরস্বরূপ হয়ে দাঁড়িয়ে ছিল।
{14:30} এভাবে সেদিন মাবুদ মিসরীয়দের হাত থেকে ইসরাইলকে উদ্ধার করলেন ও ইসরাইল মিসরীয়দেরকে সমুদ্রের ধারে মৃত পড়ে থাকতে দেখলো।
{14:31} আর ইসরাইল মিসরীয়দের প্রতি কৃত মাবুদের মহৎ কাজ দেখলো, তাতে লোকেরা মাবুদকে ভয় করলো এবং মাবুদের ও তাঁর গোলাম মূসার উপর সম্পূর্ণ ঈমান রেখে চলতে লাগল।
{i15:1} বনি-ইসরাইলের বিজয়-কাওয়ালী
{15:1} তখন মূসা ও বনি-ইসরাইলেরা মাবুদের উদ্দেশে এই কাওয়ালী গাইলেন; তাঁরা বললেন, আমি মাবুদের উদ্দেশে কাওয়ালী গাইব; কেননা তিনি মহিমান্বিত হলেন, তিনি ঘোড়া ও ঘোড়সওয়ারদেরকে সমুদ্রে নিক্ষেপ করলেন।
{15:2} মাবুদ আমার বল ও আমার গান, তিনি আমার উদ্ধার হলেন; তিনি আমার আল্লাহ্‌, আমি তাঁর প্রশংসা করবো; আমার পিতৃকূলের আল্লাহ্‌, আমি তাঁর প্রতিষ্ঠা করবো।
{15:3} মাবুদ বীর যোদ্ধা; মাবুদ তাঁর নাম।
{15:4} তিনি ফেরাউনের রথগুলো ও সৈন্যদলকে সমুদ্রে নিক্ষেপ করলেন; তাঁর মনোনীত সেনানীরা লোহিত সাগরে নিমজ্জিত হল।
{15:5} পানির রাশি তাদেরকে আচ্ছাদন করলো; তারা অগাধ পানিতে পাথরের মত তলিয়ে গেল।
{15:6} হে মাবুদ, তোমার ডান হাত পরাক্রমে গৌরবান্বিত; হে মাবুদ, তোমার ডান হাতখানা দুশমন চূর্ণকারী।
{15:7} তুমি নিজের মহিমার মহত্ত্বে, যারা তোমার বিরুদ্ধে উঠে, তাদেরকে নিপাত করে থাকো; তোমার প্রেরিত জ্বলন্ত গজব শুকনো ঘাসের মত তাদেরকে পুড়িয়ে ফেলবে।
{15:8} তোমার নাসিকার নিশ্বাসে পানি রাশীকৃত হল; সমস্ত স্রোত স্তূপের মত দণ্ডায়মান হল; সমুদ্র-গর্ভে পানির রাশি ঘনীভূত হল।
{15:9} দুশমন বলেছিল, আমি তাদের পিছনে তাড়া করবো, ওদের সঙ্গ ধরে, লুণ্ঠিত বস্তু ভাগ করে নেব; ওদের মধ্যে আমার অভিলাষ পূর্ণ হবে; আমি তলোয়ার উন্মুক্ত করবো, আমার হাত ওদের বিনাশ করবে।
{15:10} তুমি নিজের বায়ু দ্বারা ফুঁ দিলে, সমুদ্র তাদেরকে আচ্ছাদন করলো; তারা প্রবল পানিতে সীসার মত তলিয়ে গেল।
{15:11} হে মাবুদ, দেবতাদের মধ্যে কে তোমার মত? কে তোমার মত পবিত্রতায় আদরণীয়, প্রশংসায় বিস্ময়কর, আশ্চর্য ক্রিয়াকারী?
{15:12} তুমি তোমার ডান হাত বাড়িয়ে দিলে, দুনিয়া ওদেরকে গ্রাস করলো।
{15:13} তুমি যে লোকদের মুক্ত করেছ, তাদের তোমার অটল মহব্বত চালাচ্ছো, তুমি তোমার পরাক্রমে তাদের তোমার পবিত্র নিবাসে নিয়ে যাচ্ছ।
{15:14} সমস্ত জাতি এসব শুনলো, ভীষণ ভয়ে কাঁপতে লাগল, ফিলিস্তিন-নিবাসীরা আতঙ্কগ্রস্ত হয়ে পড়লো।
{15:15} তখন ইদোমের দলপতিরা ভয়ে দিশেহারা হল; মোয়াবের নেতৃবর্গ কাঁপতে লাগল; কেনান-নিবাসী সকলে গলে গেল।
{15:16} ত্রাস ও আশংকা তাদের উপরে পড়ছে; তোমার বাহুবলে তারা পাথরের মত স্তব্ধ হয়ে আছে; যাবৎ, হে মাবুদ, তোমার লোকেরা উত্তীর্ণ না হয়, যাবৎ তোমার ক্রয় করা লোকেরা উত্তীর্ণ না হয়।
{15:17} তুমি তাদেরকে নিয়ে যাবে, তোমার অধিকার-পর্বতে রোপণ করবে, হে মাবুদ, সেখানে তুমি তোমার পবিত্র স্থান প্রস্তুত করেছ; হে মাবুদ, সেখানে তোমার হাত পবিত্র স্থান স্থাপন করেছে।
{15:18} মাবুদ যুগে যুগে অনন্তকাল রাজত্ব করবেন।
{15:19} কেননা ফেরাউনের ঘোড়াগুলো তাঁর সমস্ত রথ ও ঘোড়সওয়ারেরা সহ সমুদ্রের মধ্যে প্রবেশ করলো, আর মাবুদ সমুদ্রের পানি তাদের উপরে ফিরিয়ে আনলেন; কিন্তু বনি-ইসরাইলেরা শুকনো পথে সমুদ্রের মধ্য দিয়ে গমন করলো।
{i15:20} হযরত মরিয়মের কাওয়ালী
{15:20} পরে হারুনের বোন মহিলা-নবী মরিয়ম হাতে তম্বুরা নিলেন এবং তাঁর পিছনে পিছনে অন্য স্ত্রীলোকেরা সকলে তম্বুরা নিয়ে নৃত্য করতে করতে বের হল।
{15:21} তখন মরিয়ম লোকদের কাছে গাইলেন, তোমরা মাবুদের উদ্দেশে গান কর; কেননা তিনি মহামহিমান্বিত হলেন; তিনি ঘোড়া ও ঘোড়সওয়ারকে সমুদ্রে নিক্ষেপ করলেন।
{i15:22} আল্লাহ্‌ মরুভূমিতে খাদ্য ও পানীয় যোগান
{15:22} আর মূসা ইসরাইলকে লোহিত সাগর থেকে এগিয়ে যেতে বললেন, তাতে তারা শূর মরুভূমিতে গমন করলো। আর তারা তিন দিন মরুভূমিতে যেতে যেতে পানি পেল না।
{15:23} পরে তারা মারাতে উপস্থিত হল কিন্তু মারার পানি পান করতে পারল না, কারণ সেই পানি তিক্ত ছিল। এজন্য তার নাম মারা (তিক্ত) রাখা হল।
{15:24} তখন লোকেরা মূসার বিরুদ্ধে অভিযোগ করে বললো, আমরা কি পান করবো?
{15:25} তাতে তিনি মাবুদের কাছে কান্নাকাটি করলেন, আর মাবুদ তাঁকে একটা গাছ দেখালেন। তিনি তা নিয়ে পানিতে নিক্ষেপ করলে পানি মিষ্ট হল। সেই স্থানে মাবুদ ইসরাইলের জন্য বিধান ও শাসন নিরূপণ করলেন এবং তাদের পরীক্ষা নিলেন।
{15:26} আর বললেন, তুমি যদি তোমার আল্লাহ্‌ মাবুদের কথায় সর্তকতার সঙ্গে মনোযোগ দাও, তাঁর দৃষ্টিতে যা ন্যায্য তা-ই কর, তাঁর হুকুম মান্য কর ও তাঁর সমস্ত বিধি পালন কর তবে আমি মিসরীয়দের যে সমস্ত রোগে আক্রান্ত করেছিলাম, সেসব রোগ দ্বারা তোমাকে আক্রমণ করতে দেব না; কেননা আমি মাবুদ তোমার সুস্থতাকারী।
{15:27} পরে তারা এলীমে উপস্থিত হল। সেই স্থানে পানির বারোটি ফোয়ারা ও সত্তরটি খেজুর গাছ ছিল। তারা সেই স্থানে পানির কাছে শিবির স্থাপন করলো।
{i16:1} মান্না ও ভারুই পাখি
{16:1} পরে তারা এলীম থেকে যাত্রা করলো। আর মিসর দেশ থেকে প্রস্থান করার পর দ্বিতীয় মাসের পঞ্চদশ দিনে বনি-ইসরাইলদের সমস্ত দল সীন মরুভূমিতে উপস্থিত হল, তা এলীমের ও তুর পর্বতের মধ্যবর্তী।
{16:2} তখন বনি-ইসরাইলদের সমস্ত দল মরুভূমিতে মূসা ও হারুনের বিরুদ্ধে অভিযোগ করলো;
{16:3} আর বনি-ইসরাইলেরা তাঁদেরকে বললো, হায়, হায়, আমরা মিসর দেশে মাবুদের হাতে কেন মরি নি? তখন মাংসের হাঁড়ির কাছে বসতাম, তৃপ্তি পর্যন্ত রুটি ভোজন করতাম, তোমরা তো এ দলটিকে ক্ষুধায় মেরে ফেলবার জন্য আমাদেরকে বের করে এই মরুভূমিতে নিয়ে এসেছো।
{16:4} তখন মাবুদ মূসাকে বললেন, দেখ, আমি তোমাদের জন্য বেহেশত থেকে খাদ্যদ্রব্য বর্ষণ করবো। লোকেরা বাইরে গিয়ে প্রতিদিন সেই দিনের খাদ্য কুড়াবে; এভাবে, তারা আমার শরীয়ত অনুসারে চলবে কি না, এভাবে আমি তাদের পরীক্ষা নেব।
{16:5} ষষ্ঠ দিনে তারা যা আনবে তা প্রস্তুত করলে প্রতিদিন যা কুড়ায় তার দ্বিগুণ হবে।
{16:6} পরে মূসা ও হারুন সমস্ত বনি-ইসরাইলকে বললেন, সন্ধ্যা হলে তোমরা জানবে যে, মাবুদ তোমাদেরকে মিসর দেশ থেকে বের করে এনেছেন।
{16:7} আর সকাল হলে তোমরা মাবুদের মহিমা দেখতে পাবে, কেননা মাবুদের বিরুদ্ধে তোমাদের যে অভিযোগ, তা তিনি শুনেছেন। আমরা কে যে, তোমরা আমাদের বিরুদ্ধে অভিযোগ কর?
{16:8} পরে মূসা বললেন, মাবুদ সন্ধ্যা-বেলায় ভোজন করার জন্য তোমাদেরকে গোশ্‌ত দেবেন ও খুব ভোরে তৃপ্ত না হওয়া পর্যন্ত খাদ্য দেবেন। মাবুদের বিরুদ্ধে তোমরা যে অভিযোগ করছো, তা তিনি শুনেছেন। আমরা কে? তোমরা যে অভিযোগ করছো তা আমাদের বিরুদ্ধে নয়, মাবুদেরই বিরুদ্ধে করা হচ্ছে।
{16:9} পরে মূসা হারুনকে বললেন, তুমি বনি-ইসরাইলদের সমস্ত দলকে বল, তোমরা মাবুদের সম্মুখে উপস্থিত হও; কেননা তিনি তোমাদের অভিযোগ শুনেছেন।
{16:10} পরে হারুন যখন বনি-ইসরাইলদের সমস্ত দলকে এটা বলছিলেন তখন তারা মরুভূমির দিকে মুখ ফিরালো; আর দেখ, মেঘস্তম্ভের মধ্যে মাবুদের মহিমা দেখা গেলো।
{16:11} আর মাবুদ মূসাকে বললেন,
{16:12} আমি বনি-ইসরাইলদের অভিযোগ শুনেছি; তুমি তাদেরকে বল, সন্ধ্যাবেলা তোমরা গোশ্‌ত ভোজন করবে ও খুব ভোরে রুটিতে তৃপ্ত হবে; তখন জানতে পারবে যে, আমি মাবুদ, তোমাদের আল্লাহ্‌।
{16:13} পরে সন্ধ্যাবেলা ভারুই পাখি উড়ে এসে শিবিরের এলাকাটা ঢেকে ফেলল এবং খুব ভোরে শিবিরের চারদিকে শিশির পড়লো।
{16:14} পরে সেই শিশির শুকিয়ে গেল; আর দেখ, ভূমিতে তুষার কণার মত পাতলা ঝরঝেরে সূক্ষ্ম এক বস্তু মরুভূমির উপরে পড়ে রইলো।
{16:15} আর তা দেখে বনি-ইসরাইল একে অপরকে বললো, ওটা কি? কেননা তা কি, তারা জানত না। তখন মূসা বললেন, ওটা সেই রুটি, যা মাবুদ তোমাদেরকে আহার করার জন্য দিয়েছেন।
{16:16} এরই বিষয়ে মাবুদ এই হুকুম দিয়েছেন, তোমরা প্রত্যেকে নিজ নিজ ভোজনশক্তি অনুসারে তা কুড়াও; তোমরা প্রত্যেকে নিজ নিজ তাঁবুর লোকদের সংখ্যা অনুসারে একেক জনের জন্য একেক ওমর পরিমাণে এগুলো কুড়াও।
{16:17} তাতে বনি-ইসরাইলেরা তা-ই করলো; কেউ বেশি আবার কেউ অল্প কুড়ালো।
{16:18} পরে ওমরে তা মাপা হলে, যে বেশি সংগ্রহ করেছিল, তার অতিরিক্ত হল না এবং যে অল্প সংগ্রহ করেছিল, তার অভাব হল না; তারা প্রত্যেকে নিজ নিজ ভোজন ক্ষমতা অনুসারে কুড়িয়েছিল।
{16:19} আর মূসা বললেন, তোমরা কেউ সকাল বেলার জন্য এর কিছু রেখো না।
{16:20} তবুও কেউ কেউ মূসার কথা না মেনে সকাল বেলার জন্য কিছু কিছু রাখল, তখন তাতে কীট জন্মালো ও দুর্গন্ধ হল; আর মূসা তাদের উপরে ক্রুদ্ধ হলেন।
{16:21} এভাবে প্রতিদিন খুব ভোরে তারা নিজ নিজ ভোজনশক্তি অনুসারে কুড়ালো কিন্তু রৌদ্র প্রখর হলে তা গলে যেত।
{16:22} পরে ষষ্ঠ দিনে তারা দ্বিগুণ খাদ্য, প্রত্যেক জনের জন্য দুই ওমর করে কুড়ালো, আর বনি-ইসরাইলদের নেতৃবর্গেরা সকলে এসে মূসাকে তা জানালেন,
{16:23} তখন তিনি তাঁদেরকে বললেন, মাবুদ তা-ই বলেছিলেন; আগামীকাল বিশ্রামবার, মাবুদের উদ্দেশে পবিত্র বিশ্রামবার; তোমাদের যা ভেজে নেবার ভেজে নাও ও যা রান্না করার রান্না কর; আর যা অতিরিক্ত, তা সকাল বেলার জন্য তুলে রাখ।
{16:24} তাতে তারা মূসার হুকুম অনুসারে সকাল পর্যন্ত তা রাখল কিন্তু তাতে দুর্গন্ধ হল না, কীটও জন্মালো না।
{16:25} পরে মূসা বললেন, আজ তোমরা এগুলোই ভোজন কর, কেননা আজ মাবুদের বিশ্রামবার; আজ মাঠে তা পাবে না।
{16:26} তোমরা ছয় দিন তা কুড়াবে কিন্তু সপ্তম দিন বিশ্রামবার, সেদিন তা মিলবে না।
{16:27} তবুও সপ্তম দিনে লোকদের মধ্যে কেউ কেউ তা কুড়াবার জন্য বের হল কিন্তু কিছুই পেল না।
{16:28} তখন মাবুদ মূসাকে বললেন, তোমরা আমার হুকুম ও নির্দেশ পালন করতে কত কাল অসম্মত থাকবে?
{16:29} দেখ, মাবুদই তোমাদেরকে বিশ্রামবার দিয়েছেন, তাই তিনি ষষ্ঠ দিনে দুই দিনের খাদ্য তোমাদেরকে দিয়ে থাকেন; তোমাদের প্রত্যেক জন নিজ নিজ স্থানে থাক; সপ্তম দিনে কেউ নিজের স্থান থেকে বাইরে যাবে না।
{16:30} তাতে লোকেরা সপ্তম দিনে বিশ্রাম করলো।
{16:31} আর ইসরাইল-কুল ঐ খাদ্যের নাম ‘মান্না’ রাখল। সেগুলো ধনে বীজের মত, সাদা রংয়ের এবং তার স্বাদ মধু মিশানো পিঠার মত ছিল।
{16:32} পরে মূসা বললেন, মাবুদ এই হুকুম করেছেন, তোমরা তোমাদের বংশধরদের জন্য এগুলো থেকে এক ওমর পরিমাণ তুলে রেখো, যাতে আমি তোমাদেরকে মিসর দেশ থেকে নিয়ে আসবার সময় মরুভূমির মধ্যে যে রুটি ভোজন করাতাম তারা তা দেখতে পায়।
{16:33} তখন মূসা হারুনকে বললেন, তুমি একটা পাত্র নিয়ে পূর্ণ এক ওমর পরিমাণ মান্না মাবুদের সম্মুখে রাখ; তা তোমাদের ভবিষ্যৎ বংশধরদের জন্য রাখা যাবে।
{16:34} তখন মাবুদ মূসাকে যেরকম হুকুম করেছিলেন, সেই অনুসারে হারুন শরীয়ত-সিন্দুকের কাছে থাকবার জন্য তা তুলে রাখলেন।
{16:35} বনি-ইসরাইলেরা চল্লিশ বছর, যে পর্যন্ত বসতি-এলাকায় উপস্থিত না হল, সেই পর্যন্ত সেই মান্না ভোজন করলো; সেই দেশের সীমাতে উপস্থিত না হওয়া পর্যন্ত তারা মান্না খেতো।
{16:36} এক ওমর ঐফার দশমাংশ।
{i17:1} শৈল থেকে বের হওয়া পানি
{17:1} পরে বনি-ইসরাইলদের সমস্ত দল সীন মরুভূমি থেকে যাত্রা করে মাবুদের হুকুম অনুসারে নির্ধারিত সমস্ত উত্তরণস্থান দিয়ে রফীদীমে গিয়ে শিবির স্থাপন করলো। সেই স্থানে লোকদের পান করার পানি ছিল না।
{17:2} এজন্য লোকেরা মূসার সঙ্গে ঝগড়া করে বললো, আমাদেরকে পানি দাও, আমরা পান করবো। মূসা তাদেরকে বললেন, কেন আমার সঙ্গে ঝগড়া করছো? কেন মাবুদকে পরীক্ষা করছো?
{17:3} তখন লোকেরা সেই স্থানে পানির পিপাসায় ব্যাকুল হল, আর মূসার বিরুদ্ধে অভিযোগ করে বললো, তুমি আমাদের এবং আমাদের সন্তানদের ও পশুগুলোকে তৃষ্ণা দ্বারা মেরে ফেলতে মিসর থেকে কেন আনলে?
{17:4} আর মূসা মাবুদের কাছে কান্নাকাটি করে বললেন, আমি এই লোকদের জন্য কি করবো? যে কোনো সময় এরা আমাকে পাথর মেরে হত্যা করবে।
{17:5} তখন মাবুদ মূসাকে বললেন, তুমি লোকদের আগে যাও, ইসরাইলের কয়েক-জন প্রাচীনকে সঙ্গে নিয়ে, আর যা দিয়ে নদীতে আঘাত করেছিলে সেই লাঠি হাতে নিয়ে যাও।
{17:6} দেখ, আমি হোরেবে সেই শৈলের উপরে তোমার সম্মুখে দাঁড়াবো; তুমি শৈলে আঘাত করবে, তাতে তা থেকে পানি বের হবে, আর লোকেরা পান করবে। তখন মূসা ইসরাইলের প্রাচীনদের সম্মুখে তা-ই করলেন।
{17:7} তিনি সেই স্থানের নাম মঃসা ও মরীবা (পরীক্ষা ও ঝগড়া) রাখলেন, কেননা বনি-ইসরাইল ঝগড়া করেছিল এবং মাবুদকে পরীক্ষা করেছিল, বলেছিল, “মাবুদ আমাদের মধ্যে আছেন কি না?”
{i17:8} আমালেকের সঙ্গে যুদ্ধ
{17:8} ঐ সময়ে আমালেক এসে রফীদীমে ইসরাইলের সঙ্গে যুদ্ধ করতে লাগল।
{17:9} তাতে মূসা ইউসাকে বললেন, তুমি আমাদের জন্য লোক মনোনীত করে নাও, যাও, আমালেকের সঙ্গে যুদ্ধ কর; আগামীকাল আমি আল্লাহ্‌র লাঠি হাতে নিয়ে পর্বতের চূড়ায় দাঁড়াবো।
{17:10} পরে ইউসা মূসার হুকুম অনুসারে কাজ করলেন, আমালেকের সঙ্গে যুদ্ধ করলেন; আর মূসা, হারুন ও হূর পর্বতের চূড়ায় উঠলেন।
{17:11} তখন এরকম হল, মূসা যখন নিজের হাত তুলে ধরেন, তখন ইসরাইল জয়ী হয় কিন্তু মূসা নিজের হাত নামালে আমালেক জয়ী হয়।
{17:12} আর মূসার হাত ভারী হতে লাগল, তখন তাঁরা একখানি পাথর এনে তাঁর নিচে রাখলেন, আর তিনি তার উপরে বসলেন এবং হারুন ও হূর এক জন এক দিকে ও অন্যজন অন্য দিকে তাঁর হাত ধরে রাখলেন। তাতে সূর্য অস্তগত না হওয়া পর্যন্ত তাঁর হাত স্থির থাকলো।
{17:13} আর ইউসা আমালেককে ও তার লোকদেরকে তলোয়ার দ্বারা পরাজিত করলেন।
{17:14} পরে মাবুদ মূসাকে বললেন, এই কথা স্মরণে রাখার জন্য কিতাবে লেখ এবং ইউসার কর্ণগোচরে আন; কেননা আমি আসমানের নিচে থেকে আমালেকের নাম নিঃশেষে মুছে ফেলবো।
{17:15} পরে মূসা একটি কোরবানগাহ্‌ তৈরি করে তার নাম ইয়াহ্‌-ওয়েহ্‌-নিঃষি (মাবুদ আমার নিশান) রাখলেন।
{17:16} আর তিনি বললেন, মাবুদের সিংহাসনের উপরে হাত উত্তোলিত হয়েছে; পুরুষানুক্রমে আমালেকের সঙ্গে মাবুদের যুদ্ধ হবে।
{i18:1} হযরত মূসার শ্বশুর শোয়াইবের পরামর্শ
{18:1} আর, আল্লাহ্‌ মূসার পক্ষে ও তাঁর লোক ইসরাইলের পক্ষে যে সমস্ত কাজ করেছেন, মাবুদ ইসরাইলকে মিসর থেকে বের করে এনেছেন, এসব কথা মূসার শ্বশুর মাদিয়ানীয় ইমাম শোয়াইব শুনতে পেলেন।
{18:2} তখন মূসার শ্বশুর শোয়াইব মূসার স্ত্রীকে, পিত্রালয়ে প্রেরিত সফুরাকে ও তাঁর দুই পুত্রকে সঙ্গে নিলেন।
{18:3} ঐ দু’টি পুত্রের মধ্যে একজনের নাম গের্শোম (তত্রপ্রবাসী), কেননা তিনি বলেছিলেন, আমি পরদেশে প্রবাসী হয়েছি।
{18:4} আর একজনের নাম ইলীয়েষর (আল্লাহ্‌ সহায়), কেননা তিনি বলেছিলেন, আমার পিতার আল্লাহ্‌ আমার সহায় হয়ে ফেরাউনের তলোয়ার থেকে আমাকে উদ্ধার করেছেন।
{18:5} মূসার শ্বশুর শোয়াইব তাঁর দুই পুত্র ও স্ত্রীকে সঙ্গে নিয়ে মরুভূমিতে মূসার কাছে, আল্লাহ্‌র পর্বতে যে স্থানে তিনি শিবির স্থাপন করেছিলেন, সেই স্থানে আসলেন।
{18:6} আর তিনি মূসাকে বললেন, আমি তোমার শ্বশুর শোয়াইব এবং তোমার স্ত্রী ও তাঁর সঙ্গে তার দুই পুত্র, আমরা তোমার কাছে এসেছি।
{18:7} তখন মূসা তাঁর শ্বশুরের সঙ্গে দেখা করতে বাইরে গেলেন ও ভূমিতে উবুড় হয়ে সালাম জানিয়ে তাঁকে চুম্বন করলেন এবং একে অপরের কুশল জিজ্ঞাসা করলেন। পরে তাঁরা তাঁবুতে প্রবেশ করলেন।
{18:8} আর মাবুদ ইসরাইলের জন্য ফেরাউনের প্রতি ও মিসরীয়দের প্রতি যা যা করেছিলেন এবং পথে তাদের যে যে কষ্ট ঘটেছিল ও মাবুদ যেভাবে তাদেরকে উদ্ধার করেছিলেন, সেসব বৃত্তান্ত মূসা তাঁর শ্বশুরকে বললেন।
{18:9} মাবুদ মিসরীয়দের হাত থেকে ইসরাইলকে উদ্ধার করে তাদের যে সমস্ত মঙ্গল করেছিলেন, সেজন্য শোয়াইব আনন্দিত হলেন।
{18:10} তখন শোয়াইব বললেন, মাবুদ ধন্য হোন, যিনি মিসরীয়দের হাত থেকে ও ফেরাউনের হাত থেকে তোমাদেরকে উদ্ধার করেছেন, যিনি মিসরীয়দের অধীনতা থেকে এই লোকদেরকে উদ্ধার করেছেন।
{18:11} এখন আমি জানি সমস্ত দেবতা থেকে মাবুদ মহান; সেই বিষয়ে মহান, যে বিষয়ে ওরা এদের বিপক্ষে গর্ব করতো।
{18:12} পরে মূসার শ্বশুর শোয়াইব আল্লাহ্‌র উদ্দেশে পোড়ানো কোরবানী ও অন্যান্য কোরবানী উপস্থিত করলেন এবং হারুন ও ইসরাইলের সমস্ত প্রাচীন ব্যক্তিবৃন্দ এসে আল্লাহ্‌র সম্মুখে মূসার শ্বশুরের সঙ্গে আহার করলেন।
{i18:13} বিচারকদের নিয়োগ
{18:13} পরদিন মূসা লোকদের বিচার করতে বসলেন, আর সকাল থেকে সন্ধ্যা পর্যন্ত লোকেরা মূসার কাছে দাঁড়িয়ে রইলো।
{18:14} তখন লোকদের প্রতি মূসা যা যা করছেন, তাঁর শ্বশুর তা দেখে বললেন, তুমি লোকদের প্রতি এ কেমন ব্যবহার করছো? কেন তুমি একাকী আসনে বসে থাক, আর সমস্ত লোক সকাল থেকে সন্ধ্যাকাল পর্যন্ত তোমার কাছে দাঁড়িয়ে থাকে?
{18:15} মূসা তাঁর শ্বশুরকে বললেন, লোকেরা খোদায়ী বিচার কি তা জানবার জন্য আমার কাছে আসে;
{18:16} তাদের কোন ঝগড়া হলে তা আমার কাছে উপস্থিত হয়, আর আমি বাদী ও বিবাদীর বিচার করি এবং আল্লাহ্‌র বিধি ও সমস্ত শরীয়ত তাদেরকে জানাই।
{18:17} তখন মূসার শ্বশুর বললেন, তোমার এই কাজ ভাল নয়।
{18:18} এতে তুমি এবং তোমার সঙ্গী এই লোকেরাও ক্লান্ত হয়ে পড়বে, কেননা এই কাজ তোমার শক্তি থেকে ভারী; এই কাজ একাকী সম্পন্ন করা তোমার অসাধ্য।
{18:19} এখন আমার কথায় মনোযোগ দাও; আমি তোমাকে পরামর্শ দিই, আর আল্লাহ্‌ তোমার সহবর্তী হোন। তুমি আল্লাহ্‌র সম্মুখে লোকদের পক্ষে প্রতিনিধি হও এবং তাদের বিচার আল্লাহ্‌র কাছে উপস্থিত কর,
{18:20} আর তাদেরকে বিধি ও শরীয়তের উপদেশ দাও এবং তাদের গন্তব্য পথ ও কর্তব্য কাজ বুঝিয়ে দাও।
{18:21} এছাড়া, তুমি এই লোকদের মধ্য থেকে কর্মদক্ষ পুরুষদেরকে, আল্লাহ্‌ভীরু, সত্যবাদী ও অন্যায়-লাভ-ঘৃণাকারী ব্যক্তিদেরকে মনোনীত করে লোকদের উপরে সহস্রপতি, শতপতি, পঞ্চাশপতি ও দশপতি করে নিযুক্ত কর।
{18:22} তাঁরা সব সময়ে লোকদের বিচার করবেন; বড় বড় সমস্ত বিচার তোমার কাছে আনবেন কিন্তু ক্ষুদ্র বিচারগুলো তাঁরাই করবেন। তাতে তোমার কাজ লঘু হবে আর তাঁরা তোমার সঙ্গে ভার বইবেন।
{18:23} তুমি যদি এরকম কর এবং আল্লাহ্‌ তোমাকে এরকম হুকুম দেন তবে তুমি সইতে পারবে এবং এসব লোকও সহিসালামতে তাদের স্থানে গমন করবে।
{18:24} তাতে মূসা তাঁর শ্বশুরের কথায় মনোযোগ দিলেন এবং তিনি যা কিছু বললেন, সেই অনুসারে কাজ করলেন।
{18:25} ফলত মূসা সমস্ত ইসরাইল থেকে কর্মদক্ষ পুরুষদেরকে মনোনীত করে লোকদের উপরে প্রধান, অর্থাৎ সহস্রপতি, শতপতি, পঞ্চাশপতি ও দশপতি করে নিযুক্ত করলেন।
{18:26} তাঁরা সব সময়ে লোকদের বিচার করতেন; কঠিন বিচারগুলো মূসার কাছে আনতেন কিন্তু সাধারণ বিষয়গুলোর বিচার তাঁরাই করতেন।
{18:27} পরে মূসা তাঁর শ্বশুরকে বিদায় করলে তিনি স্বদেশে প্রস্থান করলেন।
{i19:1} তুর পর্বতের তলে বনি-ইসরাইলের আগমন
{19:1} মিসর দেশ থেকে বনি-ইসরাইলদের বের হবার পর তৃতীয় মাসে, (প্রথম) দিনেই তারা সিনাই মরুভূমিতে উপস্থিত হল।
{19:2} তারা রফীদীম থেকে যাত্রা করে সিনাই মরুভূমিতে উপস্থিত হয়ে ইসরাইলরা সেই স্থানে পর্বতের সম্মুখে শিবির স্থাপন করলো।
{19:3} পরে মূসা আল্লাহ্‌র কাছে গেলেন, আর মাবুদ পর্বত থেকে তাঁকে ডেকে বললেন, তুমি ইয়াকুবের কুলকে এই কথা বল ও বনি-ইসরাইলদেরকে এটা জানাও।
{19:4} আমি মিসরীয়দের প্রতি যা করেছি এবং যেমন ঈগল পাখি পাখা দ্বারা করে, তেমনি তোমাদেরকে বয়ে আমার কাছে এনেছি, তা তোমরা দেখেছো।
{19:5} এখন যদি তোমরা আমার কথা মান্য কর ও আমার নিয়ম পালন কর তবে তোমরা সমস্ত জাতির মধ্য থেকে আমার নিজস্ব অধিকার হবে, কেননা সমস্ত দুনিয়া আমার।
{19:6} আর আমার জন্য তোমরাই ইমামদের একটি রাজ্য ও পবিত্র একটি জাতি হবে। এসব কথা তুমি বনি-ইসরাইলদেরকে বল।
{19:7} তখন মূসা এসে লোকদের প্রাচীন ব্যক্তিবর্গকে ডাকালেন ও মাবুদ তাঁকে যা যা হুকুম করেছিলেন, সেসব কথা তাদের সম্মুখে প্রস্তাব করলেন।
{19:8} তাতে লোকেরা সকলেই একসঙ্গে বললো, মাবুদ যা কিছু বলেছেন, আমরা সমস্তই করবো। তখন মূসা মাবুদের কাছে লোকদের কথা নিবেদন করলেন।
{19:9} আর মাবুদ মূসাকে বললেন, দেখ, আমি নিবিড় মেঘে তোমার কাছে আসবো, যেন লোকেরা তোমার সঙ্গে আমার আলাপ শুনতে পায় এবং তোমার উপর চিরকাল ঈমান রাখে। পরে মূসা লোকদের কথা মাবুদকে বললেন।
{i19:10} লোকদের পাক-পবিত্র হওয়া
{19:10} তখন মাবুদ মূসাকে বললেন, তুমি লোকদের কাছে গিয়ে আজ ও আগামীকাল তাদেরকে পাক-পবিত্র কর এবং তারা নিজ নিজ পোশাক ধুয়ে নিক,
{19:11} আর তৃতীয় দিনের জন্য সকলে প্রস্তুত হোক; কেননা তৃতীয় দিনে মাবুদ সব লোকের সাক্ষাতে তুর পর্বতের উপরে নেমে আসবেন।
{19:12} আর তুমি লোকদের চারদিকে সীমা নিরূপণ করে এই কথা বলো, তোমরা সাবধান, পর্বতে আরোহণ কিংবা তার সীমা সপর্শ করো না; যে কেউ পর্বত সপর্শ করবে, অবশ্যই তার প্রাণদণ্ড হবে।
{19:13} কোন হাত তাকে সপর্শ করবে না কিন্তু সে অবশ্য পাথরের আঘাতে নিহত কিংবা তীর দ্বারা বিদ্ধ হবে; পশু কিংবা মানুষ সে যাই হোক না কেন সে বাঁচবে না। অনেকক্ষণ তূরীবাদ্য হলে পর তারা পর্বতে উঠবে।
{19:14} পরে মূসা পর্বত থেকে নেমে লোকদের কাছে এসে তাদেরকে পাক-পবিত্র করলেন এবং তারা নিজ নিজ পোশাক ধুয়ে নিল।
{19:15} পরে তিনি লোকদেরকে বললেন, তোমরা তৃতীয় দিনের জন্য প্রস্তুত হও; কোন স্ত্রীলোকের কাছে যেও না।
{19:16} পরে তৃতীয় দিন প্রভাত হলে মেঘ-গর্জন ও বিদ্যুৎ এবং পর্বতের উপরে নিবিড় মেঘ হল, আর অতিশয় উচ্চরবে তূরীধ্বনি হতে লাগল; তাতে শিবিরস্থ সমস্ত লোক কাঁপতে লাগল।
{19:17} পরে মূসা আল্লাহ্‌র সঙ্গে সাক্ষাৎ করার জন্য লোকদেরকে শিবির থেকে বের করলেন, আর তারা পর্বতের তলদেশে দণ্ডায়মান হল;
{19:18} তখন সমস্ত তুর পর্বত ধোঁয়ায় ভরা ছিল; কেননা মাবুদ আগুনের মধ্যে তার উপরে নেমে আসলেন, আর ভাটির ধোঁয়া মত তা থেকে ধোঁয়া উঠতে লাগল এবং সমস্ত পর্বত ভীষণ কাঁপতে লাগল।
{19:19} আর তূরীর আওয়াজ ক্রমশ অতিশয় বৃদ্ধি পেতে লাগল; তখন মূসা কথা বললেন এবং আল্লাহ্‌ বজ্রের মত আওয়াজ দ্বারা তাঁকে জবাব দিলেন।
{19:20} আর মাবুদ তুর পর্বতে, পাহাড়ের চূড়ায়, নেমে আসলেন এবং মাবুদ মূসাকে সেই পাহাড়ের চূড়ায় ডাকলেন; তাতে মূসা উঠে গেলেন।
{19:21} তখন মাবুদ মূসাকে বললেন, তুমি নেমে গিয়ে লোকদেরকে দৃঢ়ভাবে হুকুম কর, যেন তারা মাবুদকে দেখবার জন্য সীমা লঙ্ঘন করে তাঁর দিকে না যায় ও অনেকে মারা না পড়ে।
{19:22} আর ইমামেরা, যারা মাবুদের নিকটবর্তী হয়ে থাকে, তারাও যেন নিজেদের পাক-পবিত্র করে, অন্যথায় মাবুদ তাদেরকে আক্রমণ করবেন।
{19:23} তখন মূসা মাবুদকে বললেন, লোকেরা তুর পর্বতে উঠে আসতে পারে না, কেননা তুমি দৃঢ়ভাবে হুকুম দিয়ে আমাদেরকে বলেছো, পর্বতের সীমা নিরূপণ কর ও তা পবিত্র কর।
{19:24} আর মাবুদ তাঁকে বললেন, যাও, নেমে যাও; পরে হারুনকে সঙ্গে করে তুমি উঠে এসো কিন্তু ইমামেরা ও লোকেরা মাবুদের কাছে উঠে আসার জন্য যেন সীমা লঙ্ঘন না করে, পাছে তিনি তাদেরকে আক্রমণ করেন।
{19:25} তখন মূসা লোকদের কাছে নেমে গিয়ে তাদেরকে এই কথাগুলো বললেন।
{i20:1} দশটি বিশেষ হুকুম
{20:1} আল্লাহ্‌ এ সব কথা বললেন,
{20:2} আমি তোমার আল্লাহ্‌ মাবুদ, যিনি মিসর দেশ থেকে, গোলামীর গৃহ থেকে, তোমাকে বের করে আনলেন।
{20:3} আমার সাক্ষাতে তোমার অন্য দেবতা না থাকুক।
{20:4} তুমি তোমার জন্য খোদাই করা মূর্তি তৈরি করো না; উপরিস্থ বেহেশতে নিচস্থ দুনিয়াতে ও দুনিয়ার নিচস্থ পানির মধ্যে যা যা আছে, তাদের কোন মূর্তি তৈরি করো না;
{20:5} তুমি তাদের কাছে সেজ্‌দা করো না এবং তাদের সেবা করো না; কেননা তোমার আল্লাহ্‌ মাবুদ আমি স্বগৌরব রক্ষণে উদ্‌-যোগী আল্লাহ্‌; আমি পিতৃগণের অপরাধের প্রতিফল সন্তানদের উপরে বর্তাই, যারা আমাকে অগ্রাহ্য করে, তাদের তৃতীয় ও চতুর্থ পুরুষ পর্যন্ত বর্তাই;
{20:6} কিন্তু যারা আমাকে মহব্বত করে ও আমার সমস্ত হুকুম পালন করে, আমি তাদের হাজার পুরুষ পর্যন্ত আমি অটল মহব্বত প্রকাশ করি।
{20:7} তোমার আল্লাহ্‌ মাবুদের নাম অনর্থক নিও না, কেননা যে কেউ তাঁর নাম অনর্থক নেয়, মাবুদ তাকে দোষী করবেন।
{20:8} তুমি বিশ্রামবার স্মরণ করে পবিত্র করো।
{20:9} ছয় দিন পরিশ্রম করো, তোমার সমস্ত কাজ করো;
{20:10} কিন্তু সপ্তম দিন তোমার আল্লাহ্‌ মাবুদের উদ্দেশে বিশ্রামবার। সেদিন তুমি বা তোমার পুত্র বা কন্যা, বা তোমার গোলাম বা বাঁদী, বা তোমার পশু, বা তোমার তোরণদ্বারের মধ্যবর্তী বিদেশী, কেউ কোন কাজ করো না।
{20:11} কেননা মাবুদ আসমান ও দুনিয়া, সমুদ্র ও সেই সবের মধ্যবর্তী সমস্ত বস্তু ছয় দিনে নির্মাণ করে সপ্তম দিনে বিশ্রাম করলেন। এজন্য মাবুদ বিশ্রামবারকে দোয়া ও পবিত্র করলেন।
{20:12} তোমার পিতা ও মাতাকে সমাদর করো, যেন তোমার আল্লাহ্‌ মাবুদ তোমাকে যে দেশ দেবেন, সেই দেশে তোমার দীর্ঘ পরমায়ু হয়।
{20:13} খুন করো না।
{20:14} জেনা করো না।
{20:15} চুরি করো না।
{20:16} তোমার প্রতিবেশীর বিরুদ্ধে মিথ্যা সাক্ষ্য দিও না।
{20:17} তোমার প্রতিবেশীর বাড়িতে লোভ করো না; প্রতিবেশীর স্ত্রীর প্রতি, কিংবা তার গোলাম বা বাঁদীর প্রতি, কিংবা তার গরুর উপর বা গাধার উপর, প্রতিবেশীর কোন বস্তুতেই লোভ করো না।
{20:18} তখন সমস্ত লোক মেঘ-গর্জন, বিদ্যুৎ, তূরীধ্বনি ও ধোঁয়ায় ভরা পর্বত দেখে ভয় পেল এবং দূরে দাঁড়িয়ে রইলো।
{20:19} আর তারা মূসাকে বললো, তুমিই আমাদের সঙ্গে কথা বল, আমরা শুনব; কিন্তু আল্লাহ্‌ আমাদের সঙ্গে কথা না বলুন, পাছে আমরা মারা পড়ি।
{20:20} মূসা লোকদেরকে বললেন, ভয় করো না; কেননা তোমাদের পরীক্ষা করার জন্য এবং তোমরা যেন গুনাহ্‌ না কর, এজন্য তাঁর ভয়াবহতা তোমাদের দৃষ্টিগোচর করার জন্য আল্লাহ্‌ এসেছেন।
{20:21} তখন লোকেরা দূরে দাঁড়িয়ে রইলো; আর মূসা সেই ঘোর অন্ধকারের কাছে গমন করলেন, যেখানে আল্লাহ্‌ ছিলেন।
{i20:22} নানা রকম হুকুম
{20:22} পরে মাবুদ মূসাকে বললেন, তুমি বনি-ইসরাইলকে এই কথা বল, তোমরা নিজেরাই শুনলে, আমি আসমান থেকে তোমাদের সঙ্গে কথা বললাম।
{20:23} তোমরা আমার প্রতিদ্বন্দ্বী কিছু তৈরি করো না; তোমাদের জন্য রূপার দেবমূর্তি বা সোনার দেবমূর্তি তৈরি করো না।
{20:24} তুমি আমার জন্য মাটির একটি কোরবানগাহ্‌ তৈরি করবে এবং তার উপরে তোমার পোড়ানো-কোরবানী, মঙ্গল-কোরবানী, তোমার ভেড়া ও তোমার গরু কোরবানী করবে। আমি যে যে স্থানে আমার নাম স্মরণ করাবো, সেই সেই স্থানে তোমার কাছে এসে তোমাকে দোয়া করবো।
{20:25} তুমি যদি আমার জন্য পাথরের কোরবানগাহ্‌ তৈরি কর তবে খোদাই করা পাথর দিয়ে তা তৈরি করো না, কেননা তার উপরে অস্ত্র তুললে তুমি তা নাপাক করবে।
{20:26} আর আমার কোরবানগাহ্‌র উপরে সিঁড়ি দিয়ে উঠবে না, তা করলে হয়তো তার উপরে তোমার নগ্নতা প্রকাশ পাবে।
{i21:1} গোলামদের প্রতি ব্যবহারের নিয়ম
{21:1} তুমি এসব শাসন তাদের সম্মুখে রাখবে।
{21:2} তুমি ইবরানী গোলাম ক্রয় করলে সে ছয় বছর গোলামী করবে, পরে সপ্তম বছরে বিনামূল্যে মুক্ত হয়ে চলে যাবে।
{21:3} সে যদি একাকী আসে তবে একাকী যাবে; আর যদি সস্ত্রীক আসে তবে তার স্ত্রীও তার সঙ্গে যাবে।
{21:4} যদি তার মালিক তার বিয়ে দেয় এবং সেই স্ত্রী তার জন্য পুত্র বা কন্যা প্রসব করে তবে সেই স্ত্রী ও তার সন্তানদের উপরে তার মালিকের স্বত্ব থাকবে, সে একাকী চলে যাবে।
{21:5} কিন্তু ঐ গোলাম যদি স্পষ্টভাবে বলে, আমি আমার মালিক এবং আমার স্ত্রী ও সন্তানদেরকে ভালবাসি, মুক্ত হয়ে চলে যাব না,
{21:6} তা হলে তার মালিক তাকে আল্লাহ্‌র কাছে নিয়ে যাবে এবং সে তাকে কপাটের কিংবা বাজুর কাছে উপস্থিত করবে। সেই স্থানে তার মালিক গুঁজি দ্বারা তার কান বিদ্ধ করবে; তাতে সে চিরকাল সেই মালিকের গোলাম থাকবে।
{21:7} আর কেউ যদি আপন কন্যাকে বাঁদী হিসেবে বিক্রি করে তবে গোলামেরা যেমন যায়, সে সেরকম যাবে না।
{21:8} তার মালিক তাকে নিজের জন্য নিরূপণ করলেও যদি তার প্রতি অসন্তুষ্ট হয় তবে সে তাকে মুক্ত হতে দেবে; তার সঙ্গে প্রবঞ্চনা করাতে অন্য জাতির কাছে তাকে বিক্রি করার অধিকার তার হবে না।
{21:9} আর যদি সে আপন পুত্রের জন্য তাকে নিরূপণ করে তবে সে তার সঙ্গে কন্যার মত ব্যবহার করবে।
{21:10} যদি সেই পুত্র অন্য আর এক জন স্ত্রীকেও বিয়ে করে তবে ওর খোরাক-পোশাক এবং সহবাসের বিষয় ত্রুটি করতে পারবে না।
{21:11} আর যদি সে তার প্রতি এই তিনটি কর্তব্য না করে তবে সেই স্ত্রী অমনি মুক্ত হয়ে চলে যাবে; টাকা লাগবে না।
{i21:12} হিংস্রতার বিরুদ্ধে নিয়ম
{21:12} কেউ যদি কোন মানুষকে এমন আঘাত করে যে, তার মৃত্যু হয় তবে অবশ্য প্রাণদণ্ড হবে।
{21:13} আর যদি কোন ব্যক্তি অন্যকে খুন করতে চেষ্টা না করে কিন্তু আল্লাহ্‌ তাকে তার হাতে তুলে দেন তবে যে স্থানে সে পালাতে পারে, এমন স্থান আমি তার জন্য নিরূপণ করবো।
{21:14} কিন্তু যদি কেউ দুঃসাহস করে ছলে তার প্রতিবেশীকে খুন করার জন্য তার উপর চড়াও হয় তবে সেই ব্যক্তি যদি কোরবানগাহ্‌র কাছে গিয়েও আশ্রয় নেয় তবে সেখান থেকে নিয়ে গিয়ে তার প্রাণদণ্ড কার্যকর করতে হবে।
{21:15} আর যে কেউ তার পিতাকে বা তার মাতাকে প্রহার করে, তার অবশ্যই প্রাণদণ্ড হবে।
{21:16} আর কেউ যদি কোন মানুষকে চুরি করে বিক্রি করে, কিংবা তার হাতে যদি তাকে পাওয়া যায় তবে তার অবশ্যই প্রাণদণ্ড হবে।
{21:17} আর যে কেউ তার পিতা বা তার মাতাকে বদদোয়া দেয় তার অবশ্যই প্রাণদণ্ড হবে।
{21:18} আর মানুষেরা ঝগড়া করে এক জন অন্যকে পাথরের আঘাত কিংবা ঘুষি মারলে সে যদি না মারা গিয়ে বিছানায় পড়ে থাকে,
{21:19} আর তারপর উঠে লাঠি অবলম্বন করে বাইরে বেড়ায় তবে সেই আঘাতকারী দণ্ড পাবে না; কেবল তার কর্মক্ষতির ও চিকিৎসার ব্যয় তাকে দিতে হবে।
{21:20} আর কেউ তার গোলামকে কিংবা বাঁদীকে লাঠি দ্বারা প্রহার করলে সে যদি তার হাতে মারা যায় তবে সে অবশ্য দণ্ডনীয় হবে।
{21:21} কিন্তু সে যদি দু’এক দিন বাঁচে তবে তার মালিক দণ্ড ভোগ করবে না, কেননা সে তার সম্পত্তিস্বরূপ।
{21:22} আর পুরুষেরা ঝগড়া করে কোন গর্ভবতী স্ত্রীকে প্রহার করলে যদি তার গর্ভপাত হয় কিন্তু পরে আর কোন বিপদ না ঘটে তবে ঐ স্ত্রীর স্বামীর দাবী অনুসারে অবশ্যই তার অর্থদণ্ড হবে ও সে বিচারকদের বিচার অনুযায়ী টাকা দেবে।
{21:23} কিন্তু যদি কোন বিপদ ঘটে তবে তোমাকে এই দায় পরিশোধ করতে হবে;
{21:24} প্রাণের বদলে প্রাণ, চোখের বদলে চোখ, দাঁতের বদলে দাঁত, হাতের বদলে হাত, পায়ের বদলে পা,
{21:25} পোড়ানোর বদলে পোড়ানো, ক্ষতের বদলে ক্ষত, কালশিরার বদলে কালশিরা।
{21:26} আর কেউ তার গোলাম বা বাঁদীর চোখে আঘাত করলে যদি তা নষ্ট হয় তবে তার চোখ নষ্ট হওয়ার জন্য সে তাকে মুক্ত করবে।
{21:27} আর আঘাত দ্বারা তার গোলাম কিংবা বাঁদীর দাঁত ভেঙে ফেললে ঐ দাঁতের জন্য সে তাকে মুক্ত করবে।
{21:28} আর কোন গরু যদি কোন পুরুষ বা স্ত্রীকে শিং দিয়ে আঘাত করলে পর মারা যায় তবে ঐ গরু অবশ্যই পাথরের আঘাতে মেরে ফেলতে হবে এবং তার গোশ্‌ত অখাদ্য হবে; কিন্তু গরুর মালিক দণ্ড পাবে না।
{i21:29} মালিকের দায়িত্ব-কর্তব্য
{21:29} তবে সেই গরুটি আগে শিং দিয়ে আঘাত করতো, এর প্রমাণ পেলেও তার মালিক তাকে সাবধানে না রাখাতে যদি সে কোন পুরুষ কিংবা স্ত্রীকে হত্যা করে তবে সে গরু পাথরের আঘাতে হত্যা করা যাবে এবং তার মালিকেরও প্রাণদণ্ড হবে।
{21:30} যদি তার জন্য কাফ্‌ফারা নির্ধারিত হয় তবে সে প্রাণের মুক্তির জন্য নির্ধারিত সমস্ত মূল্য দেবে।
{21:31} তার গরু যদি কারো পুত্র বা কন্যাকে শিং দিয়ে আঘাত করে তবে ঐ বিচারানুসারে তার প্রতি করা হবে।
{21:32} আর তার গরু যদি কারো গোলাম কিংবা বাঁদীকে শিং দিয়ে আঘাত করে তবে সে তার মালিককে ত্রিশ শেকল রূপা দেবে এবং গরুটিকে পাথর মেরে হত্যা করা হবে।
{21:33} আর কেউ যদি কোন কূপ অনাবৃত করে, কূপ খনন করে আবৃত না করে তবে তার মধ্যে কোন গরু কিংবা গাধা পড়লে,
{21:34} সেই কূপের মালিক ক্ষতিপূরণ দেবে, সে পশুর মালিককে মূল্য দেবে কিন্তু ঐ মৃত পশু তারই হবে।
{21:35} আর, একজনের গরু অন্য জনের গরুকে শিং দিয়ে আঘাত করলে সেটা যদি মারা যায় তবে তারা জীবিত গরু বিক্রি করে তার মূল্য দু’ভাগ করবে এবং ঐ মৃত গরুও দু’ভাগ করে নেবে।
{21:36} কিন্তু যদি জানা যায়, সেই গরু আগে শিং দিয়ে আঘাত করতো ও তার মালিক তাকে সাবধানে রাখে নি তবে সে তার পরিবর্তে অন্য গরু দেবে কিন্তু মৃত গরু তারই হবে।
{i22:1} পরিশোধের নিয়ম
{22:1} যে কেউ গরু কিংবা ভেড়া চুরি করে হত্যা করে, কিংবা বিক্রি করে, সে একটি গরুর বদলে পাঁচটি গরু ও একটি ভেড়ার বদলে চারটি ভেড়া দেবে।
{22:2} আর চোর যদি সিঁধ কাটার সময়ে ধরা পড়ে আহত হয় ও মারা পড়ে তবে তার জন্য রক্তপাতের দোষ হবে না।
{22:3} যদি তার উপরে সূর্য উদিত হয় তবে রক্তপাতের দোষ হবে। ক্ষতিপূরণ করা চোরের কর্তব্য, যদি তার কিছু না থাকে তবে চুরির দরুন সে নিজেই বিক্রি হয়ে যাবে।
{22:4} গরু, গাধা বা ভেড়া, চুরির কোন বস্তু যদি চোরের হাতে জীবিত পাওয়া যায় তবে সে তার দ্বিগুণ ফেরত দেবে।
{22:5} যদি কেউ শস্যক্ষেত কিংবা আঙ্গুর-ক্ষেতে পশু চরায়, আর তার পশু ছেড়ে দিলে যদি তা অন্যের ক্ষেতে চরে তবে সেই ব্যক্তি নিজের ক্ষেতের উত্তম শস্য কিংবা নিজের আঙ্গুর-ক্ষেতের উত্তম ফল দিয়ে ক্ষতিপূরণ দেবে।
{22:6} কোন জায়গা থেকে যদি আগুন উঠে কাঁটাবনে লেগে কারো শস্যরাশি কিংবা শস্যের ঝাড় কিংবা ক্ষেত পুড়ে যায় তবে সেই যে আগুন জ্বালিয়ে ছিল সে অবশ্যই ক্ষতিপূরণ দেবে।
{22:7} কেউ টাকা কিংবা জিনিসপত্র তার প্রতিবেশীর কাছে গচ্ছিত রাখলে যদি তার বাড়ি থেকে কেউ তা চুরি করে এবং সেই চোর ধরা পড়ে তবে সে তার দ্বিগুণ দেবে।
{22:8} যদি চোর ধরা না পড়ে তবে বাড়ির মালিক প্রতিবেশীর দ্রব্যে হাত দিয়েছে কি না, তা জানবার জন্য তাকে আল্লাহ্‌র সাক্ষাতে আনা হবে।
{22:9} সমস্ত রকমের অপরাধের বিষয়ে, অর্থাৎ গরু কিংবা গাধা কিংবা ভেড়া কিংবা পরনের কাপড়, বা কোন হারানো বস্তুর বিষয়ে যদি কেউ বলে, এটা সেই দ্রব্য তবে উভয়ের কথা আল্লাহ্‌র কাছে উপস্থিত হবে। আল্লাহ্‌ যাকে দোষী করবেন, সে তার প্রতিবেশীকে তার দ্বিগুণ দেবে।
{22:10} কেউ যদি তার গাধা কিংবা গরু কিংবা ভেড়া কিংবা কোন পশু প্রতিবেশীর কাছে পালন করার জন্য রাখে এবং লোকের অগোচরে সে পশু মারা যায়, বা আঘাত পায়, কিংবা কেড়ে নেওয়া হয়,
{22:11} তবে ‘আমি প্রতিবেশীর দ্রব্যে হাত দিই নি’, এই বলে এক জন অন্য জনের কাছে মাবুদের নামে কসম করবে, আর পশুর মালিক সেই কসম গ্রাহ্য করবে। ঐ ব্যক্তি ক্ষতিপূরণ দেবে না।
{22:12} কিন্তু যদি তার কাছ থেকে তা চুরি হয়ে যায় তবে সে তার মালিককে ক্ষতিপূরণ দেবে।
{22:13} যদি সেটি কেটে ফেলা হয় তবে সে প্রমাণ করার জন্য তা উপস্থিত করুক; সেই কেটে ফেলা পশুর জন্য সে ক্ষতিপূরণ দেবে না।
{22:14} আর কেউ যদি তার প্রতিবেশীর পশু চেয়ে নেয় ও তার মালিক তার সঙ্গে না থাকবার সময়ে সেই পশু আহত হয় কিংবা মারা যায় তবে সে অবশ্য ক্ষতিপূরণ দেবে।
{22:15} যদি তার মালিক তার কাছে থাকে তবে সে ক্ষতিপূরণ দেবে না; তা যদি ভাড়া করা পশু হয় তবে তার ভাড়াতে শোধ হল।
{i22:16} নৈতিক ও ধর্মীয় নিয়ম
{22:16} আর কাবিন হয় নি এমন কুমারীকে ভুলিয়ে কেউ যদি তার সঙ্গে শয়ন করে তবে সে অবশ্য বিয়ের মোহরানা দিয়ে তাকে বিয়ে করবে।
{22:17} যদি সেই ব্যক্তির সঙ্গে আপন কন্যার বিয়ে দিতে পিতা নিতান্ত অসম্মত হয় তবে বিয়ের মোহরানার ব্যবস্থা অনুসারে তাকে রূপা দিতে হবে।
{22:18} তুমি জাদুকারিণীকে জীবিত রেখো না।
{22:19} পশুর সঙ্গে জেনাকারী ব্যক্তির অবশ্যই প্রাণদণ্ড হবে।
{22:20} যে ব্যক্তি কেবল মাবুদ ছাড়া কোন দেবতার কাছে কোরবানী করে, সে সমপূর্ণ-ভাবে বিনষ্ট হবে।
{22:21} তুমি বিদেশীর প্রতি অন্যায় করো না, তার প্রতি জুলুম করো না, কেননা মিসর দেশে তোমরাও বিদেশী ছিলে।
{22:22} তোমরা কোন বিধবাকে কিংবা এতিমকে দুঃখ দিও না।
{22:23} তাদেরকে কোনভাবে দুঃখ দিলে যদি তারা আমার কাছে কান্নাকাটি করে তবে আমি অবশ্যই তাদের কান্নায় সাড়া দেব।
{22:24} আর তাতে আমার ক্রোধ প্রজ্বলিত হবে এবং আমি তোমাদেরকে তলোয়ার দ্বারা হত্যা করবো, তাতে তোমাদের স্ত্রীরা বিধবা ও তোমাদের সন্তানেরা এতিম হবে।
{22:25} তুমি যদি আমার লোকদের মধ্যে তোমার স্বজাতির কোন দীন-দুঃখীকে টাকা ধার দাও তবে তার কাছে সুদখোরের মত হয়ো না; তোমরা তার উপরে সুদ চাপাবে না।
{22:26} যদি তুমি তোমার প্রতিবেশীর গায়ের চাদর বন্ধক রাখ তবে সূর্যাস্তের আগে তা ফিরিয়ে দিও;
{22:27} কেননা তা তার একমাত্র আচ্ছাদন, তার গায়ে দেবার কাপড়; সে কিসে শয়ন করবে? আর যদি সে আমার কাছে কান্নাকাটি করে তবে আমি তার কান্না শুনব, কেননা আমি মমতায় পূর্ণ।
{22:28} তুমি আল্লাহ্‌র কুফরী করো না এবং স্বজাতির লোকদের নেতাকে বদদোয়া দিও না।
{22:29} তোমার পাকা শস্য ও আঙ্গুর-রস নিবেদন করতে বিলম্ব করো না। তোমার প্রথমজাত পুত্রদের আমাকে দিও।
{22:30} তোমার গরু ও ভেড়া সম্বন্ধেও সেই রকম করো; তা সাত দিন তার মায়ের সঙ্গে থাকবে, অষ্টম দিনে তুমি তা আমাকে দিও।
{22:31} আর তোমরা আমার উদ্দেশে পবিত্র লোক হবে; ক্ষেতে মারা গিয়ে পরে থাকা কোন পশুর গোশ্‌ত খাবে না; তা কুকুরদের কাছে ফেলে দেবে।
{i23:1} নানা রকম হুকুম
{23:1} তুমি মিথ্যা গুজব ছড়াবে না; অন্যায় সাক্ষী হয়ে দুর্জনের সহায়তা করো না।
{23:2} তুমি দুষ্কর্ম করার জন্য বহু লোকের অনুসরণ করো না এবং বিচারে অন্যায় করার জন্য বহু লোকের পক্ষ নিয়ে প্রতিবাদ করো না।
{23:3} দরিদ্রের বিচারে তারও পক্ষপাত করো না।
{23:4} তোমার দুশমনের গরু কিংবা গাধাকে পথহারা দেখলে তুমি অবশ্যই তার কাছে তাকে নিয়ে যাবে।
{23:5} তুমি তোমার দুশমনের গাধাকে বোঝার ভারে পড়ে যেতে দেখলে, যদিও তাকে ভারমুক্ত করতে অনিচ্ছুক হও, তবুও অবশ্যই সেটিকে ভারমুক্ত করবে।
{23:6} দরিদ্র প্রতিবেশীর বিচারে তার প্রতি অন্যায় করো না।
{23:7} মিথ্যা বিষয় থেকে দূরে থেকো এবং নির্দোষের বা ধার্মিকের প্রাণ নষ্ট করো না, কেননা আমি দুষ্টকে নির্দোষ বলে গ্রহণ করবো না।
{23:8} আর তুমি ঘুষ গ্রহণ করো না, কেননা ঘুষ কর্মকর্তাদের চোখ অন্ধ করে এবং ধার্মিকদের সমস্ত কথা উল্টে দেয়।
{23:9} আর তুমি বিদেশীর ওপর জুলুম করো না; তোমরা তো বিদেশীর অন্তর জান, কেননা তোমরা মিসর দেশে বিদেশী ছিলে।
{i23:10} সপ্তম বছর ও সপ্তম দিন
{23:10} তুমি তোমার ভূমিতে ছয় বছর যাবৎ বীজ বপন ও উৎপন্ন শস্য সংগ্রহ করো।
{23:11} কিন্তু সপ্তম বছরে তাকে বিশ্রাম দিও, ফেলে রেখো; তাতে তোমার স্বজাতির দরিদ্ররা খেতে পাবে। আর তারা যা অবশিষ্ট রাখে তা মাঠের পশুতে খাবে। তোমার আঙ্গুর-ক্ষেতের ও জলপাই গাছের বিষয়েও সেরকম করো।
{23:12} তুমি ছয় দিন তোমার কাজ করো কিন্তু সপ্তম দিনে বিশ্রাম করো; যেন তোমার গরু ও গাধা বিশ্রাম পায় এবং তোমার বাড়িতে জন্মেছে এমন বাঁদীর পুত্র ও বিদেশী লোকের প্রাণ জুড়ায়।
{23:13} আমি তোমাদেরকে যা যা বললাম, সমস্ত বিষয়ে সাবধান থেকো। অন্য দেবতাদের নাম মুখে উচ্চারণ করো, তোমাদের মুখে যেন তা শোনা না যায়।
{i23:14} তিনটি ঈদ
{23:14} তুমি বছরের মধ্যে তিনবার আমার উদ্দেশে ঈদ পালন করো।
{23:15} খামিহীন রুটির ঈদ পালন করো; আমার হুকুম অনুসারে, নির্ধারিত সময়ে, আবীব মাসে সাতদিন খামিহীন রুটি ভোজন করো, কেননা এই মাসে তুমি মিসর দেশ থেকে বের হয়ে এসেছ। আর কেউ খালি হাতে আমার কাছে উপস্থিত না হোক।
{23:16} আর তুমি শস্য কাটার ঈদ, অর্থাৎ ক্ষেতে যা যা বুনেছ, তার প্রথমে পাকা ফলের উৎসব পালন করো। আর বছরের শেষে ক্ষেত থেকে ফল সংগ্রহের কালে ফলসঞ্চয়ের ঈদ পালন করো।
{23:17} বছরের মধ্যে তিনবার তোমার সমস্ত পুরুষেরা সার্বভৌম মাবুদের সাক্ষাতে উপস্থিত হবে।
{23:18} তুমি আমার কোরবানীর রক্ত খামিযুক্ত দ্রব্যের সঙ্গে নিবেদন করো না; আর আমার উৎসব সম্পর্কীয় চর্বি সকাল পর্যন্ত সমস্ত রাত না থাকুক।
{23:19} তোমার ভূমির প্রথমে পাকা ফলের প্রথম অংশ তোমার আল্লাহ্‌ মাবুদের গৃহে এনো। ছাগলের বাচ্চাকে তার মায়ের দুধে রান্না করো না।
{i23:20} আল্লাহ্‌র ওয়াদা ও নিয়ম স্থাপন
{23:20} দেখ, আমি পথে তোমাকে রক্ষা করতে এবং আমি যে স্থান তৈরি করেছি সেই স্থানে তোমাকে নিয়ে যেতে তোমার আগে এক জন ফেরেশতা প্রেরণ করছি।
{23:21} তাঁর কথা মেনে চলবে এবং তাতে মনোযোগ দেবে, তাঁর অসন্তোষ জন্মাবে না; কেননা তিনি তোমাদের অধর্ম মাফ করবেন না; কারণ তাঁর অন্তরে আমার নাম রয়েছে।
{23:22} কিন্তু তুমি যদি নিশ্চয় তাঁর কথা মনযোগ দিয়ে শোন এবং আমি যা যা বলি, সেসব কর তবে আমি তোমার দুশমনদের দুশমন ও তোমার বিপক্ষদের বিপক্ষ হবো।
{23:23} কেননা আমার ফেরেশতা তোমার আগে যাবেন এবং আমোরীয়, হিট্টিয়, পরিষীয়, কেনানীয়, হিব্বীয় ও যিবূষীয়ের দেশে তোমাকে প্রবেশ করাবেন; আর আমি তাদেরকে ধ্বংস করে ফেলব।
{23:24} তুমি তাদের দেবতাদের কাছে সেজ্‌দা করো না এবং তাদের সেবা করো না ও তাদের কাজের মত কাজ করো না; কিন্তু তাদেরকে সমূলে উৎপাটন করো এবং তাদের সমস্ত স্তম্ভ ভেঙে ফেলো।
{23:25} তোমরা তোমাদের আল্লাহ্‌ মাবুদের সেবা করো; তাতে তিনি তোমার খাদ্যে ও পানীয়ে দোয়া করবেন এবং আমি তোমার মধ্য থেকে রোগ দূর করবো।
{23:26} তোমার দেশে কারো গর্ভপাত হবে না এবং কেউ বন্ধ্যা হবে না; আমি তোমার আয়ুর পরিমাণ পূর্ণ করবো।
{23:27} আমি তোমার আগে আমার ত্রাস প্রেরণ করবো এবং তুমি যে সমস্ত জাতির কাছে উপস্থিত হবে তাদেরকে অস্থির করবো ও তোমার দুশমনদেরকে তোমা থেকে ফিরিয়ে দেব।
{23:28} আর আমি তোমার আগে ভিমরুল পাঠাব; তারা হিব্বীয়, কেনানীয় ও হিট্টিয়কে তোমার সম্মুখ থেকে তাড়িয়ে দেবে।
{23:29} কিন্তু দেশ যেন ধ্বংসস্থান না হয় ও তোমার বিরুদ্ধে বন্য পশুর সংখ্যা যেন বৃদ্ধি না পায়, এজন্য আমি এক বছরেই তোমার সম্মুখ থেকে তাদেরকে তাড়িয়ে দেব না।
{23:30} তুমি যে পর্যন্ত বর্ধিত হয়ে দেশ অধিকার না কর, সেই পর্যন্ত তোমার সম্মুখ থেকে তাদেরকে ক্রমে ক্রমে তাড়িয়ে দেব।
{23:31} আর লোহিত সাগর হতে ফিলিস্তিনীদের সমুদ্র পর্যন্ত এবং মরুভূমি হতে ফোরাত নদী পর্যন্ত তোমার সীমা নিরূপণ করবো; কেননা আমি সেই দেশবাসীদেরকে তোমার হাতে তুলে দেব এবং তুমি তোমার সম্মুখ থেকে তাদেরকে তাড়িয়ে দেবে।
{23:32} তাদের সঙ্গে কিংবা তাদের দেবতাদের সঙ্গে কোন চুক্তি স্থাপন করবে না।
{23:33} তারা তোমার দেশে বাস করবে না, অন্যথায় তারা আমার বিরুদ্ধে তোমাকে গুনাহ্‌ করাবে; কেননা তুমি যদি তাদের দেবতাদের সেবা কর তবে তা অবশ্যই তোমার ফাঁদস্বরূপ হবে।
{i24:1} নিয়মের রক্ত
{24:1} আর তিনি মূসাকে বললেন, তুমি, হারুন, নাদব, অবীহূ এবং ইসরাইলের প্রাচীনদের সত্তর জন, তোমরা মাবুদের কাছে উঠে এসো, আর দূরে থেকে সেজ্‌দা কর।
{24:2} কেবল মূসা মাবুদের কাছে আসবে কিন্তু ওরা কাছে আসবে না; আর লোকেরা তার সঙ্গে উপরে উঠবে না।
{24:3} তখন মূসা এসে লোকদেরকে মাবুদের সমস্ত কালাম ও সমস্ত অনুশাসন বললেন, তাতে সমস্ত লোক একস্বরে জবাবে বললো, মাবুদ যে সমস্ত কথা বললেন, আমরা সমস্তই পালন করবো।
{24:4} পরে মূসা মাবুদের সমস্ত কালাম লিখলেন এবং খুব ভোরে উঠে পর্বতের পাদদেশে একটি কোরবানগাহ্‌ ও ইসরাইলের বারো বংশানুসারে বারোটি স্তম্ভ নির্মাণ করলেন।
{24:5} আর তিনি বনি-ইসরাইলদের যুবকদেরকে পাঠালে তারা মাবুদের উদ্দেশে পোড়ানো-কোরবানী ও মঙ্গল-কোরবানী হিসেবে ষাঁড়গুলোকে কোরবানী করলো।
{24:6} তখন মূসা তার অর্ধেক রক্ত নিয়ে থালায় রাখলেন এবং অর্ধেক রক্ত কোরবানগাহ্‌র উপরে ছিটিয়ে দিলেন।
{24:7} আর তিনি নিয়ম-কিতাবখানি নিয়ে লোকদের কাছে পাঠ করলেন; তাতে তারা বললো, মাবুদ যা যা বললেন, আমরা সমস্তই পালন করবো ও মেনে চলবো।
{24:8} পরে মূসা সেই রক্ত নিয়ে লোকদের উপরে ছিটিয়ে দিয়ে বললেন, দেখ, এই সেই নিয়মের রক্ত, যা মাবুদ তোমাদের সঙ্গে এসব কালাম অনুযায়ী স্থির করেছেন।
{i24:9} পর্বতের উপরে আল্লাহ্‌কে দর্শন করা
{24:9} তখন মূসা ও হারুন, নাদব ও অবীহূ এবং ইসরাইলের প্রাচীন ব্যক্তিদের মধ্য থেকে সত্তর জন উঠে গেলেন;
{24:10} আর তাঁরা ইসরাইলের আল্লাহ্‌কে দর্শন করলেন; তাঁর চরণতলের স্থান নীলকান্তমণি-নির্মিত শিলা-স্তরের কাজের মত এবং নির্মলতায় সাক্ষাৎ আসমানের মত ছিল।
{24:11} আর তিনি বনি-ইসরাইলদের নেতৃবর্গের উপর হাত ওঠালেন না, বরং তাঁরা আল্লাহ্‌কে দর্শন করে ভোজন পান করলেন।
{i24:12} তুর পর্বতে হযরত মূসা
{24:12} আর মাবুদ মূসাকে বললেন, তুমি পর্বতে আমার কাছে উঠে এসে এই স্থানে থাকো, তাতে আমি দু’খানা পাথরের ফলক এবং আমার লেখা শরীয়ত ও হুকুম তোমাকে দেব, যেন তুমি লোকদেরকে শিক্ষা দিতে পার।
{24:13} পরে মূসা ও তাঁর পরিচারক ইউসা উঠলেন এবং মূসা আল্লাহ্‌র পর্বতে উঠলেন।
{24:14} আর তিনি প্রাচীনদের বললেন, আমরা যতক্ষণ তোমাদের কাছে ফিরে না আসি, ততক্ষণ তোমরা আমাদের অপেক্ষায় এই স্থানে থাকো; আর দেখ, হারুন ও হূর তোমাদের কাছে রইলেন; কারো কোন বিবাদের কথা উপস্থিত হলে সে যেন তাঁদের কাছে যায়।
{24:15} মূসা যখন পর্বতে উঠলেন, তখন মেঘে পর্বত আচ্ছন্ন ছিল।
{24:16} আর তুর পর্বতের উপরে মাবুদের মহিমা অবস্থান করছিল। পর্বতটি ছয় দিন মেঘাচ্ছন্ন রইলো; পরে সপ্তম দিনে তিনি মেঘের মধ্য থেকে মূসাকে ডাকলেন।
{24:17} আর বনি-ইসরাইলদের দৃষ্টিতে মাবুদের মহিমা পর্বতের চূড়ায় গ্রাসকারী আগুনের মত প্রকাশিত হল।
{24:18} আর মূসা মেঘের মধ্যে প্রবেশ করে পর্বতে উঠলেন। মূসা চল্লিশ দিন ও চল্লিশ রাত সেই পর্বতে অবস্থান করলেন।
{i25:1} শরীয়ত-তাঁবুর জন্য উপহার
{25:1} পরে মাবুদ মূসাকে বললেন,
{25:2} তুমি বনি-ইসরাইলদেরকে আমার জন্য উপহার সংগ্রহ করতে বল; হৃদয়ের ইচ্ছায় যে নিবেদন করে, তা থেকে তোমরা আমার সেই উপহার গ্রহণ করো।
{25:3} এসব উপহার তাদের থেকে গ্রহণ করবে — সোনা, রূপা, ব্রোঞ্জ,
{25:4} এবং নীল, বেগুনে, লাল এবং সাদা মসীনা সুতা ও ছাগলের লোম;
{25:5} ও পরিশোধিত ভেড়ার চামড়া, শুশুকের চামড়া ও শিটীম কাঠ;
{25:6} প্রদীপের জন্য তেল, অভিষেকের জন্য তেল ও সুগন্ধি ধূপের জন্য গন্ধদ্রব্য,
{25:7} এবং এফোদে ও বুকপাটায় খচিত করার জন্য গোমেদমণি প্রভৃতি পাথর।
{25:8} আর তারা আমার জন্য একটি পবিত্র স্থান নির্মাণ করুক, তাতে আমি তাদের মধ্যে বাস করবো।
{25:9} শরীয়ত-তাঁবুর ও তার সমস্ত দ্রব্যের যে নমুনা আমি তোমাকে দেখাই, সেই অনুসারে তোমরা সমস্তই করবে।
{i25:10} শরীয়ত-সিন্দুক ও তার গুনাহ্‌ আবরণ
{25:10} তারা শিটীম কাঠের একটি সিন্দুক তৈরি করবে; তা আড়াই হাত লম্বা, দেড় হাত চওড়া ও উচ্চতায় দেড় হাত হবে।
{25:11} পরে তুমি খাঁটি সোনা দিয়ে তা মুড়িয়ে দেবে, তার ভিতর ও বাইরেটা মুড়িয়ে দেবে এবং তার উপরে চারদিকে সোনার কিনারা গড়ে দেবে।
{25:12} আর তার জন্য সোনার চারটি কড়া ছাঁচে ঢেলে তার চারটি পায়াতে দেবে; তার এক পাশে দু’টি কড়া ও অন্য পাশে দু’টি কড়া থাকবে।
{25:13} আর তুমি শিটীম কাঠের দু’টি বহন-দণ্ড করে সোনা দিয়ে মুড়ে দেবে।
{25:14} আর সিন্দুক বহন করার জন্য ঐ বহন-দণ্ড সিন্দুকের দুই পাশের কড়াতে দেবে।
{25:15} সেই বহন-দণ্ড সিন্দুকের কড়াতে থাকবে, তা থেকে বের করা যাবে না।
{25:16} আর আমি তোমাকে যে শরীয়ত-ফলক দেব, তা ঐ সিন্দুকে রাখবে।
{25:17} পরে তুমি খাঁটি সোনা দিয়ে আড়াই হাত লম্বা ও দেড় হাত চওড়া একটি গুনাহ্‌ আবরণ প্রস্তুত করবে।
{25:18} আর তুমি সোনার দু’টি কারুবী নির্মাণ করবে; গুনাহ্‌ আবরণের দুই কিনারায় পিটানো কাজ দ্বারা তাদেরকে নির্মাণ করবে।
{25:19} এক প্রান্তে এক কারুবী ও অন্য প্রান্তে অন্য কারুবী, গুনাহ্‌ আবরণের দুই প্রান্তে তার সাথে অখণ্ড দু’টি কারুবী তৈরি করবে।
{25:20} আর সেই দু’টি কারুবী উপরে পাখা মেলে দিয়ে ঐ পাখা দিয়ে গুনাহ্‌-আবরণকে ঢেকে রাখবে এবং তাদের মুখ পরসপরের দিকে থাকবে, কারুবীদের দৃষ্টি গুনাহ্‌ আবরণের দিকে থাকবে।
{25:21} তুমি এই গুনাহ্‌-আবরণ সেই সিন্দুকের উপরে রাখবে এবং আমি তোমাকে যে শরীয়ত-ফলক দেব তা ঐ সিন্দুকের মধ্যে রাখবে।
{25:22} আর আমি সেই স্থানে তোমার সঙ্গে সাক্ষাৎ করবো এবং গুনাহ্‌-আবরণের উপরিভাগ থেকে, সাক্ষ্য-সিন্দুকের উপরিস্থ দুই কারুবীর মধ্য থেকে তোমার সঙ্গে আলাপ করে বনি-ইসরাইলদের প্রতি আমার সমস্ত হুকুম তোমাকে জানাবো।
{i25:23} দর্শন-রুটির টেবিল
{25:23} আর তুমি শিটীম কাঠের একটি টেবিল তৈরি করবে; তা দুই হাত লম্বা, এক হাত চওড়া ও দেড় হাত উঁচু হবে।
{25:24} আর খাঁটি সোনা দিয়ে তা মুড়ে দেবে এবং তার চারদিকে সোনার কিনারা গড়ে দেবে।
{25:25} আর তার চারদিকে চার আঙ্গুল পরিমিত একটি বেড় তৈরি করবে এবং বেড়ের চারদিকে সোনার কিনারা গড়ে দেবে।
{25:26} আর সোনার চারটি কড়া করে চার পায়ার চার কোণে রাখবে।
{25:27} টেবিল বহন করার জন্য বহন-দণ্ডের ঘর হবার জন্য ঐ কড়া বেড়ের কাছে থাকবে।
{25:28} আর ঐ টেবিল বহন করার জন্য শিটীম কাঠের দু’টি বহন-দণ্ড করে তা সোনা দিয়ে মুড়ে দেবে।
{25:29} আর টেবিলের থাল, চামচ, ঢাকনা ও ঢালবার জন্য সেঁকপাত্র তৈরি করবে; এসব খাঁটি সোনা দিয়ে তৈরি করবে।
{25:30} আর তুমি সেই টেবিলের উপরে আমার সম্মুখে নিয়মিতভাবে দর্শন-রুটি রাখবে।
{i25:31} প্রদীপ-আসন
{25:31} আর তুমি খাঁটি সোনার একটি প্রদীপ-আসন প্রস্তুত করবে; পিটানো কাজ দ্বারা সেই প্রদীপ-আসন প্রস্তুত হবে; তার কাণ্ড, শাখা, গোলাধার, কুঁড়ি ও তার সাথে ফুল অখণ্ড হবে।
{25:32} প্রদীপ-আসনের এক পাশ থেকে তিনটি শাখা ও প্রদীপ-আসনের অন্য পাশ থেকে তিনটি শাখা, এই ছয়টি শাখা তার পাশ থেকে বের হবে।
{25:33} এক শাখায় বাদাম ফুলের মত তিনটি গোলাধার, একটি কুঁড়ি ও একটি ফুল থাকবে এবং অন্য শাখায় বাদাম ফুলের মত তিনটি গোলাধার, একটি কুঁড়ি ও একটি ফুল থাকবে; প্রদীপ-আসন থেকে বের হওয়া ছয়টি শাখায় এরকম হবে।
{25:34} প্রদীপ-আসনে বাদাম ফুলের মত চারটি গোলাধার ও তাদের কুঁড়ি ও ফুল থাকবে।
{25:35} আর প্রদীপ-আসনের যে ছয়টি শাখা বের হবে, তাদের এক শাখাদ্বয়ের নিচে তৎসহ অখণ্ড একটি কুঁড়ি, অন্য শাখাদ্বয়ের নিচে তৎসহ অখণ্ড একটি কুঁড়ি ও অপর শাখাদ্বয়ের নিচে তৎসহ অখণ্ড একটি কুঁড়ি থাকবে।
{25:36} কুঁড়ি ও শাখা তৎসহ অখণ্ড হবে; সমস্ত পিটানোটাই খাঁটি সোনার একই বস্তু হবে।
{25:37} আর তুমি তার সাতটি প্রদীপ তৈরি করবে এবং লোকেরা সেসব প্রদীপ জ্বালালে তার সম্মুখে আলো হবে।
{25:38} আর তার চিমটা ও সমস্ত গুলতরাশ খাঁটি সোনা দিয়ে তৈরি করতে হবে।
{25:39} এই প্রদীপ-আসন এবং ঐ সমস্ত সামগ্রী এক তালন্ত পরিমিত খাঁটি সোনা দিয়ে তৈরি হবে।
{25:40} দেখো, পর্বতে তোমাকে এই সকলের যেরকম নমুনা দেখান হল, সব কিছু সেভাবে তৈরি করো।
{i26:1} শরীয়ত-তাঁবু
{26:1} আর তুমি দশটি পর্দা দ্বারা একটি শরীয়ত-তাঁবু প্রস্তুত করবে; সেগুলো পাকানো সাদা মসীনা এবং নীল, বেগুনে ও লাল সুতা দিয়ে তৈরি করবে; সেই পর্দাগুলোতে শিল্পীত কারুবীদের আকৃতি থাকবে।
{26:2} প্রত্যেক পর্দা লম্বায় আটাশ হাত ও প্রত্যেক পর্দা চওড়ায় চার হাত হবে; সমস্ত পর্দার এক মাপ হবে।
{26:3} আর একত্র পাঁচটি পর্দার পরসপর যোগ থাকবে এবং অন্য পাঁচটি পর্দার পরসপর যোগ থাকবে।
{26:4} আর জোড়ার স্থানে প্রথম অন্ত্য পর্দার কিনারায় নীল রংয়ের সুতা দিয়ে ঘুণ্টিঘরা করে দেবে এবং জোড়ার স্থানে দ্বিতীয় অন্ত্য পর্দার কিনারায়ও সেরকম করবে।
{26:5} প্রথম পর্দাতে পঞ্চাশটি ঘুণ্টিঘরা করে দেবে এবং জোড়ার স্থানে দ্বিতীয় পর্দার কিনারায়ও পঞ্চাশটি ঘুণ্টিঘরা করে দেবে; সেই দু’টি ঘুণ্টিঘরা শ্রেণী পরসপর সম্মুখীন হবে।
{26:6} আর পঞ্চাশটি সোনার ঘুণ্টি গড়ে ঘুণ্টিতে সমস্ত পর্দা পরসপর আট্‌কে দেবে; তাতে তা একটিই শরীয়ত-তাঁবু হবে।
{26:7} আর তুমি শরীয়ত-তাঁবুর উপরে আচ্ছাদনের নিমিত্তে তাঁবুর জন্য ছাগলের লোম দিয়ে সমস্ত পর্দা প্রস্তুত করবে, এগারটি পর্দা প্রস্তুত করবে।
{26:8} প্রত্যেক পর্দা লম্বায় ত্রিশ হাত ও প্রত্যেক পর্দা চওড়ায় চার হাত হবে; এই এগারটি পর্দার একই মাপ হবে।
{26:9} পরে পাঁচটি পর্দা পরসপর জোড়া দিয়ে পৃথক রাখবে, অন্য ছয়টি পর্দাও পৃথক রাখবে এবং এদের ষষ্ঠ পর্দা দুই ভাঁজ করে তাঁবুর সম্মুখে রাখবে।
{26:10} আর জোড়ার স্থানে প্রথম অন্ত্য পর্দার কিনারায় পঞ্চাশটি ঘুণ্টিঘরা তৈরি করে দেবে এবং সংযোগকারী দ্বিতীয় পর্দার কিনারায়ও পঞ্চাশটি ঘুণ্টিঘরা তৈরি করে দেবে।
{26:11} পরে ব্রোঞ্জের পঞ্চাশটি ঘুণ্টি গড়ে সেই ঘুণ্টিঘরাতে তা প্রবেশ করিয়ে তাঁবু সংযুক্ত করবে,
{26:12} তাতে তা একই তাঁবু হবে, তাঁবুর পর্দার অতিরিক্ত অংশ, অর্থাৎ যে অর্ধেক পর্দা অতিরিক্ত থাকবে, তা শরীয়ত-তাঁবুর পেছনের পাশে ঝুলে থাকবে।
{26:13} আর তাঁবুর পর্দার দৈর্ঘ্যের যে অংশ এপাশে এক হাত, ওপাশে এক হাত অতিরিক্ত থাকবে, তা আচ্ছাদনের জন্য শরীয়ত-তাঁবুর উপরে এপাশে ওপাশে ঝুলে থাকবে।
{26:14} পরে তুমি তাঁবুর জন্য পরিশোধিত ভেড়ার চামড়ার একটি ছাদ প্রস্তুত করবে, আবার তার উপরে শুশুকের চামড়ার একটি ছাদ প্রস্তুত করবে।
{i26:15} তক্তা ও অর্গল
{26:15} পরে তুমি শরীয়ত-তাঁবুর জন্য শিটীম কাঠের দাঁড় করানো তক্তা প্রস্তুত করবে।
{26:16} প্রত্যেক তক্তা লম্বায় দশ হাত ও চওড়ায় দেড় হাত হবে।
{26:17} প্রত্যেক তক্তার পরসপর সংযুক্ত দু’টা করে পায়া থাকবে; এভাবে শরীয়ত-তাঁবুর সমস্ত তক্তা প্রস্তুত করবে।
{26:18} শরীয়ত-তাঁবুর জন্য তক্তা প্রস্তুত করবে, দক্ষিণ দিকে দক্ষিণ পাশের জন্য বিশটি তক্তা।
{26:19} সেই বিশটি তক্তার নিচে চল্লিশটি রূপার চুঙ্গি গড়ে দেবে; একটি তক্তার নিচে তার দুই পায়ার জন্য দু’টি চুঙ্গি এবং অন্য অন্য তক্তার নিচেও তাদের দু’টা করে পায়ার জন্য দু’টা করে চুঙ্গি হবে।
{26:20} আর শরীয়ত-তাঁবুর দ্বিতীয় পাশের জন্য উত্তর দিকে বিশটি তক্তা;
{26:21} আর সেগুলোর জন্য রূপার চল্লিশটি চুঙ্গি একটি তক্তার নিচে দু’টি চুঙ্গি ও অন্যান্য তক্তার নিচেও দু’টা করে চুঙ্গি হবে।
{26:22} শরীয়ত-তাঁবুর পশ্চিম দিকের পিছনের ভাগের জন্য ছয়খানি তক্তা করবে।
{26:23} আর শরীয়ত-তাঁবুর সেই পিছন দিকের দুই কোণের জন্য দু’খানি তক্তা করবে।
{26:24} সেই দু’টি তক্তার নিচে জোড় হবে এবং সেভাবে মাথাতেও প্রথম কড়ার কাছে জোড় হবে; এরকম দু’টিতেই হবে; তা দুই কোণের জন্য হবে।
{26:25} তক্তা আটখানা হবে ও সেগুলোর রূপার চুঙ্গি ষোলটি হবে; একটি তক্তার নিচে দু’টি চুঙ্গি ও অন্য তক্তার নিচে দু’টি চুঙ্গি থাকবে।
{26:26} আর তুমি শিটীম কাঠের অর্গল প্রস্তুত করবে,
{26:27} শরীয়ত-তাঁবুর এক পাশের তক্তাতে পাঁচটি অর্গল ও অন্য পাশের তক্তাতে পাঁচটি অর্গল এবং শরীয়ত-তাঁবুর পশ্চিম দিকের পিছন ভাগের তক্তাতে পাঁচটি অর্গল দেবে।
{26:28} এবং মধ্যবর্তী অর্গল তক্তাগুলোর মধ্যস্থান দিয়ে এক প্রান্ত থেকে অন্য প্রান্ত পর্যন্ত যাবে।
{26:29} আর ঐ তক্তাগুলো সোনা দিয়ে মোড়াবে ও অর্গলের ঘর হবার জন্য সোনাকড়া তৈরি করবে এবং সমস্ত অর্গল সোনা দিয়ে মুড়িয়ে দেবে।
{26:30} শরীয়ত-তাঁবুর যে নমুনা পর্বতে তোমাকে দেখান হল, সেই অনুসারে তা স্থাপন করবে।
{i26:31} মহা-পবিত্র স্থানের পর্দা
{26:31} আর তুমি নীল, বেগুনে ও লাল এবং পাকানো সাদা মসীনা সুতা দিয়ে একটি পর্দা প্রস্তুত করবে; তা শিল্পীদের কাজ হবে, তাতে কারুবীদের আকৃতি থাকবে।
{26:32} তুমি তা সোনা দিয়ে মোড়ানো শিটীম কাঠের চারটি স্তম্ভের উপরে খাটাবে; সেগুলোর আঁকড়া হবে সোনার এবং সেগুলো রূপার চারটি চুঙ্গির উপরে বসবে।
{26:33} আর ঘুণ্টিগুলোর নিচে পর্দা খাটাবে এবং সেখানে পর্দার ভিতরে শরীয়ত-সিন্দুক আনবে। সেই পর্দা পবিত্র স্থানের ও মহা-পবিত্র স্থানের মধ্যে তোমাদের জন্য প্রভেদ রাখবে।
{26:34} আর মহা-পবিত্র স্থানে সাক্ষ্য-সিন্দুকের উপরে গুনাহ্‌ আবরণ রাখবে।
{26:35} আর পর্দার বাইরে রাখবে টেবিল ও টেবিলের সম্মুখে শরীয়ত-তাঁবুর পাশে, দক্ষিণ দিকে প্রদীপ-আসন রাখবে এবং উত্তর দিকে টেবিল রাখবে।
{26:36} আর তাঁবুর দরজা জন্য নীল, বেগুনে, লাল ও পাকানো সাদা মসীনা সুতা দ্বারা শিল্পীদের করা একটি পর্দা প্রস্তুত করবে।
{26:37} আর সেই পর্দার জন্য শিটীম কাঠের পাঁচটি স্তম্ভ তৈরি করে সোনা দিয়ে মোড়াবে ও সোনা দিয়ে তার আঁকড়া প্রস্তুত করবে এবং তার জন্য ব্রোঞ্জের পাঁচটি চুঙ্গি ঢালবে।
{i27:1} পোড়ানো-কোরবানীর কোরবানগাহ্‌
{27:1} আর তুমি শিটীম কাঠ দিয়ে পাঁচ হাত লম্বা, পাঁচ হাত চওড়া কোরবানগাহ্‌ তৈরি করবে। সেই কোরবানগাহ্‌টি চারকোনা বিশিষ্ট এবং তিন হাত উঁচু হবে।
{27:2} আর তার চার কোণের উপরে শিং করবে, সেই কোরবানগাহ্‌র সমস্ত শিং তৎসহ অখণ্ড হবে এবং তুমি তা ব্রোঞ্জ দিয়ে মোড়াবে।
{27:3} আর তার ভস্ম নেবার জন্য হাঁড়ি প্রস্তুত করবে এবং তার হাতা, বাটি, ত্রিশূল ও আগুন রাখার পাত্র তৈরি করবে; তার সমস্ত পাত্র ব্রোঞ্জ দিয়ে তৈরি করবে।
{27:4} আর জালের মত ব্রোঞ্জের একটি ঝাঁঝরি তৈরি করবে এবং সেই ঝাঁঝরির উপরে চার কোণে ব্রোঞ্জের চারটি কড়া প্রস্তুত করবে।
{27:5} এই ঝাঁঝরি নিম্নভাগে কোরবানগাহ্‌র বেড়ের নিচে রাখবে এবং ঝাঁঝরি কোরবানগাহ্‌র মধ্য পর্যন্ত থাকবে।
{27:6} আর কোরবানগাহ্‌র জন্য শিটীম কাঠের বহন-দণ্ড করবে ও তা ব্রোঞ্জ দিয়ে মোড়াবে।
{27:7} আর কড়ার মধ্যে ঐ বহন-দণ্ড দেবে; কোরবানগাহ্‌ বহনকালে তার দুই পাশে সেই বহন-দণ্ড থাকবে।
{27:8} তুমি ফাঁপা করে তক্তা দিয়ে তা তৈরি করবে; পর্বতে তোমাকে যেরকম দেখান হল, লোকেরা সেভাবে তা তৈরি করবে।
{i27:9} প্রাঙ্গণ
{27:9} তুমি শরীয়ত-তাঁবুর প্রাঙ্গণ নির্মাণ করবে; দক্ষিণ পাশে, দক্ষিণ দিকে পাকানো সাদা মসীনা সুতায় তৈরি পর্দা থাকবে; তার এক পাশের লম্বা এক শত হাত হবে।
{27:10} তার বিশটি স্তম্ভ ও বিশটি চুঙ্গি ব্রোঞ্জের হবে এবং স্তম্ভের আঁকড়া ও শলাকাগুলো হবে রূপার।
{27:11} সেরকম উত্তর পাশে এক শত হাত লম্বা পর্দা হবে, আর তার বিশটি স্তম্ভ ও বিশটি চুঙ্গি ব্রোঞ্জের হবে। সেই স্তম্ভের আঁকড়া ও সমস্ত শলাকা রূপার হবে।
{27:12} প্রাঙ্গণের প্রস্থের জন্য পশ্চিম দিকে পঞ্চাশ হাত পর্দা ও তার দশটি স্তম্ভ ও দশটি চুঙ্গি হবে।
{27:13} প্রাঙ্গণের চওড়া পূর্ব পাশে পূর্ব দিকে পঞ্চাশ হাত হবে।
{27:14} দ্বারের এক পাশের জন্য পনের হাত পর্দা, তিনটি স্তম্ভ ও তিনটি চুঙ্গি হবে।
{27:15} আর অন্য পাশের জন্যও পনের হাত পর্দা, তিনটি স্তম্ভ ও তিনটি চুঙ্গি হবে।
{27:16} আর প্রাঙ্গণের দরজার জন্য নীল, বেগুনে, লাল ও পাকানো সাদা মসীনা সুতা দিয়ে তৈরি শিল্পীদের করা বিশ হাত একটি পর্দা ও তার চারটি স্তম্ভ ও চারটি চুঙ্গি হবে।
{27:17} প্রাঙ্গণের চারদিকের সমস্ত স্তম্ভ রূপার শলাকাতে লাগানো হবে ও সেগুলোর আঁকড়া রূপার ও চুঙ্গি ব্রোঞ্জের হবে।
{27:18} প্রাঙ্গণের লম্বা হবে একশত হাত চওড়া সর্বত্র পঞ্চাশ হাত এবং উচ্চতা পাঁচ হাত। তা সমস্তই পাকানো সাদা মসীনা সুতা দিয়ে করা হবে ও তার ব্রোঞ্জের চুঙ্গি হবে।
{27:19} শরীয়ত-তাঁবুর যাবতীয় কাজ সম্বন্ধীয় সমস্ত দ্রব্য ও গোঁজ এবং প্রাঙ্গণের সমস্ত গোঁজ ব্রোঞ্জের হবে।
{i27:20} প্রদীপ-আসনের তেল
{27:20} আর তুমি বনি-ইসরাইলদেরকে এই হুকুম করবে, যেন তারা আলোর জন্য ছেঁচা জলপাইয়ের তেল তোমার কাছে আনে, যাতে নিয়মিতভাবে প্রদীপ জ্বালানো থাকে।
{27:21} আর জমায়েত-তাঁবুতে শরীয়ত-সিন্দুকের সম্মুখে অবস্থিত পর্দার বাইরে হারুন ও তার পুত্ররা সন্ধ্যা থেকে সকাল পর্যন্ত মাবুদের সম্মুখে তা প্রস্তুত রাখবে; এটি বনি-ইসরাইলদের পুরুষানুক্রমে পালনীয় চিরস্থায়ী নিয়ম।
{i28:1} ইমামের পোশাক
{28:1} আর তুমি আমার ইমাম হবার জন্য বনি-ইসরাইলদের মধ্য থেকে তোমার ভাই হারুন ও তার সঙ্গে তার পুত্রদেরকে তোমার কাছে উপস্থিত করবে। হারুন এবং হারুনের পুত্র নাদব, অবীহূ, ইলিয়াসর ও ঈথামরকে উপস্থিত করবে।
{28:2} আর তোমার ভাই হারুনের গৌরব ও শোভার জন্য তুমি পবিত্র পোশাক প্রস্তুত করবে।
{28:3} আর আমি যাদেরকে দক্ষতায় পূর্ণ করেছি, সেসব দক্ষ শিল্পীদেরকে বল যেন আমার ইমাম হবার জন্য হারুনকে পবিত্র করতে তারা তার পোশাক প্রস্তুত করে।
{28:4} এসব পোশাক তারা প্রস্তুত করবে — বুকপাটা, এফোদ, পরিচ্ছদ, চিত্রিত কোর্তা, পাগড়ী ও কোমরবন্ধনী; তারা আমার ইমামের কাজ করার জন্য তোমার ভাই হারুনের ও তার পুত্রদের জন্য পবিত্র পোশাক প্রস্তুত করবে।
{28:5} তারা সোনা এবং নীল, বেগুনে ও লাল এবং সাদা মসীনা সুতা নেবে।
{i28:6} এফোদ
{28:6} আর তারা সোনা এবং নীল, বেগুনে, লাল ও পাকানো সাদা মসীনা সুতা দিয়ে শিল্পীদের কাজ দ্বারা এফোদ প্রস্তুত করবে।
{28:7} তার দুই প্রান্তে পরসপর সংযুক্ত দু’টি স্কন্ধপটি থাকবে; এভাবে তা যুক্ত হবে;
{28:8} এবং তা জোড়া লাগানোর জন্য বুনানি করা যে পটুকা তার উপরে থাকবে, তা তার সঙ্গে অখণ্ড এবং সেই কাপড়ের মত হবে; অর্থাৎ সোনা দিয়ে এবং নীল, বেগুনে, লাল ও পাকানো সাদা মসীনা সুতা দিয়ে তৈরি করতে হবে।
{28:9} পরে তুমি দু’টি গোমেদ মণি নিয়ে তার উপরে ইসরাইলের পুত্রদের নাম খোদাই করবে।
{28:10} তাদের জন্মক্রম অনুসারে ছয়জনের নাম এক মণির উপরে ও অবশিষ্ট ছয়জনের নাম অন্য মণির উপরে খোদিত হবে।
{28:11} শিল্পকর্ম ও মুদ্রা খোদাই করার মত সেই দু’টি মণির উপরে ইসরাইলের পুত্রদের নাম খোদাই করবে এবং তা দু’টি সোনার জালির উপর বসিয়ে দিতে হবে।
{28:12} আর বনি-ইসরাইলদের স্মরণ করার মণিস্বরূপে তুমি সেই দু’টি মণি এফোদের দু’টি স্কন্ধপটিতে দেবে; তাতে হারুন স্মরণ করাবার জন্য মাবুদের সম্মুখে তার দু’টি কাঁধে তাদের নাম বইবে।
{28:13} আর তুমি দু’টি সোনার জালি তৈরি করবে এবং
{28:14} খাঁটি সোনা দিয়ে পাকানো দু’টি মালার মত শিকল করে সেই পাকানো শিকল সেই দু’টি জালিতে জুড়ে দিতে হবে।
{i28:15} মহা-ইমামের বুকপাটা
{28:15} শিল্পীদের কাজে বিচার করার বুকপাটা তৈরি করবে; এফোদের কাজ অনুসারে করবে; সোনা এবং নীল, বেগুনে, লাল ও পাকানো সাদা মসীনা সুতার দ্বারা তা প্রস্তুত করবে।
{28:16} তা চারকোনা বিশিষ্ট ও দুই ভাঁজ হবে; সেটি লম্বায় এক বিঘত ও চওড়ায় এক বিঘত হবে।
{28:17} আর তা চার সারি মণিতে খচিত করবে; তার প্রথম সারিতে চুণী, পীতমণি ও মরকত;
{28:18} দ্বিতীয় সারিতে পদ্মরাগ, নীলকান্ত ও হীরক;
{28:19} তৃতীয় সারিতে পেরোজ, যিস্ম ও কটাহেলা;
{28:20} এবং চতুর্থ সারিতে বৈদূর্য, গোমেদ ও সূর্যকান্ত; এসব নিজ নিজ সারিতে সোনা দিয়ে আঁটা হবে।
{28:21} এই মণি ইসরাইলের পুত্রদের নাম অনুযায়ী হবে, তাদের নাম অনুসারে বারোটি হবে; সীলমোহর খোদাই করার মত খোদিত প্রত্যেক মণিতে ঐ বারো বংশের জন্য একেক পুত্রের নাম থাকবে।
{28:22} আর তুমি খাঁটি সোনা দিয়ে বুকপাটার উপরে মালার মত পাকানো দু’টি শিকল তৈরি করে দেবে।
{28:23} আর বুকপাটার উপরে সোনার দু’টি কড়া গড়ে দেবে এবং বুকপাটার দুই প্রান্তে ঐ দু’টি কড়া বাঁধবে।
{28:24} আর বুকপাটার দুই প্রান্তস্থিত দু’টি কড়ার মধ্যে পাকানো সোনার ঐ দু’টি শিকল রাখবে।
{28:25} আর পাকানো শিকলের দুই প্রান্ত সেই দুই জালিতে আট্‌কে দিয়ে এফোদের সম্মুখে দু’টি স্কন্ধপটির উপরে রাখবে।
{28:26} তুমি সোনার দু’টি কড়া গড়ে বুকপাটার দুই প্রান্তে এফোদের সম্মুখস্থ ভিতরভাগে রাখবে।
{28:27} আরও দু’টি সোনার কড়া গড়ে এফোদের দু’টি স্কন্ধপটির নিচে তার সম্মুখভাগে জোড়ার স্থানে এফোদের বুনানি করা পটুকার উপরে তা রাখবে।
{28:28} তাতে বুকপাটা যেন এফোদের বুনানি করা পটুকার উপরে থাকে, এফোদ থেকে খসে না পড়ে, এজন্য তারা কড়াতে নীল রংয়ের সুতা দিয়ে এফোদের কড়ার সঙ্গে বুকপাটা আট্‌কে রাখবে।
{28:29} যে সময়ে হারুন পবিত্র স্থানে প্রবেশ করবে, সেই সময় মাবুদের সম্মুখে নিয়মিতভাবে স্মরণ করাবার জন্য সে বিচার করার বুকপাটাতে ইসরাইলের পুত্রদের নাম তার বুকের উপরে বহন করবে।
{28:30} আর সেই বিচার করার বুকপাটায় তুমি ঊরীম ও তুম্মীম [আলো ও সিদ্ধতা] দেবে; তাতে হারুন যে সময়ে মাবুদের সম্মুখে প্রবেশ করবে, সেই সময় হারুনের বুকের উপরে তা থাকবে এবং হারুন মাবুদের সম্মুখে বনি-ইসরাইলদের বিচার নিয়মিত ভাবে তার বুকের উপরে বইবে।
{i28:31} অন্যান্য ইমামের পোশাক
{28:31} আর তুমি এফোদের সমস্ত পরিচ্ছদ নীল রংয়ের তৈরি করবে।
{28:32} তার মাঝখানে মাথা প্রবেশ করাবার জন্য একটি বড় ছিদ্র থাকবে; বর্মের গলার মত সেই ছিদ্রের চারদিকে তন্তুবায়ের কৃত ধারি থাকবে, তাতে তা ছিঁড়বে না।
{28:33} আর তুমি তার আঁচলায় চারদিকে নীল, বেগুনে ও লাল ডালিম করবে এবং চারদিকে তার মধ্যে মধ্যে সোনার ঘণ্টা থাকবে।
{28:34} ঐ পরিচ্ছদের আঁচলায় চারদিকে একটি সোনার ঘণ্টা ও একটি ডালিম এবং একটি সোনার ঘণ্টা ও একটি ডালিম থাকবে।
{28:35} আর হারুন পরিচর্যা করার জন্য এই পোশাক পরবে; তাতে সে যখন মাবুদের সম্মুখে পবিত্র স্থানে প্রবেশ করবে ও সেই স্থান থেকে যখন বের হবে, তখন ঘণ্টার আওয়াজ শোনা যাবে; তাতে সে মরবে না।
{28:36} আর তুমি খাঁটি সোনার একটি পাত প্রস্তুত করে সীলমোহর খোদাই করার মত তার উপরে ‘মাবুদের উদ্দেশে পবিত্র’ কথাটি খোদাই করবে।
{28:37} তুমি তা নীল সুতা দিয়ে বেঁধে রাখবে; তা পাগড়ীর উপর সম্মুখ-ভাগেই থাকবে।
{28:38} আর তা হারুনের কপালের উপরে থাকবে, তাতে বনি-ইসরাইলরা তাদের সমস্ত পবিত্র দানে যে সমস্ত দ্রব্য পবিত্র করবে, হারুন সেসব পবিত্র দ্রব্যের অপরাধ বহন করবে এবং তারা যেন মাবুদের কাছে গ্রাহ্য হয়, এজন্য তা সব সময় তার কপালের উপরে থাকবে।
{28:39} আর তুমি চিত্রিত সাদা মসীনা সুতা দিয়ে অঙ্গ রক্ষিণী প্রস্তুত করবে ও সাদা মসীনা সুতা দিয়ে পাগড়ী প্রস্তুত করবে এবং কোমর-বন্ধটি সূচী দ্বারা শিল্পকর্ম করবে।
{28:40} আর হারুনের পুত্রদের জন্য কোর্তা ও কোমরবন্ধনী প্রস্তুত করবে এবং গৌরব ও শোভার জন্য টুপি তৈরি করে দেবে।
{28:41} আর তোমার ভাই হারুন ও তার পুত্রদেরকে সেসব পরাবে এবং তেল দিয়ে তাদেরকে অভিষেক ও হস্তার্পণ করে পবিত্র করবে, তাতে তারা আমার ইমামের কাজ করবে।
{28:42} তুমি তাদের উলঙ্গতার আচ্ছাদন করার জন্য কোমর থেকে ঊরু পর্যন্ত মসী নার জাঙ্গিয়া প্রস্তুত করবে।
{28:43} আর যখন হারুন ও তার পুত্ররা জমায়েত-তাঁবুতে প্রবেশ করবে, কিংবা পবিত্র স্থানে পরিচর্যা করার জন্য কোরবানগাহ্‌র নিকটবর্তী হবে, সেই সময় যেন অপরাধ বয়ে না মারা যায়, এজন্য তারা এই পোশাক পরবে। এটি হারুন ও তার ভাবী বংশের পালনীয় চিরস্থায়ী নিয়ম।
{i29:1} ইমামদের নিয়োগ বিষয়ক হুকুম
{29:1} আর আমার ইমামের কাজ করার জন্য তাদেরকে পবিত্র করতে তুমি তাদের প্রতি এসব কাজ করবে; নিখুঁত একটি ষাঁড় ও দু’টি ভেড়া নেবে।
{29:2} আর খামিহীন রুটি, তেল মিশানো খামিহীন পিঠা ও তৈলাক্ত খামিহীন চাপাটি গমের ময়দা দিয়ে প্রস্তুত করবে।
{29:3} সেগুলো একটি ডালিতে রাখবে এবং ঐ ষাঁড় ও দু’টি ভেড়ার সঙ্গে আমার কাছে উপস্থিত করবে।
{29:4} আর হারুন ও তার পুত্রদেরকে জমায়েত-তাঁবুর দ্বার-সমীপে এনে গোসল করাবে।
{29:5} আর সেসব পোশাক নিয়ে হারুনকে ইমামের পোশাক, এফোদের পরিচ্ছদ, এফোদ ও বুকপাটা পরাবে এবং এফোদের বুনানি করা পটুকা তাতে আবদ্ধ করবে।
{29:6} আর তার মাথায় পাগড়ি পরিয়ে দিয়ে পাগড়ীর উপরে পবিত্র মুকুট দেবে।
{29:7} পরে অভিষেকের তেল নিয়ে তার মাথার উপরে ঢেলে তাকে অভিষেক করবে।
{29:8} তুমি তার পুত্রদেরকে এনে কোর্তা পরাবে।
{29:9} হারুন ও তার পুত্রদেরকে কোমরবন্ধনী পরাবে ও তাদের মাথায় টুপি পরিয়ে দেবে। তাতে ইমামের পদে তাদের চিরস্থায়ী অধিকার থাকবে। তুমি হারুন ও তার পুত্রদেরকে অভিষেক করবে।
{29:10} পরে তুমি জমায়েত-তাঁবুর সম্মুখে সেই বাছুরকে আনাবে এবং হারুন ও তার পুত্ররা বাছুরটির মাথায় হাত রাখবে।
{29:11} তখন তুমি জমায়েত-তাঁবুর দরজার কাছে মাবুদের সম্মুখে ঐ ষাঁড়টি জবেহ্‌ করবে।
{29:12} পরে বাছুরটির কিঞ্চিৎ রক্ত নিয়ে আঙ্গুল দিয়ে কোরবানগাহ্‌র শিংগুলোর উপরে দেবে এবং কোরবানগাহ্‌র গোড়ায় সমস্ত রক্ত ঢেলে দেবে।
{29:13} আর তার অন্ত্রগুলোর উপরি-ভাগের সমস্ত চর্বি ও কলিজার উপরিভাগের অংশগুলো ও দু’টি বৃক্ক ও সেগুলোর উপরিভাগের চর্বি নিয়ে কোরবানগাহের উপর পুড়িয়ে ফেলবে।
{29:14} কিন্তু বাছুরটির গোশ্‌ত ও তার চামড়া ও গোবর শিবিরের বাইরে আগুনে পুড়িয়ে দেবে; তা গুনাহ্‌-কোরবানী।
{29:15} পরে তুমি প্রথম ভেড়াটি আনবে এবং হারুন ও তার পুত্ররা সেই ভেড়ার মাথায় হাত রাখবে।
{29:16} পরে তুমি সেই ভেড়াটি জবেহ্‌ করে তার রক্ত নিয়ে কোরবানগাহ্‌র উপরে চারদিকে ছিটিয়ে দেবে।
{29:17} পরে তুমি ভেড়াটি খণ্ড খণ্ড করবে, তার অন্ত্রগুলো ও পাগুলো ধুয়ে নেবে, আর তা সেই খণ্ডগুলোর ও মাথার উপরে রাখবে।
{29:18} পরে সম্পূর্ণ ভেড়াটি কোরবানগাহের উপর পুড়িয়ে ফেলবে; তা মাবুদের উদ্দেশে পোড়ানো-কোরবানী, মাবুদের উদ্দেশে খোশবুযুক্ত অগ্নিকৃত উপহার।
{29:19} পরে তুমি দ্বিতীয় ভেড়াটি নেবে এবং হারুন ও তার পুত্ররা ঐ ভেড়ার মাথায় হাত রাখবে।
{29:20} পরে তুমি সেই ভেড়া জবেহ্‌ করে তার কিঞ্চিৎ রক্ত নিয়ে হারুনের ডান কানের লতিতে ও তার পুত্রদের ডান কানের লতিতে ও তাদের ডান হাতের বৃদ্ধাঙ্গুলির উপরে ও ডান পায়ের বৃদ্ধাঙ্গুলির উপরে দেবে এবং কোরবানগাহ্‌র উপরে চারদিকে রক্ত ছিটিয়ে দেবে।
{29:21} পরে কোরবানগাহ্‌র উপরিস্থিত রক্ত ও অভিষেকের তেলের কিঞ্চিৎ নিয়ে হারুনের উপরে ও তার পোশাকের উপরে এবং তার সঙ্গে তার পুত্রদের উপরে ও তাদের পোশাকের উপরে ছিটিয়ে দেবে। তাতে সে ও তার পোশাক এবং তার সঙ্গে তার পুত্ররা ও তাদের পোশাক পবিত্র হবে।
{29:22} পরে তুমি সেই ভেড়ার চর্বি, লেজ ও অন্ত্রগুলোর উপরিভাগের চর্বি ও যকৃতের উপরিভাগের অন্ত্রাপ্লাবক ও দু’টি মেটে ও সেগুলোর উপরিভাগের চর্বি ও ডান ঊরু নেবে, কেননা সেটি অভিষেকের ভেড়া।
{29:23} পরে তুমি মাবুদের সম্মুখে রাখা খামিহীন রুটির ডালি থেকে একটি রুটি ও তেল মিশানো একটি পিঠা ও একটি চাপাটি নেবে।
{29:24} সেসব হারুনের হাতে ও তার পুত্রদের হাতে দিয়ে দোলনীয় উপহার হিসেবে মাবুদের সম্মুখে তা দোলাবে।
{29:25} পরে তুমি তাদের হাত থেকে তা নিয়ে মাবুদের সম্মুখে সৌরভের জন্য কোরবানগাহে পোড়ানো-কোরবানীর উপরে পুড়িয়ে ফেলবে; তা মাবুদের উদ্দেশে অগ্নিকৃত উপহার।
{29:26} পরে তুমি হারুনের অভিষেকের ভেড়ার বুকের অংশ নিয়ে দোলনীয় উপহার হিসেবে মাবুদের সম্মুখে দোলাবে; তা তোমার অংশ হবে।
{29:27} পরে হারুন ও তার পুত্রদের অভিষেকের ভেড়ার যে দোলনীয় উপহার বুকের অংশ দোলায়িত ও যে উত্তোলনীয় উপহার ঊরু উত্তোলিত হল, তা তুমি পবিত্র করবে।
{29:28} তাতে বনি-ইসরাইলদের থেকে তা হারুন ও তার সন্তানদের চিরস্থায়ী অধিকার হবে, কেননা তা-ই উত্তোলনীয় উপহার। বনি-ইসরাইলদের এই উত্তোলনীয় উপহার তাদের মঙ্গল-কোরবানী থেকে দেয়; এটি মাবুদের উদ্দেশে তাদের উত্তোলনীয় উপহার।
{29:29} আর হারুনের পরে তার পবিত্র পোশাকগুলো তার পুত্রদের হবে; অভিষেক ও পবিত্রকরণের সময়ে তারা তা পরবে।
{29:30} তার পুত্রদের মধ্যে যে তার পদে ইমাম হয়ে পবিত্র স্থানে পরিচর্যা করতে জমায়েত-তাঁবুতে প্রবেশ করবে, সে সেই পোশাক সাত দিন পরবে।
{29:31} পরে তুমি সেই অভিষেকের ভেড়ার গোশ্‌ত নিয়ে কোন পবিত্র স্থানে পাক-পবিত্র করবে,
{29:32} এবং হারুন ও তার পুত্ররা জমায়েত-তাঁবুর দ্বারে সেই ভেড়ার গোশ্‌ত ও ডালিতে রাখা সেই রুটি ভোজন করবে।
{29:33} আর অভিষেক দ্বারা তাদেরকে পবিত্র করার জন্য যা দিয়ে কাফ্‌ফারা করা হল, তা তারা ভোজন করবে; কিন্তু অপর কোন লোক তা ভোজন করবে না, কারণ সেসব পবিত্র বস্তু।
{29:34} আর ঐ অভিষেকের গোশ্‌ত ও রুটি থেকে যদি সকাল পর্যন্ত কিছু অবশিষ্ট থাকে তবে সেই অবশিষ্ট অংশ আগুনে পুড়িয়ে দেবে। কেউ তা ভোজন করবে না, কারণ তা পবিত্র বস্তু।
{29:35} আমি তোমাকে এই যে সমস্ত হুকুম করলাম, সেই অনুসারে হারুনের প্রতি ও তার পুত্রদের প্রতি করবে; সাত দিন তাদের অভিষেক করবে।
{29:36} তুমি কাফ্‌ফারার জন্য প্রতিদিন গুনাহ্‌-কোরবানী হিসেবে এক একটি ষাঁড় কোরবানী করবে; কাফ্‌ফারা করে কোরবানগাহ্‌কে পবিত্র করবে, আর তা তেল ঢেলে অভিষেক করবে।
{29:37} তুমি কোরবানগাহ্‌র জন্য সাত দিন কাফ্‌ফারা দিয়ে তা পবিত্র করবে; তাতে কোরবানগাহ্‌ অতি পবিত্র হবে; কেউ যদি কোরবানগাহ্‌ সপর্শ করে, তাকে পবিত্র হতে হবে।
{i29:38} দৈনিক উপহার
{29:38} সেই কোরবানগাহ্‌র উপরে তুমি এ সমস্ত কোরবানী করবে; নিয়মিতভাবে প্রতি-দিন এক বছর বয়সের দু’টি ভেড়ার বাচ্চা;
{29:39} একটি ভেড়ার বাচ্চা খুব ভোরে ও অন্যটি সন্ধ্যাবেলা কোরবানী করবে।
{29:40} আর প্রথম ভেড়ার বাচ্চার সঙ্গে এক হিনের চার ভাগের একভাগ ছেঁচা জলপাইয়ের তেল (ঐফা) পাত্রের দশ ভাগের এক ভাগ ময়দার সংগে মিশিয়ে এবং পেয় উৎসর্গের জন্য হিনের চার ভাগের এক ভাগ আঙ্গুর-রস উৎসর্গ করবে।
{29:41} পরে তৃতীয় ভেড়ার বাচ্চাটি সন্ধ্যাবেলা কোরবানী করবে এবং সকাল বেলার মত শস্য-উৎসর্গ ও পেয় উৎসর্গের সঙ্গে তাও মাবুদের উদ্দেশে খোশবুযুক্ত অগ্নিকৃত উপহার হিসেবে কোরবানী করবে।
{29:42} এটি তোমাদের পুরুষানুক্রমে নিয়মিত ভাবে (কর্তব্য) পোড়ানো কোরবানী; জমায়েত-তাঁবুর দরজার কাছে মাবুদের সম্মুখে, যে স্থানে আমি তোমার সঙ্গে আলাপ করতে তোমাদের কাছে দেখা দেব, সেই স্থানে এ উৎসর্গ করা কর্তব্য।
{29:43} সেখানে আমি বনি-ইসরাইলদের কাছে দেখা দেব এবং আমার মহিমায় তাঁবু পবিত্র হবে।
{29:44} আর আমি জমায়েত-তাঁবু ও কোরবানগাহ্‌ পবিত্র করবো এবং আমার ইমামের কাজ করার জন্য হারুনকে ও তার পুত্রদেরকে পবিত্র করবো।
{29:45} আর আমি বনি-ইসরাইলদের মধ্যে বাস করবো ও তাদের আল্লাহ্‌ হবো।
{29:46} তাতে তারা জানবে যে, আমি মাবুদ, তাদের আল্লাহ্‌, আমি তাদের মধ্যে বাস করার জন্য মিসর দেশ থেকে তাদেরকে বের করে এনেছি; আমিই মাবুদ, তাদের আল্লাহ্‌।
{i30:1} ধূপগাহ্‌
{30:1} আর তুমি ধূপ জ্বালাবার জন্য শিটীম কাঠ দিয়ে একটি ধূপগাহ্‌ তৈরি করবে।
{30:2} তা এক হাত লম্বা ও এক হাত চওড়া চারকোনা বিশিষ্ট হবে এবং দুই হাত উঁচু হবে, তার সমস্ত শিং তার সঙ্গে অখণ্ড হবে।
{30:3} আর তুমি সেই ধূপগাহ্‌, তার উপরের অংশ ও চারপাশ ও শৃঙ্গ খাঁটি সোনা দিয়ে মুড়িয়ে দেবে এবং তার চারদিকে সোনার কিনারা গড়ে দেবে।
{30:4} আর তার কিনারার নিচে দুই কোণের কাছে সোনার দু’টা করে কড়া গড়ে দেবে, দুই পাশে গড়ে দেবে; তা ধূপগাহ্‌ বহন করার জন্য বহন-দণ্ডের ঘর হবে।
{30:5} আর ঐ বহন-দণ্ড শিটীম কাঠ দিয়ে প্রস্তুত করে সোনা দিয়ে মুড়িয়ে দেবে।
{30:6} আর শরীয়ত-সিন্দুকের কাছে থাকা পর্দার অগ্রভাগে, শরীয়ত-সিন্দুকের উপরিস্থ গুনাহ্‌-আবরণের সম্মুখে তা রাখবে, সেই স্থানে আমি তোমার কাছে দেখা দেবো।
{30:7} আর হারুন তার উপরে সুগন্ধি ধূপ জ্বালাবে; প্রতি প্রভাতে প্রদীপ পরিষ্কার করার সময়ে সে ঐ ধূপ জ্বালাবে।
{30:8} আর সন্ধ্যাবেলা প্রদীপ জ্বালাবার সময়ে হারুন ধূপ জ্বালাবে, তাতে তোমাদের পুরুষানুক্রমে মাবুদের সম্মুখে নিয়মিত ভাবে ধূপ জ্বালানো হবে।
{30:9} তোমরা তার উপরে অন্য ধূপ, কিংবা পোড়ানো-কোরবানী, কিংবা শস্য-উৎসর্গ ও অন্যান্য কোরবানী করো না ও তার উপরে পেয় উৎসর্গ ঢেলো না।
{30:10} আর বছরের মধ্যে একবার হারুন তার শিংগুলোর উপর কাফ্‌ফারার অনুষ্ঠান করবে। তোমাদের পুরুষানুক্রমে বছরের মধ্যে একবার কাফ্‌ফারার গুনাহ্‌-কোরবানীর রক্ত দিয়ে তার জন্য কাফ্‌ফারা দেবে; এই কোরবানগাহ্‌ মাবুদের উদ্দেশে অতি পবিত্র।
{i30:11} প্রাণের জন্য কাফ্‌ফারা
{30:11} পরে মাবুদ মূসাকে এই কথা বললেন,
{30:12} তুমি যখন বনি-ইসরাইলদের সংখ্যা গ্রহণ কর, তখন যাদেরকে গণনা করা যায়, তারা প্রত্যেকে গণনাকালে মাবুদের কাছে নিজ নিজ প্রাণের জন্য কাফ্‌ফারা দেবে, যেন তাদের মধ্যে গণনাকালে আঘাত না আসে।
{30:13} তাদের দেয় এই; যে কেউ গণনা-করা লোকদের মধ্যে আসবে, সে পবিত্র স্থানের মাপ অনুসারে অর্ধেক শেকল দেবে; বিশ গেরাতে এক শেকল হয়; সেই অর্ধেক শেকল মাবুদের উদ্দেশে উপহার হবে।
{30:14} বিশ বছর বয়স্ক কিংবা তার বেশি বয়স্ক যে কেউ গণনা-করা লোকদের মধ্যে আসবে, সে মাবুদকে ঐ উপহার দেবে।
{30:15} তোমাদের প্রাণের কাফ্‌ফারা করার জন্য মাবুদকে সেই উপহার দেবার সময়ে ধনবান অর্ধেক শেকলের বেশি দেবে না এবং দরিদ্র তার কম দেবে না।
{30:16} আর তুমি বনি-ইসরাইল থেকে সেই কাফ্‌ফারার টাকা নিয়ে জমায়েত-তাঁবুর কাজের জন্য দেবে; তোমাদের প্রাণের কাফ্‌ফারার নিমিত্ত তা বনি-ইসরাইলদের স্মরণ করার জন্য মাবুদের সম্মুখে থাকবে।
{i30:17} হাত-পা ধোয়ার পাত্র
{30:17} আর মাবুদ মূসাকে বললেন,
{30:18} তুমি ধোয়ার জন্য ব্রোঞ্জের একটি পাত্র ও তা বসাবাস জন্য ব্রোঞ্জের আসন প্রস্তুত করবে এবং জমায়েত-তাঁবুর ও কোরবানগাহ্‌র মধ্যস্থানে রাখবে ও তার মধ্যে পানি দেবে।
{30:19} হারুন ও তার পুত্ররা সেই পাত্রে নিজ নিজ হাত ও পা ধুয়ে নেবে।
{30:20} তারা যেন মারা না পরে, এজন্য জমায়েত-তাঁবুতে প্রবেশ কালে পানিতে নিজেদের ধুয়ে নেবে; কিংবা পরিচর্যা করার জন্য, মাবুদের উদ্দেশে অগ্নিকৃত উপহার পোড়াবার জন্য কোরবানগাহ্‌র কাছে আগমনকালে নিজ নিজ হাত ও পা ধুয়ে নেবে,
{30:21} তারা যেন মারা না পড়ে সেজন্য তা করবে, এটি তাদের পক্ষে চিরস্থায়ী নিয়ম, পুরুষানুক্রমে হারুন ও তার বংশের জন্য।
{i30:22} পবিত্র তেল ও ধূপ
{30:22} আর মাবুদ মূসাকে বললেন,
{30:23} তুমি তোমার কাছে উত্তম উত্তম সুগন্ধি দ্রব্য, অর্থাৎ পবিত্র স্থানের মাপ অনুসারে পাঁচ শত শেকল খাঁটি গন্ধরস, তার অর্ধেক অর্থাৎ আড়াই শত শেকল সুগন্ধি দারুচিনি, আড়াই শত শেকল বচ,
{30:24} পাঁচ শত শেকল সূক্ষ্ম দারুচিনি ও এক হিন জলপাইয়ের তেল নেবে।
{30:25} এ সমস্ত কিছু দ্বারা তুমি অভিষেকের পবিত্র তেল সুগন্ধি-প্রস্তুতকারীর প্রক্রিয়া মতে প্রস্তুত করবে, তা অভিষেকের জন্য পবিত্র তেল হবে।
{30:26} আর তা দিয়ে তুমি জমায়েত-তাঁবু, শরীয়ত-সিন্দুক,
{30:27} টেবিল ও তার সমস্ত পাত্র, প্রদীপ-আসন ও তার সমস্ত পাত্র, ধূপগাহ্‌,
{30:28} পোড়ানো-কোরবানীর কোরবানগাহ্‌ ও তার সমস্ত পাত্র এবং ধোবার পাত্র ও তার আসন অভিষেক করবে।
{30:29} আর এসব বস্তু পবিত্র করবে, তাতে তা অতি পবিত্র হবে; যে কেউ তা সপর্শ করে, তার পবিত্র হওয়া চাই।
{30:30} আর তুমি হারুন ও তার পুত্রদেরকে আমার ইমামের কাজ করার জন্য অভিষেক করে পবিত্র করবে।
{30:31} আর বনি-ইসরাইলকে বলবে, তোমাদের পুরুষানুক্রমে আমার জন্য তা পবিত্র অভিষেকের তেল হবে।
{30:32} মানুষের শরীরে তা ঢালা যাবে না এবং তোমরা তার দ্রব্যের পরিমাণ অনুসারে সেরকম আর কোন তেল প্রস্তুত করবে না; তা পবিত্র, তোমাদের পক্ষে পবিত্র হবে।
{30:33} যে কেউ তার মত তেল প্রস্তুত করে ও যে কেউ পরের শরীরে তার কিঞ্চিৎ দেয়, সে তার লোকদের মধ্য থেকে উচ্ছিন্ন হবে।
{i30:34} সুগন্ধি দ্রব্য
{30:34} আর মাবুদ মূসাকে বললেন, তুমি তোমার কাছে সুগন্ধি দ্রব্য নেবে — গুগ্‌গুলু, নখী, কুন্দুরু; এসব সুগন্ধি দ্রব্যের ও খাঁটি লোবানের প্রত্যেকটি সমান ভাগ করে নেবে।
{30:35} আর তা দ্বারা সুগন্ধি-প্রস্তুতকারীর প্রক্রিয়া মতে করা ও লবণ মিশানো একটি খাঁটি পবিত্র সুগন্ধি ধূপ প্রস্তুত করবে।
{30:36} তার কিঞ্চিৎ চূর্ণ করে, যে জমায়েত-তাঁবুতে আমি তোমার সঙ্গে সাক্ষাৎ করবো, তার মধ্যে শরীয়ত-সিন্দুকের সম্মুখে তা রাখবে; তা তোমাদের জ্ঞানে অতি পবিত্র হবে।
{30:37} এবং তুমি যে সুগন্ধি ধূপ প্রস্তুত করবে, তার দ্রব্যের পরিমাণ অনুসারে তোমরা নিজেদের জন্য তা করো না, তা তোমার জ্ঞানে মাবুদের উদ্দেশে পবিত্র হবে।
{30:38} যে কেউ ঘ্রাণ নেবার জন্য সেই রকম ধূপ প্রস্তুত করবে, সে তার লোকদের মধ্য থেকে উচ্ছিন্ন হবে।
{i31:1} দু’জন প্রধান শিল্পকার
{31:1} আর মাবুদ মূসাকে বললেন,
{31:2} দেখ, আমি এহুদা-বংশীয় হূরের পৌত্র ঊরির পুত্র বৎসলেলের নাম ধরে ডাকলাম।
{31:3} আর আমি তাকে আল্লাহ্‌র রূহে — জ্ঞানে, বুদ্ধিতে, বিদ্যায় ও সমস্ত রকম শিল্প-কৌশলে — পরিপূর্ণ করলাম;
{31:4} যাতে সে কৌশলের কাজ কল্পনা করতে পারে, সোনা, রূপা ও ব্রোঞ্জের কাজ করতে পারে,
{31:5} খচিত করার মণি কাটতে, কাঠ খোদাই করতে ও সমস্ত রকম শিল্পকর্ম করতে পারে।
{31:6} আর দেখ, আমি দান-বংশজাত অহীষামকের পুত্র অহলীয়াবকে তার সহকারী করে দিলাম এবং সমস্ত দক্ষ লোকের অন্তরে বিজ্ঞতা দিলাম। অতএব আমি তোমাকে যা যা হুকুম করেছি, সেসব তারা তৈরি করবে;
{31:7} জমায়েত-তাঁবু, শরীয়ত-সিন্দুক, তার উপরিস্থ গুনাহ্‌ আবরণ এবং তাঁবুর সমস্ত পাত্র;
{31:8} আর টেবিল ও তার সমস্ত পাত্র, খাঁটি সোনার প্রদীপ-আসন ও তার সমস্ত পাত্র এবং ধূপগাহ্‌;
{31:9} আর পোড়ানো-কোরবানীর কোরবানগাহ্‌ ও তার সমস্ত পাত্র এবং ধোবার পাত্র ও তার গামলা;
{31:10} এবং সূক্ষ্ম শিল্পীত পোশাক, ইমামের কাজ করার জন্য ইমাম হারুনের পবিত্র পোশাক ও তার পুত্রদের পোশাক;
{31:11} এবং অভিষেকের জন্য তেল ও পবিত্র স্থানের জন্য সুগন্ধি ধূপ; আমি তোমাকে যেমন হুকুম করেছি, সেই অনুসারে তারা সবকিছুই করবে।
{i31:12} বিশ্রামবার
{31:12} আর মাবুদ মূসাকে বললেন, তুমি বনি-ইসরাইলদেরকে আরও এই কথা বল,
{31:13} তোমরা অবশ্য আমার বিশ্রামবার পালন করবে; কেননা তোমাদের পুরুষানুক্রমে আমার ও তোমাদের মধ্যে এই একটি চিহ্ন রইলো, যেন তোমরা জানতে পার যে, আমিই তোমাদের পবিত্রকারী মাবুদ,
{31:14} অতএব তোমরা বিশ্রামবার পালন করবে, কেননা তোমাদের জন্য সেদিন পবিত্র; যে কেউ সেদিন নাপাক করবে, তার অবশ্যই প্রাণদণ্ড হবে; কারণ যে কেউ ঐ দিনে কাজ করবে, সে তার লোকদের মধ্য থেকে উচ্ছিন্ন হবে।
{31:15} ছয় দিন কাজ করা হবে কিন্তু সপ্তম দিন মাবুদের উদ্দেশে বিশ্রামের জন্য পবিত্র বিশ্রামবার। সেই বিশ্রামবারে যে কেউ কাজ করবে তার অবশ্যই প্রাণদণ্ড হবে।
{31:16} বনি-ইসরাইলরা চিরস্থায়ী নিয়ম বলে পুরুষানুক্রমে বিশ্রামবার মান্য করার জন্য বিশ্রামবার পালন করবে।
{31:17} আমার ও বনি-ইসরাইলদের মধ্যে এটি চিরস্থায়ী চিহ্ন; কেননা মাবুদ ছয় দিনে আসমান ও দুনিয়া নির্মাণ করেছিলেন, আর সপ্তম দিনে বিশ্রাম গ্রহণ করেছিলেন।
{31:18} পরে তিনি তুর পর্বতে মূসার সঙ্গে কথা শেষ করে শরীয়ত-ফলক দু’টি, আল্লাহ্‌র আঙ্গুল দ্বারা লেখা পাথরের ফলক দু’টি, তাঁকে দিলেন।
{i32:1} ইসরাইলের মূর্তিপূজা
{32:1} পর্বত থেকে নামতে মূসার বিলম্ব হচ্ছে দেখে লোকেরা হারুনের কাছে একত্র হয়ে বললো, উঠুন, আমাদের অগ্রগামী হবার জন্য আমাদের জন্য দেবতা তৈরি করুন, কেননা যে মূসা মিসর দেশ থেকে আমাদেরকে বের করে এনেছেন, সেই ব্যক্তির কি হয়েছে তা আমরা জানি না।
{32:2} তখন হারুন তাদেরকে বললেন, তোমরা নিজ নিজ স্ত্রী ও পুত্রকন্যার কানের সোনার গহনা খুলে আমার কাছে আন।
{32:3} তাতে সমস্ত লোক তাদের কান থেকে সোনার সমস্ত কুণ্ডল খুলে হারুনের কাছে আনলো।
{32:4} তখন তিনি তাদের হাত থেকে তা গ্রহণ করে শিল্পাস্ত্রে গঠন করলেন এবং একটি ছাঁচে ঢালা বাছুর নির্মাণ করলেন। তখন লোকেরা বলতে লাগল, হে ইসরাইল, এই তোমার দেবতা, যিনি মিসর দেশ থেকে তোমাকে বের করে এনেছেন।
{32:5} আর হারুন তা দেখে তার সম্মুখে একটি কোরবানগাহ্‌ তৈরি করলেন এবং হারুন ঘোষণা করে বললেন, আগামীকাল মাবুদের উদ্দেশে উৎসব হবে।
{32:6} আর লোকেরা পরদিন প্রত্যুষে উঠে পোড়ানো-কোরবানী করলো এবং মঙ্গল-কোরবানী আনলো; আর লোকেরা ভোজন পান করতে বসলো, পরে ক্রীড়া করতে উঠলো।
{32:7} তখন মাবুদ মূসাকে বললেন, তুমি নেমে যাও, কেননা তোমার যে লোকদেরকে তুমি মিসর থেকে বের করে এনেছ, তারা ভ্রষ্ট হয়েছে।
{32:8} আমি তাদেরকে যে পথে চলবার হুকুম দিয়েছি, তারা শীঘ্রই সেই পথ থেকে সরে গেছে; তারা নিজেদের জন্য একটি ছাঁচে ঢালা বাছুর তৈরি করে তাকে সেজ্‌দা করেছে এবং তার উদ্দেশে কোরবানী করেছে ও বলেছে, হে ইসরাইল, এই তোমার দেবতা, যিনি মিসর দেশ থেকে তোমাকে বের করে এনেছেন।
{32:9} মাবুদ মূসাকে আরও বললেন, আমি সেই লোকদেরকে দেখলাম; দেখ, তারা একগুঁয়ে জাতি।
{32:10} এখন তুমি ক্ষান্ত হও, তাদের বিরুদ্ধে আমার ক্রোধ প্রজ্বলিত হোক, আমি তাদেরকে সংহার করি, আর তোমার মধ্য থেকে একটি বড় জাতি উৎপন্ন করি।
{32:11} তখন মূসা তাঁর আল্লাহ্‌ মাবুদকে বিনয় করে বললেন, হে মাবুদ, তোমার যে লোকদেরকে তুমি মহাপরাক্রম ও বলবান হাতে মিসর দেশ থেকে বের করেছ, তাদের বিরুদ্ধে তোমার ক্রোধ কেন প্রজ্বলিত হবে?
{32:12} মিসরীয়েরা কেন বলবে, অনিষ্টের জন্য, পর্বতময় অঞ্চলে তাদেরকে বিনষ্ট করতে ও দুনিয়া থেকে লোপ করতে, তিনি তাদেরকে বের করে এনেছেন? তুমি নিজের প্রচণ্ড ক্রোধ সংবরণ কর ও তোমার লোকদের অনিষ্টের সিদ্ধান্ত থেকে ক্ষান্ত হও।
{32:13} তুমি নিজের গোলাম ইব্রাহিম, ইস্‌হাক ও ইয়াকুবকে স্মরণ কর, যাঁদের কাছে তুমি নিজের নামের কসম খেয়ে বলেছিলে, আমি আসমানের তারাগুলোর মত তোমাদের বংশবৃদ্ধি করবো এবং এই যে সমস্ত দেশের কথা বললাম তা তোমাদের বংশকে দেব, তারা চিরকালের জন্য তা অধিকার করবে।
{32:14} তখন মাবুদ নিজের লোকদের যে অনিষ্ট করার কথা বলেছিলেন, তা থেকে ক্ষান্ত হলেন।
{32:15} পরে মূসা মুখ ফিরালেন, শরীয়তের সেই দু’টি পাথরের ফলক হাতে নিয়ে পর্বত থেকে নামলেন। সেই পাথরের ফলকের এপিঠে ওপিঠে, দুই পিঠেই লেখা ছিল।
{32:16} সেই পাথরের ফলক আল্লাহ্‌র তৈরি এবং সেই লেখা আল্লাহ্‌র লেখা, ফলকে খোদাই করা।
{32:17} পরে ইউসা লোকদের কোলাহল শুনে মূসাকে বললেন, শিবিরে যুদ্ধের আওয়াজ হচ্ছে।
{32:18} তিনি বললেন, ওটা তো জয়ধ্বনির আওয়াজ নয়, পরাজয়ের আর্তনাদও নয়; আমি গানের আওয়াজ শুনতে পাচ্ছি।
{32:19} পরে মূসা শিবিরের কাছে আসলে পর ঐ বাছুর এবং নাচানাচি দেখতে পেলেন। তাতে তিনি ক্রোধে প্রজ্বলিত হয়ে পর্বতের তলে তাঁর হাত থেকে সেই দু’খানা পাথরের ফলক নিক্ষেপ করে ভেঙে ফেললেন।
{32:20} আর তাদের তৈরি বাছুর নিয়ে আগুনে পুড়িয়ে দিলেন এবং তা ধূলির মত পিষে পানির উপরে ছড়িয়ে বনি-ইসরাইলকে পান করালেন।
{32:21} পরে মূসা হারুনকে বললেন, ঐ লোকেরা তোমার কি করেছিল যে, তুমি ওদের উপরে এমন মহাগুনাহ্‌ বর্তালে?
{32:22} হারুন বললেন, আমার মালিকের ক্রোধ প্রজ্বলিত না হোক; আপনি লোকদেরকে জানেন যে, তারা দুষ্টতায় আসক্ত।
{32:23} তারা আমাকে বললো, আমাদের অগ্রগামী হবার জন্য আমাদের জন্য দেবতা তৈরি করুন, কেননা যে মূসা মিসর দেশ থেকে আমাদেরকে বের করে এনেছেন, সেই ব্যক্তির কি হল তা আমরা জানি না।
{32:24} তখন আমি বললাম, তোমাদের মধ্যে যার যে সোনা থাকে, সে তা খুলে দিক। তারা আমাকে দিলে পর আমি তা আগুনে নিক্ষেপ করলে ঐ বাছুরটি বের হয়ে আসল।
{32:25} পরে মূসা দেখলেন, লোকেরা স্বেচ্ছাচারী হয়েছে, কেননা হারুন দুশমনদের মধ্যে বিদ্রূপের জন্য তাদেরকে স্বেচ্ছাচারী হতে দিয়েছিলেন।
{32:26} তখন মূসা শিবিরের দ্বারে দাঁড়িয়ে বললেন, মাবুদের পক্ষে কে? সে আমার কাছে আসুক। তাতে লেবির সন্তানেরা সকলে তাঁর কাছে একত্র হল।
{32:27} তিনি তাদেরকে বললেন, মাবুদ, ইসরাইলের আল্লাহ্‌, এই কথা বলেন, তোমরা প্রত্যেকে নিজ নিজ কোমরে তলোয়ার বাঁধ ও শিবিরের মধ্য দিয়ে এক দরজা থেকে অন্য দরজা পর্যন্ত যাতায়াত কর এবং প্রত্যেক জন আপন আপন ভাই, বন্ধু ও প্রতিবেশীকে হত্যা কর।
{32:28} তাতে লেবির সন্তানেরা মূসার কথা অনুসারে সেরকম করলো, আর সেদিন লোকদের মধ্যে কমপক্ষে তিন হাজার লোক মারা পড়লো।
{32:29} কেননা মূসা বলেছিলেন, আজ তোমরা প্রত্যেকে নিজ নিজ পুত্র ও ভাইয়ের বিপক্ষ হয়ে মাবুদের উদ্দেশে নিজেদের পবিত্র করবে, তাতে তিনি এই দিনে তোমাদেরকে দোয়া করবেন।
{i32:30} ইসরাইলের জন্য হযরত মূসার সাধ্যসাধনা
{32:30} পরদিন মূসা লোকদেরকে বললেন, তোমরা মহাগুনাহ্‌ করলে, এখন আমি মাবুদের কাছে উঠে যাচ্ছি; যদি সম্ভব হয়, তোমাদের গুনাহ্‌র কাফ্‌ফারা দেবো।
{32:31} পরে মূসা মাবুদের কাছে ফিরে গিয়ে বললেন, হায় হায়, এই লোকেরা মহাগুনাহ্‌ করেছে, নিজেদের জন্য সোনার দেবমূর্তি তৈরি করেছে।
{32:32} আহা! এখন যদি এদের গুনাহ্‌ মাফ করতে চাও তবে মাফ কর। আর যদি না কর তবে আমি বিনয় করছি, তোমার লেখা কিতাব থেকে আমার নাম কেটে ফেল।
{32:33} তখন মাবুদ মূসাকে বললেন, যে ব্যক্তি আমার বিরুদ্ধে গুনাহ্‌ করেছে, তারই নাম আমি আমার কিতাব থেকে কেটে ফেলবো।
{32:34} এখন যাও, আমি যে দেশের বিষয়ে তোমাকে বলেছি, সেই দেশে লোকদেরকে নিয়ে যাও। দেখ, আমার ফেরেশতা তোমার আগে আগে যাবেন কিন্তু আমি প্রতিফলের দিনে তাদের গুনাহ্‌র প্রতিফল দেব।
{32:35} মাবুদ লোকদেরকে আঘাত করলেন, কেননা লোকেরা হারুনের কৃত সেই বাছুর তৈরি করেছিল।
{i33:1} তুর পর্বত ত্যাগের জন্য মাবুদের হুকুম
{33:1} আর মাবুদ মূসাকে বললেন, আমি ইব্রাহিম, ইস্‌হাক ও ইয়াকুবের কাছে কসম খেয়ে যে দেশ তাদের বংশকে দিতে ওয়াদা করেছিলাম, সেই দেশে যাও। তুমি মিসর দেশ থেকে যে লোকদেরকে বের করে এনেছ তাদের সঙ্গে এই স্থান থেকে প্রস্থান কর।
{33:2} আমি তোমার আগে এক জন ফেরেশতা পাঠিয়ে দেব এবং কেনানীয়, আমোরীয়, হিট্টিয়, পরিষীয়, হিব্বীয় ও যিবূষীয়কে দূর করে দেব।
{33:3} দুগ্ধ-মধু-প্রবাহী দেশে যাও; কিন্তু আমি তোমার মধ্যবর্তী হয়ে যাব না, কেননা তুমি একগুঁয়ে জাতি; গেলে হয়তো পথের মধ্যে তোমাকে সংহার করবো।
{33:4} এই অশুভ কথা শুনে লোকেরা শোক করলো, কেউ অলঙ্কার পরলো না।
{33:5} মাবুদ মূসাকে বলেছিলেন, তুমি বনি-ইসরাইলদেরকে এই কথা বল, তোমরা একগুঁয়ে জাতি, এক নিমিষের জন্য তোমাদের মধ্যে গেলে আমি তোমাদেরকে সংহার করতে পারি; তোমরা এখন নিজ নিজ শরীর থেকে গহনা খুলে ফেল, তাতে জানতে পারব, তোমাদের বিষয়ে আমার কি করা কর্তব্য।
{33:6} তখন বনি-ইসরাইলরা হোরেব পর্বত পর্যন্ত যাত্রাপথে নিজ নিজ সমস্ত গহনা খুলে ফেলল।
{i33:7} জমায়েত-তাঁবুু
{33:7} আর মূসা তাঁবু নিয়ে শিবিরের বাইরে ও শিবির থেকে দূরে স্থাপন করলেন এবং সেই তাঁবুর নাম জমায়েত-তাঁবু রাখলেন। আর মাবুদের কাছ থেকে কেউ কিছু জানতে চাইলে তাদের প্রত্যেক জন শিবিরের বাইরে অবস্থিত সেই জমায়েত-তাঁবুর কাছে গমন করতো।
{33:8} মূসা যখন বের হয়ে সেই তাঁবুর কাছে যেতেন, তখন সমস্ত লোক উঠে প্রত্যেকে নিজ নিজ তাঁবুর দরজার সম্মুখে দাঁড়াতো এবং যে পর্যন্ত মূসা ঐ তাঁবুতে প্রবেশ না করতেন সেই পর্যন্ত তাঁর দিকে তাকিয়ে থাকত।
{33:9} আর মূসা তাঁবুতে প্রবেশ করলে পর মেঘস্তম্ভ নেমে তাঁবুর দ্বারে অবস্থিতি করতো এবং মাবুদ মূসার সঙ্গে আলাপ করতেন।
{33:10} সমস্ত লোক তাঁবুর দ্বারে অবস্থিত মেঘস্তম্ভ দেখতো ও সমস্ত লোক উঠে প্রত্যেকে নিজ নিজ তাঁবুর দরজার কাছে থেকে সেজ্‌দা করতো।
{33:11} আর মানুষ যেমন তার বন্ধুর সঙ্গে আলাপ করে, তেমনি মাবুদ মূসার সঙ্গে সামনা সামনি আলাপ করতেন। পরে মূসা শিবিরে ফিরে আসতেন কিন্তু নূনের পুত্র ইউসা নামে তাঁর যুব পরিচারক তাঁবুর মধ্য থেকে বাইরে যেতেন না।
{i33:12} আল্লাহ্‌ মাবুদের ওয়াদা
{33:12} আর মূসা মাবুদকে বললেন, দেখ, তুমি আমাকে বলছো এই লোকদেরকে নিয়ে যাও কিন্তু আমার সঙ্গী করে যাঁকে প্রেরণ করবে, তাঁর পরিচয় আমাকে দাও নি। তবুও বলছো আমি নাম দ্বারা তোমাকে জানি এবং তুমি আমার দৃষ্টিতে অনুগ্রহের পাত্র হয়েছ।
{33:13} ভাল, যদি তোমার দৃষ্টিতে আমি অনুগ্রহের পাত্র হয়ে থাকি তবে আরজ করি, আমি যেন তোমাকে জেনে তোমার দৃষ্টিতে অনুগ্রহের পাত্র হই, এজন্য আমাকে তোমার সমস্ত পথ জানতে দাও এবং এই জাতি যে তোমার লোক তা বিবেচনা কর।
{33:14} তখন তিনি বললেন, আমার উপস্থিতি তোমার সঙ্গে গমন করবেন এবং আমি তোমাকে বিশ্রাম দেব।
{33:15} তাতে তিনি তাঁকে বললেন, তোমার উপস্থিতি যদি সঙ্গে না যান তবে এই স্থান থেকে আমাদেরকে নিয়ে যেও না।
{33:16} কেননা আমি ও তোমার এই লোকেরা যে তোমার দৃষ্টিতে অনুগ্রহ লাভ করেছি, তা কিসে জানা যাবে? আমাদের সঙ্গে তোমার গমন দ্বারা কি নয়? এর দ্বারাই আমি ও তোমার লোকেরা ভূমণ্ডলস্থ যাবতীয় জাতি থেকে বিশিষ্ট।
{33:17} পরে মাবুদ মূসাকে বললেন, এই যে কথা তুমি বললে, তাও আমি করবো, কেননা তুমি আমার দৃষ্টিতে অনুগ্রহ লাভ করেছে এবং আমি নাম দ্বারা তোমাকে জানি।
{33:18} তখন তিনি বললেন, আরজ করি, তুমি আমাকে তোমার মহিমা দেখতে দাও।
{33:19} আল্লাহ্‌ বললেন, আমি তোমার সম্মুখে আমার মহত্ত্ব প্রকাশ করবো ও মাবুদের নাম ঘোষণা করবো। আমি যাকে রহম করি, তাকে রহম করবো ও যার প্রতি করুণা করি, তার প্রতি করুণা করবো।
{33:20} আরও বললেন, তুমি আমার মুখ দেখতে পাবে না, কেননা মানুষ আমাকে দেখলে বাঁচতে পারে না।
{33:21} মাবুদ বললেন, দেখ, আমার কাছে একটি স্থান আছে; তুমি ঐ শৈলের উপরে দাঁড়াবে।
{33:22} তাতে তোমার কাছ দিয়ে আমার মহিমা গমনকালে আমি তোমাকে শৈলের একটি ফাটলে রাখবো ও আমার গমনের শেষ পর্যন্ত হাত দিয়ে তোমাকে আচ্ছন্ন করবো;
{33:23} পরে আমি হাত উঠালে, তুমি আমার পিছন ভাগ দেখতে পাবে কিন্তু আমার মুখ দেখতে পাওয়া সম্ভব নয়।
{i34:1} দ্বিতীয় পাথর-ফলক
{34:1} পরে মাবুদ মূসাকে বললেন, তুমি আগের মত দু’টি পাথরের ফলক খোদাই করে প্রস্তুত কর; প্রথম যে দু’টি ফলক তুমি ভেঙে ফেলেছ, তাতে যা যা লেখা ছিল, সেসব কথা আমি এই দু’টি ফলকে লিখবো।
{34:2} আর তুমি খুব ভোরে প্রস্তুত হয়ো, খুব ভোরে তুর পর্বতে উঠে এসো ও সেখানে পর্বতের চূড়ায় আমার কাছে উপস্থিত হয়ো।
{34:3} কিন্তু তোমার সঙ্গে অন্য কোন মানুষ উপরে না আসুক এবং এই পর্বতের কোথাও কোন মানুষ দেখা না যাক, আর গোমেষাদির পালও এই পর্বতের সম্মুখে না চরুক।
{34:4} পরে মূসা প্রথম পাথরের মত দু’টি পাথরের ফলক খোদাই করলেন এবং মাবুদের হুকুম অনুসারে খুব ভোরে উঠে তুর পর্বতের উপরে গেলেন ও সেই দু’টি পাথরের ফলক হাতে করে নিলেন।
{34:5} তখন মাবুদ মেঘে নেমে সেই স্থানে তাঁর সামনে দণ্ডায়মান হয়ে মাবুদের নাম ঘোষণা করলেন।
{34:6} ফলত মাবুদ তাঁর সম্মুখ দিয়ে গমন করে ঘোষণা করলেন, ‘মাবুদ, মাবুদ, স্নেহশীল ও কৃপাময় আল্লাহ্‌, ক্রোধ ধীর এবং অটল মহব্বতে ও বিশ্বস্ততায় মহান;
{34:7} হাজার হাজার পুরুষ পর্যন্ত অটল মহব্বত রক্ষাকারী। অপরাধের, অধর্মের ও গুনাহ্‌র ক্ষমাকারী; তবুও তিনি অবশ্য গুনাহ্‌র দণ্ড দেন; পুত্র পৌত্রদের উপরে, তৃতীয় ও চতুর্থ পুরুষ পর্যন্ত, তিনি পিতৃগণের অপরাধের প্রতিফল বর্তান।’
{34:8} মূসা তখনই ভূমিতে উবুড় হয়ে সেজ্‌দা করলেন,
{34:9} আর বললেন, হে মালিক, আমি যদি তোমার দৃষ্টিতে অনুগ্রহ লাভ করে থাকি তবে আরজ করি, মালিক, আমাদের মধ্যবর্তী হয়ে গমন কর, কারণ এরা একগুঁয়ে জাতি। তুমি আমাদের অপরাধ ও গুনাহ্‌ মাফ করে তোমার অধিকারের জন্য আমাদেরকে গ্রহণ কর।
{i34:10} আল্লাহ্‌র শরীয়তের পুনঃস্থাপন
{34:10} তখন তিনি বললেন, দেখ, আমি একটি নিয়ম করি; সারা দুনিয়াতে ও যাবতীয় জাতির মধ্যে যে রকম কখনও করা হয় নি, এমন সমস্ত অলৌকিক কাজ আমি তোমার সমস্ত লোকের সাক্ষাতে করবো; তাতে যেসব লোকের মধ্যে তুমি আছ, তারা মাবুদের কাজ দেখবে, কেননা তোমার কাছে যা করবো, তা ভয়ঙ্কর।
{34:11} আজ আমি তোমাকে যা হুকুম করি, তাতে মনোযোগ দাও; দেখ, আমি আমোরীয়, কেনানীয়, হিট্টিয়, পরিষীয়, হিব্বীয় ও যিবূষীয়কে তোমার সম্মুখ থেকে তাড়িয়ে দেব।
{34:12} সাবধান, যে দেশে তুমি যাচ্ছ, সেই দেশবাসীদের সঙ্গে নিয়ম স্থির করো না, তা করলে তোমার মধ্যে তা ফাঁদস্বরূপ হবে।
{34:13} কিন্তু তোমরা তাদের সমস্ত বেদী ভেঙে ফেলবে, তাদের সমস্ত স্তম্ভ খণ্ড খণ্ড করবে ও সেখানকার সমস্ত আশেরা-মূর্তি কেটে ফেলবে।
{34:14} তুমি অন্য দেবতার কাছে সেজ্‌দা করো না, কেননা মাবুদ স্বগৌরব রক্ষণে উদ্যোগী নাম ধারণ করেন; তিনি স্বগৌরব রক্ষণে উদ্যোগী আল্লাহ্‌।
{34:15} কি জানি, তুমি সেই দেশবাসী লোকদের সঙ্গে সম্বন্ধ স্থাপন করবে; তা করলে যে সময়ে তারা নিজের দেবতাদের পিছনে চলে জেনা করে ও নিজের দেবতাদের কাছে কোরবানী করে, সেই সময়ে কেউ তোমাকে ডাকলে তুমি তার কোরবানীর জিনিস খাবে;
{34:16} কিংবা তুমি তোমার পুত্রদের জন্য তাদের কন্যাদেরকে গ্রহণ করলে তাদের কন্যারা নিজের দেবতাদের পিছনে চলে জেনা করে তোমার পুত্রদেরকে তাদের দেবতাদের অনুগামী করে জেনা করাবে।
{34:17} তুমি তোমার জন্য ছাঁচে ঢালা কোন দেবতা তৈরি করো না।
{34:18} তুমি খামিহীন রুটির উৎসব পালন করবে। আবীব মাসের যে নির্ধারিত সময়ে যেরকম করতে তোমাকে হুকুম করেছি, সেভাবে তুমি সেই সাত দিন খামিহীন রুটি খাবে, কেননা সেই আবীব মাসে তুমি মিসর দেশ থেকে বের হয়ে এসেছিলে।
{34:19} প্রথমজাত সমস্ত পুত্র সন্তান এবং গোমেষাদি পালের মধ্যে প্রথমজাত সমস্ত পুরুষ পশু আমার।
{34:20} প্রথমজাত গাধার পরিবর্তে তুমি ভেড়ার বাচ্চা দিয়ে তাকে মুক্ত করবে; যদি মুক্ত না কর তবে তার গলা ভেঙ্গে দেবে। তোমার প্রথমজাত পুত্রদেরকে তুমি মুক্ত করবে। আর কেউ শুন্য হাতে আমার সম্মুখে উপস্থিত হবে না।
{34:21} তুমি ছয় দিন পরিশ্রম করবে কিন্তু সপ্তম দিনে বিশ্রাম করবে; চাষের ও ফসল কাটার সময়েও বিশ্রাম করবে।
{34:22} তুমি সাত সপ্তাহের উৎসব, অর্থাৎ কাটা গমের প্রথমে পাকা ফলের উৎসব এবং বছরের শেষভাগে ফলসংগ্রহের উৎসব পালন করবে।
{34:23} বছরের মধ্যে তিন বার তোমাদের সমস্ত পুরুষ মানুষ ইসরাইলের আল্লাহ্‌ সার্বভৌম মাবুদের সাক্ষাতে উপস্থিত হবে।
{34:24} কেননা আমি তোমার সম্মুখ থেকে জাতিদেরকে, দূর করে দেব ও তোমার সীমা বাড়িয়ে দেব এবং তুমি বছরের মধ্যে তিনবার তোমার আল্লাহ্‌ মাবুদের সম্মুখে উপস্থিত হবার জন্য গমন করলে তোমার ভূমিতে কেউ লোভ করবে না।
{34:25} তুমি আমার কোরবানীর রক্ত খামিযুক্ত খাদ্যের সঙ্গে কোরবানী করবে না ও ঈদুল ফেসাখের উৎসবের কোরবানীর জিনিস সকাল পর্যন্ত রাখা যাবে না।
{34:26} তুমি নিজের ভূমির প্রথমে পাকা ফলের অগ্রিমাংশ তোমার আল্লাহ্‌ মাবুদের গৃহে আনবে। তুমি ছাগলের বাচ্চাকে তার মায়ের দুধে সিদ্ধ করবে না।
{34:27} আর মাবুদ মূসাকে বললেন, তুমি এসব কালাম লিপিবদ্ধ কর, কেননা আমি এসব কালাম অনুসারে তোমার ও ইসরাইলের সঙ্গে নিয়ম স্থির করলাম।
{34:28} সেই সময়ে মূসা চল্লিশ দিন আর চল্লিশ রাত সেখানে মাবুদের সঙ্গে অবস্থান করলেন, খাদ্য ও পানি গ্রহণ করলেন না; তিনি সেই দু’টি পাথরে উপর নিয়মের কালামগুলো অর্থাৎ দশটি হুকুম লিখলেন।
{i34:29} হযরত মূসার উজ্জ্বল চেহারা
{34:29} পরে মূসা দু’টি শরীয়ত-ফলক হাতে নিয়ে তুর পর্বত থেকে নামলেন; যখন পর্বত থেকে নামলেন, তখন, মাবুদের সঙ্গে আলাপে তাঁর মুখমণ্ডল যে উজ্জ্বল হয়েছিল, তা মূসা বুঝতে পারলেন না।
{34:30} পরে যখন হারুন ও সমস্ত বনি-ইসরাইল মূসাকে দেখতে পেল, তখন দেখ, তাঁর মুখ উজ্জ্বল, আর তারা তাঁর কাছে আসতে ভয় পেল।
{34:31} কিন্তু মূসা তাদেরকে ডাকলে হারুন ও মণ্ডলীর নেতৃবৃন্দ তাঁর কাছে ফিরে আসলেন, আর মূসা তাঁদের সঙ্গে আলাপ করলেন।
{34:32} এর পরে বনি-ইসরাইল সকলে তাঁর কাছে আসল; তাতে তিনি তুর পর্বতে কথিত মাবুদের সমস্ত হুকুম তাদেরকে জানালেন।
{34:33} পরে তাদের সঙ্গে কথোপকথন সমাপ্ত হলে মূসা তাঁর মুখে আবরণ দিলেন।
{34:34} কিন্তু মূসা যখন মাবুদের সঙ্গে কথা বলতে ভিতরে তাঁর সম্মুখে যেতেন তখন এবং যতক্ষণ সেখানে থাকতেন ততক্ষণ সেই আবরণ খুলে রাখতেন। পরে যে সমস্ত হুকুম পেতেন, বের হয়ে বনি-ইসরাইলকে তা বলতেন।
{34:35} মূসার মুখমণ্ডল উজ্জ্বল, এটা বনি-ইসরাইল তাঁর মুখের প্রতি দৃষ্টিপাত করে দেখতো। পরে মূসা মাবুদের সঙ্গে কথা বলতে যে পর্যন্ত না যেতেন, সেই পর্যন্ত তাঁর মুখে পুনর্বার আবরণ দিয়ে রাখতেন।
{i35:1} বিশ্রামবারের নিয়ম স্থাপন
{35:1} পরে মূসা বনি-ইসরাইলদের সমস্ত দলকে একত্র করে তাদেরকে বললেন, মাবুদ তোমাদের এসব কালাম পালন করতে হুকুম দিয়েছেন।
{35:2} ছয় দিন কাজ করা যাবে কিন্তু সপ্তম দিন তোমাদের পক্ষে পবিত্র দিন হবে; তা মাবুদের উদ্দেশে বিশ্রাম করার বিশ্রামবার হবে। যে কেউ সেই দিনে কাজ করবে, তার প্রাণদণ্ড হবে।
{35:3} তোমরা বিশ্রামবারে তোমাদের কোন বাসস্থানে আগুন জ্বালিও না।
{i35:4} তাঁবুর জন্য ইসরাইলের স্বেচ্ছাদত্ত উপহার
{35:4} আর মূসা বনি-ইসরাইলদের সমস্ত দলকে বললেন, মাবুদ এই হুকুম দিয়েছেন;
{35:5} তোমরা তোমাদের কাছ থেকে মাবুদের জন্য উপহার নাও। যার যেমন ইচ্ছা হয়, সেইমত সে মাবুদের জন্য উপহারস্বরূপ এসব দ্রব্য আনবে —
{35:6} সোনা, রূপা ও ব্রোঞ্জ এবং নীল, বেগুনে, লাল ও সাদা মসীনা সুতা ও ছাগলের লোম,
{35:7} এবং পরিশোধিত ভেড়ার চামড়া ও শুশুকের চামড়া, শিটীম কাঠ,
{35:8} এবং প্রদীপের জন্য তেল, আর অভিষেকের জন্য তেলের ও সুগন্ধি ধূপের জন্য গন্ধদ্রব্য,
{35:9} এবং এফোদের ও বুক-পাটার জন্য গোমেদ ও অন্যান্য খচিত হবার মণি।
{35:10} তোমাদের প্রত্যেক দক্ষ লোক এসে মাবুদের নির্দেশিত সমস্ত বস্তু তৈরি করুক;
{35:11} শরীয়ত-তাঁবু, শরীয়ত-তাঁবুর তাঁবু, ছাদ, ঘুণ্টী, তক্তা, অর্গল, স্তম্ভ ও চুঙ্গি,
{35:12} সিন্দুক ও তার বহন-দণ্ড, গুনাহ্‌ আবরণ ও ব্যবধানের পর্দা,
{35:13} টেবিল, তার বহন-দণ্ড ও সমস্ত পাত্র, দর্শন-রুটি,
{35:14} এবং আলোর জন্য প্রদীপ-আসন ও তার সমস্ত পাত্র, প্রদীপ ও প্রদীপের জন্য তেল,
{35:15} এবং ধূপের কোরবানগাহ্‌ ও তার বহন-দণ্ড এবং অভিষেকের জন্য তেল ও সুগন্ধি ধূপ, শরীয়ত-তাঁবুর প্রবেশ-দ্বারের পর্দা,
{35:16} পোড়ানো-কোরবানীর কোরবানগাহ্‌, তার ব্রোঞ্জের জাল, বহনদণ্ড ও সমস্ত পাত্র এবং ধোবার পাত্র ও তার গামলা,
{35:17} প্রাঙ্গণের পর্দা, তার স্তম্ভ ও চুঙ্গি এবং প্রাঙ্গণের দরজার পর্দা,
{35:18} এবং শরীয়ত-তাঁবুর গোঁজ, প্রাঙ্গণের গোঁজ ও উভয়ের দড়ি,
{35:19} এবং পবিত্র স্থানে পরিচর্যা করার জন্য সূক্ষ্ম কাজ-করা পোশাক, অর্থাৎ ইমাম হারুনের জন্য পবিত্র পোশাক ও ইমামের কাজ করার জন্য তার পুত্রদের পোশাক।
{i35:20} তাঁবুর জন্য ইসরাইলের স্বেচ্ছাদত্ত উপহার
{35:20} পরে বনি-ইসরাইলদের সমস্ত দল মূসার সম্মুখ থেকে প্রস্থান করলো।
{35:21} আর যাদের অন্তরে প্রবৃত্তি ও মনে ইচ্ছা হল, তারা সকলে জমায়েত-তাঁবু নির্মাণের জন্য এবং তৎসম্বন্ধীয় সমস্ত কাজের ও পবিত্র পোশাকের জন্য মাবুদের উদ্দেশে উপহার আনলো।
{35:22} পুরুষ ও স্ত্রী যত লোক ইচ্ছুক হল, তারা সকলে এসে বলয়, কুণ্ডল, আংটি ও হার, সোনার নানা রকম অলংকার আনলো। যে মাবুদের উদ্দেশে সোনার উপহার আনতে চাইল, সে আনলো।
{35:23} আর যাদের কাছে নীল, বেগুনে, লাল ও সাদা মসীনা সুতা, ছাগলের লোম, পরিশোধিত ভেড়ার চামড়া ও শুশুকের চামড়া ছিল, তারা প্রত্যেকে তা আনলো।
{35:24} যে রূপা ও ব্রোঞ্জের উপহার উপস্থিত করলো, সে মাবুদের উদ্দেশে সেই উপহার আনলো এবং কাজে ব্যবহার করার জন্য যার কাছে শিটীম কাঠ ছিল, সে তা নিয়ে আসল।
{35:25} আর দক্ষ স্ত্রীলোকেরা নিজ নিজ হাতে সুতা কেটে, তাদের কাটা নীল, বেগুনে, লাল ও সাদা মসীনা সুতা আনলো।
{35:26} যে সমস্ত স্ত্রীলোক তাদের দক্ষতা ব্যবহারে অনুপ্রাণিত হল তারা সকলে ছাগলের লোমের সুতা কাটলো।
{35:27} নেতৃবর্গ এফোদের ও বুকপাটার জন্য গোমেদ ও অন্যান্য খচিত হবার মণি,
{35:28} এবং প্রদীপের, অভিষেকের তেলের ও সুগন্ধি ধূপের জন্য গন্ধদ্রব্য ও তেল আনলেন।
{35:29} বনি-ইসরাইল ইচ্ছাপূর্বক মাবুদের উদ্দেশে উপহার আনলো, মাবুদ মূসার মধ্য দিয়ে যা যা করতে হুকুম করেছিলেন, তার কোন কাজ করার জন্য যে পুরুষ ও স্ত্রীলোকদের অন্তরে ইচ্ছা হল তারা প্রত্যেকে উপহার আনলো।
{i35:30} তাঁবু নির্মাণের কর্মীগণ
{35:30} পরে মূসা বনি-ইসরাইলদেরকে বললেন, দেখ, মাবুদ এহুদা-বংশীয় হূরের পৌত্র ঊরির পুত্র বৎসলেলের নাম ধরে ডাকলেন;
{35:31} তিনি তাঁকে আল্লাহ্‌র রূহে — জ্ঞানে, বুদ্ধিতে, বিদ্যায় ও সমস্ত রকম শিল্প-কৌশলে পরিপূর্ণ করলেন,
{35:32} যাতে তিনি কৌশলের কাজ কল্পনা করতে, সোনা, রূপা ও ব্রোঞ্জের কাজ করতে,
{35:33} খচিত হবার মণি কাটতে, কাঠ খোদাই করতে ও সমস্ত রকম কৌশলযুক্ত শিল্পকর্ম করতে পারেন।
{35:34} আর এই সমস্ত কাজ শিক্ষা দিতে তাঁর ও দান-বংশীয় অহীষামকের পুত্র অহলীয়াবের অন্তরে প্রবৃত্তি দিলেন।
{35:35} তিনি খোদাই ও শিল্পকর্ম করতে এবং নীল, বেগুনে, লাল ও সাদা মসীনা সুতা দিয়ে সূচিকর্ম করতে ও তাঁতের কাজ করতে, অর্থাৎ যাবতীয় শিল্পকর্ম ও চিত্রকর্ম করতে তাঁদের অন্তর বিজ্ঞতায় পরিপূর্ণ করলেন।
{36:1} অতএব মাবুদের সমস্ত হুকুম অনুসারে পবিত্র স্থানের সমস্ত কাজ কিভাবে করতে হবে, তা জানতে মাবুদ বৎসলেল ও অহলীয়াব এবং আর যাঁদেরকে বিচক্ষণতা ও বুদ্ধি দিয়েছেন, সেসব দক্ষ লোক কাজ করবেন।
{36:2} পরে মূসা বৎসলেল ও অহলীয়াবকে এবং মাবুদ যাঁদের অন্তরে বিচক্ষণতা দিয়েছিলেন, সেই অন্য সমস্ত দক্ষ লোককে ডাকলেন, অর্থাৎ সেই কাজ করার জন্য উপস্থিত থেকে যাঁদের মনে প্রবৃত্তি জন্মালো, তাঁদেরকে ডাকলেন।
{36:3} তাতে তাঁরা পবিত্র স্থানের কাজের উপাদান সম্পন্ন করার জন্য বনি-ইসরাইলদের আনা সমস্ত উপহার মূসার কাছ থেকে গ্রহণ করলেন। আর লোকেরা তখনও প্রতি প্রভাতে তাঁর কাছে স্বেচ্ছায় আরও দ্রব্য নিয়ে আসছিল।
{36:4} তখন পবিত্র স্থানের সকল কাজে নিযুক্ত বিজ্ঞ সমস্ত লোক নিজ নিজ কাজ থেকে এসে মূসাকে বললেন,
{36:5} মাবুদ যা যা তৈরি করতে হুকুম করেছিলেন, লোকেরা সেই কাজের জন্য অতিরিক্ত আরও বস্তু আনছে।
{36:6} তাতে মূসা হুকুম দিয়ে শিবিরের সর্বত্র এই ঘোষণা করে দিলেন যে, পুরুষ কিংবা স্ত্রীলোক পবিত্র স্থানের জন্য আর উপহার প্রস্তুত না করুক।
{36:7} তাতে লোকেরা তাদের উপহার আনা থেকে বিরত হল। কেননা সমস্ত কাজ করার জন্য তাদের যথেষ্ট, এমন কি, প্রয়োজনের অতিরিক্ত দ্রব্য প্রস্তুত ছিল।
{i36:8} জমায়েত-তাঁবু
{36:8} পরে কাজে নিযুক্ত দক্ষ সমস্ত লোক পাকানো সাদা মসীনা সুতা, নীল, বেগুনে ও লাল সুতায় তৈরি দশটি পর্দা দ্বারা শরীয়ত-তাঁবু প্রস্তুত করলেন। সেই পর্দাগুলোতে শিল্পীদের কৃত কারুবীদের আকৃতি ছিল।
{36:9} প্রত্যেক পর্দা আটাশ হাত লম্বা ও প্রত্যেক পর্দা চার হাত চওড়া, সমস্ত পর্দার মাপ ছিল একই।
{36:10} পরে তিনি তার পাঁচটি পর্দা একত্র যোগ করলেন এবং অন্য পাঁচটি পর্দাও একত্রে যোগ করলেন।
{36:11} আর জোড়ার স্থানে প্রথম অন্ত্য পর্দার কিনারায় নীল রংয়ের ঘুণ্টীঘরা করলেন এবং জোড়ার স্থানের দ্বিতীয় অন্ত্য পর্দার কিনারায়ও ঠিক তা-ই করলেন।
{36:12} প্রথম পর্দাতে পঞ্চাশটি ঘুণ্টীঘরা করলেন এবং জোড়ার স্থানের দ্বিতীয় পর্দার কিনারায়ও পঞ্চাশটি ঘুণ্টীঘরা করলেন; সেই দু’টি ঘুণ্টীঘরাশ্রেণী পরসপর সম্মুখীন হল।
{36:13} পরে তিনি সোনার পঞ্চাশটি ঘুণ্টী তৈরি করে সেই ঘুণ্টিতে পর্দাগুলো পরসপর জোড়া দিলেন; তাতে একটিই শরীয়ত-তাঁবু হল।
{36:14} পরে তিনি শরীয়ত-তাঁবুর উপরে আচ্ছাদন করার তাঁবুর জন্য ছাগলের লোম দিয়ে এগারটি পর্দা প্রস্তুত করলেন।
{36:15} তার প্রত্যেক পর্দা ত্রিশ হাত লম্বা ও চার হাত চওড়া; এগারটি পর্দার একই মাপ ছিল।
{36:16} পরে তিনি পাঁচটি পর্দা পৃথক জোড়া দিলেন ও ছয়টি পর্দা পৃথক জোড়া দিলেন।
{36:17} আর জোড়ার স্থানের অন্ত্য পর্দার কিনারায় পঞ্চাশটি ঘুণ্টীঘরা করলেন এবং দ্বিতীয় জোড়ার স্থানের অন্ত্য পর্দার কিনারায়ও পঞ্চাশটি ঘুণ্টীঘরা করলেন।
{36:18} আর জোড়া দিয়ে একই তাঁবু করার জন্য ব্রোঞ্জের পঞ্চাশটি ঘুণ্টী তৈরি করলেন।
{36:19} পরে পরিশোধিত ভেড়ার চামড়া দিয়ে তাঁবুর একটি ছাদ, আবার তার উপরে শুশুকের চামড়ার একটি ছাদ প্রস্তুত করলেন।
{36:20} পরে তিনি শরীয়ত-তাঁবুর জন্য শিটীম কাঠের দাঁড় করানো তক্তাগুলো তৈরি করলেন।
{36:21} একেক তক্তা লম্বায় দশ হাত ও প্রত্যেক তক্তা চওড়ায় দেড় হাত।
{36:22} প্রত্যেক তক্তাতে পরসপর সংযুক্ত দু’টি করে পায়া ছিল; এভাবে তিনি শরীয়ত-তাঁবুর সমস্ত তক্তা প্রস্তুত করলেন।
{36:23} তিনি শরীয়ত-তাঁবুর জন্য তক্তা প্রস্তুত করলেন, দক্ষিণ দিকে দক্ষিণ পাশের জন্য বিশটি তক্তা;
{36:24} আর সেই বিশটি তক্তার নিচে রূপার চল্লিশটি চুঙ্গি তৈরি করলেন, একটি তক্তার নিচে তার দু’টি পায়ার জন্য দু’টি চুঙ্গি এবং অন্যান্য তক্তার নিচেও তাদের দু’টি করে পায়ার জন্য দু’টা করে চুঙ্গি তৈরি করলেন।
{36:25} আর শরীয়ত-তাঁবুর দ্বিতীয় পাশের জন্য উত্তর দিকে বিশটি তক্তা করলেন,
{36:26} ও সেগুলোর জন্য চল্লিশটি রূপার চুঙ্গি গড়লেন; একটি তক্তার নিচে দু’টি করে চুঙ্গি ও অন্য অন্য তক্তার নিচেও দু’টি করে চুঙ্গি হল।
{36:27} আর পশ্চিম দিকে শরীয়ত-তাঁবুর পিছন দিকের জন্য ছয়খানি তক্তা করলেন।
{36:28} শরীয়ত-তাঁবুর সেই পিছন দিকের দুই কোণে দু’খানি তক্তা রাখলেন।
{36:29} সেই দু’টি তক্তার নিচে ভাঁজ ছিল, দু’টি এবং সেরকমভাবে মাথাতেও প্রথম কড়ার কাছে অখণ্ড ছিল; এভাবে তিনি দু’টি কোণের তক্তা একসঙ্গে জুড়ে দিলেন।
{36:30} তাতে আটখানি তক্তা এবং সেগুলোর রূপার ষোলটি চুঙ্গি হল, একেক তক্তার নিচে দু’টা করে চুঙ্গি হল।
{36:31} পরে তিনি শিটীম কাঠ দিয়ে অর্গল প্রস্তুত করলেন;
{36:32} শরীয়ত-তাঁবুর এক পাশের তক্তার জন্য পাঁচটি অর্গল, শরীয়ত-তাঁবুর অন্য পাশের তক্তার জন্য পাঁচটি অর্গল এবং পশ্চিম দিকে শরীয়ত-তাঁবুর পিছন দিকের তক্তার জন্য পাঁচটি অর্গল।
{36:33} আর মধ্যবর্তী অর্গলটিকে তক্তাগুলোর মধ্যস্থান দিয়ে এক প্রান্ত থেকে অন্য প্রান্ত পর্যন্ত বিস্তার করলেন।
{36:34} পরে তিনি তক্তাগুলো সোনা দিয়ে মুড়লেন এবং অর্গলের ঘর হবার জন্য সোনার কড়া গড়ে অর্গলও সোনা দিয়ে মুড়ে দিলেন।
{36:35} আর তিনি নীল, বেগুনে, লাল ও পাকানো সাদা মসীনা সুতা দিয়ে পর্দা প্রস্তুত করলেন, তাতে কারুবীর আকৃতি করলেন, তা শিল্পীদের কর্ম।
{36:36} আর তার জন্য শিটীম কাঠের চারটি স্তম্ভ তৈরি করে সোনা দিয়ে মুড়লেন এবং তাদের আঁকড়াও সোনা দিয়ে তৈরি করলেন এবং তার জন্য রূপার চারটি চুঙ্গি ঢাললেন।
{36:37} পরে তিনি তাঁবুর দরজার জন্য নীল, বেগুনে, লাল ও পাকানো সাদা মসীনা সুতা দিয়ে সূচি-কর্মবিশিষ্ট একটি পর্দা তৈরি করলেন।
{36:38} আর তার পাঁচটি স্তম্ভ ও সেগুলোর আঁকড়া তৈরি করলেন এবং সেগুলোর মাথলা ও শলাকা সোনা দিয়ে মুড়লেন কিন্তু সেগুলোর পাঁচটি চুঙ্গি ব্রোঞ্জ দিয়ে তৈরি করলেন।
{i37:1} শরীয়ত-সিন্দুক
{37:1} আর বৎসলেল শিটীম কাঠ দিয়ে সিন্দুক তৈরি করলেন, তা আড়াই হাত লম্বা, দেড় হাত চওড়া ও দেড় হাত উঁচু করা হল;
{37:2} আর ভিতর ও বাইরেটা খাঁটি সোনা দিয়ে মুড়ে দিলেন এবং তার চারদিকে সোনার কিনারা গড়ে দিলেন।
{37:3} আর তার চারটি পায়ার জন্য সোনার চারটি কড়া ঢাললেন; তার এক পাশে দু’টি কড়া ও অন্য পাশে দু’টি কড়া দিলেন।
{37:4} আর তিনি শিটীম কাঠের দু’টি বহন-দণ্ড করে সোনা দিয়ে মুড়লেন,
{37:5} এবং সিন্দুক বহন করার জন্য ঐ বহন-দণ্ড সিন্দুকের দুই পাশের কড়াতে প্রবেশ করালেন।
{37:6} পরে তিনি খাঁটি সোনা দিয়ে গুনাহ্‌ আবরণ প্রস্তুত করলেন; তা আড়াই হাত লম্বা ও দেড় হাত চওড়া করা হল।
{37:7} আর পিটানো সোনা দিয়ে দু’টি কারুবী নির্মাণ করে গুনাহ্‌ আবরণের দুই প্রান্তে দিলেন।
{37:8} তার এক প্রান্তে এক কারুবী ও অন্য প্রান্তে অন্য কারুবী, গুনাহ্‌ আবরণের দুই প্রান্তে তার সাথে অখণ্ড দু’টি কারুবী দিলেন।
{37:9} তাতে সেই দু’টি কারুবী উপরের দিকে পাখা বিস্তার করে ঐ পাখা দ্বারা গুনাহ্‌ আবরণ আচ্ছাদন করলো এবং তাদের মুখ পরসপরের দিকে রইলো; কারুবীদের দৃষ্টি গুনাহ্‌ আবরণের দিকে রইলো।
{i37:10} টেবিল
{37:10} পরে তিনি শিটীম কাঠ দিয়ে টেবিল তৈরি করলেন, তা দুই হাত লম্বা, এক হাত চওড়া ও দেড় হাত উঁচু করা হল।
{37:11} আর তা খাঁটি সোনা দিয়ে মুড়লেন ও তার চার দিকে সোনার কিনারা গড়ে দিলেন।
{37:12} আর তিনি তার জন্য চারদিকে চার আঙ্গুল পরিমিত একটি বেড় তৈরি করলেন ও বেড়ের চারদিকে সোনার কিনারা গড়ে দিলেন।
{37:13} আর তার জন্য সোনার চারটি কড়া ঢেলে তার চার পায়ার চার কোণে রাখলেন।
{37:14} সেই কড়া বেড়ের কাছে ছিল এবং টেবিল বহন করার জন্য বহন-দণ্ডের ঘর হল।
{37:15} পরে তিনি টেবিল বহন করার জন্য শিটীম কাঠ দিয়ে দু’টি বহন-দণ্ড করে সোনা দিয়ে মুড়ে দিলেন।
{37:16} আর টেবিলের জন্য সমস্ত পাত্র তৈরি করলেন, অর্থাৎ তার থালা, চামচ, ঢালবার জন্য সেঁকপাত্র ও সমস্ত ঢাকনা খাঁটি সোনা দিয়ে তৈরি করলেন।
{i37:17} প্রদীপ-আসন
{37:17} পরে তিনি খাঁটি সোনা দিয়ে প্রদীপ-আসন তৈরি করলেন; তার কাণ্ড, শাখা, গোলাধার, কুঁড়ি ও ফুল তার সাথে সংযুক্ত ছিল।
{37:18} সেই প্রদীপ-আসনের এক পাশ থেকে তিনটি শাখা ও প্রদীপ-আসনের অন্য পাশ থেকে তিনটি শাখা, এই ছয়টি শাখা তার পাশ থেকে বের হল।
{37:19} একটি শাখায় বাদাম ফুলের মত তিনটি গোলাধার, একটি কুঁড়ি ও একটি ফুল এবং অন্য শাখায় বাদাম ফুলের মত তিনটি গোলাধার, একটি কুঁড়ি ও একটি ফুল, প্রদীপ-আসন থেকে বের হওয়া ছয়টি শাখায় এরকম হল।
{37:20} আর প্রদীপ-আসনের বাদাম ফুলের মত চারটি গোলাধার ও তাদের কুঁড়ি ও ফুল ছিল।
{37:21} আর প্রদীপ-আসনের যে ছয়টি শাখা বের হল, সেগুলোর এক শাখাদ্বয়ের নিচে তৎসহ অখণ্ড একটি কুঁড়ি, অন্য শাখাদ্বয়ের নিচে তৎসহ অখণ্ড একটি কুঁড়ি ও অপর শাখাদ্বয়ের নিচে তৎসহ অখণ্ড একটি কুঁড়ি ছিল।
{37:22} এই কুঁড়ি ও শাখা তার সাথে সংযুক্ত ছিল এবং সমস্তই পিটানো খাঁটি সোনার একই বস্তু ছিল।
{37:23} আর তিনি তার সাতটি প্রদীপ এবং তার চিমটা ও শীষদানী খাঁটি সোনা দিয়ে তৈরি করলেন।
{37:24} তিনি এই প্রদীপ-আসন এবং ঐ সমস্ত সামগ্রী এক তালন্ত পরিমিত খাঁটি সোনা দিয়ে তৈরি করলেন।
{i37:25} ধূপগাহ্‌
{37:25} পরে তিনি শিটীম কাঠ দিয়ে ধূপগাহ্‌ তৈরি করলেন; তা এক হাত লম্বা, এক হাত চওড়া ও দুই হাত উঁচু চারকোনা বিশিষ্ট; তার সমস্ত শিং তার সঙ্গে অখণ্ড ছিল।
{37:26} পরে সেই কোরবানগাহ্‌, তার উপরের অংশ, তার চারপাশ ও তার সমস্ত শিং খাঁটি সোনা দিয়ে মুড়ে এবং তার চারদিকে সোনার কিনারা গড়ে দিলেন।
{37:27} আর তা বইবার জন্য বহন-দণ্ডের ঘর করে দিতে তার কিনারার নিচে দুই পাশের দুই কোণের কাছে সোনার দুটো করে কড়া গড়ে দিলেন।
{37:28} আর শিটীম কাঠ দিয়ে বহন-দণ্ড প্রস্তুত করলেন ও তা সোনা দিয়ে মুড়লেন।
{37:29} পরে তিনি সুগন্ধি-প্রস্তুতকারীর প্রক্রিয়া অনুসারে অভিষেকের জন্য পবিত্র তেল ও সুগন্ধি দ্রব্যের খাঁটি ধূপ প্রস্তুত করলেন।
{i38:1} কোরবানগাহ্‌
{38:1} আর তিনি শিটীম কাঠ দিয়ে যে পোড়ানো-কোরবানীর কোরবানগাহ্‌ তৈরি করলেন তা পাঁচ হাত লম্বা, পাঁচ হাত চওড়া ও তিন হাত উঁচু করে একটা চারকোনা বিশিষ্ট কোরবানগাহ্‌ তৈরি করা হল।
{38:2} আর তার চার কোণের উপরে শিং তৈরি করলেন; সেসব শিং তার সঙ্গে অখণ্ড ছিল; তিনি তা ব্রোঞ্জ দিয়ে মুড়লেন।
{38:3} পরে তিনি কোরবানগাহ্‌র সমস্ত পাত্র, অর্থাৎ হাঁড়ি, হাতা, বাটি, ত্রিশূল ও অংগারধানী, এসব পাত্র ব্রোঞ্জ দিয়ে তৈরি করলেন;
{38:4} আর কোরবানগাহ্‌র জন্য বেড়ের নিচে তলা থেকে মধ্য পর্যন্ত জালির মত কাজ করা ব্রোঞ্জের ঝাঁঝরি প্রস্তুত করলেন।
{38:5} তিনি বহন-দণ্ডের ঘর করে দিতে সেই ব্রোঞ্জের ঝাঁঝরির চার কোণে চারটি কড়া ঢাললেন।
{38:6} পরে তিনি শিটীম কাঠ দিয়ে বহন-দণ্ড তৈরি করে ব্রোঞ্জ দিয়ে মুড়লেন।
{38:7} আর কোরবানগাহ্‌ বহন করার জন্য তার পাশের কড়াতে ঐ বহন-দণ্ড পরালেন; তিনি ফাঁপা রেখে তা দিয়ে কোরবানগাহ্‌ তৈরি করলেন।
{i38:8} ধোবার পাত্র
{38:8} যারা জমায়েত-তাঁবুর দরজার কাছে সেবা করার জন্য আসত, সেসব স্ত্রীলোকের ব্রোঞ্জের তৈরি আয়না দিয়ে তিনি ধোবার পাত্র ও তার গামলা তৈরি করলেন।
{i38:9} প্রাঙ্গণ
{38:9} তিনি প্রাঙ্গণ প্রস্তুত করলেন; দক্ষিণ দিকে প্রাঙ্গণের দক্ষিণ পাশে পাকানো সাদা মসীনা সুতা দিয়ে এক শত হাত পরিমিত পর্দা ছিল।
{38:10} তার বিশটি স্তম্ভ ও বিশটি চুঙ্গি ব্রোঞ্জের এবং সেই স্তম্ভের আঁকড়া ও শলাকাগুলো রূপার ছিল।
{38:11} আর উত্তর দিকের পর্দা এক শত হাত ও তার বিশটি স্তম্ভের আঁকড়া ও সমস্ত শলাকা রূপার ছিল।
{38:12} আর পশ্চিম পাশের পর্দা পঞ্চাশ হাত ও তার দশটি স্তম্ভ ও দশটি চুঙ্গি এবং স্তম্ভের আঁকড়া ও সমস্ত শলাকা রূপার ছিল।
{38:13} আর পূর্ব দিকে পূর্ব পাশের লম্বা ছিল পঞ্চাশ হাত।
{38:14} প্রাঙ্গণের দরজার এক পাশের জন্য পনের হাত পর্দা, তার তিনটি স্তম্ভ ও তিনটি চুঙ্গি,
{38:15} এবং অন্য পাশের জন্যও সেই একই রকম হবে; প্রাঙ্গণের দরজার এদিক ওদিক পনের হাত পর্দা ও তার তিনটি স্তম্ভ ও তিনটি চুঙ্গি ছিল।
{38:16} প্রাঙ্গণের চারদিকের সমস্ত পর্দা পাকানো সাদা মসীনা সুতা দিয়ে তৈরি।
{38:17} আর স্তম্ভের সমস্ত চুঙ্গি ব্রোঞ্জের, স্তম্ভের আঁকড়া ও সমস্ত শলাকা রূপার ও তার মাথলা রূপায় মোড়ানো এবং প্রাঙ্গণের সমস্ত স্তম্ভ রূপার শলাকায় সংযুক্ত ছিল।
{38:18} আর প্রাঙ্গণের দরজার পর্দা নীল বেগুনে, লাল ও পাকানো সাদা মসীনা সুতার সূচিকর্মে তৈরি এবং তার লম্বা বিশ হাত, আর প্রাঙ্গণের পর্দার মতই উচ্চতা চওড়া অনুসারে পাঁচ হাত।
{38:19} আর তার চারটি স্তম্ভ ও চারটি চুঙ্গি ব্রোঞ্জের ও আঁকড়া রূপার এবং তার মাথলা রূপায় মোড়ানো ও শলাকা রূপার ছিল।
{38:20} আর শরীয়ত-তাঁবুর ও প্রাঙ্গণের চারদিকের সমস্ত গোঁজ ব্রোঞ্জের ছিল।
{i38:21} শরীয়ত-তাঁবু তৈরির জিনিসপত্রের হিসাব
{38:21} শরীয়ত-তাঁবুর, সাক্ষ্যের শরীয়ত-তাঁবুর, জিনিসপত্রের বিবরণ এই — মূসার হুকুম অনুসারে সেসব গণনা করা হল; লেবীয়দের কাজ বলে তা ইমাম হারুনের পুত্র ঈথামরের দ্বারা করা হল।
{38:22} আর মাবুদ মূসাকে যে হুকুম দিয়েছিলেন, সেই অনুসারে এহুদা-বংশজাত হূরের পৌত্র ঊরির পুত্র বৎসলেল সমস্তই তৈরি করেছিলেন।
{38:23} আর দান-বংশজাত অহীষামকের পুত্র অহলীয়াব তাঁর সহকারী ছিলেন; তিনি খোদাই-কর্মে দক্ষ ও নিপুন কারিগর এবং নীল, বেগুনে, লাল ও পাকানো সাদা মসীনা সুতার শিল্পী ছিলেন।
{38:24} পবিত্র শরীয়ত-তাঁবু নির্মাণের সমস্ত কাজে এসব সোনা ব্যবহৃত হল, উপহারের সমস্ত সোনা পবিত্র স্থানের শেকল অনুসারে ঊনত্রিশ তালন্ত সাত শত ত্রিশ শেকল ছিল।
{38:25} আর মণ্ডলীর গণনা-করা লোকদের রূপা পবিত্র স্থানের শেকল অনুসারে এক শত তালন্ত এক হাজার সাত শত পঁচাত্তর শেকল ছিল।
{38:26} গণনা-করা প্রত্যেক লোকের জন্য, অর্থাৎ যারা বিশ বছর বয়স্ক কিংবা তারচেয়ে বেশি বয়স্ক ছিল, সেই ছয় লক্ষ তিন হাজার সাড়ে পাঁচ শত লোকের মধ্যে প্রত্যেক জনের জন্য একেক বেকা, অর্থাৎ পবিত্র স্থানের শেকল অনুসারে অর্ধেক শেকল করে দিতে হয়েছিল।
{38:27} সেই একশত তালন্ত রূপা দিয়ে পবিত্র স্থানের চুঙ্গি ও পর্দার চুঙ্গি তৈরি করা হয়েছিল; এক শত চুঙ্িগর জন্য একশত তালন্ত, একেক চুঙ্িগর জন্য একেক তালন্ত ব্যয় হয়েছিল।
{38:28} আর ঐ এক হাজার সাত শত পঁচাত্তর শেকলে তিনি স্তম্ভগুলোর জন্য আঁকড়া তৈরি করেছিলেন ও তাদের মাথলা মণ্ডিত ও শলাকায় সংযুক্ত করেছিলেন।
{38:29} আর উপহারের ব্রোঞ্জ সত্তর তালন্ত দুই হাজার চার শত শেকল ছিল।
{38:30} তা দ্বারা তিনি জমায়েত-তাঁবুর দরজার চুঙ্গি, ব্রোঞ্জের কোরবানগাহ্‌ ও তার ব্রোঞ্জের ঝাঁঝরি ও কোরবানগাহ্‌র সমস্ত পাত্র,
{38:31} এবং প্রাঙ্গণের চারদিকের চুঙ্গি ও প্রাঙ্গণের দরজার চুঙ্গি ও শরীয়ত-তাঁবুর সমস্ত গোঁজ ও প্রাঙ্গণের চারদিকের গোঁজ তৈরি করেছিলেন।
{i39:1} ইমামদের জন্য সূক্ষ্ম কাজ-করা পোশাক
{39:1} পরে শিল্পীরা নীল, বেগুনে ও লাল সুতা দ্বারা পবিত্র স্থানে পরিচর্যা করার জন্য সূক্ষ্ম কাজ-করা পোশাক প্রস্তুত করলেন, বিশেষ করে হারুনের জন্য পবিত্র পোশাক প্রস্তুত করলেন; যেমন মাবুদ মূসাকে হুকুম দিয়েছিলেন।
{39:2} তিনি সোনা দিয়ে এবং নীল, বেগুনে, লাল ও পাকানো সাদা মসীনা সুতা দিয়ে এফোদ তৈরি করলেন।
{39:3} ফলত তাঁরা সোনা পিটিয়ে পাত করে শিল্পকর্মের নীল, বেগুনে, লাল ও সাদা মসীনা সুতার মধ্যে বোনার জন্য তা কেটে তার প্রস্তুত করলেন।
{39:4} আর তাঁরা জোড়া দেবার জন্য তার দু’টি স্কন্ধপটি প্রস্তুত করলেন; এর দুই প্রান্তে পরসপর জোড়া দেওয়া হল;
{39:5} আর তা বন্ধ করার জন্য শিল্পকর্মে বোনা যে পটুকা তার উপরে ছিল, তা তার সাথে অখণ্ড এবং সেই কাপড়ের মত ছিল, তা সোনা দিয়ে এবং নীল, বেগুনে লাল ও পাকানো সাদা মসীনা সুতা দিয়ে প্রস্তুত হল; যেমন মাবুদ মূসাকে হুকুম দিয়েছিলেন।
{39:6} পরে তাঁরা খোদিত সীলমোহরের মত ইসরাইলের পুত্রদের নামে খোদিত সোনার জালিতে খচিত দু’টি গোমেদ মণি খোদাই করলেন।
{39:7} আর এফোদের দু’টি স্কন্ধপটির উপরে ইসরাইলের পুত্রদের স্মরণ করার মণিস্বরূপ তা বসালেন; যেমন মাবুদ মূসাকে হুকুম দিয়েছিলেন।
{i39:8} বুকপাটা
{39:8} পরে এফোদের কাজের মতই তিনি সোনা দিয়ে এবং নীল, বেগুনে, লাল ও পাকানো সাদা মসীনা সুতা দিয়ে শিল্পকর্মের বুকপাটা তৈরি করলেন।
{39:9} তা চারকোনা বিশিষ্ট; তাঁরা সেই বুকপাটা দুই ভাঁজ করলেন; তা এক বিঘত লম্বা ও এক বিঘত চওড়া ও দুই ভাঁজ করলেন।
{39:10} আর তা চার পঙ্‌ক্তি মণিতে খচিত করলেন; তার প্রথম পঙ্‌ক্তিতে চুণী, পীতমণি ও মরকত,
{39:11} দ্বিতীয় পঙ্‌ক্তিতে পদ্মরাগ, নীলকান্ত ও হীরক,
{39:12} তৃতীয় পঙ্‌ক্তিতে পেরোজ, যিস্ম ও কটাহেলা,
{39:13} এবং চতুর্থ পঙ্‌ক্তিতে বৈদূর্য, গোমেদ ও সূর্যকান্ত ছিল; সোনার জালির মধ্যে এসব মণি খচিত হল।
{39:14} এসব মণি ইসরাইলের পুত্রদের নাম অনুসারে হল, তাঁদের নাম অনুসারে বারোটি হল; সীলমোহর খোদাই করার মত করে খোদিত প্রত্যেক মণিতে বারো বংশের জন্য একেক পুত্রের নাম হল।
{39:15} পরে তাঁরা বুকপাটায় খাঁটি সোনা দিয়ে মালার মত পাকানো দু’টি শিকল তৈরি করলেন।
{39:16} আর সোনার দু’টি জালি ও সোনার দু’টি কড়া তৈরি করে বুকপাটার দুই প্রান্তে সেই দু’টি কড়া আট্‌কে দিলেন।
{39:17} আর বুকপাটার প্রান্তস্থিত দু’টি কড়ার মধ্যে পাকানো সোনার সেই দু’টি শিকল রাখলেন।
{39:18} এবং পাকানো শিকলের দুই প্রান্ত দুই জালিতে আট্‌কে দিয়ে এফোদের সম্মুখে দু’টি স্কন্ধপটির উপরে রাখলেন।
{39:19} আর সোনার দু’টি কড়া গড়ে বুকপাটার দুই প্রান্তে ভিতরভাগে এফোদের সম্মুখস্থ প্রান্তে রাখলেন।
{39:20} এবং সোনার দু’টি কড়া গড়ে এফোদের দু’টি স্কন্ধপটির নিচে তার সম্মুখভাগে তার জোড়ের স্থানে এফোদের বুনানি করা পটুকার উপরে রাখলেন।
{39:21} আর বুকপাটা যেন এফোদের শিল্পীত পটুকার উপরে থাকে, এফোদ থেকে খসে না যায়, এজন্য তাঁরা কড়াতে নীল সুতা দিয়ে এফোদের কড়ার সঙ্গে বুকপাটা বেঁধে রাখলেন; যেমন মাবুদ মূসাকে হুকুম দিয়েছিলেন।
{i39:22} ইমামদের জন্য অন্যান্য পরিচ্ছদ
{39:22} পরে তিনি এফোদের পরিচ্ছদ বুনলেন; তা তন্তুবায়ের কৃত ও সমস্তটাই নীল রংয়ের।
{39:23} আর সেই পরিচ্ছদের গলা তার মধ্যস্থানে ছিল; তা বর্মের গলার মত; তা যেন ছিঁড়ে না যায়, এজন্য সেই গলার চারদিকে ধারি ছিল।
{39:24} আর তাঁরা ঐ পরিচ্ছদের আঁচলে নীল, বেগুনে ও লাল পাকানো সুতা দিয়ে ডালিম তৈরি করলেন।
{39:25} পরে তাঁরা খাঁটি সোনার ঘণ্টা তৈরি করলেন ও সেই ঘণ্টাগুলো ডালিমের মধ্যে মধ্যে পরিচ্ছদের আঁচলের চারদিকে ডালিমের মধ্যে মধ্যে বসিয়ে দিলেন।
{39:26} পরিচর্যা করার পরিচ্ছদের আঁচলে চারদিকে একটি ঘণ্টা ও একটি ডালিম, ঘণ্টা ও একটি ডালিম, এরকম করলেন; যেমন মাবুদ মূসাকে হুকুম দিয়েছিলেন।
{39:27} পরে তাঁরা হারুনের ও তাঁর পুত্রদের জন্য সাদা মসীনা সুতা দিয়ে তন্তুবায়ের তৈরি ইমামের পোশাক,
{39:28} ও সাদা মসীনা সুতায় তৈরি পাগড়ী ও সাদা মসীনা সুতায় তৈরি টুপি ও পাকানো সাদা মসীনা সুতায় তৈরি জাঙ্গিয়া প্রস্তুত করলেন।
{39:29} আর পাকানো সাদা মসীনা সুতা দিয়ে এবং নীল, বেগুনে ও লাল সুতা দিয়ে সূচিকর্ম দ্বারা একটি কোমরবন্ধনী প্রস্তুত করলেন; যেমন মাবুদ মূসাকে হুকুম দিয়েছিলেন।
{39:30} পরে তাঁরা খাঁটি সোনা দিয়ে পবিত্র মুকুটের পাত প্রস্তুত করলেন এবং খোদাই-করা সীলমোহরের মত তার উপরে লিখলেন, ‘মাবুদের উদ্দেশে পবিত্র’।
{39:31} পরে সেটি পাগড়ীর উপরে রাখার জন্য তা নীল সুতা দিয়ে বাঁধলেন; যেমন মাবুদ মূসাকে হুকুম দিয়েছিলেন।
{i39:32} কাজের সমাপ্তি
{39:32} এভাবে জমায়েত-তাঁবুরূপ শরীয়ত-তাঁবুর সমস্ত কাজ সমাপ্ত হল; মূসার প্রতি মাবুদের হুকুম অনুসারে বনি-ইসরাইল সমস্ত কাজ করলো।
{39:33} পরে তারা মূসার কাছে ঐ শরীয়ত-তাঁবু আনলো, তাঁবু, তার সঙ্গেকার সমস্ত জিনিস এবং ঘুণ্টী, তক্তা, অর্গল, স্তম্ভ ও চুঙ্গি,
{39:34} পরিশোধিত ভেড়ার চামড়া দিয়ে তৈরি ছাদ, শুশুকের চামড়া দিয়ে তৈরি ছাদ ও ব্যবধানের পর্দা,
{39:35} এবং শরীয়ত-সিন্দুক ও তার বহন-দণ্ড, গুনাহ্‌ আবরণ
{39:36} এবং টেবিল, তার সমস্ত পাত্র ও দর্শন-রুটি,
{39:37} খাঁটি সোনার প্রদীপ-আসন, তার সমস্ত প্রদীপ অর্থাৎ প্রদীপগুলো, তার সমস্ত পাত্র ও প্রদীপের জন্য তেল,
{39:38} এবং সোনার ধূপগাহ্‌, অভিষেকের জন্য তেল, ধূপের সুগন্ধি দ্রব্য ও তাঁবু-দ্বারের পর্দা,
{39:39} ব্রোঞ্জের কোরবানগাহ্‌, তার ব্রোঞ্জের ঝাঁঝরি, তার বহন-দণ্ড ও সমস্ত পাত্র, ধোবার পাত্র ও তার গামলা,
{39:40} এবং প্রাঙ্গণের পর্দা, তার স্তম্ভ ও চুঙ্গি এবং প্রাঙ্গণ-দ্বারের পর্দা ও তার দড়ি, গোঁজ ও জমায়েত-তাঁবুর জন্য শরীয়ত-তাঁবুর কাজের সমস্ত পাত্র,
{39:41} পবিত্র স্থানে পরিচর্যা করার জন্য সূক্ষ্ম শিল্পীত পোশাক, ইমাম হারুনের পবিত্র পোশাক ও তাঁর পুত্রদের ইমামের কাজ সম্বন্ধীয় পোশাক।
{39:42} মাবুদ মূসাকে যেমন হুকুম করেছিলেন, সেই অনুসারে বনি-ইসরাইলরা সমস্তই সম্পন্ন করলো।
{39:43} পরে মূসা ঐ সমস্ত কাজের প্রতি দৃষ্টিপাত করলেন, আর দেখ, তারা করেছে; মাবুদের হুকুম অনুসারেই করেছে; আর মূসা তাদেরকে দোয়া করলেন।
{i40:1} তাঁবুর স্থাপন ও প্রতিষ্ঠা
{40:1} পরে মাবুদ মূসাকে বললেন,
{40:2} তুমি প্রথম মাসের প্রথম দিনে জমায়েত-তাঁবুরূপ শরীয়ত-তাঁবু স্থাপন করবে।
{40:3} আর তার মধ্যে শরীয়ত-সিন্দুক রেখে পর্দা টাঙ্গিয়ে সেই সিন্দুক আড়াল করবে।
{40:4} পরে টেবিল ভিতরে এনে তার উপরে সাজাবার জিনিস সাজিয়ে রাখবে এবং প্রদীপ-আসন ভিতরে এনে তার সমস্ত প্রদীপ জ্বালিয়ে দেবে।
{40:5} আর সোনার ধূপগাহ্‌ সাক্ষ্য-সিন্দুকের সম্মুখে রাখবে এবং শরীয়ত-তাঁবুর দরজার পর্দা টাঙ্গাবে।
{40:6} আর জমায়েত-তাঁবুরূপ শরীয়ত-তাঁবুর দরজার সম্মুখে পোড়ানো-কোরবানীর কোরবানগাহ্‌ রাখবে।
{40:7} আর জমায়েত-তাঁবু ও কোরবানগাহ্‌র মধ্যে ধোবার পাত্র রেখে তার মধ্যে পানি দেবে।
{40:8} আর চারদিকে প্রাঙ্গণ প্রস্তুত করবে ও প্রাঙ্গণের দ্বারে পর্দা টাঙ্গাবে।
{40:9} পরে অভিষেকের তেল নিয়ে শরীয়ত-তাঁবু ও তার মধ্যবর্তী সমস্ত বস্তু অভিষেক করে তা ও তার সঙ্গেকার সমস্ত জিনিস পবিত্র করবে; তাতে তা পবিত্র হবে।
{40:10} আর তুমি পোড়ানো-কোরবানীর কোরবানগাহ্‌ ও তৎসংক্রান্ত সমস্ত পাত্র অভিষেক করে, কোরবানগাহ্‌ পবিত্র করবে; তাতে সেই কোরবানগাহ্‌ অতি পবিত্র হবে।
{40:11} আর তুমি ধোবার পাত্র ও তার গামলা অভিষেক করে পবিত্র করবে।
{40:12} পরে তুমি হারুন ও তার পুত্রদেরকে জমায়েত-তাঁবুর দরজার কাছে এনে গোসল করাবে।
{40:13} আর হারুনকে সমস্ত পবিত্র পোশাক পরাবে এবং অভিষেক করে পবিত্র করবে, তাতে তারা আমার ইমামের কাজ করবে।
{40:14} আর তার পুত্রদেরকে এনে ইমামের পোশাক পরাবে।
{40:15} আর তাদের পিতাকে যেমন অভিষেক করেছ, তেমনি তাদেরকেও অভিষেক করবে, তাতে তারা আমার ইমামের কাজ করবে; তাদের সেই অভিষেক পুরুষানুক্রমে চিরস্থায়ী ইমামতির জন্য হবে।
{40:16} মূসা এরকম করলেন; তিনি মাবুদের সমস্ত হুকুম অনুসারে কাজ করলেন।
{40:17} পরে দ্বিতীয় বছরের প্রথম মাসের প্রথম দিনে শরীয়ত-তাঁবু স্থাপিত হল।
{40:18} মূসা শরীয়ত-তাঁবু স্থাপন করলেন, তার চুঙ্গি দিলেন, তক্তা বসালেন, অর্গল ভিতরে দিলেন ও তার সমস্ত স্তম্ভ তুললেন।
{40:19} পরে ঐ শরীয়ত-তাঁবুর উপরে তাঁবু বিস্তার করলেন এবং তাঁবুর উপরে ছাদ দিলেন; যেমন মাবুদ মূসাকে হুকুম দিয়েছিলেন।
{40:20} পরে তিনি সাক্ষ্য-ফলক দু’টি নিয়ে সিন্দুকের মধ্যে রাখলেন, সিন্দুকে বহনদণ্ড দিলেন এবং সিন্দুকের উপরে গুনাহ্‌ আবরণ রাখলেন।
{40:21} আর শরীয়ত-তাঁবুর মধ্যে সিন্দুক আনলেন এবং ব্যবধানের পর্দা টাঙ্গিয়ে শরীয়ত-সিন্দুক আড়াল করলেন; যেমন মাবুদ মূসাকে হুকুম দিয়েছিলেন।
{40:22} পরে তিনি শরীয়ত-তাঁবুর উত্তর পাশে পর্দার বাইরে জমায়েত-তাঁবুতে টেবিল রাখলেন,
{40:23} এবং তার উপরে মাবুদের সম্মুখে রুটি সাজিয়ে রাখলেন; যেমন মাবুদ মূসাকে হুকুম দিয়েছিলেন।
{40:24} পরে তিনি জমায়েত-তাঁবুতে টেবিলের সম্মুখে শরীয়ত-তাঁবুর পাশে দক্ষিণ দিকে প্রদীপ-আসন রাখলেন,
{40:25} এবং মাবুদের সম্মুখে প্রদীপ জ্বালালেন; যেমন মাবুদ মূসাকে হুকুম দিয়েছিলেন।
{40:26} পরে তিনি জমায়েত-তাঁবুতে পর্দার সম্মুখে সোনার ধূপগাহ্‌ রাখলেন,
{40:27} এবং তার উপরে সুগন্ধি ধূপ জ্বালালেন; যেমন মাবুদ মূসাকে হুকুম দিয়েছিলেন।
{40:28} পরে তিনি শরীয়ত-তাঁবুর দ্বারে পর্দা টাঙ্গালেন।
{40:29} আর তিনি জমায়েত-তাঁবুরূপ শরীয়ত-তাঁবুর দরজার কাছে পোড়ানো-কোরবানীর কোরবানগাহ্‌ রেখে তার উপরে পোড়ানো-কোরবানী ও শস্য-উৎসর্গ করলেন; যেমন মাবুদ মূসাকে হুকুম দিয়েছিলেন।
{40:30} পরে তিনি জমায়েত-তাঁবু ও কোরবানগাহ্‌র মধ্যস্থানে ধোবার পাত্র রেখে তার মধ্যে ধোবার জন্য পানি দিলেন।
{40:31} তা থেকে মূসা, হারুন ও তাঁর পুত্ররা নিজ নিজ হাত ও পা ধুতেন;
{40:32} যখন তাঁরা জমায়েত-তাঁবুতে প্রবেশ করতেন, কিংবা কোরবানগাহ্‌র নিকটবর্তী হতেন, সেই সময় ধুতেন; যেমন মাবুদ মূসাকে হুকুম দিয়েছিলেন।
{40:33} পরে তিনি শরীয়ত-তাঁবু ও কোরবানগাহ্‌র চারদিকে প্রাঙ্গণ প্রস্তুত করলেন এবং প্রাঙ্গণের দরজার পর্দা টাঙ্গালেন। এভাবে মূসা কাজ সমাপ্ত করলেন।
{i40:34} জমায়েত-তাঁবুর উপর মাবুদের মহিমা
{40:34} তখন মেঘ জমায়েত-তাঁবু আচ্ছাদন করলো এবং মাবুদের মহিমা শরীয়ত-তাঁবু পরিপূর্ণ করলো।
{40:35} তাতে মূসা জমায়েত-তাঁবুতে প্রবেশ করতে পারলেন না, কারণ মেঘ তার উপরে অবস্থান করছিল এবং মাবুদের মহিমা শরীয়ত-তাঁবু পরিপূর্ণ করেছিল।
{40:36} আর শরীয়ত-তাঁবুর উপর থেকে মেঘ নীত হলে বনি-ইসরাইল তাদের প্রত্যেক যাত্রায় অগ্রসর হত;
{40:37} কিন্তু মেঘ যদি উপরে উঠে না যেত তবে যেদিন উপরে উঠে না যেত সেদিন পর্যন্ত তারা যাত্রা করতো না।
{40:38} কেননা সমস্ত ইসরাইল-কুলের দৃষ্টি সীমায় তাদের সমস্ত যাত্রায় দিনের বেলা মাবুদের মেঘ এবং রাতের বেলা আগুন শরীয়ত-তাঁবুর উপরে অবস্থান করতো।
