{1:1} আমোজের পুত্র ইশাইয়ার দর্শন, যা তিনি এহুদার বাদশাহ্‌ ঊষিয়, যোথম, আহস ও হিষ্কিয়ের সময়ে এহুদার ও জেরুশালেমের বিষয়ে দেখতে পেয়েছিলেন।
{i1:2} এহুদার দুষ্টতা
{1:2} হে আসমান শোন, হে দুনিয়া কান দাও, কেননা মাবুদ বলেছেন। আমি সন্তানদের লালন-পালন করেছি ও বড় করে তুলেছি, আর তারা আমার বিরুদ্ধে বিদ্রোহ করেছে।
{1:3} গরু তার মালিককে জানে, গাধা তার মালিকের যাবপাত্র চেনে, কিন্তু ইসরাইল জানে না, আমার লোকেরা বিবেচনা করে না।
{1:4} আহা গুনাহ্‌গার জাতি, অপরাধে ভারগ্রস্ত লোক, দুষ্কর্মকারীদের বংশ, ভ্রষ্টাচারী সন্তানেরা; তারা মাবুদকে ত্যাগ করেছে, ইসরাইলের পবিত্রতমকে অবজ্ঞা করেছে, বিপথে গেছে, বিমুখ হয়েছে।
{1:5} তোমারা আর কেন মার খাবে? কেন বিদ্রোহ করতেই থাকবে? তোমাদের গোটা মাথাটাই অসুস্থ ও গোটা হৃদয়টাই দুর্বল হয়ে পড়েছে।
{1:6} পায়ের তলা থেকে মাথা পর্যন্ত কোন স্থানে স্বাস্থ্য নেই; কেবল আঘাত ও প্রহারের চিহ্ন ও নতুন ক্ষত; তা পরিষ্কার করা কি বাঁধা হয় নি এবং তেল দিয়ে কোমলও করা হয় নি।
{1:7} তোমাদের দেশ ধ্বংসস্থান, তোমাদের সমস্ত নগর আগুন দিয়ে পুড়িয়ে দেওয়া হয়েছে; তোমাদের ভূমি বিদেশী লোকেরা তোমাদের সাক্ষাতে ভোগ করছে, তা বিদেশীদের দ্বারা বিনষ্ট ভূমির মত ধ্বংসস্থান হয়েছে।
{1:8} আঙ্গুর-ক্ষেতের কুটির, শশা-ক্ষেতের কুঁড়ে-ঘর কিংবা অবরুদ্ধ নগর যেমন, সিয়োন-কন্যা তেমনি হয়ে পড়েছে।
{1:9} বাহিনীগণের মাবুদ যদি আমাদের জন্য যৎকিঞ্চিৎ অবশিষ্ট না রাখতেন, তবে আমরা সাদুমের মত হতাম, আমুরার মত হতাম।
{1:10} সাদুমের শাসনকর্তারা, মাবুদের কালাম শোন,; আমুরার লোকেরা, আমাদের আল্লাহ্‌র শরীয়তে কান দাও।
{1:11} মাবুদ বলছেন, তোমাদের অনেক কোরবানীর আমার প্রয়োজন কি? ভেড়ার পোড়ানো-কোরবানীতে ও পুষ্ট পশুর মেদে আমার আর রুচি নেই; ষাঁড়ের বা ভেড়ার, বা ছাগলের রক্তে আমি কোন আনন্দ পাই না।
{1:12} তোমরা যে আমার সাক্ষাতে উপস্থিত হয়ে আমার সমস্ত প্রাঙ্গণ পদতলে দলিত কর, তা তোমাদের কাছে কে চেয়েছে?
{1:13} অসার নৈবেদ্য আর এনো না; ধূপ জ্বালানো আমার কাছে ঘৃণা লাগে; অমাবস্যা, বিশ্রামবার, মাহ্‌ফিলের আহ্বান — আমি অধর্মযুক্ত ঈদের সভাগুলো সইতে পারি না।
{1:14} আমার প্রাণ তোমাদের অমাবস্যা ও নিরূপিত উৎসবগুলো ঘৃণা করে; সেসব আমার পক্ষে বোঝার মত হয়েছে, আমি সেসব বহন করতে করতে ক্লান্ত হয়ে পড়েছি।
{1:15} তোমরা মুনাজাতের জন্য হাত তুললে আমি তোমাদের থেকে আমার চোখ বন্ধ করে রাখব; যদিও অনেক মুনাজাত কর, তবুও শুনব না; তোমাদের হাত রক্তে পরিপূর্ণ।
{1:16} তোমরা নিজেদের ধুয়ে নাও, বিশুদ্ধ কর, আমার দৃষ্টিসীমা থেকে তোমাদের নাফরমানী কাজ দূর কর; কদাচরণ ত্যাগ কর;
{1:17} সদাচরণ শিক্ষা কর, ন্যায়বিচারের অনুশীলন কর, জুলুমবাজ লোককে শাসন কর, এতিম লোকের বিচার নিষ্পত্তি কর, বিধবার পক্ষ সমর্থন কর।
{1:18} মাবুদ বলছেন, এসো, আমরা উত্তর প্রত্যুত্তর করি; তোমাদের সমস্ত গুনাহ্‌ লাল রংয়ের হলেও তুষারের মত সাদা রংয়ের হবে; রক্তের মত লাল হলেও ভেড়ার লোমের মত সাদা হবে।
{1:19} তোমরা যদি সম্মত ও বাধ্য হও, তবে দেশের ভাল ভাল ফল ভোগ করবে।
{1:20} কিন্তু যদি অসম্মত ও বিরুদ্ধাচারী হও, তবে তলোয়ার তোমাদের ধ্বংস করবে; কেননা মাবুদের মুখ এই কথা বলেছে।
{i1:21} পতিতা নগরী
{1:21} সতী নগরী কেমন পতিতা হয়েছে; সে তো ন্যায়বিচারে পূর্ণা ছিল। ধার্মিকতা তাতে বাস করতো, কিন্তু এখন হত্যাকারী লোকেরা থাকে।
{1:22} তোমার রূপা খাদ হয়ে পড়েছে, তোমার আঙ্গুর-রস পানিতে মিশানো হয়েছে।
{1:23} তোমার শাসনকর্তারা বিদ্রোহী এবং চোরদের সখা; তাদের প্রত্যেকে ঘুষ ভালবাসে ও আর উপহার পেতে চায়; তারা এতিম লোকের বিচার নিষ্পত্তি করে না এবং বিধবার ঝগড়া তাদের কাছে আসতে দেওয়া হয় না।
{1:24} এজন্য প্রভু, বাহিনীগণের মাবুদ, ইসরাইলের বীর বলেন, আহা, আমি বিপক্ষদের উপর গজব ঢেলে দিয়ে শান্তি পাব ও আমার দুশমনদেরকে প্রতিশোধ দেব।
{1:25} আর তোমার বিরুদ্ধে আমার হাত তুলব, ক্ষার দ্বারা তোমার খাদ উড়িয়ে দেব ও তোমার সমস্ত সীসা দূর করবো।
{1:26} আর আগে যেমন ছিল, তেমনি পুনর্বার তোমাকে শাসনকর্তাদের দেব; প্রথমে যেমন ছিল, তেমনি মন্ত্রিদের দেব; এর পরে তুমি ‘ধার্মিকতার পুরী, সতী নগরী’ নামে আখ্যাত হবে।
{1:27} সিয়োন ন্যায়বিচার দ্বারা ও তার যে লোকেরা ফিরে আসে, তারা ধার্মিকতা দ্বারা মুক্তি পাবে।
{1:28} কিন্তু অধর্মাচারী ও গুনাহ্‌গার সকলের বিনাশ একসঙ্গে ঘটবে ও যারা মাবুদকে ত্যাগ করে, তারা বিনষ্ট হবে।
{1:29} বস্তুত লোকে তোমাদের আনন্দদানকারী এলা গাছগুলোর বিষয়ে লজ্জা পাবে এবং তোমরা নিজেদের মনোনীত বাগানগুলোর বিষয়ে হতাশ হবে।
{1:30} কেননা তোমরা এলা গাছের শুকনো পাতা ও পানিহীন বাগানের মত হবে।
{1:31} আর শক্তিশালী ব্যক্তি শুকনো খড়ের মত ও তার কাজ আগুনের ফুলকির মত হবে; উভয়ই একসঙ্গে জ্বলতে থাকবে, কেউ নিভাতে পারবে না।
{i2:1} মাবুদের গৃহের পর্বত
{2:1} আমোজের পুত্র ইশাইয়া এহুদার ও জেরুশালেমের বিষয়ে এই কালামের দর্শন পান।
{2:2} শেষকালে এরকম ঘটবে; মাবুদের গৃহের পর্বত পর্বতমালার মস্তক হিসেবে স্থাপিত হবে, উপপর্বতগুলো থেকে উঁচুতে তোলা হবে এবং সমস্ত জাতি তার দিকে স্রোতের মত প্রবাহিত হবে।
{2:3} আর অনেক দেশের লোক যাবে, বলবে, চল, আমরা মাবুদের পর্বতে, ইয়াকুবের আল্লাহ্‌র গৃহে গিয়ে উঠি; তিনি আমাদেরকে নিজের পথের বিষয়ে শিক্ষা দেবেন, আর আমরা তাঁর পথে গমন করবো, কারণ সিয়োন থেকে শরীয়ত ও জেরুশালেম থেকে মাবুদের কালাম বের হবে।
{2:4} আর তিনি জাতিদের বিচার করবেন এবং অনেক দেশের লোক সম্বন্ধে নিষ্পত্তি করবেন; আর তারা নিজ নিজ তলোয়ার ভেঙ্গে লাঙ্গলের ফাল গড়বে ও নিজ নিজ বর্শা ভেঙ্গে কাস্তে গড়বে; এক জাতি অন্য জাতির বিরুদ্ধে আর তলোয়ার তুলবে না, তারা আর যুদ্ধ শিখবে না।
{i2:5} প্রভুর দিন
{2:5} ইয়াকুবের কুল, চল, আমরা মাবুদের নূরে চলাফেরা করি।
{2:6} বস্তুত তুমি নিজের লোকদের, ইয়াকুবের কুলকে ত্যাগ করেছ, কারণ তারা পূর্বদেশের প্রথায় পরিপূর্ণ ও ফিলিস্তিনীদের মত গণক হয়েছে এবং বিজাতি সন্তানদের হাতে হাত মিলিয়েছে।
{2:7} আর তাদের দেশ রূপা ও সোনায় পরিপূর্ণ, তাদের ধনরাশির সীমা নেই; তাদের দেশ ঘোড়ায় পরিপূর্ণ এবং রথ যে কত তার হিসেব নেই।
{2:8} আর তাদের দেশ মূর্তিতে পরিপূর্ণ, তারা নিজেদের হাতে তৈরি বস্তুর কাছে সেজদা করে, তা তো তাদেরই আঙ্গুল দিয়ে তৈরি করেছে।
{2:9} আর সামান্য লোক অধোমুখ হয়, মান্য লোক অবনত হয়; অতএব তুমি তাদেরকে মাফ করো না।
{2:10} তোমরা শৈলে প্রবেশ কর ও ধূলিতে লুকাও, মাবুদের ভয়ংকরতা এবং তাঁর মহিমার উজ্জ্বলতা থেকে।
{2:11} গর্বিত লোকের চাহনি অবনত করা হবে, মান্য লোকদের গর্ব খর্ব হবে, আর সেদিন কেবল মাবুদই উন্নত হবেন।
{2:12} বস্তুত যা কিছু অহংকারী ও উদ্ধত এবং যা কিছু উঁচুতে তুলে ধরা হয়েছে, সেই সবকিছুর প্রতিকূলে বাহিনীগণের মাবুদের একদিন আসছে; সেসব নত হবে।
{2:13} সেদিন লেবাননের উঁচু ও উন্নত সমস্ত এরস গাছের বিরুদ্ধে, বাশনের সমস্ত অলোন গাছের বিরুদ্ধে,
{2:14} সমস্ত উঁচু পর্বতের বিরুদ্ধে, সমস্ত উন্নত পাহাড়ের বিরুদ্ধে,
{2:15} সমস্ত উঁচু উচ্চগৃহের বিরুদ্ধে,
{2:16} সমস্ত দৃঢ় প্রাচীরের বিরুদ্ধে, তর্শীশের সমস্ত জাহাজের বিরুদ্ধে এবং সমস্ত মনোহর শিল্পকর্মের বিরুদ্ধে যাবে।
{2:17} আর মানুষের অহংকার অধোমুখ হবে, মান্য লোকদের গর্ব খর্ব হবে;
{2:18} আর সেদিন কেবল মাবুদই উন্নত হবেন।
{2:19} আর সকল মূর্তি নিঃশেষে বিলুপ্ত হবে। আর লোকেরা শৈলের গুহা ও ধূলির গর্তে প্রবেশ করবে, মাবুদের ভয়ংকরতার দরুন ও তাঁর মহিমার উজ্জ্বলতার দরুন, যখন তিনি দুনিয়াকে কাঁপাতে উঠবেন।
{2:20} সেদিন মানুষ এবাদতের জন্য তৈরি নিজের রূপার ও সোনার সকল মূর্তি ইঁদুর ও চামচিকার কাছে নিক্ষেপ করবে;
{2:21} আর পাহাড়ের গহ্বরে ও শৈলগুলোর ফাটলে প্রবেশ করবে, মাবুদের ভয়ানকতার দরুন, ও তাঁর মহিমার উজ্জ্বলতার দরুন, যখন তিনি দুনিয়াকে কাঁপাতে উঠবেন।
{2:22} তোমরা মানুষের আশ্রয় ছেড়ে যাও, যার নাকের আগায় তার প্রাণবায়ু থাকে; ফলে সে কিসের মধ্যে গণ্য?
{i3:1} এহুদা ও জেরুশালেমের বিচার
{3:1} বস্তুত দেখ, প্রভু, বাহিনীগণের মাবুদ জেরুশালেম ও এহুদা থেকে সাহায্য ও সাহায্যকারী, খাদ্য ও পানির সমস্ত সাহায্য দূর করবেন।
{3:2} বীর ও যোদ্ধা, বিচারকর্তা, নবী, মন্ত্রজ্ঞ ও বৃদ্ধ,
{3:3} পঞ্চাশপতি, সম্ভ্রান্ত লোক, মন্ত্রী, নিপুণ শিল্পী ও বশীকরণে জ্ঞানী, সকলেই দূর করে দেওয়া হবে।
{3:4} আর আমি বালকদেরকে তাদের অধিপতি করবো, শিশুরা তাদের উপরে কর্তৃত্ব করবে।
{3:5} লোকেরা নির্যাতিত হবে, প্রত্যেকে অন্যের দ্বারা হবে, প্রত্যেক জন প্রতিবেশীর দ্বারা হবে; বালক বৃদ্ধের বিরুদ্ধে ও নিচ লোক সম্মানিত লোকদের বিরুদ্ধে অসম্মানের কাজ করবে।
{3:6} মানুষ নিজের পিতৃকুলজাত ভাইকে ধরে বলবে, তোমার চাদর আছে, তুমি আমাদের শাসনকর্তা হও, এই বিনাশের অবস্থা তোমার শাসনের অধীন হোক;
{3:7} সেদিন সে উচ্চৈঃস্বরে বলবে, আমি চিকিৎসক হব না, কারণ আমার বাড়িতে খাদ্য কিংবা কাপড় কিছুই নেই; আমাকে লোকদের শাসনকর্তা করো না।
{3:8} বস্তুত জেরুশালেম বিনষ্ট হল ও এহুদা পড়ে গেল, কেননা তাদের জিহ্বা ও কাজ মাবুদের বিরুদ্ধে, তাঁর গৌরবময় উপস্থিতি তারা অগ্রাহ্য করে।
{3:9} তাদের মুখের চেহারা তাদের বিপক্ষে সাক্ষ্য দিচ্ছে; সাদুমের মত তারা নিজেদের গুনাহ্‌ প্রচার করে, গোপন করে না। ধিক্‌ তাদের প্রাণকে! কেননা তারা নিজেদেরই ক্ষতি করেছে।
{3:10} তোমরা ধার্মিকের বিষয় বল, তার মঙ্গল হবে; কেননা তারা নিজ নিজ কাজের ফলভোগ করবে।
{3:11} ধিক্‌ দুষ্টকে! অমঙ্গল ঘটবে; কেননা তার কৃতকর্মের ফল তাকে দেওয়া হবে।
{3:12} আমার লোকেরা! বালকেরা তাদের প্রতি জুলুম করে ও স্ত্রীলোকেরা তাদের উপরে কর্তৃত্ব করে। হে আমার লোক, তোমার পথপ্রদর্শকেরাই তোমাকে ঘুরিয়ে নিয়ে বেড়ায়, ও তোমার চলাচলের পথ নষ্ট করে।
{3:13} মাবুদ ঝগড়া করতে উঠেছেন, তিনি জাতিদের বিচার করতে দাঁড়িয়েছেন।
{3:14} মাবুদ তাঁর লোকদের প্রাচীনবর্গকে ও শাসনকর্তাদেরকে বিচারে আনবেন; বলবেন, তোমরাই আঙ্গুরক্ষেত গ্রাস করেছ, দুঃখী লোক থেকে অপহৃত বস্তু তোমাদের বাড়িতে আছে।
{3:15} তোমরা কি জন্য আমার লোকদেরকে নিপীড়ন করছো ও দুঃখীদের মুখ চুর্ণবিচুর্ণ করছো? বাহিনীগণের আল্লাহ্‌ মালিক, এই কথা বলছেন।
{3:16} মাবুদ আরও বললেন, সিয়োনের কন্যারা গর্বিতা, তারা গলা বাড়িয়ে কটাক্ষ করে বেড়ায়, ছোট ছোট পদক্ষেপে চলে ও পায়ে রুণু রুণু আওয়াজ তোলে।
{3:17} অতএব প্রভু সিয়োনের কন্যাদের মাথা কেশহীন করবেন ও মাবুদ তাদের মাথায় টাক পড়াবেন।
{3:18} সেদিন প্রভু তাদের নূপুর, জালিবস্ত্র, চন্দ্রহার,
{3:19} ঝুম্‌কা, চুড়ি, ঘোমটা,
{3:20} ললাটভূষণ, পায়ের মল, কোমরের রেশমী ফিতা, আতরের শিশি, বাজু,
{3:21} আংটি ও নাকের নোলক,
{3:22} চিত্রিত কোর্তা, ঘাগরা, শাল, টাকার থলি,
{3:23} আয়না, মসীনার কাপড়, পাগড়ী ও ওড়না কেড়ে নেবেন।
{3:24} আর সুগন্ধির পরিবর্তে দুর্গন্ধ, ফিতার পরিবর্তে দড়ি, সুন্দর কেশবিন্যাসের পরিবর্তে কেশহীন মাথা, চাদরের পরিবর্তে চটের কাপড় ও সৌন্দর্যের পরিবর্তে দাগ হবে।
{3:25} তোমরা পুরুষেরা তলোয়ার দ্বারা ও তোমার শক্তিশালী লোকেরা যুদ্ধে মারা পড়বে।
{3:26} তার তোরণদ্বারগুলো কান্নাকাটি করবে ও মাতম করবে; আর সে উৎসন্না হয়ে ভূমিতে বসবে।
{4:1} আর সেদিন সাত জন স্ত্রীলোক এক জন পুরুষকে ধরে বলবে, আমরা নিজেদেরই অন্ন ভোজন করবো, নিজেদেরই পোশাক পরবো; কেবল আমাদেরকে তোমার নামে আখ্যাত হবার অনুমতি দাও, তুমি আমাদের অপমান দূর কর।
{i4:2} সিয়োনের অবশিষ্টাংশদের ভবিষ্যতের মহিমা
{4:2} সেদিন ইসরাইলের মধ্যে যারা বাঁচবে, তাদের পক্ষে মাবুদের তরুশাখা খুব সুন্দর ও মহিমাযুক্ত হবে এবং দেশের ফল শোভাময় ও সৌন্দর্য মণ্ডিত হবে।
{4:3} আর সিয়োনে যে কেউ অবশিষ্ট থাকবে ও জেরুশালেমে যে কেউ বাকী থাকবে — জেরুশালেমে জীবিতদের মধ্যে যার যার নাম লেখা আছে — সে পবিত্র বলে আখ্যাত হবে।
{4:4} আগে প্রভু বিচারের রূহ্‌ ও পুড়িয়ে দেবার রূহ্‌ দ্বারা সিয়োনের কন্যাদের ময়লা ধুয়ে ফেবেন এবং জেরুশালেমের মধ্য থেকে তার রক্ত দূর করে দেবেন।
{4:5} আর মাবুদ সিয়োন পর্বতস্থ সমস্ত আবাস ও তার সভাগুলোর উপরে দিনের বেলা মেঘ ও ধোঁয়া এবং রাতে প্রজ্বলিত আগুনের তেজ সৃষ্টি করবেন, বস্তুত সকল প্রতাপের উপরে চন্দ্রাতপ থাকবে।
{4:6} আর দিনের বেলা রৌদ্র থেকে ছায়া দেবার জন্য এবং ঝড় ও বৃষ্টির সময়ে আশ্রয় ও আচ্ছাদন-স্থান হবার জন্য একটি তাঁবু থাকবে।
{i5:1} আল্লাহ্‌র আঙ্গুরক্ষেতের দৃষ্টান্ত
{5:1} আমি আমার প্রিয়ের উদ্দেশে তাঁর আঙ্গুরক্ষেতের বিষয়ে আমার প্রিয়ের একটি গজল-গান করি। আমার প্রিয়ের একটি আঙ্গুরক্ষেত ছিল, অতি উর্বর একটি পাহাড়ের চূড়ায়।
{5:2} তিনি তার চারদিকে খনন করলেন, তার পাথরগুলো তুলে ফেললেন, সেই স্থানে উত্তম আঙ্গুরলতা রোপণ করলেন, তার মাঝখানে উঁচু পাহারা-ঘর নির্মাণ করলেন, আর আঙ্গুর মাড়াবার একটি কুণ্ডও খনন করলেন; আর অপেক্ষা করলেন যে, আঙ্গুর ফল ধরবে, কিন্তু ধরলো বন্য আঙ্গুর।
{5:3} এখন হে জেরুশালেম-নিবাসীরা ও এহুদার সমস্ত লোক, আরজ করি, তোমরা আমার ও আমার আঙ্গুর-ক্ষেতের মধ্যে বিচার কর;
{5:4} আমার আঙ্গুর-ক্ষেতে এমন আর কি করা যেত, যা আমি করি নি? আমি যখন অপেক্ষা করলাম যে, আঙ্গুর ফল ধরবে, তখন কেন তাতে বন্য আঙ্গুর ধরলো?
{5:5} এখন শোন, আমি আমার আঙ্গুর-ক্ষেতের প্রতি যা করবো তা তোমাদেরকে জানাই; আমি তার বেড়া দূর করবো, তা ধ্বংস হবে, আমি তার প্রাচীর ভেঙ্গে ফেলবো, তা দলিত হবে।
{5:6} আমি তা উৎসন্ন-স্থান করবো, তার লতা পরিষ্কার বা ভূমি খনন করা যাবে না, আর তা কাঁটাঝোপ ও কাঁটাগাছের জঙ্গল হবে এবং আমি মেঘমালাকে হুকুম দেব, যেন তাদের উপরে পানি বর্ষণ না করে।
{5:7} ফলত ইসরাইল-কুল বাহিনীগণের মাবুদের আঙ্গুর-ক্ষেত এবং এহুদার লোকেরা তাঁর রমণীয় চারা; তিনি ন্যায়বিচারের অপেক্ষা করছিলেন, কিন্তু দেখ, রক্তপাত; তিনি ধার্মিকতার অপেক্ষা করছিলেন, কিন্তু দেখ, দুঃখের কান্না।
{5:8} ধিক্‌ তাদেরকে, যারা বাড়ির সঙ্গে বাড়ি যোগ করে, ক্ষেতের সঙ্গে ক্ষেত সংযোগ করে, অবশেষে আর স্থান থাকে না, তোমাদেরকে দেশমধ্যে একাকী বাস করান হয়!
{5:9} বাহিনীগণের মাবুদ আমাকে জানিয়ে বলেন, নিশ্চয়ই অনেক বাড়ি ধ্বংসস্থান হবে, বড় ও সুন্দর হলেও সেই স্থানে কেউ বাস করবে না।
{5:10} কারণ দশ বিঘা আঙ্গুর-ক্ষেতে এক বাৎ আঙ্গুর-রস উৎপন্ন হবে, ও এক হোমর বীজে এক ঐফা মাত্র শস্য উৎপন্ন হবে।
{5:11} ধিক্‌ তাদেরকে, যারা খুব সকালে ওঠে, যেন সুরা পান করতে পারে; যারা অনেক রাত পর্যন্ত বসে থাকে, যতক্ষণ না আঙ্গুর-রস তাদেরকে উত্তপ্ত করে!
{5:12} বীণা ও নেবল, তবল ও বাঁশী ও আঙ্গুর-রস, এসব তাদের ভোজে বিদ্যমান; কিন্তু তারা মাবুদের কাজ লক্ষ্য করে না, তাঁর হাতের কাজ দেখলো না।
{5:13} এই কারণে আমার লোকেরা জ্ঞানের অভাবের দরুন বন্দী হিসেবে নীত হয়, তাদের নেতৃবর্গ ক্ষুধার্ত ও তাদের জনগণ তৃষ্ণায় নিঃশেষিত হয়।
{5:14} এই কারণ পাতাল তার উদর বিস্তার করেছে, অপরিমিতরূপে মুখ খুলে হা করেছে; আর ওদের আভিজাত্য, ওদের লোকারণ্য, ওদের কলহ এবং যারা ওদের মধ্যে উল্লাস করে সকলে সেখানে নেমে যাচ্ছে।
{5:15} আর সামান্য লোক অধোমুখ হয়, মান্য লোক অবনত হয় এবং অহংকারীদের দৃষ্টি অবনত হয়।
{5:16} কিন্তু বাহিনীগণের মাবুদ বিচারে উন্নত হন, পবিত্রতম আল্লাহ্‌ ধর্মশীলতায় পবিত্র বলে মান্য হন।
{5:17} আর ভেড়ার বাচ্চাগুলো যেমন নিজেদের চারণভূমিতে চরে, তেমনি চরবে, বিদেশীরা হৃষ্টপুষ্ট লোকদের ধ্বংসস্থানগুলো উপভোগ করবে।
{5:18} ধিক্‌ তাদেরকে, যারা মিথ্যার দড়ি দিয়ে অপরাধকে টেনে আনে, আর যেন ঘোড়ার গাড়ির দড়ি দিয়ে গুনাহ্‌ টেনে আনে,
{5:19} বলে, ‘তিনি তাড়াতাড়ি করুন, নিজের কাজ তাড়াতাড়ি করুন, যেন আমরা তা দেখতে পাই; ইসরাইলের পবিত্রতমের মন্ত্রণা কাছে আসুক, যেন আমরা তা জানতে পাই!’
{5:20} ধিক্‌ তাদেরকে, যারা মন্দকে ভাল, আর ভালকে মন্দ বলে, আলোকে আঁধার ও আঁধারকে আলো বলে ধরে, মিষ্টকে তিক্ত, আর তিক্তকে মিষ্ট মনে করে!
{5:21} ধিক্‌ তাদেরকে, যারা নিজ নিজ চোখে জ্ঞানবান, নিজ নিজ দৃষ্টিতে বুদ্ধিমান!
{5:22} ধিক্‌ তাদেরকে, যারা আঙ্গুর-রস পান করতে বীরপুরুষ, আর সুরা মিশাতে বলবান;
{5:23} যারা উৎকোচের জন্য দুষ্ট লোককে নির্দোষ করে, আর ধার্মিককে তার ন্যায্য অধিকার থেকে বঞ্চিত করে!
{i5:24} দূরবর্তী জাতিদের আক্রমণের ভবিষ্যদ্বাণী
{5:24} অতএব আগুনের জিহ্বা যেমন নাড়া গ্রাস করে, শুকনো ঘাস যেমন আগুনের শিখায় পরিণত হয়, তেমনি তাদের মূল পচে যাওয়া কাঠের মত হবে ও তাদের ফুল ধুলার মত উড়ে যাবে। কেননা তারা বাহিনীগণের মাবুদের ব্যবস্থা অগ্রাহ্য করেছে, ইসরাইলের পবিত্রতমের কালাম অবজ্ঞা করেছে।
{5:25} এই কারণে নিজের লোকদের বিরুদ্ধে মাবুদের ক্রোধে জ্বলে উঠেছেন, তিনি তাদের বিরুদ্ধে হাত বাড়িয়ে আছেন এবং তাদেরকে আঘাত করেছেন; তাই উপপর্বতগুলো কেঁপে উঠলো ও ওদের লাশ সড়কের মধ্যে জঞ্জালের মত পড়ে রইলো। এতেও তাঁর ক্রোধ নিবৃত্ত হয় নি, কিন্তু এখনও তিনি তাঁর হাত বাড়িয়েই রেখেছেন।
{5:26} তিনি দূরবর্তী জাতিদের প্রতি নিশান তুলবেন, দুনিয়ার প্রান্তবাসীদের জন্য শিস্‌ দেবেন; আর দেখ, তারা অতি দ্রুত আসবে।
{5:27} তাদের মধ্যে কেউ ক্লান্ত হবে না, হোঁচট খাবে না, কেউ ঢলে পড়বে না, ঘুমিয়ে পড়বে না; তাদের কোমরবন্ধনী খুলে যাবে না, তাদের জুতার ফিতা ছিঁড়বে না।
{5:28} তাদের তীরগুলো ধারালো, তাদের সমস্ত ধনুকে চাড়া দেওয়া; তাদের ঘোড়াগুলোর খুর চক্‌মকি পাথরের মত, তাদের রথের চাকাগুলো ঘূর্ণিবাতাসের মত গণ্য হবে।
{5:29} তাদের হুঙ্কার সিংহীর মত হবে; তারা সিংহের বাচ্চার মত হুঙ্কার করবে, হ্যাঁ, তারা গর্জে শিকার ধরবে, অবাধে নিয়ে যাবে, কেউ উদ্ধার করবে না।
{5:30} তারা সেদিন এদের উপরে সমুদ্রগর্জনের মত গর্জে উঠবে; আর, কেউ যদি দেশের প্রতি দৃষ্টিপাত করে, দেখ, অন্ধকার ও সঙ্কট, আর আলোও মেঘমণ্ডলে অন্ধকারময় হয়েছে।
{i6:1} হযরত ইশাইয়ার উপর কাজের ভার অর্পণ
{6:1} যে বছর বাদশাহ্‌ উষিয়ের মৃত্যু হয়, আমি প্রভুকে একটি উঁচু ও উন্নত সিংহাসনে উপবিষ্ট দেখলাম; তাঁর রাজ-পোশাকের নিচের অংশে এবাদতখানা পূর্ণ হয়েছিল।
{6:2} তাঁর কাছে সরাফগণ দণ্ডায়মান ছিলেন; তাঁদের মধ্যে প্রত্যেক জনের ছয়টি করে পাখা, প্রত্যেকে দু’টি পাখা দিয়ে নিজের মুখ আচ্ছাদন করেন ও দু’টি পাখা দ্বারা পা অচ্ছাদন করেন ও দু’টি পাখা দ্বারা উড়ে বেড়ান।
{6:3} আর তাঁরা পরস্পর ডেকে বলতে লাগলেন, ‘পবিত্র, পবিত্র, পবিত্র, বাহিনীগণের মাবুদ; সমস্ত দুনিয়া তাঁর প্রতাপে পরিপূর্ণ।’
{6:4} তখন ঘোষণাকারীর আওয়াজে প্রবেশ-দ্বারের কবাটগুলো কাঁপতে লাগল ও গৃহ ধোঁয়ায় পরিপূর্ণ হতে লাগল।
{6:5} তখন আমি বললাম, হায়, আমি নষ্ট হলাম, কেননা আমি নাপাক-ওষ্ঠাধর মানুষ এবং নাপাক-ওষ্ঠাধর জাতির মধ্যে বাস করছি; আর আমার চোখ বাদশাহ্‌কে, বাহিনীগণের মাবুদকে দেখতে পেয়েছে।
{6:6} পরে ঐ সরাফদের মধ্যে এক জন আমার কাছে উড়ে আসলেন, তাঁর হাতে ছিল একখানি জ্বলন্ত অঙ্গার, তিনি কোরবানগাহ্‌র উপর থেকে চিমটা দ্বারা তা নিয়েছিলেন।
{6:7} আর তিনি আমার মুখে তা স্পর্শ করে বললেন, দেখ, এই তোমার ওষ্ঠাধর স্পর্শ করেছে, তোমার অপরাধ ঘুচে গেল ও তোমার গুনাহ্‌র কাফ্‌ফারা হল।
{6:8} পরে আমি প্রভুর কণ্ঠস্বর শুনতে পেলাম; তিনি বললেন, আমি কাকে পাঠাব? আমাদের পক্ষে কে যাবে? আমি বললাম, এই আমি, আমাকে পাঠাও।
{6:9} তখন তিনি বললেন, তুমি যাও, এই জাতিকে বল, তোমরা শুনতে থেকো, কিন্তু বুঝো না এবং দেখতে থেকে, কিন্তু জেনো না।
{6:10} তুমি এই জাতির অন্তঃকরণ স্থূল কর, এদের কান ভারী কর ও এদের চোখ বন্ধ করে দাও, পাছে তারা চোখে দেখে, কানে শোনে, হৃদয়ে বোঝে এবং ফিরে আসে ও সুস্থ হয়।
{6:11} তখন আমি বললাম, হে মালিক, কত দিন? তিনি বললেন, যতদিন সমস্ত নগর নিবাসবিহীন ও সমস্ত বাড়ি নরশূন্য এবং ভূমি ধ্বংস-স্থান হয়ে একেবারে উৎসন্ন না হয়, আর মাবুদ মানুষকে দূর না করেন,
{6:12} এবং দেশের মধ্যে অনেক ভূমি একেবারে পরিত্যক্ত না হয়।
{6:13} যদিও তার দশমাংশও থাকে, তবুও তাকে পুনর্বার গ্রাস করা যাবে; কিন্তু যেমন এলা ও অলোন গাছ ছিন্ন হলেও তার গুঁড়ি থাকে, তেমনি এই জাতির গুঁড়িস্বরূপ একটি পবিত্র বংশ থাকবে।
{i7:1} বাদশাহ্‌ উষিয়কে নিশ্চয়তা দেওয়া
{7:1} এহুদার বাদশাহ্‌ উষিয়ের পৌত্র যোথমের পুত্র আহসের সময়ে অরামের বাদশাহ্‌ রৎসীন ও ইসরাইলের বাদশাহ্‌ রমলিয়ের পুত্র পেকহ, জেরুশালেমের বিরুদ্ধে যুদ্ধ করতে গেলেন, কিন্তু যুদ্ধে তা জয় করতে পারলেন না।
{7:2} তখন দাউদের কুলকে জানানো হল যে, অরাম আফরাহীমের সহায় হয়েছে। তাতে তাঁর ও তাঁর লোকদের হৃদয় আলোড়িত হল, যেমন বনের সমস্ত গাছ বায়ুর দ্বারা আলোড়িত হয়।
{7:3} তখন মাবুদ ইশাইয়াকে বললেন, তুমি ও তোমার পুত্র শার-যাশূব উভয়ে আহসের সঙ্গে সাক্ষাৎ করার জন্য উপরিস্থ পুষ্করিণীর প্রণালীর মুখের কাছে ধোপাদের ক্ষেতের রাজপথে যাও এবং তাকে বল,
{7:4} সাবধান, সুস্থির হও; ধোঁয়া ওঠা এই দুই কাঠের শেষ প্রান্ত থেকে, রৎসীন ও অরাম এবং রমলিয়ের পুত্রের ক্রোধের আগুনকে ভয় পেয়ো না, তোমার হৃদয়কে নিরাশ হতে দিও না।
{7:5} অরাম, আফরাহীম ও রমলিয়ের পুত্র তোমার বিরুদ্ধে এই ধ্বংসের মন্ত্রণা করেছে, বলেছে,
{7:6} এসো, আমরা এহুদার বিরুদ্ধে যাত্রা করি, তাকে ধ্বংস করি ও আমাদের পক্ষে যোগ দিতে তাকে বাধ্য করি এবং তার মধ্যে এক জনকে, টাবেলের পুত্রকে বাদশাহ্‌ করি।
{7:7} এজন্য সার্বভৌম মাবুদ এই কথা বলছেন, তা স্থির থাকবে না এবং সিদ্ধও হবে না।
{7:8} কেননা অরামের মাথা দামেস্ক ও দামেস্কের মাথা রৎসীন। আর পঁয়ষট্টি বছর গত হলে আফরাহীম বিনষ্ট হবে, আর জাতি হিসেবে থাকবে না।
{7:9} আর আফরাহীমের মাথা সামেরিয়া ও সামেরিয়ার মাথা রমলিয়ের পুত্র। ঈমানে স্থির না থাকলে তোমরা কোনক্রমে স্থির থাকতে পারবে না।
{i7:10} ইম্মানূয়েলের চিহ্ন
{7:10} মাবুদ আহসকে আবার বললেন,
{7:11} তুমি তোমার আল্লাহ্‌ মাবুদের কাছে কোন চিহ্ন যাচ্ঞা কর, তা অধোলোক থেকে ঊর্ধ্বলোকে যে কোন স্থানে হতে পারে।
{7:12} কিন্তু আহস বললেন, আমি যাচ্ঞা করবো না, মাবুদের পরীক্ষাও করবো না।
{7:13} তিনি বললেন, হে দাউদের কুল, তোমরা একবার শোন, মানুষকে ক্লান্ত করা কি তোমাদের দৃষ্টিতে ক্ষুদ্র বিষয় যে, আমার আল্লাহ্‌কেও ক্লান্ত করবে?
{7:14} অতএব প্রভু নিজে তোমাদেরকে একটি চিহ্ন দেবেন; দেখ, এক জন কুমারী কন্যা গর্ভবতী হয়ে পুত্র প্রসব করবে ও তাঁর নাম ইম্মানূয়েল [আমাদের সঙ্গে আল্লাহ্‌] রাখবে।
{7:15} যা মন্দ তা অগ্রাহ্য করার এবং যা ভাল তা মনোনীত করার জ্ঞান পাবার সময়ে বালকটি দই ও মধু খাবে।
{7:16} বাস্তবিক যা মন্দ তা অগ্রাহ্য করার ও যা ভাল তা মনোনীত করার জ্ঞান বালকটির না হতে, যে দেশের দুই বাদশাহ্‌কে তুমি ঘৃণা করছো, সে দেশ পরিত্যক্ত হবে।
{7:17} এহুদা থেকে আফরাহীমের পৃথক হবার দিন থেকে যে রকম সময় কখনও হয় নি, মাবুদ তোমার প্রতি, তোমার লোকদের ও তোমার পিতৃ-কুলের প্রতি সেই রকম সময় উপস্থিত করবেন, আসেরিয়া দেশের বাদশাহ্‌কে আনবেন।
{7:18} আর সেদিন মাবুদ মিসরের সমস্ত নদী প্রান্তস্থ মৌমাছির প্রতি ও আসেরিয়া দেশের মৌমাছির প্রতি শিস্‌ দেবেন।
{7:19} তাতে তারা সকলে এসে উৎসন্ন উপত্যকাগুলোতে, শৈলের ছিদ্র সকলে, কাঁটাবনে ও মাঠে মাঠে বসবে।
{7:20} সেদিন প্রভু ফোরাত নদীর পারস্থ ভাড়াটিয়া ক্ষুর দ্বারা, আসেরিয়ার বাদশাহ্‌র দ্বারা, মাথা ও পায়ের লোম ক্ষৌরি করে দেবেন এবং তা দিয়ে দাড়িও ফেলবেন।
{7:21} সেদিন যদি কেউ একটি হৃষ্টপুষ্ট গাভী ও দু’টি ভেড়া পোষে,
{7:22} তবে তারা যে দুধ দেবে, সেই দুধের আধিক্যে সে দই খাবে; বস্তুত দেশের মধ্যে অবশিষ্ট সমস্ত লোক দই ও মধু খাবে।
{7:23} আর সেদিন, যে যে স্থানে এক হাজার রূপার মুদ্রা মূল্যের এক হাজার আঙ্গুরলতা আছে, সেসব স্থান কাঁটাঝোপ আর কাঁটাগাছ হবে;
{7:24} লোকে তীর ধনুক নিয়ে সেই স্থানে যাবে, কেননা সমস্ত দেশ কাঁটাঝোপ আর কাঁটাগাছের জঙ্গল হবে;
{7:25} এবং যেসব পার্বত্য-ভূমি কোদাল দ্বারা খনন করা যায়, সেসব স্থানে কাঁটাঝোপের ও কাঁটার ভয়ে তুমি গমন করবে না; তা বলদের চরাণিস্থান ও ভেড়ার পদতলে দলিত হবার স্থান হবে।
{i8:1} আশেরিয়া হল মাবুদের হাতিয়ার
{8:1} পরে মাবুদ আমাকে বললেন, তুমি একখানা বড় ফলক নাও এবং প্রচলিত অক্ষরে তাতে লেখ, ‘মহের-শালল-হাশ-বসের উদ্দেশে’;
{8:2} এর প্রমাণের জন্য আমি ঊরিয় ইমাম ও যিবেরিখিয়ের পুত্র জাকারিয়া, এই দুই বিশ্বস্ত পুরুষকে নিজের সাক্ষী করবো।
{8:3} পরে আমি আমার স্ত্রী মহিলা-নবীতে গমন করলে তিনি গর্ভবতী হয়ে পুত্র প্রসব করলেন। তখন মাবুদ আমাকে বললেন, ওর নাম মহের-শালল-হাশ-বস [শীঘ্র-লুট-ত্বরা-অপহরণ] রাখ;
{8:4} কেননা বালকটি বাবা, মা, এই কথা উচ্চারণ করার জ্ঞান না হওয়ার আগেই দামেস্কের ধন ও সামেরিয়ার লুটদ্রব্য আসেরিয়ার বাদশাহ্‌ নিয়ে যাবেন।
{8:5} পরে মাবুদ আমাকে আরও বললেন,
{8:6} এই লোকেরা তো শীলোহের মৃদুগামী স্রোত অগ্রাহ্য করে রৎসীনে ও রমলিয়ের পুত্রে আনন্দ করছে।
{8:7} এই কারণ দেখ, প্রভু ফোরাত নদীর প্রবল ও প্রচুর পানি, অর্থাৎ আসেরিয়ার বাদশাহ্‌ ও তার সমস্ত প্রতাপকে, তাদের উপরে আনবেন; সে ফেঁপে সমস্ত খাল পূর্ণ করবে ও সমস্ত তীরভূমির উপর দিয়ে যাবে;
{8:8} সে এহুদার দেশ দিয়ে বেগে বইবে, উথলে উঠে বাড়তে থাকবে, কণ্ঠ পর্যন্ত উঠবে; আর, হে ইম্মানূয়েল, তোমার দেশের বিস্তীর্ণ অঞ্চল তার মেলে দেওয়া পাখা দ্বারা ব্যাপ্ত হবে।
{8:9} হে জাতিরা, কোলাহল কর, কিন্তু তোমরা আশাহত হবে; হে দূরদেশীয় সমস্ত লোক, কান দাও; তলোয়ার বাঁধ, কিন্তু তোমরা আশাভঙ্গ হবে, তলোয়ার বাঁধ কিন্তু তোমরা আশাভঙ্গ হবে।
{8:10} একসঙ্গে মন্ত্রণা কর, কিন্তু তা নিষ্ফল হবে; কথা বল, কিন্তু তা স্থির থাকবে না, কেননা ‘আল্লাহ্‌ আমাদের সঙ্গে আছেন’।
{8:11} কারণ মাবুদ তাঁর শক্তিশালী হাত আমার উপর রেখে আমাকে এই কথা বললেন যে, এই লোকদের পথে গমন করা আমার অনুচিত।
{8:12} তিনি বললেন, এই লোকেরা যে সমস্ত বিষয়কে চক্রান্ত বলে, তোমরা সে সমস্তকে চক্রান্ত বলো না এবং এদের ভয়ে ভীত হয়ো না, ত্রাসযুক্ত হয়ো না।
{8:13} বাহিনীগণের মাবুদকেই পবিত্র বলে মান, তিনিই তোমাদের ভয়স্থান হোন, তিনিই তোমাদের ত্রাসভূমি হোন।
{8:14} তা হলে তিনি পবিত্র স্থান হবেন; কিন্তু ইসরাইলের উভয়কুলের জন্য তিনি এমন পাথর হবেন যাতে লোকে উচোট খায় ও এমন পাষাণ হবেন যাতে লোকে বাধা পেয়ে পড়ে যায়। জেরুশালেম-নিবাসীদের জন্য তিনি হবেন পাশ ও ফাঁদস্বরূপ।
{8:15} আর তাদের মধ্যে অনেক লোক উছোট খেয়ে পড়ে যাবে ও বিনষ্ট হবে এবং ফাঁদে আট্‌কে গিয়ে ধরা পড়বে।
{i8:16} হযরত ইশাইয়ার সাহাবীরা
{8:16} তুমি সাক্ষ্যের কথা আবদ্ধ কর, আমার সাহাবীদের মধ্যে ব্যবস্থা সীলমোহর করে রাখ।
{8:17} আমি মাবুদের আকাঙক্ষা করবো, যিনি ইয়াকুবের কুল থেকে নিজের মুখ আচ্ছাদন করেন এবং তাঁর অপেক্ষায় থাকব।
{8:18} এই দেখ, আমি ও সেই সন্তানেরা, যাদেরকে মাবুদ আমাকে দিয়েছেন, সিয়োন-পর্বত নিবাসী বাহিনীগণের মাবুদের নিরূপণক্রমে আমরা ইসরাইলের মধ্যে চিহ্ন ও অদ্ভুত লক্ষণস্বরূপ।
{8:19} আর যখন তারা তোমাদের বলে, তোমরা ভূতড়িয়া ও গণনাকারীদের কাছে, যারা বিড় বিড় ও ফিসফিস করে বকে, তাদের কাছে খোঁজ কর, তখন তোমরা বলবে, লোকেরা কি তাদের আল্লাহ্‌র কাছে খোঁজ করবে না? তারা জীবিতদের জন্য কি মৃতদের কাছে খোঁজ করবে?
{8:20} ব্যবস্থার কাছে ও সাক্ষ্যের কাছে খোঁজ কর; এর অনুরূপ কথা যদি তারা না বলে, তবে তাদের কাছে কোন ভোরের আলো নেই।
{8:21} আর তারা ক্লিষ্ট ও ক্ষুধিত হয়ে দেশের মধ্য দিয়ে গমন করবে এবং ক্ষুধিত হলে রাগ করে নিজেদের বাদশাহ্‌কে ও নিজেদের আল্লাহ্‌কে বদদোয়া দেবে এবং উপরের দিকে মুখ তুলবে;
{8:22} আর তারা ভূমির দিকে চাইবে এবং দেখ, সঙ্কট ও অন্ধকার, চরম বিষণ্নতা; আর তারা মৃত্যুচ্ছায়াতে নিক্ষিপ্ত হবে।
{i9:1} আমাদের জন্য একটি শিশুর জন্ম
{9:1} কিন্তু যে দেশ আগে যাতনাগ্রস্ত ছিল, তার অন্ধকার আর থাকবে না; তিনি আগেকার দিনে সবূলূন দেশ ও নপ্তালি দেশকে তুচ্ছজ্ঞান করেছিলেন, কিন্তু উত্তরকালে সমুদ্রের নিকটবর্তী সেই পথ, জর্ডানের তীরস্থ প্রদেশ, জাতিদের গালীলকে, গৌরবান্বিত করেছেন।
{9:2} যে জাতি অন্ধকারে ভ্রমণ করতো, তারা মহা-আলো দেখতে পেয়েছে; যারা মৃত্যুচ্ছায়ার দেশে বাস করতো, তাদের উপরে আলো উদিত হয়েছে।
{9:3} তুমি সেই জাতির বৃদ্ধি করেছ, তাদের আনন্দ বাড়িয়েছ; তারা তোমার সাক্ষাতে শস্য কাটার সময়ের মত আহ্লাদ করে, যেমন লুট ভাগ করার সময়ে লোকেরা উল্লসিত হয়।
{9:4} কারণ তুমি তার ভাড়ের জোয়াল, তার কাঁধের বাঁক, তার জুলুমবাজের দণ্ড ভেঙ্গে ফেলেছ, যেমন মাদিয়ানের দিনে করেছিলে।
{9:5} বস্তুত তুমুল যুদ্ধে সজ্জিত ব্যক্তির সমস্ত সজ্জা ও রক্তে ভেজা কাপড়গুলো আগুনে পুড়িয়ে দেওয়া হবে, তা আগুনের খাদ্য হবে।
{9:6} কারণ একটি বালক আমাদের জন্য জন্মেছেন, একটি পুত্র আমাদেরকে দেওয়া হয়েছে; আর তাঁরই কাঁধের উপরে কর্তৃত্বভার থাকবে এবং তাঁর নাম হবে ‘আশ্চর্য মন্ত্রী, বিক্রমশালী আল্লাহ্‌, নিত্যস্থায়ী পিতা, শান্তির বাদশাহ্‌’।
{9:7} দাউদের সিংহাসন ও তাঁর রাজ্যের উপরে কর্তৃত্ববৃদ্ধির ও শান্তির সীমা থাকবে না, যেন তা সুস্থির ও সুদৃঢ় করা হয়, ন্যায়বিচারে ও ধার্মিকতা সহকারে, এখন থেকে অনন্তকাল পর্যন্ত। বাহিনীগণের মাবুদের গভীর আগ্রহ তা সম্পন্ন করবে।
{i9:8} এহুদার ভাবী-দণ্ড বিষয়ক কথা
{9:8} প্রভু ইয়াকুবের কাছে একটি নির্দেশ প্রেরণ করেছেন, তা ইসরাইলের উপর পড়েছে।
{9:9} আর দেশের সমস্ত লোক, আফরাহীম ও সামেরিয়া নিবাসীরা, তা জানতে পারবে; তারা অহংকারে ও অন্তরের গর্বে বলছে,
{9:10} ইটগুলো পড়ে গেছে বটে, কিন্তু আমরা মসৃণ করা প্রস্তরে গাঁথব; ডুমুর কাঠগুলো কাটা গেছে বটে, কিন্তু আমরা তার পরিবর্তে এরস কাঠ দেব।
{9:11} অতএব মাবুদ রৎসীনের বিপক্ষদলকে তার বিরুদ্ধে উচ্চে স্থাপন করবেন ও তার দুশমনদেরকে উত্তেজিত করবেন;
{9:12} অরাম সম্মুখে ও ফিলিস্তিনীরা পিছনে; তারা হা করে ইসরাইলকে গ্রাস করবে এত কিছুর পরেও তাঁর ক্রোধ নিবৃত্ত হয় নি, কিন্তু তাঁর হাত এখনও বাড়ানো রয়েছে।
{9:13} তবুও যিনি লোকদেরকে প্রহার করেছেন, তাঁর কাছে তারা ফিরে আসে নি, বাহিনীগণের মাবুদের খোঁজ করে নি।
{9:14} এজন্য মাবুদ ইসরাইলের মাথা ও লেজ, খেজুরের ডাল ও নল-খাগড়া এক দিনেই কেটে ফেলবেন;
{9:15} প্রাচীন ও সম্মানিত লোক সেই মাথা এবং মিথ্যা শিক্ষা-দায়ী নবী সেই লেজ।
{9:16} কারণ এই জাতির পথপ্রদর্শকেরাই এদেরকে বিপথে চালায় এবং যারা তাদের দ্বারা চালিত হয়, তারা সংহারিত হচ্ছে।
{9:17} এজন্য প্রভু তাদের যুবকগণে আনন্দ করবেন না, এবং তাদের এতিম ও বিধবাদেরকে রহম করবেন না; কেননা তারা সকলে আল্লাহ্‌বিহীন ও দুরাচার এবং প্রত্যেক মুখ নাফরমানীর কথা বলে। এত কিছুর পরেও তাঁর ক্রোধ নিবৃত্ত হয় নি, কিন্তু তাঁর হাত এখনও উঠানোই রয়েছে।
{9:18} বাস্তবিক নাফরমানী আগুনের মত জ্বলে, তা কাঁটাঝোপ ও কাঁটাবন গ্রাস করে; নিবিড় বনে জ্বলে ওঠে, তা ঘূর্ণায়মান ঘন ধোঁয়ার স্তম্ভ হয়ে ওঠে।
{9:19} বাহিনীগণের মাবুদের ক্রোধে দেশ ঝলসানো এবং লোকেরা যেন আগুনের খাদ্য হয়েছে; কেউ আপন ভাইয়ের প্রতি মমতা করে না।
{9:20} কেউ ডান পাশে যা আছে তা গ্রাস করে, তবুও ক্ষুধিত থাকে; আবার কেউ বাম পাশে যা আছে তা খায়, কিন্তু তৃপ্ত হয় না; প্রত্যেক জন নিজ নিজ বাহুর মাংস ভোজন করে;
{9:21} মানশা আফরাহীমকে ও আফরাহীম মানশাকে এবং উভয়ে একসঙ্গে এহুদাকে আক্রমণ করে; এত কিছুর পরেও তাঁর ক্রোধ নিবৃত্ত হয় নি, কিন্তু তাঁর হাত এখনও উঠানোই রয়েছে।
{10:1} ধিক্‌ সেই লোকদেরকে, যারা অধর্মের ব্যবস্থা স্থাপন করে, যারা উপদ্রবের বিধি জারি করে;
{10:2} যেন দরিদ্রদেরকে ন্যায়বিচার থেকে ফিরিয়ে দেয় ও আমার দুঃখী লোকদের অধিকার হরণ করে, যেন বিধবারা তাদের লুটদ্রব্য হয়, আর তারা এতিমদেরকে তাদের লুণ্ঠিত দ্রব্য করতে পারে।
{10:3} প্রতিফল দেবার দিনে ও দূর থেকে যখন বিনাশ আসবে, তখন তোমরা কি করবে? সাহায্যের জন্য কার কাছে পালাবে? আর তোমাদের প্রতাপ কোথায় রাখবে?
{10:4} তারা বন্দীদের নিচে অধোমুখ হয়ে পড়বে, নিহতদের মধ্যে পড়ে থাকবে, এই মাত্র। এত কিছুর পরেও তাঁর ক্রোধ নিবৃত্ত হয় নি, কিন্তু তাঁর হাত এখনও তাঁর হাত উঠানোই রয়েছে।
{i10:5} আসেরিয়দের ভাবী পতন
{10:5} ধিক্‌ আসেরিয়াকে! সে আমার ক্রোধের দণ্ড! সে সেই লাঠি, যার হাতে আমার কোপ।
{10:6} আমি তাকে এক আল্লাহ্‌বিহীন জাতির বিরুদ্ধে পাঠাব, আমার গজব-পাত্র লোকদের বিরুদ্ধে হুকুম দেব, যেন সে লুট করে ও লুণ্ঠিত দ্রব্য নিয়ে যায় ও তাদেরকে পথের কাদার মত পায়ে মাড়ায়।
{10:7} কিন্তু তার সঙ্কল্প সেই রকম নয়, তার হৃদয় তা ভাবে না; বরং সর্বনাশ করা এবং অনেক জাতিকে উচ্ছিন্ন করা তার মনস্কামনা।
{10:8} কারণ সে বলে, ‘আমার শাসনকর্তারা কি সকলে বাদশাহ্‌ নন?
{10:9} কল্‌নো কি কর্কমীশের মত নয়? হমাৎ কি অর্পদের মত নয়? সামেরিয়া কি দামেস্কের মত নয়?
{10:10} সেসব মূর্তির রাজ্য আমার হস্তগত হয়েছে, সেগুলোর খোদাই-করা মূর্তি জেরুশালেম ও সামেরিয়ার মূর্তিগুলো অপেক্ষা উত্তম;
{10:11} আমি সামেরিয়া ও তার মূর্তিগুলোর প্রতি যেমন করেছি, জেরুশালেম ও তার মূর্তিগুলোর প্রতিও কি তেমন করবো না?’
{10:12} অতএব এরকম ঘটবে; সিয়োন পর্বতে ও জেরুশালেমে প্রভু তাঁর সমস্ত কাজ সমাপ্ত করার পর আমি আসেরিয়ার বাদশাহ্‌র উদ্ধত গর্বের ও গর্বিত দর্পের প্রতিফল দেব।
{10:13} কেননা সে বলেছে, ‘আমার হাতের বল ও আমার বিজ্ঞতা দ্বারা আমি কাজ সিদ্ধ করেছি, কেননা আমি বুদ্ধিমান; আমি জাতিদের সীমাগুলো দূর করেছি ও তাদের সঞ্চিত ধন লুট করেছি; এবং যারা সিংহাসনে বসে আছে আমি বীরের মতই তাদেরকে নিচে নামিয়েছি।
{10:14} আর পাখির বাসার মত জাতিদের ধন আমার হস্তগত হয়েছে; লোকে যেমন পরিত্যক্ত ডিম কুড়ায়, তেমনি আমি সমস্ত দুনিয়াকে সংগ্রহ করেছি; পাখা নাড়তে, বা ঠোঁট খুলতে, বা চিঁ চিঁ আওয়াজ করতে কেউ ছিল না।’
{10:15} কুড়াল কি কুঠুরের বিরুদ্ধে অহংকার করবে? করাত কি করাত ব্যবহারকারী থেকে নিজেকে শ্রেষ্ঠ বলে মনে করবে? যারা দণ্ড দেয়, দণ্ড যেন তাদেরকে চালনা করছে; যে কাঠ নয়, লাঠি যেন তাকে চালাচ্ছে।
{10:16} অতএব প্রভু, বাহিনীগণের মাবুদ, তার স্থূলকায় লোকদের মধ্যে কৃশতা প্রেরণ করবেন ও তার প্রতাপের নিচে জলন্ত শিখার মত আগুন জ্বলবে।
{10:17} বাস্তবিক ইসরাইলের জ্যোতি আগুনের মত হবেন ও যিনি তার পবিত্রতম, তিনি আগুনের শিখার মত হবেন; তা এক দিনে ওর কাঁটাঝোপ ও কাঁটা আগুনে পুড়িয়ে দিয়ে ছাই করে দিবে।
{10:18} আর তিনি তার বনের ও বাগানের গৌরবকে, প্রাণ ও শরীরকে, সংহার করবেন; তাতে সে রোগীর মত ক্ষয় হয়ে যাবে।
{10:19} আর তার বনের অবশিষ্ট গাছ এমন অল্প হবে যে, বালক তা গণনা করে লিখতে পারবে।
{i10:20} ইসরাইলের অবশিষ্টাংশের মন পরিবর্তন
{10:20} সেই দিনে ইসরাইলের অবশিষ্টাংশ ও ইয়াকুব-কুলের রক্ষা পাওয়া লোকেরা নিজেদের প্রহারকারীর উপরে আর নির্ভর করবে না; কিন্তু ইসরাইলের পবিত্রতম মাবুদের উপরে সত্যিকারভাবে নির্ভর করবে।
{10:21} অবশিষ্টাংশরা ফিরে আসবে, ইয়াকুবের অবশিষ্টাংশরা বিক্রমশালী আল্লাহ্‌র কাছে ফিরে আসবে।
{10:22} বস্তুতঃ, হে ইসরাইল, তোমার লোকেরা সমুদ্রের বালির মত হলেও তাদের অবশিষ্টাংশরাই ফিরে আসবে; ধ্বংস নির্ধারিত, তা ধার্মিকতার বন্যাস্বরূপ হবে।
{10:23} কেননা প্রভু, বাহিনীগণের মাবুদ, সমস্ত দুনিয়ার মধ্যে উচ্ছেদ, নির্ধারিত উচ্ছেদ, সাধন করবেন।
{10:24} অতএব প্রভু, বাহিনীগণের মাবুদ এই কথা বলেন, হে আমার সিয়োন-নিবাসী লোকেরা, আসেরিয়াকে ভয় পেয়ো না; যদিও সে তোমাকে দণ্ডাঘাত করে ও তোমার বিরুদ্ধে লাঠি তোলে, যেমন মিসর করেছিল।
{10:25} কারণ আর অতি অল্পকাল অতীত হলে ক্রোধ সিদ্ধ হবে, আমার কোপ ওর সংহারে সিদ্ধ হবে।
{10:26} আর বাহিনীগণের মাবুদ তার বিরুদ্ধে চাবুক উত্তোলন করবেন, যেমন ওরেব শৈলে মাদিয়ানের হত্যাকাণ্ডে করেছিলেন; এবং তাঁর লাঠি সাগরের উপরে থাকবে, আর তিনি তা উত্তোলন করবেন, যেমন মিসরে করেছিলেন।
{10:27} সেদিন তোমার কাঁধ থেকে ওর ভার ও তোমার ঘাড় থেকে ওর জোয়াল সরে যাবে এবং চর্বির বৃদ্ধির দরুন জোয়াল ভেঙ্গে যাবে।
{10:28} সে অয়াতে এসেছে, মিগ্রোণ পিছনে ফেলেছে; মিক্‌মসে নিজের দ্রব্যসামগ্রী রেখেছে;
{10:29} তারা গিরিপথ ছেড়ে এসেছে, গেবাতে রাত যাপন করেছে; রামা কাঁপছে, তালুতের গিবিয়া পালিয়ে যাচ্ছে।
{10:30} অয়ি গল্লীম-কন্যে! তুমি তোমার স্বরে উচ্চশব্দ কর। লয়িশা, কান দাও। হায়! দুঃখিনী অনাথোৎ!
{10:31} মদ্‌মেনার লোক পলাতক; গেবীম-নিবাসীরা সকলই নিরাপত্তার জন্য পালিয়ে গেল।
{10:32} সে আজ নোবে বিলম্ব করছে, সে সিয়োন-কন্যার পর্বতের, জেরুশালেম-পাহাড়ের, প্রতিকূলে হাত নাড়ছে।
{10:33} দেখ, প্রভু, বাহিনীগণের মাবুদ, ভয়ঙ্করভাবে ডালগুলো ভেঙ্গে ফেলবেন; তাতে অতি উঁচু মাথাবিশিষ্ট সমস্ত গাছ ছিন্ন হবে ও অতি উন্নত গাছগুলো ভূমিসাৎ হবে।
{10:34} তিনি লোহা দ্বারা বনের ঝাড়গুলো কেটে ফেলবেন এবং লেবানন মহাপরাক্রমীর দ্বারা নিপাতিত হবে।
{i11:1} শান্তির বাদশাহ্‌ ও তাঁর রাজত্ব
{11:1} আর ইয়াসিরের গুঁড়ি থেকে একটি তরুশাখা বের হবেন ও তার মূল থেকে উৎপন্ন এক শাখা ফল প্রদান করবেন।
{11:2} আর মাবুদের রূহ্‌ — জ্ঞান ও বিবেচনার রূহ্‌, মন্ত্রণা ও পরাক্রমের রূহ্‌, জ্ঞান ও মাবুদ-ভয়ের রূহ্‌ — তাঁতে অবস্থিতি করবেন; আর তিনি মাবুদ-ভয়ে আমোদিত হবেন।
{11:3} তিনি চোখের দৃষ্টি অনুসারে বিচার করবেন না, কানে যা শুনবেন সেই অনুসারে নিষ্পত্তি করবেন না;
{11:4} কিন্তু ধর্মশীলতায় দীনহীনদের বিচার করবেন, সরলতায় দুনিয়ার নম্রদের জন্য নিষ্পত্তি করবেন; তিনি তাঁর মুখস্থিত দণ্ড দ্বারা দুনিয়াকে আঘাত করবেন, নিজ ওষ্ঠাধরের নিশ্বাস দ্বারা অবাধ্যকে হত্যা করবেন।
{11:5} আর ধর্মশীলতা তাঁর কোমরবন্ধনী ও বিশ্বস্ততা তাঁর কোমরে জড়াবার পটি হবে।
{11:6} আর নেকড়ে বাঘ ভেড়ার বাচ্চার সঙ্গে একত্র বাস করবে; চিতাবাঘ ছাগলের বাচ্চার সঙ্গে শয়ন করবে; বাছুর, যুবসিংহ ও হৃষ্টপুষ্ট পশু একত্র থাকবে; এবং ক্ষুদ্র বালক তাদেরকে চালাবে।
{11:7} গাভী ও ভল্লুকী চরবে, তাদের বাচ্চাগুলো একত্র শয়ন করবে এবং সিংহ বলদের মত বিচালি খাবে।
{11:8} আর স্তন্যপায়ী শিশু কেউটে সাপের গর্তের উপরে খেলা করবে, যে শিশু স্তন্যপান ত্যাগ করেছে সে কালসাপের গর্তের উপরে হাত রাখবে।
{11:9} সেসব আমার পবিত্র পর্বতের কোন স্থানে হিংসা কিংবা বিনাশ করবে না; কারণ সমুদ্র যেমন পানিতে আচ্ছন্ন, তেমনি দুনিয়া মাবুদ-বিষয়ক জ্ঞানে পরিপূর্ণ হবে।
{i11:10} ইসরাইল ও এহুদার অবশিষ্টাংশের প্রত্যাবর্তন
{11:10} আর সেদিন এই সমস্ত ঘটবে, ইয়াসিরের মূল, যিনি লোকবৃন্দের পতাকারূপে দাঁড়ান, তাঁর কাছে জাতিরা খোঁজ করবে; আর তাঁর বিশ্রামস্থান মহিমান্বিত হবে।
{11:11} আর সেদিন যখন আসবে তখন প্রভু তাঁর নিজস্ব লোকদের অবশিষ্টাংশকে মুক্ত করে আনবার জন্য দ্বিতীয়বার হস্তক্ষেপ করবেন, অর্থাৎ আসেরিয়া, মিসর, পথ্রোষ, ইথিওপিয়া, ইলাম, শিনিয়র, হমাৎ ও সমুদ্রের উপকূলগুলো থেকে অবশিষ্ট লোকদেরকে আনবেন।
{11:12} আর তিনি জাতিদের জন্য নিশান তুলবেন, ইসরাইলের বিতাড়িত লোকদের একত্র করবেন ও দুনিয়ার চার কোণ থেকে এহুদার ছিন্নভিন্ন লোকদেরকে সংগ্রহ করবেন।
{11:13} আর আফরাহীমের ঈর্ষা দূর হবে ও যারা এহুদাকে কষ্ট দেয়, তারা উচ্ছিন্ন হবে; আফরাহীম এহুদার উপর ঈর্ষা করবে না ও এহুদা আফরাহীমকে কষ্ট দেবে না।
{11:14} আর তারা পশ্চিম দিকে ফিলিস্তিনীদের কাঁধে ছোঁ মারবে, উভয়ে একত্র হয়ে পূর্বদেশের লোকদের দ্রব্য লুট করবে; তারা ইদোম ও মোয়াবের উপরে হস্তক্ষেপ করবে এবং অম্মোনীয়রা তাদের বাধ্য হবে।
{11:15} আর মাবুদ মিসরীয় সমুদ্রের খাড়ী নিঃশেষে বিনষ্ট করবেন, ফোরাত নদীর উপরে নিজের উত্তপ্ত বায়ু সহকারে হাত দোলাবেন, তাকে প্রহার করে সাতটি প্রণালী করবেন যাতে লোকেরা জুতা পায়ে দিয়ে পার হতে পারে।
{11:16} আর মিসর দেশ থেকে ইসরাইলের বের হয়ে আসার সময়ে যেমন তার জন্য পথ হয়েছিল, তেমনি তাঁর লোকদের অবশিষ্টাংশের, আসেরিয়া থেকে অবশিষ্ট লোকদের জন্য একটি রাজপথ হবে।
{i12:1} প্রশংসা-কাওয়ালী
{12:1} আর সেদিন তুমি বলবে, হে মাবুদ, আমি তোমার প্রশংসা-গজল করবো; কেননা তুমি আমার প্রতি ক্রুদ্ধ ছিলে, কিন্তু তোমার ক্রোধ নিবৃত্ত হয়েছে, আর তুমি আমাকে সান্ত্বনা দিচ্ছ।
{12:2} দেখ, আল্লাহ্‌ আমার উদ্ধার; আমি সাহস করবো, ভয় পাব না; কেননা মাবুদ ইয়াহ্‌ওয়েহ্‌ আমার বল ও গান; তিনি আমার উদ্ধার হয়েছেন।
{12:3} এজন্য তোমরা আনন্দ সহকারে উদ্ধারের সকল ফোয়ারা থেকে পানি তুলবে।
{12:4} আর সেদিন তোমরা বলবে, মাবুদের প্রশংসা-গজল কর, তাঁর নামে ডাক, জাতিদের মধ্যে তাঁর সমস্ত কাজের কথা জানাও, তাঁর নাম উন্নত, এই বলে ঘোষণা কর।
{12:5} মাবুদের উদ্দেশে কাওয়ালী কর; কেননা তিনি মহিমার কাজ করেছেন; সমস্ত দুনিয়াতে এই কথা জানানো হোক।
{12:6} অয়ি সিয়োন-নিবাসীনী! উচ্চধ্বনি কর, আনন্দগান কর; কেননা যিনি ইসরাইলের পবিত্রতম, তিনি তোমার মধ্যে মহান।
{i13:1} ব্যাবিলন বিষয়ক ভবিষ্যদ্বাণী
{13:1} ব্যাবিলন বিষয়ক দৈববাণী; আমোজের পুত্র ইশাইয়া এই দর্শন পান।
{13:2} তোমরা গাছপালাহীন পর্বতের উপরে নিশান তোল, লোকদের জন্য উচ্চধ্বনি কর, হাত দোলাও; তারা প্রধানবর্গের তোরণদ্বারে প্রবেশ করুক।
{13:3} আমি নিজের পবিত্র লোকদের হুকুম করেছি, আমি আমার গজব কার্যকর করার জন্য আমার বীরদেরকে আহ্বান করেছি — যারা আমার বিজয়ে উল্লাস করে।
{13:4} পর্বতমালায় লোক-সমারোহের শব্দ, যেন মহাজনতার আওয়াজ! একত্রীকৃত জাতিদের রাজ্যগুলোর কোলাহলের আওয়াজ! বাহিনীগণের মাবুদ যুদ্ধের জন্য বাহিনী রচনা করছেন।
{13:5} তারা আসছে দূরদেশ থেকে, আসমানের প্রান্ত থেকে; মাবুদ ও তাঁর ক্রোধের সমস্ত অস্ত্র সমস্ত দেশ উচ্ছিন্ন করতে আসছেন।
{13:6} হাহাকার কর, কেননা মাবুদের দিন নিকটবর্তী; সর্বশক্তিমানের কাছ থেকে বিনাশের মত তা আসছে।
{13:7} এই কারণে সকলের হাত দুর্বল হবে,
{13:8} মানুষের হৃদয়ে গলে যাবে; লোকেরা ভীষণ ভয় পাবে, নানা যন্ত্রণা ও ব্যথাগ্রস্ত হবে, তারা প্রসবকারিণীর মত ব্যথা ভোগ করবে; এক জন অন্যের প্রতি একাগ্র দৃষ্টিতে দেখবে, তাদের মুখ হবে আগুনের শিখার মুখ।
{13:9} দেখ, মাবুদের দিন আসছে; দুনিয়াকে ধ্বংস-স্থান করার, সেখানকার গুনাহ্‌গারদের তার মধ্য থেকে উচ্ছিন্ন করার জন্য, সেদিন হবে নিষ্ঠুর এবং ক্রোধ ও জলন্ত গজবের দিন।
{13:10} বস্তুত আসমানের তারাগুলো ও নক্ষত্রগুলো আলো দেবে না; সূর্য উদয়-সময়ে নিস্তেজ হবে ও চন্দ্র তার জ্যোৎস্না প্রকাশ করবে না।
{13:11} আর আমি দুনিয়ার লোকদের নাফরমানীর জন্য ও তাদের অপরাধের জন্য শাস্তি দেব; আমি অহঙ্কারীদের অহংকার শেষ করবো, দুর্দান্তদের গর্ব খর্ব করবো।
{13:12} আমি উত্তম সোনা থেকেও মানুষকে, ওফীরের সোনা থেকেও মানুষকে দুষ্প্রাপ্য করবো।
{13:13} এজন্য আমি আসমানকে কম্পান্বিত করবো এবং বাহিনীগণের মাবুদের ক্রোধে ও তাঁর জলন্ত গজবের দিনে দুনিয়া টলয়মান হয়ে স্থানচ্যুত হবে।
{13:14} তাতে তাড়ানো হরিণের মত ও রাখালহীন ভেড়ার মত লোকেরা প্রত্যেকে নিজ নিজ জাতির প্রতি ফিরবে, প্রত্যেকে নিজ নিজ দেশের দিকে পালিয়ে যাবে।
{13:15} যে কারো উদ্দেশ পাওয়া যাবে, সে অস্ত্রবিদ্ধ হবে; ও যে কেউ ধরা পড়বে, সে তলোয়ারের আঘাতে মারা পড়বে।
{13:16} আর তাদের চোখের সামনে তাদের শিশুদেরকে আছাড় মারা হবে, তাদের বাড়ি লুট করা হবে ও তাদের স্ত্রীরা বলাৎকৃত হবে।
{13:17} দেখ, আমি তাদের বিরুদ্ধে মাদীয়দেরকে উত্তেজিত করবো; তারা রূপা তুচ্ছ করবে ও সোনা নিয়েও আনন্দ করবে না।
{13:18} তাদের তীরন্দাজেরা যুবকদেরকে হত্যা করবে এবং তারা শিশুদের প্রতি করুণা করবে না, বালক বালিকাদের প্রতি মমতা দেখাবে না।
{13:19} আর ব্যাবিলন — রাজ্যগুলোর সেই রত্ন ও কল্‌দীয়দের গর্বের সেই লাবণ্য — আল্লাহ্‌কর্তৃক উৎপাটিত সাদুম ও আমুরার মত হবে।
{13:20} তার মধ্যে আর কখনও বসতি হবে না, পুরুষপুরুষানুক্রমে সেই স্থানে কেউ বাস করবে না, আরবীয়েরাও সে স্থানে তাঁবু ফেলবে না, ভেড়ার রাখালেরাও সেখানে নিজ নিজ পাল শয়ন করাবে না।
{13:21} কিন্তু সেই স্থানে বন্যপশুরা শয়ন করবে; আর তাদের সমস্ত বাড়ি চিৎকারকারী জন্তুতে পরিপূর্ণ হবে, উটপাখিরা সেখানে বাসা করবে ও ছাগলেরা নাচবে।
{13:22} আর তাদের উচ্চগৃহগুলোতে হায়েনারা আওয়াজ তুলবে, বিলাস-প্রাসাদে খেঁকশিয়ালরা বাস করবে; হ্যাঁ, তার কাল শীঘ্র উপস্থিত হবে; তার সমস্ত দিন দীর্ঘ হবে না।
{i14:1} এহুদার পুনঃস্থাপন
{14:1} কারণ মাবুদ ইয়াকুবের প্রতি করুণা করবেন, ইসরাইলকে পুনর্বার মনোনীত করবেন এবং তাদের দেশে তাদেরকে অধিষ্ঠিত করবেন; তাতে বিদেশী লোক তাদের প্রতি আসক্ত হবে, তারা ইয়াকুবের কুলের সঙ্গে সংযুক্ত হবে।
{14:2} আর জাতিরা তাদেরকে নিয়ে তাদের স্থানে পৌঁছে দেবে এবং ইসরাইল-কুল মাবুদের দেশে তাদেরকে গোলাম-বাঁদীর মত অধিকার করবে; নিজেরা যাদের কাছে বন্দী ছিল তাদের বন্দী করবে, আর নিজেদের জুলুমবাজদের উপরে কর্তৃত্ব করবে।
{i14:3} ব্যাবিলনের বাদশাহ্‌র পতন
{14:3} যেদিন মাবুদ তোমাকে দুঃখ ও উদ্বেগ থেকে এবং যে কঠোর গোলামীতে তুমি আবদ্ধ ছিলে তা থেকে বিশ্রাম দেবেন,
{14:4} সেদিন তুমি ব্যাবিলনের বাদশাহ্‌র বিরুদ্ধে এই প্রবাদ বলবে, আহা, জুলুমবাজ কেমন শেষ হয়েছে! অপহারিণী কেমন শেষ হয়েছে!
{14:5} মাবুদ দুষ্টদের দণ্ড ভেঙ্গে দিয়েছেন, শাসনকর্তাদের রাজদণ্ড ভেঙ্গে ফেলেছেন।
{14:6} সে ক্রোধে লোকদেরকে আঘাত করতো, আঘাত করতে ক্ষান্ত হত না, সে কোপে জাতিদেরকে শাসন করতো, অবিরাম তাড়না করতো।
{14:7} সমস্ত দুনিয়া শান্ত ও সুস্থির হয়েছে, সকলে উচ্চৈঃস্বরে আনন্দগান করছে।
{14:8} দেবদারু ও লেবাননের এরস গাছগুলোও তোমার বিষয়ে আনন্দ করে, বলে, যেদিন থেকে তুমি ভূমিসাৎ হয়েছ, আমাদের কাছে কোন কাঠুরে আসে না।
{14:9} অধঃস্থ পাতাল তোমার জন্য বিচলিত হয়, তোমার আগমনে তোমার সম্মুখে উপস্থিত হয়; তোমার জন্য মৃতদেরকে, দুনিয়ার প্রধান সকলকে সচেতন করে, জাতিদের বাদশাহ্‌ সকলকে নিজ নিজ সিংহাসন থেকে উঠিয়েছে।
{14:10} তারা সকলে জবাবে তোমাকে বলে, তুমিও কি আমাদের মত দুর্বল হয়ে পড়েছ? তুমিও কি আমাদের সমান হলে?
{14:11} পাতালে নামান হল তোমার জাঁক্‌জমক, ও তোমার নেবল যন্ত্রের মধুর বাদ্য; কীট তোমার নিচে পাতা রয়েছে, কৃমি তোমাকে ঢেকে ফেলেছে।
{14:12} হে শুকতারা! ঊষা-নন্দন! তুমি তো বেহেশত থেকে পড়ে গেছ! হে জাতিদের নিপাতনকারী, তুমি ছিন্ন ও ভূপাতিত হয়েছ!
{14:13} তুমি মনে মনে বলেছিলে, ‘আমি বেহেশত আরোহণ করবো, আল্লাহ্‌র নক্ষত্রগুলোর উপরে আমার সিংহাসন উন্নত করবো; জমায়েত-পর্বতে, উত্তর দিকের প্রান্তে, উপবিষ্ট হব;
{14:14} আমি মেঘরূপ উচ্চস্থলীর উপরে উঠবো, আমি সর্বশক্তিমানের মত হব।’
{14:15} তোমাকে তো নামান হল পাতালে, গর্তের গভীরতম তলে।
{14:16} তোমাকে দেখলে লোকে একদৃষ্টিতে তোমার প্রতি নিরীক্ষণ করবে, তোমার বিষয়ে বিবেচনা করবে, ‘এ কি সেই পুরুষ, যে দুনিয়াকে কম্পান্বিত করতো, সমস্ত রাজ্য বিচলিত করতো,
{14:17} জগৎকে নির্জন স্থানের মত করতো, দুনিয়ার সমস্ত নগর উৎপাটন করতো, বন্দীদেরকে বাড়ি যেতে দিত না?’
{14:18} জাতিদের সমস্ত বাদশাহ্‌, সকলেই সসম্মানে, প্রত্যেকে স্ব স্ব কবরে শয়ন করছেন;
{14:19} কিন্তু তুমি নিজের কবর-স্থান থেকে দূরে নিক্ষিপ্ত, কুৎসিত তরুশাখার মত, তুমি সেই নিহতদের দ্বারা আচ্ছাদিত, যারা তলোয়ারে বিদ্ধ, যারা গর্তের প্রস্তর রাশিতে নেমে যায়; তুমি পদদলিত লাশের মত হয়েছ।
{14:20} তুমি ওঁদের সঙ্গে কবরস্থ হবে না; কারণ তুমি নিজের দেশ ধ্বংস করেছ, নিজের লোকদের হত্যা করেছ; দুর্বৃত্তদের বংশের নাম কোন কালে নেওয়া হবে না।
{14:21} তোমরা ওর সন্তানদের জন্য বধ্যস্থান প্রস্তুত কর, ওদের পূর্বপুরুষদের অপরাধের জন্য; তারা উঠে দুনিয়া অধিকার না করুক, দুনিয়াকে নগরে পরিপূর্ণ না করুক।
{14:22} আর বাহিনীগণের মাবুদ বলেন, আমি তাদের বিরুদ্ধে দাঁড়াব; আমি ব্যাবিলনের নাম ও অবশিষ্টাংশ, পুত্র ও পৌত্রকে মুছে ফেলব, মাবুদ এই কথা বলেন।
{14:23} আর আমি ঐ নগর শজারুদের জায়গা ও জলাভূমি করবো, ধ্বংসের ঝাঁটা দিয়ে আমি তাকে ঝাড়ু দেব, এই কথা বাহিনীগণের মাবুদ বলেন।
{i14:24} আসেরিয়ার বিষয়ক ভবিষ্যদ্বাণী
{14:24} বাহিনীগণের মাবুদ শপথ করে বলেছেন, অবশ্যই, আমি যেমন সঙ্কল্প করেছি, তেমনি ঘটবে; আমি যে মন্ত্রণা করেছি, তা স্থির থাকবে।
{14:25} ফলত আমার দেশে আসেরিয়াকে ভেঙ্গে ফেলবো, আমার পর্বতমালায় তাকে পদদলিত করবো; তাতে লোকদের কাঁধ থেকে তার জোয়াল দূর হবে এবং তাদের ঘাড় থেকে তার ভার সরে যাবে।
{14:26} সমস্ত দুনিয়ার বিষয়ে এই পরিকল্পনা স্থির হয়েছে ও সমস্ত জাতির উপরে এই হাতই বাড়ানো রয়েছে।
{14:27} কারণ বাহিনীগণের মাবুদ পরিকল্পনা করেছেন, কে তা ব্যর্থ করবে? তাঁরই হাত বাড়ানো রয়েছে, কে তা ফিরাবে?
{i14:28} ফিলিস্তিন বিষয়ক ভবিষ্যদ্বাণী
{14:28} যে বছর বাদশাহ্‌ আহসের মৃত্যু হয়, সেই বছরের এই ভবিষ্যদ্বাণী।
{14:29} হে ফিলিস্তিন, যে দণ্ড তোমাকে প্রহার করতো, তা ভেঙ্গে গেছে বলে সর্বসাধারণে আনন্দ করো না; কেননা সেই মূল সাপ থেকে কেউটিয়া সাপ উৎপন্ন হবে এবং জ্বলন্ত উড়ুক্কু সাপ তার ফল হবে।
{14:30} দীনহীনদের জ্যেষ্ঠ সন্তানেরা ভোজন করবে ও দরিদ্ররা নির্ভয়ে শয়ন করবে; আর আমি দুর্ভিক্ষ দ্বারা তোমার মূল হনন করবো এবং তোমার অবশিষ্টাংশ হত হবে।
{14:31} হে তোরণদ্বার, হাহাকার কর; হে নগর, কাঁদ; হে ফিলিস্তিন, তুমি বিলীন, তোমার সমসস্ত কিছু বিলীন; কেননা উত্তর দিক থেকে ধোঁয়া আসছে, আর ওর শ্রেণী থেকে কেউ সরে যায় না।
{14:32} আর এই জাতির দূতদেরকে কি উত্তর দেওয়া যাবে? মাবুদ সিয়োনের ভিত্তিমূল স্থাপন করেছেন এবং তাঁর দুঃখী লোকেরা তার মধ্যে আশ্রয় নেবে।
{i15:1} মোয়াব বিষয়ক ভবিষ্যদ্বাণী
{15:1} আহা, এক রাতের মধ্যে মোয়াবের আর নগর ধ্বংস হয়ে গেল; আহা, এক রাতের মধ্যে মোয়াবের কীর নগর ধ্বংস হয়ে গেল।
{15:2} সে কাঁদবার জন্য দীবনের মন্দিরে, উচ্চস্থলীতে গেছে; নবোর উপরে ও মেদবার উপরে মোয়াব হাহাকার করছে, তাদের সকলের মাথা মুণ্ডন হয়েছে, প্রত্যেক জনের দাড়ি কাটা গেছে।
{15:3} পথে পথে তাদের লোক চট পরেছে; তাদের ছাদের উপরে ও চকের মধ্যে সমস্ত লোক হাহাকার করছে, কান্নাকাটি করে যেন গলে পড়ছে।
{15:4} হিষ্‌বোন ও ইলিয়ালী কাঁদছে; তাদের আর্তনাদ যহস পর্যন্ত শোনা যাচ্ছে; সেজন্য মোয়াবের যোদ্ধারা আর্তনাদ করছে; তার প্রাণ তার মধ্যে কাঁপছে।
{15:5} মোয়াবের জন্য আমার হৃদয় কাঁদছে; তার পলাতকেরা সোয়র পর্যন্ত, ইগ্লৎ-শলিশীয়ায় যাচ্ছে; তারা কাঁদতে কাঁদতে লূহীতের আরোহণ-পথ দিয়ে উঠছে, হোরোণয়িমের পথে বিনাশসূচক আর্তনাদ করছে।
{15:6} নিম্রীমের সমস্ত পানি নষ্ট হয়ে গেছে; ঘাস শুকিয়ে গেছে, কচি ঘাস শেষ হয়ে গেছে, সবুজ রংয়ের কিছুই নেই।
{15:7} এজন্য তারা নিজেদের রক্ষিত ধন ও সঞ্চিত দ্রব্য বাইশী গাছের স্রোতের পারে নিয়ে যাচ্ছে।
{15:8} আহা, কান্নার আওয়াজ মোয়াবের পরিসীমা বেষ্টন করেছে; তার হাহাকার ইগ্লয়িম পর্যন্ত, তার হাহাকার বের্‌-এলীম পর্যন্ত শোনা যাচ্ছে।
{15:9} কারণ দীবনের পানি রক্তময় হয়েছে; আমি দীবনের উপরে আরও দুঃখ, মোয়াবের পলাতকের ও দেশের অবশিষ্টাংশের উপরে সিংহ আনয়ন করবো।
{16:1} তোমরা সেলা থেকে মরুভূমি দিয়ে সিয়োন-কন্যার পর্বতে শাসনকর্তার কাছে ভেড়ার বাচ্চাগুলো পাঠিয়ে দাও।
{16:2} যেমন ভ্রমণকারী পাখিগুলো, যেমন বিক্ষিপ্ত বাসা, মোয়াব-কন্যাদের অর্ণোনের ঘাটগুলোতে তেমনি হবে।
{16:3} মন্ত্রণা দাও, বিচার কর, মধ্যাহ্নকালে নিজের ছায়াকে রাতের অন্ধকারের মত কর, বহিষ্কৃত লোকদের লুকিয়ে রাখ, পলাতককে প্রকাশ করো না।
{16:4} মোয়াব, আমার বহিষ্কৃত লোকদেরকে তোমার সঙ্গে বাস করতে দাও, বিনাশকের সম্মুখে থেকে তাদের আশ্রয় হও। কারণ উৎপীড়ক শেষ হল, অপহার সমাপ্ত হল; যারা লোকদের পদতলে দলিত করতো, তারা দেশ থেকে উচ্ছিন্ন হল।
{16:5} আর অটল মহব্বতে একটি সিংহাসন স্থাপিত হবে, এক জন বিশ্বস্ততার প্রভাবে দাউদের তাঁবুতে সেই আসনে বসবেন; তিনি বিচারকর্তা, বিচারে যত্নবান ও দ্রুত ধার্মিকতা সাধন করবেন।
{16:6} আমরা মোয়াবের অহঙ্কারের কথা শুনেছি, সে অত্যন্ত অহঙ্কারী; তার অভিমান, অহঙ্কার ও ক্রোধের কথা শুনেছি; তার অহংকার কিছু নয়।
{16:7} কাজেই মোয়াবের জন্য মোয়াবীয়েরা হাহাকার করবে, তার সমস্ত লোক হাহাকার করবে; তোমরা কীর্‌-হরেসেতের আঙ্গুর-পিঠার জন্য কাতরোক্তি করবে, নিতান্ত ক্ষুণ্ন হবে।
{16:8} কারণ হিষ্‌বোনের ক্ষেতগুলো ও সিব্‌মার আঙ্গুর-লতা ম্লান হল; জাতিদের শাসনকর্তাদের দ্বারা তার সমস্ত চারা পদাহত হল; সেগুলো যাসের পর্যন্ত পৌঁছাত ও মরুভূমিতে যেত, তার ডালগুলো চারদিকে বিস্তৃত হয়েছিল, সেসব সমুদ্র পার হয়েছিল।
{16:9} এজন্য সিব্‌মার আঙ্গুরলতার জন্য যাসেরের কাঁদবার সময়ে আমি কাঁদব; হে হিশ্‌বোন, হে ইলিয়ালী, আমি চোখের পানিতে তোমাকে সিক্ত করবো; কেননা তোমার গ্রীষ্মের ফল ও তোমার শস্যের কাটার আনন্দধ্বনি থামিয়ে দেওয়া হয়েছে।
{16:10} আর ফলবান ক্ষেত থেকে আনন্দ ও উল্লাস দূরীকৃত হল; আঙ্গুর-ক্ষেতের লোকেরা আর আনন্দগান বা আনন্দে চিৎকার করে না; কেউ পা দিয়ে চেপে চেপে কুণ্ডে আর আঙ্গুর-রস বের করে না, আমি আঙ্গুরপেষণের গান নিবৃত্ত করিয়েছি।
{16:11} এই কারণ আমার হৃদয় মোয়াবের জন্য, আমার হৃদয় কীর্‌-হেরসের জন্য বীণার মত বাজছে।
{16:12} যদিও মোয়াব দেখা দেয়, উচ্চস্থলীতে নিজেকে ক্লান্ত করে ও মুনাজাত করার জন্য নিজের পবিত্র স্থানে প্রবেশ করে, তবুও সে কৃতকার্য হবে না।
{16:13} মাবুদ মোয়াবের বিষয়ে আগে এই কথা বলেছিলেন।
{16:14} কিন্তু এখন মাবুদ এই কথা বলেছেন, বেতনজীবীর বছরের মত তিন বছরের মধ্যে নিজের বিরাট লোকারণ্যসুদ্ধ মোয়াবের গৌরব তুচ্ছ করা হবে এবং অবশিষ্টাংশ অতি অল্প ও ক্ষীণবল হবে।
{i17:1} দামেস্ক বিষয়ক ভবিষ্যদ্বাণী
{17:1} দেখ, দামেস্ক আর নগর রইলো না, তা থেকে উচ্ছিন্ন হল, তা ধ্বংসস্থান হবে।
{17:2} অরোয়েরের সমস্ত নগর পরিত্যক্ত হল, সেগুলো পশুপালদের অধিকার হবে; তারা সেই স্থানে শয়ন করবে, কেউ তাদেরকে ভয় দেখাবে না।
{17:3} আর আফরাহীমের দুর্গ ও দামেস্কের রাজ্য এবং অরামের অবশিষ্টাংশ অদৃশ্য হয়ে যাবে; সেসব বনি-ইসরাইলদের গৌরবের মত হবে, এই কথা বাহিনীগণের মাবুদ বলেন।
{17:4} আর সেদিন তা ঘটবে, ইয়াকুবের গৌরব ক্ষীণ হবে ও তার চর্বি গলে যাবে।
{17:5} আর যেমন কেউ ক্ষেতের শস্য সংগ্রহ করে, হাত বাড়িয়ে শীষ কাটে, তেমনি হবে; যেমন কেউ রফায়ীম উপত্যকাতে পড়ে থাকা শীষ কুড়ায়, তেমনি হবে।
{17:6} তবুও তাতে যৎকিঞ্চিত অবশিষ্ট থাকবে; জলপাই গাছের ফল ঝেড়ে নেবার পরেও যেমন তার সবচেয়ে উঁচু ডালে গোটা দুই তিন ফল, কিংবা ফলবান গাছের ডালে গোটা চার পাঁচ ফল থাকে [তেমনি হবে]; এই কথা ইসরাইলের আল্লাহ্‌ মাবুদ বলেন।
{17:7} সেদিন মানুষ নিজের নির্মাতার প্রতি দৃষ্টি রাখবে ও তার চোখ ইসরাইলের পবিত্রতমের প্রতি চেয়ে থাকবে।
{17:8} সে নিজের হাতের তৈরি কোরবানগাহ্‌গুলোর প্রতি দৃষ্টি রাখবে না ও তার চোখ নিজের আঙ্গুতের তৈরি বস্তু, আশেরা-মূর্তি বা সূর্য-মূর্তিগুলো দেখবে না।
{17:9} সেদিন তার দৃঢ় সমস্ত নগর বনের কিংবা পর্বত-শিখরের সেই পরিত্যক্ত স্থানের মত হবে, যা বনি-ইসরাইলদের সম্মুখে পরিত্যক্ত হয়েছিল; আর দেশ ধ্বংসস্থান হবে।
{17:10} কারণ তুমি নিজের উদ্ধারের আল্লাহ্‌কে ভুলে গিয়েছ ও তোমার আশ্রয়-শৈলকে স্মরণ কর নি; এজন্য সুন্দর সুন্দর চারা রোপণ করছো ও বিদেশী কলমের সঙ্গে লাগাচ্ছে।
{17:11} তুমি রোপণের দিনে তাতে বেড়া দাও ও খুব ভোরে তোমার চারা পুষ্পিত কর, কিন্তু দুর্ভাগ্যের ও দুরারোগ্য ব্যথার দিনে তার ফল উড়ে যাবে।
{17:12} হায় হায়, অনেক জাতির কোলাহল! তারা সমুদ্র-কল্লোলের মত কল্লোল-ধ্বনি করছে; লোকবৃন্দের গর্জন! তারা প্রবল বন্যার মত গর্জন করছে।
{17:13} লোকবৃন্দ প্রবল বন্যার মত গর্জন করবে, কিন্তু তিনি তাদেরকে ধম্‌ক দেবেন, তাতে তারা দূরে পালিয়ে যাবে এবং বায়ুর সম্মুখে পর্বতস্থ তুষের মত, কিংবা ঝড়ের সম্মুখে ঘূর্ণায়মান ধূলির মত বিতাড়িত হবে।
{17:14} সন্ধ্যাবেলা, দেখ, ত্রাস; প্রভাতের আগেই তারা নেই। এই আমাদের সর্বস্ব-হরণকারীদের অধিকার, এই আমাদের লুণ্ঠনকারীদের পরিণতি।
{i18:1} ইথিওপিয়া বিষয়ক ভবিষ্যদ্বাণী
{18:1} আহা, পাখার ঝিঁঝি শব্দ-বিশিষ্ট, ইথিওপিয়া দেশের নদীগুলোর ওপারের দেশ;
{18:2} তুমি তো সমুদ্রপথে নলের তৈরি নৌকাতে পানির উপর দিয়ে দূতদেরকে প্রেরণ করেছ। হে দ্রুতগামী দূতেরা, যে জাতি দীর্ঘকায় ও মসৃণাঙ্গ, যে জনবৃন্দ আদি থেকে ভয়ঙ্কর, যে জাতি পরিমাণ করে ও দলন করে, যার দেশ নদনদী দ্বারা বিভক্ত, তার কাছে গমন কর।
{18:3} হে দুনিয়ার লোকেরা, হে পৃথিবীর অধিবাসীরা, যখন পর্বতমালার উপরে নিশান উঠবে, দৃষ্টিপাত করো এবং যখন তূরী বাজবে, শুনো।
{18:4} কেননা মাবুদ আমাকে এই কথা বলেছেন, নির্মল আসমানে সতেজ রৌদ্রের মত, শস্যকর্তনের উত্তপ্ত সময়ে কুয়াসাযুক্ত মেঘের মত, আমি ক্ষান্ত হব, নিজের বাসস্থানে থেকে নিরীক্ষণ করবো।
{18:5} কারণ আঙ্গুর সঞ্চয় করার আগে যে সময়ে মুকুল ঝরে যাবে, ফুল থেকে আঙ্গুর ফল জন্মে পেকে যাবে, সেই সময়ে তিনি কাস্তে দিয়ে তার ডগা কাটবেন ও তার সমস্ত ডাল দূর করবেন, কেটে ফেলবেন।
{18:6} পর্বতস্থ হিংস্র পাখিগুলোর ও বন্য পশুদের জন্য ওরা একসঙ্গে পরিত্যক্ত হবে; হিংস্র পাখিরা তার উপরে গ্রীষ্মকাল যাপন করবে ও সব বন্য পশু তার উপরে শীতকাল যাপন করবে।
{18:7} সেই সময় বাহিনীগণের মাবুদের কাছে ঐ দীর্ঘকায় ও মসৃণাঙ্গ জাতিকে উপহার হিসেবে আনা হবে; হ্যাঁ, সেই যে জনবৃন্দ আদি থেকে ভয়ঙ্কর, যে জাতি পরিমাণ করে ও দলিত করে, যার দেশ নদনদী দ্বারা বিভক্ত, সেই জাতি থেকে বাহিনীগণের মাবুদের নামের স্থানে, সিয়োন পর্বতে, উপহার আনা হবে।
{i19:1} মিসর বিষয়ক ভবিষ্যদ্বাণী
{19:1} দেখ, মাবুদ দ্রুতগামী মেঘে আরোহণ করে মিসরে গমন করছেন; মিসরের মূর্তিগুলো তাঁর সাক্ষাতে কাঁপবে ও মিসরের অন্তর ভয়ে গলে যাবে।
{19:2} আর আমি এক মিসরীয়কে অন্য মিসরীয়ের বিরুদ্ধে উত্তেজিত করবো; তারা প্রত্যেকে আপন আপন ভাইয়ের ও প্রত্যেকে নিজ নিজ বন্ধুর সঙ্গে, নগর নগরের সঙ্গে ও রাজ্য রাজ্যের সঙ্গে যুদ্ধ করবে।
{19:3} আর মিসরের রূহ্‌ তার অন্তরে শূন্য হয়ে যাবে এবং আমি তার পরিকল্পনা নিষ্ফল করবো; আর তারা মূর্তি, মৃতদের রূহ্‌, ভূতুড়িয়া ও গুনিনদের কাছে খোঁজ করবে।
{19:4} আর আমি মিসরীয়দেরকে কঠিন মালিকের হাতে তুলে দেব, এক জন উগ্র বাদশাহ্‌ তাদের উপরে রাজত্ব করবে, এই কথা প্রভু, বাহিনীগণের মাবুদ বলেন।
{19:5} আর সমুদ্র নির্জল হবে ও নদীতে চর পড়ে তা শুকিয়ে যাবে।
{19:6} তার সমস্ত স্রোত দুর্গন্ধ হবে, মিসরের খালগুলো ছোট হয়ে চর পড়বে; নল-খাগ্‌ড়া ম্লান হবে।
{19:7} নীল নদীর নিকটস্থ, নীল নদীর তীরস্থ মাঠগুলো ও নীল নদীর কাছে উপ্ত বীজগুলো শুকিয়ে যাবে, উড়ে যাবে, কিছুই থাকবে না।
{19:8} জেলেরা হাহাকার করবে; যেসব লোক নীল নদীতে বড়শী ফেলে, তারা মাতম করবে এবং যারা পানির মুখে জাল পাতে, তারা হতাশ হবে।
{19:9} আর যারা মসীনার কাপড় প্রস্তুত করে ও যারা পাতলা কাপড় বোনে, তারা লজ্জিত হবে।
{19:10} আর তার সমস্ত স্তম্ভ ভেঙ্গে যাবে; যারা বেতনের জন্য কাজ করে, তারা সকলে প্রাণে দুঃখ পাবে।
{19:11} সোয়নের প্রধানবর্গ নিতান্ত অজ্ঞান; ফেরাউনের বিজ্ঞ মন্ত্রীরা নির্বোধ মন্ত্রণা দিল; তোমরা কেমন করে ফেরাউনকে বলতে পার, আমি জ্ঞানীদের পুত্র, প্রাচীন বাদশাহ্‌দের সন্তান?
{19:12} তোমার সেই জ্ঞানবানেরা কোথায়? তারা একবার তোমাকে সংবাদ দিক; বাহিনীগণের মাবুদ মিসরের বিরুদ্ধে যে পরিকল্পনা করেছেন, তা তারা জানুক।
{19:13} সোয়নের প্রধানবর্গ নির্বোধ হল; নোফের প্রধানবর্গ ভ্রান্ত হল; যারা মিসরীয় বংশদের কোণের পাথর, তারা মিসরকে বিপথে চালিয়েছে।
{19:14} মাবুদ মিসরের অন্তরে কুটিলতার রূহ্‌ মিশিয়েছেন; মাতাল ব্যক্তি যেমন নিজের বমির উপরে টলতে থাকে, তেমনি ওরা মিসরকে তার সমস্ত কাজে দ্বিধাগ্রস্ত করেছে।
{19:15} মিসরের জন্য মাথার বা লেজের, খেজুরের ডাল বা নল-খাগ্‌ড়ার করণীয় কোন কাজ হবে না।
{19:16} সেদিন মিসর স্ত্রীলোকের মত হবে; বাহিনীগণের মাবুদ তার উপরে হাত দোলাবেন, সেই দোলনে সে ভীষণ ভয়ে কাঁপবে।
{19:17} বাহিনীগণের মাবুদ তাদের বিরুদ্ধে যে মন্ত্রণা করেছেন, সেজন্য এহুদা দেশ মিসরের ত্রাসজনক হবে, কারো কাছে তার নামমাত্র করলে সে ভীষণ ভয়ে কাঁপবে।
{i19:18} মিসর, আসেরিয়া ও ইসরাইলের দোয়া প্রাপ্তি
{19:18} সেদিন মিসর দেশের মধ্যে পাঁচটি নগর কেনানীয় ভাষাবাদী হবে এবং বাহিনীগণের মাবুদের উদ্দেশে শপথ করবে। একটি নগর উৎপাটন-নগর নামে আখ্যাত হবে।
{19:19} সেদিন মিসর দেশের মধ্যস্থানে মাবুদের উদ্দেশে একটি কোরবানগাহ্‌ হবে এবং তার সীমার কাছে মাবুদের উদ্দেশে একটি স্তম্ভ স্থাপিত হবে।
{19:20} তা মিসর দেশে বাহিনীগণের মাবুদের উদ্দেশে চিহ্ন ও সাক্ষীস্বরূপ হবে; কেননা তারা জুলুমবাজদের ভয়ে মাবুদের কাছে কান্নাকাটি করবে এবং তিনি এক জন মুক্তিদাতা ও রক্ষককে পাঠিয়ে তাদের উদ্ধার করবেন।
{19:21} আর মাবুদ মিসরকে নিজের পরিচয় দেবেন। সেদিন মিসরীয়েরা মাবুদকে জানবে; আর তারা কোরবানী ও নৈবেদ্য দ্বারা এবাদত করবে ও মাবুদের কাছে মানত করে পালন করবে।
{19:22} আর মাবুদ মিসরকে প্রহার করবেন, প্রহার করে সুস্থ করবেন; আর তারা মাবুদের কাছে ফিরে আসবে, তাতে তিনি তাদের ফরিয়াদ গ্রাহ্য করে তাদেরকে সুস্থ করবেন।
{19:23} সেদিন মিসর থেকে আসেরিয়া দেশ যাবার একটি রাজপথ হবে; তাতে আসেরিয়া মিসরে ও মিসরীয় আসেরিয়া দেশ যাতায়াত করবে এবং মিসরীয়েরা আসেরিয়দের সঙ্গে এবাদত করবে।
{19:24} সেদিন ইসরাইল মিসর ও আসেরিয়া দেশের সঙ্গে তৃতীয় হবে, দুনিয়ার মধ্যে দোয়ার পাত্র হবে;
{19:25} ফলত বাহিনীগণের মাবুদ তাদেরকে দোয়া করবেন, বলবেন, আমার লোক মিসর, আমার হাতের কাজ আসেরিয়া ও আমার অধিকার ইসরাইল দোয়াযুক্ত হোক।
{i20:1} মিসর ও ইথিওপিয়া দেশের জন্য চিহ্ন
{20:1} যে বছর আসেরিয়ার বাদশাহ্‌ সর্গোনের প্রেরিত তর্তন [সেনাপতি] অস্‌দোদে আসেন, আর অস্‌দোদের বিরুদ্ধে যুদ্ধ করে তা হস্তগত করেন,
{20:2} সেই সময়ে মাবুদ আমোজের পুত্র ইশাইয়ার মধ্য দিয়ে এই কথা বললেন, তুমি গিয়ে নিজের কোমর থেকে চট খোল ও পা থেকে জুতা খোল। তাতে তিনি তা করলেন, উলঙ্গ হয়ে ও খালি পায়ে ঘুরে বেড়াতে লাগলেন।
{20:3} তখন মাবুদ বললেন, আমার গোলাম ইশাইয়া যেমন মিসর ও ইথিওপিয়া দেশের বিষয়ে তিন বছরের চিহ্ন ও অদ্ভুত লক্ষণের জন্য উলঙ্গ হয়ে ও খালি পায়ে ঘুরে বেড়িয়েছে,
{20:4} তেমনি আসেরিয়ার বাদশাহ্‌ মিসরের লজ্জার জন্য আবালবৃদ্ধ-মিসরীয়-বন্দী ও ইথিওপীয় নির্বাসিত লোকদেরকে উলঙ্গ অবস্থায়, খালি পায়ে ও পেছন অনাবৃত করে চালাবে।
{20:5} তাতে তারা নিজেদের বিশ্বাসভূমি ইথিওপিয়া ও নিজেদের গৌরবাস্পদ মিসরের বিষয়ে ক্ষুব্ধ ও লজ্জিত হবে।
{20:6} সেদিন এই উপকূল-নিবাসীরা বলবে, আসেরিয়ার বাদশাহ্‌ থেকে উদ্ধার পাবার জন্য আমরা যার কাছে সাহায্য লাভের জন্য পালিয়ে গিয়েছিলাম, দেখ, এই আমাদের সেই বিশ্বাসভূমি; তবে আমরাই কিভাবে বাঁচবো?
{i21:1} ব্যাবিলন, ইদোম ও আরবের বিরুদ্ধে ভবিষ্যদ্বাণী
{21:1} দক্ষিণাঞ্চলে যেমন ঝটিকা মহাবেগে চলে, তেমনি মরুভূমি থেকে, ভয়ঙ্কর দেশ থেকে, বিপদ আসছে।
{21:2} একটি নিদারুণ দর্শন আমাকে দেখানো হল; বেঈমান বেঈমানী করছে, বিনাশক বিনাশ করছে। হে ইলাম, উঠে যাও; হে মাদিয়া, অবরোধ কর; আমি ওর কৃত সমস্ত মাতম নিবৃত্ত করেছি।
{21:3} এতে আমার সমস্ত কোমরে তীব্র যন্ত্রণা দেখা দিল, প্রসবকারিণীর ব্যথার মত আমার ব্যথা হল; আমি এমন নুইয়ে পড়েছি যে, শুনতে পাই না, আমি এমন ভয় পেয়েছি যে, দেখতে পাই না।
{21:4} আমার অন্তর ধুক্‌ ধুক্‌ করছে, মহাত্রাস আমাকে ভয় ধরিয়ে দিয়েছে; আমি যে সন্ধ্যাকাল ভালবেসেছিলাম, তা তিনি আমার পক্ষে ভীতিকর করলেন।
{21:5} টেবিল প্রস্তুত, প্রহরীরা নিযুক্ত, ভোজন-পান চলছে; হে সেনাপতিরা উঠ, নিজ নিজ ঢালে তেল লাগাও।
{21:6} বস্তুত প্রভু আমাকে এই কথা বললেন, যাও, এক জন প্রহরী নিযুক্ত কর; সে যা কিছু দেখবে, তার সংবাদ দিক্‌।
{21:7} যখন সে দল দেখে, জোড়ায় জোড়ায় ঘোড়সওয়ার, গাধার দল, উটের দল দেখে, তখন সে যথাসাধ্য সাবধানে শুনবে।
{21:8} আর সে সিংহের মত উঁচু আওয়াজ করে বললো, হে মালিক, আমি দিনের বেলা দিনের পর দিন উঁচু পাহারা-ঘরে দাঁড়িয়ে থাকি এবং প্রতি রাত্রে নিজের পাহারা-স্থানে দণ্ডায়মান রয়েছি।
{21:9} আর দেখ, এক দল লোক এল; ঘোড়সওয়ারা জোড়ায় জোড়ায় এল। আর সে প্রত্যুত্তর করে বললো, ‘পড়লো, ব্যাবিলন পড়লো এবং তার দেবতাদের সমস্ত খোদাই-করা মূর্তি ভেঙ্গে ভূমিসাৎ হল।’
{21:10} হে আমার মাড়াই করা শস্য, আমার খামারের সন্তান, আমি বাহিনীগণের মাবুদের, ইসরাইলের আল্লাহ্‌র কাছে যা শুনেছি, তা তোমাদেরকে জানালাম।
{21:11} দূমা বিষয়ক দৈববাণী। কেউ সেয়ীর থেকে আমাকে ডেকে বলছে, প্রহরি, রাত কত?
{21:12} প্রহরী, রাত কত? প্রহরী বললো, সকাল আসছে এবং রাত আসছে, যদি আবার জিজ্ঞাসা করতে চাও, তবে জিজ্ঞাসা করো; ফিরে এসো।
{21:13} আরব বিষয়ক দৈববাণী। হে দদানীয় পথিকদলগুলো, তোমরা আরবে বনের মধ্যে রাত যাপন করবে।
{21:14} তোমরা পিপাসিত লোকদের কাছে পানি আন; হে টেমা-দেশবাসীরা, তোমরা খাদ্য নিয়ে পলাতকদের সঙ্গে সাক্ষাৎ কর।
{21:15} কেননা তারা তলোয়ারের সম্মুখ থেকে, খোলা তলোয়ারের, বাঁকানো ধনুকের ও প্রচণ্ড যুদ্ধের সম্মুখ থেকে পালিয়ে গেল।
{21:16} বস্তুত প্রভু আমাকে এই কথা বললেন, বেতনজীবীর বছরের মত আর এক বছরের মধ্যে কায়দারের সমস্ত প্রতাপ শেষ হয়ে যাবে;
{21:17} আর কায়দার-বংশীয় বীরদের মধ্যে অল্প তীরন্দাজ মাত্র অবশিষ্ট থাকবে, কারণ মাবুদ, ইসরাইলের আল্লাহ্‌, এই কথা বলেছেন।
{i22:1} জেরুশালেমের ধ্বংসের বিষয়ে ভবিষ্যদ্বাণী
{22:1} এখন তোমার কি হয়েছে যে, তোমার অধিবাসীরা সকলে বাড়ির ছাদে উঠেছে?
{22:2} হে কলরবপূর্ণ, কোলাহল-যুক্ত নগরী, উল্লাসপ্রিয় পুরি, তোমার নিহতরা তলোয়ারে আহত নয়, তারা যুদ্ধে মৃত নয়।
{22:3} তোমার শাসনকর্তারা সকলে একবারে পালিয়ে গেল; ধনুক ব্যবহার না করেই তাদের ধরা হল; তোমার মধ্যে যেসব লোক পাওয়া গেল, তারা একবারে ধরা পরলো, তারা দূরে পালিয়ে গেল।
{22:4} এজন্য আমি বললাম, আমাকে ছেড়ে অন্য দিকে দৃষ্টিপাত কর, আমি ভীষণ কান্নাকাটি করবো; আমার জাতিরূপ কন্যার সর্বনাশ বিষয়ে আমাকে সান্ত্বনা দিতে চেষ্টা করো না।
{22:5} কেননা প্রভু, বাহিনীগণের মাবুদ থেকে কোলাহলের, দলনের ও ব্যাকুলতার দিন দর্শন-উপত্যকায় উপস্থিত; প্রাচীর ভেঙ্গে ফেলা হচ্ছে ও আর্তনাদ পর্বত পর্যন্ত যাচ্ছে।
{22:6} আর ইলাম তূণ ধারণ করলো, তার সঙ্গে পদাতিক ও ঘোড়সওয়ারদের দল; এবং কীরের লোক ঢাল অনাবৃত করলো।
{22:7} তোমার উত্তম উত্তম উপত্যকা রথে পরিপূর্ণ হল ও ঘোড়সওয়ারদের তোরণদ্বারের কাছে প্রস্তুত রাখা হল।
{22:8} আর তিনি এহুদার আচ্ছাদন খুলে ফেললেন; আর সেদিন তুমি অরণ্য প্রাসাদে যুদ্ধের সাজ-পোশাকের প্রতি দৃষ্টিপাত করলে।
{22:9} আর তোমরা দাউদ-নগরের ভগ্নস্থানগুলো দেখলে; বাস্তবিক সেসব অনেক; ও নিচস্থ সরোবরের পানি একত্র করলে;
{22:10} এবং জেরুশালেমের সমস্ত বাড়ি গণনা করলে ও প্রাচীর দৃঢ় করার জন্য সমস্ত বাড়ি ভেঙ্গে ফেললে।
{22:11} আর তোমরা পুরানো পুষ্করিণীর পানির জন্য দুই প্রাচীরের মধ্যস্থানে সরোবর প্রস্তুত করলে; কিন্তু যিনি এই ঘটনা সম্পন্ন করেছেন, তাঁর প্রতি দৃষ্টি করলে না; যিনি দীর্ঘকাল থেকে এর সংগঠন করেছেন, তাঁকে দেখলো না।
{22:12} আর সেদিন প্রভু, বাহিনীগণের মাবুদ কাঁদবার, মাতম করবার, মাথা মুণ্ডন ও কোমরে চট বাঁধার কথা ঘোষণা করলেন;
{22:13} কিন্তু দেখ, আমোদ প্রমোদ, বলদ জবেহ্‌ ও ভেড়া জবেহ্‌, গোশ্‌ত ভোজন ও আঙ্গুর-রস পান। ‘এসো, আমরা ভোজন-পান করি, কেননা আগামীকাল মরে যাব।’
{22:14} আর আমার কর্ণগোচরে বাহিনীগণের মাবুদ নিজেকে প্রকাশ করলেন, সত্যিই, মরণকাল পর্যন্ত তোমাদের এই অপরাধের কাফ্‌ফারা করা যাবে না, এই কথা প্রভু, বাহিনীগণের মাবুদ বলেন।
{22:15} প্রভু, বাহিনীগণের মাবুদ, এই কথা বলেন, তুমি ঐ কোষাধ্যক্ষের কাছে, অর্থাৎ বাড়ির নেতা শিব্‌নের কাছে গিয়ে তাকে বল, এখানে তুমি কি করছো?
{22:16} এখানে তোমার কেই বা আছে যে, তুমি নিজের জন্য এখানে কবর খনন করেছ? এত উঁচু স্থানে নিজের কবর খনন করেছে, নিজের বসবাসের জন্য শৈল খনন করেছে।
{22:17} দেখ, হে বীর, মাবুদ তোমাকে ছুড়ে ফেলবেন, তিনি শক্ত করে তোমাকে ধরবেন।
{22:18} তিনি গোলকের মত তোমাকে নিশ্চয় ঘুরিয়ে প্রশস্ত দেশে নিক্ষেপ করবেন; সেই স্থানে তুমি মরবে এবং সেই স্থানে তোমার প্রতাপ-রথগুলো থাকবে; তুমি তোমার প্রভুর কুল-কলঙ্ক মাত্র।
{22:19} আমি তোমার পদ থেকে তোমাকে উচ্ছেদ করবো, তোমার স্থান থেকে তোমাকে উপড়ে ফেলা হবে।
{22:20} আর সেদিন আমি আমার গোলামকে, হিল্কিয়ের পুত্র ইলীয়াকীমকে ডাকব;
{22:21} আর তোমার পোশাক তাকে পরাব, তোমার কোমরবন্ধ দিয়ে তাকে বলবান করবো ও তোমার কর্তৃত্ব তার হাতে তুলে দেব; সে জেরুশালেম-নিবাসীদের ও এহুদা-কূলের পিতা হবে।
{22:22} আর আমি দাউদ-কুলের চাবি তার স্কন্ধে দেব; সে খুললে কেউ বন্ধ করবে না ও বন্ধ করলে কেউ খুলবে না।
{22:23} যেমন লোকে দৃঢ় স্থানে গোঁজ লাগায়, তেমনি তাকে লাগিয়ে দেব; সে তার পিতৃকুলের প্রতাপ-সিংহাসনস্বরূপ হবে।
{22:24} আর তার পিতৃকুলের সমস্ত গৌরব, সন্তান-সন্ততি ও পানপাত্র থেকে কুপা পর্যন্ত সমস্ত ক্ষুদ্র পাত্র ঐ দণ্ডের সঙ্গে ঝুলান যাবে।
{22:25} বাহিনীগণের মাবুদ বলেন, যে দণ্ড দৃঢ় স্থানে লাগানো ছিল, তা সেদিন সরে গিয়ে ছিড়ে পড়ে যাবে ও যে ভার তার উপরে ছিল তা ধ্বংস হবে, কারণ মাবুদ এই কথা বলেছেন।
{i23:1} টায়ার বিষয়ক ভবিষ্যদ্বাণী
{23:1} হে তর্শীশের সমস্ত জাহাজ, হাহাকার কর, কেননা সর্বনাশ হল, বাড়ি কিংবা প্রবেশের পথমাত্র নেই; এই সংবাদ সাইপ্রাস দেশ থেকে ওদের জানানো হল।
{23:2} হে উপকূল-নিবাসীরা, নীরব হও; তোমাদের দেশ সমুদ্র-পারগামী সীদোনীয় বণিকগণে পূর্ণ ছিল;
{23:3} এবং মহাজলরাশিতে শীহোর নদীর বীজ, নীল নদীর শস্য তার লাভ হত এবং তা জাতিদের হাটস্বরূপ ছিল।
{23:4} হে সিডন, লজ্জিত হও, কেননা সাগর, সমুদ্রের দৃঢ় দুর্গ, এই কথা বলছে, প্রসবযন্ত্রণা ভোগ করি নি, প্রসব করি নি, যুবকদের প্রতিপালন বা কুমারীদের ভরণপোষণ করি নি।
{23:5} ঐ জনশ্রুতি মিসরে পৌঁছামাত্র লোকে টায়ারের সংবাদে ব্যথিত হবে।
{23:6} তোমরা পার হয়ে তর্শীশে গমন কর; হে উপকূল-নিবাসীরা, হাহাকার কর।
{23:7} এ কি তোমাদের সেই আনন্দনগরী? এই নগর না প্রাচীনকালেও প্রাচীনা ছিল এবং এর চরণ না দূরদেশে প্রবাস করার জন্য একে নিয়ে যেত?
{23:8} মুকুট বিতরণকারিণী টায়ার, যার বণিকেরা নেতা, মহাজনেরা দুনিয়ার গৌরবান্বিত, এর বিরুদ্ধে এই মন্ত্রণা কে করেছে?
{23:9} বাহিনীগণের মাবুদই এই মন্ত্রণা করেছেন; তিনি গর্বের সমস্ত গৌরব নাপাক করার ও দুনিয়ার সম্মানিত সকলকে অবমাননার পাত্র করার জন্যই এটা করেছেন।
{23:10} হে তর্শীশ-কন্যা, তুমি নীল নদের মত তোমার দেশ প্লাবিত কর, তোমার কোমরবন্ধনী আর নেই।
{23:11} তিনি সমুদ্রের উপরে হাত বাড়িয়ে দিয়েছেন, তিনি সমস্ত রাজ্য কাঁপিয়ে তুলেছেন; মাবুদ কেনানের দৃঢ় সমস্ত দুর্গ উচ্ছিন্ন করতে তার বিষয়ে হুকুম করেছেন।
{23:12} আর তিনি বললেন, বলাৎকৃতা কুমারী, সীদোন-কন্যা, তুমি আর উল্লাস করবে না; উঠ, পার হয়ে সাইপ্রাসে যাও; সে স্থানেও তোমার বিশ্রাম হবে না।
{23:13} ঐ দেখ, কলদ্‌ীয়দের দেশ; সেই জাতি আর নেই; আসেরিয়া বন্যজন্তুদের জন্য তা নির্ধারণ করেছে; তারা উচ্চগৃহ করে তার সমস্ত অট্টালিকা ভূমিসাৎ করেছে, নগর ধ্বংস স্থান করেছে।
{23:14} হে তর্শীশের সমস্ত জাহাজ, হাহাকার কর, কেননা তোমাদের দৃঢ় দুর্গের সর্বনাশ হল।
{23:15} সেই দিনে এরকম ঘটবে, এক বাদশাহ্‌র জীবনকাল অনুসারে টায়ারকে সত্তর বছর পর্যন্ত ভুলে থাকা হবে; সত্তর বছর শেষে টায়ারের দশা পতিতা বিষয়ক এই গানের মত হবে;
{23:16} ‘হে ভুলে থাকা পতিতা, বীণা নিয়ে নগরে ভ্রমণ কর; মধুর তালে বাজাও, বিস্তর গান কর, যাতে তোমাকে আবার স্মরণ করা যায়।’
{23:17} সত্তর বছরের শেষে মাবুদ টায়ারের খোঁজ-খবর নেবেন; পরে সে পুনর্বার নিজের লাভজনক ব্যবসায়ে প্রবৃত্ত হবে এবং ভূতলে দুনিয়ার সমস্ত রাজ্যের সঙ্গে পতিতাবৃত্তি করবে।
{23:18} কিন্তু তার লাভ ও আয় মাবুদের উদ্দেশে পবিত্র হবে; তা কোষে রাখা কিংবা সঞ্চয় করা যাবে না; কেননা যারা মাবুদের সম্মুখে বাস করে, তাদের তৃপ্তিজনক খাবার ও সুন্দর পরিচ্ছদের জন্য তার লাভ দেওয়া হবে।
{i24:1} দুনিয়ার ধ্বংস
{24:1} দেখ, মাবুদ দুনিয়াকে শূন্য করছেন, উৎসন্ন করছেন, উল্টিয়ে ফেলছেন ও তার নিবাসীদের ছড়িয়ে দিয়েছেন।
{24:2} এভাবে লোক ও ইমাম, গোলাম ও মালিক, বাঁদী ও কর্ত্রী, ক্রেতা ও বিক্রেতা, ঋণগ্রহীতা ও ঋণদাতা, ঋণী ও মহাজন, সকলে সমান হবে।
{24:3} দুনিয়া একেবারে নিঃশেষিত হবে ও একেবারে লুণ্ঠিত হবে, কেননা মাবুদ এই কথা বলেছেন।
{24:4} দুনিয়া শোকান্বিত ও নিস্তেজ হল, দুনিয়া ম্লান ও নিস্তেজ হল, দুনিয়ার সম্মানিত লোকেরা ম্লান হল।
{24:5} আর দুনিয়া তার নিবাসীদের পদতলে নাপাক হল, কারণ তারা ব্যবস্থাগুলো লঙ্ঘন করেছে, বিধি লঙ্ঘন করেছে, চিরস্থায়ী নিয়ম ভঙ্গ করেছে।
{24:6} সেজন্য বদদোয়া দুনিয়াকে গ্রাস করলো ও সেখানকার বাসিন্দারা দোষী সাব্যস্ত হল; সেজন্য দুনিয়া-নিবাসীদের আগুনে পুড়িয়ে দেওয়া হল, অল্প লোকই অবশিষ্ট আছে।
{24:7} নতুন আঙ্গুর-রস শুকিয়ে গেছে, আঙ্গুরলতা ম্লান হয়েছে, প্রফুল্লচিত্ত সকলে দীর্ঘনিশ্বাস ত্যাগ করছে।
{24:8} তম্বুরার আমোদ নিবৃত্ত হল, উল্লাসকারীদের কোলাহল শেষ হল, বীণার আমোদ নিবৃত্ত হল।
{24:9} লোকে আর গান সহকারে আঙ্গুর-রস পান করে না; সুরাপায়ীদের মুখে সুরা তিক্ত লাগে।
{24:10} উৎসন্নতার নগর ভগ্ন হয়ে পড়লো, সমস্ত গৃহ বন্ধ হল, ভিতরে যাওয়া যায় না।
{24:11} আঙ্গুর-রসের বিষয়ে রাস্তায় রাস্তায় চিৎকার হয়, সমস্ত আমোদ অন্ধকার হল, দেশের বিলাস নির্বাসিত হল।
{24:12} নগরে ধ্বংস অবশিষ্ট রইলো, তোরণদ্বার খণ্ড খণ্ড হয়ে ভেঙ্গে পড়ছে।
{24:13} বস্তুত দুনিয়াতে জাতিদের মধ্যে এরকম ঘটনা হবে; জলপাই গাছ ঝাড়া হলে পর, আঙ্গুর ফল সংগ্রহ করার পর যেমন অল্পই ফল গাছে থাকে, দুনিয়ার অবস্থা তেমনি হবে।
{24:14} এরা উচ্চরব করবে, আনন্দগান করবে, মাবুদের মহিমার কারণে এরা সমুদ্র থেকে উচ্চধ্বনি শোনাবে।
{24:15} অতএব তোমরা পূর্বদেশে মাবুদের গৌরব কর, সমুদ্রের উপকূলগুলোতে ইসরাইলের আল্লাহ্‌ মাবুদের নামের গৌরব কর।
{24:16} আমরা দুনিয়ার প্রান্ত থেকে কাওয়ালী শুনেছি, ‘ধার্মিক ব্যক্তির গৌরব হোক’। কিন্তু আমি বললাম, আমি ক্ষীণ হচ্ছি, আমি ক্ষীণ হচ্ছি, আমাকে ধিক্‌। বেঈমানরা বেঈমানী করেছে, হ্যাঁ, বেঈমানরা অতিশয় বেঈমানী করেছে।
{24:17} হে পৃথিবী-নিবাসী, ত্রাস, খাত ও ফাঁদ তোমার উপরে এসেছে।
{24:18} যে কেউ ত্রাসের জনশ্রুতিতে পালিয়ে বাঁচবে, সে খাতে পড়বে, যে খাত থেকে উঠে আসবে, সে ফাঁদে ধরা পড়বে; কারণ আসমানের সমস্ত জানালা মুক্ত হল ও দুনিয়ার সমস্ত মূল কাঁপতে লাগল।
{24:19} দুনিয়া বিদীর্ণ হল, বিদীর্ণ হল; দুনিয়া ফেটে গেল, ফেটে গেল; দুনিয়া বিচলিত হল, বিচলিত হল।
{24:20} দুনিয়া মাতালের মত টলটলায়মান হবে, কুঁড়ে ঘরের মত দুলবে; তার অধমের্র ভারে ভারগ্রস্ত হয়ে পড়ে যাবে, আর উঠতে পারবে না।
{24:21} সেদিন মাবুদ আসমানে আসমানের বাহিনীগণকে ও দুনিয়াতে দুনিয়ার বাদশাহ্‌দেরকে প্রতিফল দেবেন।
{24:22} তাতে তাদের জেলখানার গর্তে একসঙ্গে রাখা বন্দীদের মত একত্রে রাখা হবে ও কারাগারে বন্দী করে রাখা হবে, পরে অনেক দিন গত হলে তাদের খোঁজ-খবর নেওয়া যাবে।
{24:23} আর চন্দ্র মলিন ও সূর্য লজ্জিত হবে, কেননা বাহিনীগণের মাবুদ সিয়োন পর্বতে ও জেরুশালেমে রাজত্ব করবেন; এবং তাঁর প্রধানবর্গের সম্মুখে প্রতাপ থাকবে।
{i25:1} আল্লাহ্‌র মহান উদ্ধার
{25:1} মাবুদ, তুমি আমার আল্লাহ্‌; আমি তোমার প্রতিষ্ঠা করবো, তোমার নামের প্রশংসা করবো; কেননা তুমি অলৌকিক কাজ করেছ; বিশ্বস্ততায় ও সত্যে তুমি পুরাকালীন মন্ত্রণাগুলো সাধন করেছ।
{25:2} কারণ তুমি নগরকে স্তূপে, দৃঢ় নগরকে ধ্বংস্তূপে পরিণত করেছ; বিদেশীদের রাজপুরী আর নেই; তা কখনও নির্মিত হবে না।
{25:3} এজন্য বলবান লোকেরা তোমার গৌরব করবে, নিষ্ঠুর জাতিদের নগর তোমাকে ভয় করবে।
{25:4} কেননা তুমি দরিদ্রের দৃঢ় দুর্গ, সঙ্কটে দীনহীনের দৃঢ় দুর্গ, ঝটিকানিবারক আশ্রয়, রৌদ্রনিবারক ছায়া হয়েছ, যখন নিষ্ঠুরদের নিশ্বাস শীতকালের ঝড়বৃষ্টির মত হয়।
{25:5} যেমন শুকনো দেশে রৌদ্র, তেমনি তুমি বিদেশীদের কোলাহল থামাবে; যেমন মেঘের ছায়াতে রৌদ্র, তেমনি নিষ্ঠুরদের গান থেমে যাবে।
{25:6} আর বাহিনীগণের মাবুদ এই পর্বতে সর্বজাতির জন্য উত্তম উত্তম খাদ্য দ্রব্যের একটি ভোজ, পুরানো আঙ্গুর-রসের, মেদযুক্ত উত্তম খাদ্যদ্রব্য ও সবচেয়ে ভাল পুরানো আঙ্গুর-রসের একটি ভোজ প্রস্তুত করবেন,
{25:7} আর সর্বদেশীয় লোকেরা যে ঘোমটায় আচ্ছাদিত আছে ও সব জাতের লোকদের সম্মুখে যে আবরক চাদর টাঙ্গান আছে, মাবুদ এই পর্বতে তা বিনষ্ট করবেন।
{25:8} তিনি মৃত্যুকে অনন্তকালের জন্য বিনষ্ট করেছেন ও সার্বভৌম মাবুদ সকলের মুখ থেকে চোখের পানি মুছে দেবেন; এবং সমস্ত দুনিয়া থেকে নিজের লোকদের দুর্নাম দূর করবেন; কারণ মাবুদই এই কথা বলেছেন।
{25:9} সেদিন লোকে বলবে, এই দেখ, ইনিই আমাদের আল্লাহ্‌; আমরা এরই অপেক্ষায় ছিলাম, ইনি আমাদেরকে নাজাত করবেন; ইনিই মাবুদ; আমরা এঁরই অপেক্ষায় ছিলাম, আমরা এঁর কৃত উদ্ধারে উল্লসিত হব, আনন্দ করবো।
{25:10} কেননা মাবুদের হাত এই পর্বতে অধিষ্ঠিত থাকবে; আর যেমন পোয়াল গোবর সারের মধ্যে পদতলে দলিত হয়, তেমনি মোয়াব স্বস্থানে দলিত হবে।
{25:11} আর সাঁতারু যেমন সাঁতারের জন্য হাত বাড়িয়ে দেয়, তেমনি সে তার মধ্যে হাত বাড়িয়ে দেবে; কিন্তু তিনি তার হাতের কৌশলের সঙ্গে তার গর্ব খর্ব করবেন।
{25:12} তিনি তোমার উঁচু প্রাচীরযুক্ত দৃঢ় দুর্গ ধ্বংস করেছেন, নত করেছেন, ভূমিসাৎ করেছেন, ধূলিশায়ী পর্যন্ত করেছেন।
{i26:1} এহুদার বিজয় গজল
{26:1} সেদিন এহুদা দেশে এই গজল গাওয়া হবে; আমাদের একটি দৃঢ় নগর আছে; তিনি উদ্ধারকে প্রাচীর ও পরিখাস্বরূপ করবেন।
{26:2} তোমরা তোরণদ্বারগুলো মুক্ত কর, বিশ্বস্ত ধার্মিক জাতি প্রবেশ করবে।
{26:3} যার মন তোমাতে সুস্থির, তুমি তাকে শান্তিতে, শান্তিতেই রাখবে, কেননা তোমাতেই তার নির্ভরতা।
{26:4} তোমরা চিরকাল মাবুদের উপর নির্ভরতা রাখ; কেননা মাবুদ ইয়াহ্‌ওয়েহ্‌ই তোমাদের অনন্তকালীন শৈল।
{26:5} কারণ তিনি উঁচুতে বসবাসকারীদেরকে, উন্নত নগরকে অবনত করেছেন; তিনি তা অবনত করেন, অবনত করে ভূমিসাৎ করেন, ধূলিশায়ী পর্যন্ত করেন।
{26:6} লোকদের পা — দুঃখীদের ও দরিদ্রদের পা দিয়ে তা মাড়াবে।
{26:7} ধার্মিকের পথ সরলতায়, তুমি ধার্মিকের পথ সমান করে সরল করছো।
{26:8} হ্যাঁ, আমরা তোমার বিচার-পথেই, হে মাবুদ, তোমার অপেক্ষায় রয়েছি; আমাদের প্রাণ তোমার নামের ও তোমার স্মরণচিহ্নের আকাঙক্ষা করে।
{26:9} রাতের বেলায় আমি প্রাণের সঙ্গে তোমার আকাঙক্ষা করেছি; হ্যাঁ, সযত্নে আমার অন্তরস্থ রূহ্‌ দ্বারা তোমার খোঁজ করবো, কেননা দুনিয়াতে তোমার বিচারগুলো প্রচলিত হলে, দুনিয়া-নিবাসীরা ধার্মিকতা শিক্ষা করবে।
{26:10} দুষ্ট লোক কৃপা পেলেও ধার্মিকতা শেখে না; সরলতার দেশে সে অন্যায় করে, মাবুদের মহিমা দেখে না।
{26:11} হে মাবুদ, তোমার হাত তুমি উঁচুতে উঠিয়েছ, তবু তারা দেখে না; কিন্তু তারা লোকদের পক্ষে তোমার গভীর আগ্রহ দেখবে ও লজ্জা পাবে, হ্যাঁ, আগুন তোমার বিপক্ষদেরকে পুড়িয়ে ফেলবে।
{26:12} হে মাবুদ, তুমি আমাদের জন্য শান্তি নির্ধারণ করবে, কেননা আমাদের সমস্ত কাজই তুমি আমাদের জন্য করে আসছ।
{26:13} হে মাবুদ, আমাদের আল্লাহ্‌, তুমি ছাড়া অন্য প্রভুরা আমাদের উপরে কর্তৃত্ব করেছিল; কিন্তু কেবল তোমারই সাহায্যে আমরা তোমার নামের ঘোষণা করবো।
{26:14} মৃতেরা আর জীবিত হবে না, মৃতেরা আর উঠবে না; এজন্য তুমি প্রতিফল দিয়ে ওদেরকে সংহার করেছ, ওদের নাম পর্যন্ত মুছে ফেলেছ।
{26:15} তুমি এই জাতির বৃদ্ধি করেছ, হে মাবুদ, তুমি এই জাতির বৃদ্ধি করেছ; তুমি মহিমান্বিত হয়েছ, তুমি দেশের সকল সীমা বিস্তার করেছ।
{26:16} হে মাবুদ, সঙ্কটের সময়ে লোকেরা তোমার অপেক্ষায় ছিল, তোমা থেকে শাস্তি পাবার সময়ে মৃদু স্বরে বিনয় করতো।
{26:17} গর্ভবতী স্ত্রী আসন্ন প্রসবকালে ব্যথা সহ্য করতে করতে যেমন কান্নাকাটি করে, হে মাবুদ, আমরা তোমার সাক্ষাতে তার মত হয়েছি।
{26:18} আমরা গর্ভবতীর মত হয়েছি, আমরা ব্যথা সয়েছি, যেন বায়ু প্রসব করেছি; আমাদের দ্বারা দেশে রক্ষা পায় নি, দুনিয়া-নিবাসীরা ভূমিষ্ঠ হয় নি।
{26:19} তোমার মৃতেরা জীবিত হবে, আমার মৃতদেহ বেঁচে উঠবে; হে ধূলি-নিবাসীরা, তোমরা জাগ্রত হও, আনন্দ গান কর; কেননা তোমার শিশির আলোর শিশিরের মত এবং ভূমি মৃতদেরকে ভূমিষ্ঠ করবে।
{26:20} হে আমার জাতি, চল, তোমার অন্তরাগারে প্রবেশ কর, তোমার দ্বারগুলো রুদ্ধ কর; অল্পক্ষণ মাত্র লুকিয়ে থাক, যে পর্যন্ত ক্রোধ অতীত না হয়।
{26:21} কেননা দেখ, মাবুদ তাঁর স্থান থেকে বের হয়েছেন, দুনিয়া-নিবাসীদের অপরাধের প্রতিফল দেবার জন্য; দুনিয়া তার উপর যে রক্তপাত হয়েছে তা প্রকাশ করবে, নিজের নিহতদেরকে আর ঢেকে রাখবে না।
{i27:1} ইসরাইলের উদ্ধার লাভ
{27:1} সেদিন মাবুদ তাঁর ভয়ংকর, মহান ও শক্তিশালী তলোয়ার দ্বারা পলায়মান নাগ লিবিয়াথনকে, হ্যাঁ, এঁকে-বেঁকে পালিয়ে যাওয়া সাপ লিবিয়াথনকে প্রতিফল দেবেন এবং সমুদ্রস্থ প্রকাণ্ড জলচর নষ্ট করবেন।
{27:2} সেই দিন — একটি আঙ্গুর-ক্ষেতের বিষয়ে তোমরা গান করো।
{27:3} আমি মাবুদ তার রক্ষক, আমি প্রতিক্ষণে তাতে পানি সেচন করবো; কিছুতে যেন তার ক্ষতি না করে, সেজন্য দিনরাত তা রক্ষা করবো।
{27:4} আমার ক্রোধ নেই; আঃ! কাঁটা ও কাঁটাঝোপ যদি যুদ্ধে আমার বিপক্ষ হত! আমি সেসব আক্রমণ করে একেবারে পুড়িয়ে দিতাম।
{27:5} সে বরং আমার পরাক্রমের আশ্রয় নিক, আমার সঙ্গে মিলিত হোক, আমার সঙ্গে মিলিতই হোক।
{27:6} ভাবী কালে ইয়াকুব মূল বাঁধবে, ইসরাইল মুকুলিত ও উৎফুল্ল হবে এবং তারা ভূতলকে ফলে পরিপূর্ণ করবে।
{27:7} তিনি ইসরাইলের প্রহারককে যেমন প্রহার করেছেন, তেমনি কি তাকেও প্রহার করলেন? কিংবা তারা কি নিহত হয়েছে, যেমন তাদের নিহতকারীরা নিহত হয়েছে?
{27:8} তুমি দূর করে দিয়ে ও বন্দী দশায় পাঠিয়ে তার সঙ্গে ঝগড়া করলে; তিনি পূর্বীয় বায়ুর দিনে নিজের প্রবল বায়ু দ্বারা তাকে ঝেড়ে দূর করলেন।
{27:9} এজন্য এর মধ্য দিয়ে ইয়াকুবের অপরাধ মোচন হবে এবং এটা তার গুনাহ্‌ দূর করার সমস্ত ফল; সে চূণের ভগ্নচূর্ণ পাথরগুলোর মত কোরবানগাহ্‌র সমস্ত পাথর চূর্ণ করবে, আশেরা-মূর্তি ও সূর্য-মূর্তিগুলো আর উঠবে না।
{27:10} কারণ সুদৃঢ় নগর নির্জন, মরুভূমির মত বাসভূমি মানব শূন্য ও পরিত্যক্ত হয়েছে; সেই স্থানে বাছুর চরবে ও শয়ন করবে এবং গাছের পাতা খাবে।
{27:11} সেখানকার ডালপালা শুকিয়ে গেলে ভাঙ্গা যাবে, স্ত্রীলোকেরা এসে তাতে আগুন দেবে। কারণ সেই জাতি নির্বোধ, সেজন্য তার নির্মাতা তার প্রতি করুণা করবেন না, তার গঠনকর্তা তার প্রতি কৃপা করবেন না।
{27:12} সেদিন মাবুদ ফোরাত নদীর প্রণালী থেকে মিসরের স্রোত পর্যন্ত ফল পাড়বেন; এভাবে, হে বনি-ইসরাইল, তোমাদের একে একে কুড়ানো যাবে।
{27:13} আর সেদিন একটি বড় তূরী বাজবে; তাতে যারা আসেরিয়া দেশে নষ্ট হচ্ছিল ও যারা মিসর দেশে তাড়িত রয়েছে, তারা আসবে; এবং জেরুশালেমে পবিত্র পর্বতে মাবুদের কাছে সেজ্‌দা করবে।
{i28:1} দুষ্ট বাদশাহ্‌, ইমাম ও নবীদের প্রতি শাস্তি ঘোষণা
{28:1} হায়! আফরাহীমের মাতালদের অহংকারের মুকুট; হায়! তার তেজোময় শোভার মলিন ফুল, যা আঙ্গুর-রসে পরাভূতদের ফলশালী উপত্যকার মাথায় রয়েছে।
{28:2} দেখ, প্রভুর এক জন বলবান ও বীর্যশালী লোক আছে; শিলাবৃষ্টি ও ধ্বংসকারী একটা বাতাসের মত, অতি বেগে ধাবমান প্রবল বৃষ্টির মত, বলপূর্বক সকলই ভূমিতে নিক্ষেপ করবে।
{28:3} আফরাহীমের মাতালদের অহংকারের মুকুট পদতলে দলিত হবে;
{28:4} এবং ফলশালী উপত্যকার মাথায় স্থিত তাদের তেজোময় শোভার মলিন যে ফুল, তা ফলসংগ্রহ কালের পূর্ববর্তী এমন প্রথমে পাকা ডুমুর ফলের মত হবে, যা লোকে দেখামাত্র লক্ষ্য করে, হাতের মুঠায় নেওয়া মাত্র গ্রাস করে।
{28:5} সেদিন বাহিনীগণের মাবুদই তাঁর লোকদের অবশিষ্টাংশের জন্য শোভার মুকুট ও গৌরবের মালা হবেন;
{28:6} আর বিচার করার জন্য উপবিষ্ট ব্যক্তির বিচারের রূহ্‌ ও যারা নগর-দ্বারে যুদ্ধ ফিরায়, তাদের শক্তিস্বরূপ হবেন।
{28:7} কিন্তু এরাও আঙ্গুর-রসে ভ্রান্ত ও সুরাপানে টলটলায়মান হয়েছে; ইমাম ও নবী সুরাপানে ভ্রান্ত হয়েছে; তারা আঙ্গুর-রসে কবলিত ও সুরাপানে টলটলায়মান হয়, তারা দর্শনে ভ্রান্ত ও বিচারে বিচলিত হয়।
{28:8} বস্তুত সকল টেবিল বমিতে ও মলে পরিপূর্র্ণ হয়েছে, কোন স্থান পরিস্কার নেই।
{28:9} ‘সে কাকে জ্ঞান শিক্ষা দেবে? কাকে বার্তা বুঝিয়ে দেবে? কি তাদেরকে, যারা দুধ ছেড়েছে ও স্তন্যপানে নিবৃত্ত হয়েছে?
{28:10} কেননা বিধির উপরে বিধি, বিধির উপরে বিধি; পাঁতির উপরে পাঁতি, পাঁতির উপরে পাঁতি; এখানে একটুকু, সেখানে একটুকু।’
{28:11} ‘শোন, তিনি বিদেশীদের ওষ্ঠ ও অদ্ভুত ভাষা দ্বারা এই লোকদের সঙ্গে কথাবার্তা বলবেন,
{28:12} যাদেরকে তিনি বললেন, ‘এই বিশ্রামস্থানে, তোমরা ক্লান্তকে বিশ্রাম দাও, আর এটাই প্রাণ জুড়াবার স্থান;’ তবুও তারা শুনতে সম্মত হল না।
{28:13} সেজন্য তাদের প্রতি মাবুদের কালাম ‘বিধির উপরে বিধি, বিধির উপরে বিধি; পাঁতির উপরে পাঁতি, পাঁতির উপরে পাঁতি; এখানে একটুকু, সেখানে একটুকু’ হবে; যেন তারা গিয়ে পিছনে পড়ে ভেঙ্গে যায় ও ফাঁদে পরে ধরা পড়ে।
{28:14} অতএব, হে ঠাট্টা-বিদ্রূপকারী লোকেরা, জেরুশালেমস্থ এই জাতির শাসনকর্তারা, মাবুদের কালাম শোন।
{28:15} তোমরা বলেছ, ‘আমরা মৃত্যুর সঙ্গে নিয়ম করেছি, পাতালের সঙ্গে সন্ধি স্থির করেছি; সংহারকের কশা যখন উপনীত হবে, তখন আমাদের কাছে আসবে না, কেননা আমরা মিথ্যাকে আশ্রয় করেছি ও মিথ্যা ছলের আড়ালে লুকিয়েছি।’
{28:16} এজন্য সার্বভৌম মাবুদ এই কথা বলেন, দেখ, আমি সিয়োনে ভিত্তিমূলের জন্য একটি পাথর স্থাপন করলাম; তা পরীক্ষিত পাথর বহুমূল্য কোণের পাথর, অতি দৃঢ়ভাবে বসান; যে ব্যক্তি বিশ্বাস করবে, সে টলবে না।
{28:17} আর আমি ন্যায়বিচারকে মানরজ্জু ও ধার্মিকতাকে ওলোনসূত্র করবো; শিলাবৃষ্টি ঐ মিথ্যারূপ আশ্রয় ফেলে দেবে এবং বন্যা ঐ লুকাবার স্থান ভাসিয়ে নিয়ে যাবে।
{28:18} আর মৃত্যুর সঙ্গে কৃত তোমাদের নিয়ম বিলোপ করা হবে ও পাতালের সঙ্গে তোমাদের সন্ধি স্থির থাকবে না; সংহারকের কশা যখন উপনীত হবে, তখন তোমরা তা দ্বারা দলিত হবে।
{28:19} তা যতবার উপনীত হবে, ততবার তোমাদেরকে ধরবে, বস্তুত সে প্রভাতে, দিনে ও রাতে, উপনীত হবে; আর এই বার্তা বুঝলে কেবল ত্রাস জন্মাবে।
{28:20} বাস্তবিক শোবার জন্য বিছানা খাটো ও সর্বাঙ্গে জড়াবার জন্য লেপও ছোট।
{28:21} বস্তুত মাবুদ উঠবেন, যেমন পরাসীম পর্বতে উঠেছিলেন; তিনি ক্রোধ করবেন, যেমন গিবিয়োনের উপত্যকাতে করেছিলেন; এভাবে তিনি তাঁর কাজ, তাঁর অসম্ভব কাজ সিদ্ধ করবেন; তাঁর ব্যাপার, তাঁর বিজাতীয় ব্যাপার সম্পন্ন করবেন।
{28:22} অতএব তোমরা নিন্দায় রত হয়ো না, পাছে তোমাদের বন্ধন দৃঢ়তর হয়; কেননা প্রভুর মুখে, বাহিনীগণের মাবুদেরই মুখে আমি সমস্ত দুনিয়ার জন্য উচ্ছেদের, নির্ধারিত উচ্ছেদের কথা শুনেছি।
{28:23} তোমরা কান দাও, আমার কথা শোন; কান দাও, আমার কালাম শোন।
{28:24} বীজ বপন করার জন্য কৃষক কি সমস্ত দিন হাল চাষ করে ও মাটি খুঁড়ে ভূমির ঢেলা ভাঙ্গে?
{28:25} ভূমিতল সমান করার পর সে কি মহুরী ছড়ায় না ও জিরা বপন করে না? এবং ভাগ ভাগ করে গম নির্ধারিত স্থানে যব ও ক্ষেতের সীমাতে জনার কি বোনে না?
{28:26} কারণ তার আল্লাহ্‌ তাকে যথার্থ শিক্ষা দেন; তিনি তাকে জ্ঞান দেন।
{28:27} বস্তুত মহুরী হাতগাড়ি দ্বারা মাড়াই করা যায় না এবং জিরার উপরে গাড়ির চাকা ঘোরে না, কিন্তু মহুরী দণ্ড দিয়ে ও জিরা লাঠি দিয়ে মাড়া যায়।
{28:28} রুটির জন্য শস্য চূর্ণ করতে হয়; কারণ সে কখনও তা মাড়াই করবে না; আর তার গাড়ির চাকা ও তার ঘোড়াগুলো তা ছড়ায় বটে, কিন্তু সে তা চূর্ণ করে না।
{28:29} এও বাহিনীগণের মাবুদ থেকে হয়; তিনি মন্ত্রণাতে আশ্চর্য ও বুদ্ধিকৌশলে মহান।
{i29:1} দুশমন কর্তৃক জেরুশালেম ঘেরাও
{29:1} অহো, অরীয়েল, অরীয়েল, দাউদের শিবির-নগর। তোমরা এক বছরের সঙ্গে অন্য বছর যোগ কর, উৎসবচক্র ঘুরে আসুক।
{29:2} কিন্তু আমি অরীয়েলের প্রতি দুঃখ ঘটাবো, তাতে শোক ও মাতম হবে; আর সে আমার পক্ষে অরীয়েলের মত হবে।
{29:3} আমি তোমার চারদিকে শিবির স্থাপন করবো ও উচ্চগৃহ দ্বারা তোমাকে বেষ্টন করবো এবং তোমার বিরুদ্ধে অবরোধ-জাঙ্গাল নির্মাণ করবো;
{29:4} তাতে তুমি অবনত হবে, মাটি থেকে কথা বলবে ও ধুলা থেকে মুদুস্বরে তোমার কথা বলবে; ভূতুড়ে ব্যাপারের মত তোমার স্বর মাটি থেকে বের হবে ও ধূলা থেকে তোমার কথার ফুস্‌ফুস্‌ আওয়াজ উঠবে।
{29:5} কিন্তু তোমার দুশমনদের লোক সংখ্যা সূক্ষ্ম ধুলার মত হবে এবং দুর্দান্তদের লোকারণ্য উড়ন্ত ভুষির মত হবে; হঠাৎ এক মুহূর্তের মধ্যেই তা ঘটবে।
{29:6} বাহিনীগণের মাবুদ মেঘ-গর্জন, ভূমিকম্প, মহাশব্দ, ঘূর্ণিবাতাস, ঝঞ্ঝা ও সর্বগ্রাসক আগুনের শিখা সহকারে তার তত্ত্ব নেবেন।
{29:7} তাতে সর্বজাতির যে লোকারণ্য অরীয়েলের বিরুদ্ধে যুদ্ধ করে, যেসব লোক তার ও তাদের দুর্গের বিরুদ্ধে যুদ্ধ করে ও তাকে সঙ্কটাপন্ন করে, তারা স্বপ্নের মত ও রাত্রিকালীন দর্শনের মত হবে;
{29:8} এরকম হবে, যেমন ক্ষুধার্ত ব্যক্তি স্বপ্ন দেখে, যেন সে ভোজন করছে; কিন্তু সে ঘুম থেকে জেগে উঠে, আর তার ক্ষুধা থেকে যায়; অথবা যেমন পিপাসিত ব্যক্তি স্বপ্ন দেখে, যেন সে পান করছে; কিন্তু সে জেগে উঠে, আর দেখ, সে দুর্বল, তার প্রাণে পিপাসা রয়েছে; সিয়োন পর্বতের বিরুদ্ধে যুদ্ধকারী সর্বজাতির লোকারণ্য তেমনি হবে।
{29:9} তোমরা চমৎকৃত হও ও আশ্চর্য জ্ঞান কর, চোখ বন্ধ কর ও অন্ধ হও; ওরা মাতাল, কিন্তু আঙ্গুর-রসে নয়; ওরা টল-টলায়মান, কিন্তু সুরাপানে নয়।
{29:10} কারণ মাবুদ, তোমাদের উপরে গভীর ঘুমের রূহ্‌ ঢেলে দিয়েছেন ও তোমাদের নবীরূপ চোখ বন্ধ করে দিয়েছেন এবং তোমাদের দর্শকরূপ মাথা ঢেকে রেখেছেন।
{29:11} সমস্ত দর্শন তোমাদের পক্ষে সীলমোহর করা গুটানো-কিতাবের মত হয়েছে; যে লেখা পড়া জানে, তাকে কেউ যদি সেই কিতাব দিয়ে বলে, মেহেরবানী করে এটি পাঠ কর, তবে সে জবাবে বলবে, আমি পারি না, কারণ তা সীলমোহর করা।
{29:12} আবার যে লেখা পড়া জানে না, তাকে যদি সে তা দিয়ে বলে, মেহেরবানী করে এটি পাঠ কর, তবে সে জবাবে বলবে আমি পড়তে জানি না।
{29:13} প্রভু আরও বললেন, এই লোকেরা আমার কাছে আসে এবং নিজ নিজ মুখে ও ওষ্ঠাধরে আমার সম্মান করে, কিন্তু নিজ নিজ অন্তঃকরণ আমার কাছ থেকে দূরে রেখেছে এবং আমার কাছ থেকে তাদের যে ভয়, তাও মানুষের হুকুম, মুখস্থ করা মাত্র।
{29:14} অতএব দেখ, আমি এই জাতির সঙ্গে পুনর্বার আশ্চর্য ব্যবহার, এমন কি, আশ্চর্য ও চমৎকার ব্যবহার করবো; এবং তাদের জ্ঞানবানদের জ্ঞান বিনষ্ট ও বিবেচক লোকদের বিবেচনা অন্তর্হিত হবে।
{29:15} ধিক্‌ তাদেরকে, যারা গভীর মন্ত্রণা করে ও মাবুদের কাছ থেকে তা গুপ্ত রাখতে চেষ্টা করে, অন্ধকারে কাজ করে ও বলে, আমাদের কে দেখতে পায়? আমাদের কে চিনতে পারে?
{29:16} তোমাদের কেমন বিপরীত বুদ্ধি! কুমার কি মাটির সমান বলে গণ্য? নির্মিত বস্তু কি নির্মাতার বিষয়ে বলবে, ঐ ব্যক্তি আমাকে নির্মাণ করে নি? গঠিত বস্তু কি তার গঠনকারীর বিষয়ে বলবে, ওর বুদ্ধি নেই?
{i29:17} ভবিষ্যতের জন্য আশা
{29:17} অতি অল্পকাল গত হলে লেবানন কি বাগানে পরিণত হবে না? আর বাগান কি অরণ্য বলে গণ্য হবে না?
{29:18} সেদিন বধিররা কিতাবের কালাম শুনবে এবং ঘন অন্ধকার ও অন্ধকারের মধ্য থেকে অন্ধদের চোখ দেখতে পাবে।
{29:19} নম্র লোকেরাও মাবুদে উত্তরোত্তর আনন্দিত হবে এবং মানুষের মধ্যবর্তী দরিদ্ররা ইসরাইলের পবিত্রতায় উল্লাস করবে।
{29:20} কেননা দুর্দান্ত লোক আর নেই, নিন্দুকরাও শেষ হয়ে গেল, যেসব লোক অধর্মে উৎসুক, তারা উচ্ছিন্ন হল।
{29:21} তারা তো বাক্‌কৌশলে মানুষকে দোষী করে, নগর-দ্বারে দোষবক্তার জন্য ফাঁদ পাতে, অকারণে ধার্মিকের প্রতি অন্যায় করে।
{29:22} অতএব ইব্রাহিমের মুক্তিদাতা মাবুদ ইয়াকুব কুলের বিষয়ে এই কথা বলেন, ইয়াকুব এখন লজ্জিত হবে না, তার মুখ এখন মলিন থাকবে না।
{29:23} কেননা তার সন্তানেরা যখন তার মধ্যে আমার হস্তকৃত কাজ দেখবে, তখন আমার নাম পবিত্র বলে মানবে, ইয়াকুবের পবিত্রতমকে পবিত্র বলে মানবে, ইসরাইলের আল্লাহ্‌কে সম্ভ্রম করবে।
{29:24} আর ভ্রান্ত-রূহ্‌গ্রস্ত লোকেরা বিবেচনার কথা বুঝবে, বচসাকারীরা পাণ্ডিত্য শিখিবে।
{i30:1} মাবুদের উপরে নির্ভর করার আবশ্যকতা
{30:1} মাবুদ বলেন, ধিক্‌ সেই বিদ্রোহী সন্তানদেরকে, যারা মন্ত্রণা সাধন করে, কিন্তু আমা থেকে নয় এবং সন্ধি করে, কিন্তু আমার রূহের আবেশে নয়, উদ্দেশ্যে এই, যেন গুনাহ্‌র উপরে গুনাহ্‌ করতে পারে।
{30:2} তারা মিসরে যাবার জন্য যাত্রা করে, কিন্তু আমাকে জিজ্ঞাসা করে নি, যেন ফেরাউনের পরাক্রমে পরাক্রমী হতে ও মিসরের ছায়াতে আশ্রয় নিতে পারে।
{30:3} এজন্য ফেরাউনের পরাক্রম তোমাদের লজ্জাস্বরূপ হবে এবং মিসরের ছায়াতে আশ্রয় নেওয়া তোমাদের অপমানস্বরূপ হবে।
{30:4} কারণ তার কর্মকর্তারা সোয়নে উপস্থিত, তার দূতেরা হানেষে এসেছে।
{30:5} সকলে উপকারে অসমর্থ জাতির বিষয়ে লজ্জিত হবে; সেই জাতি সাহায্যকারী কি উপকারজনক নয়, বরং লজ্জা ও দুর্নামস্বরূপ।
{30:6} দক্ষিণের সমস্ত পশু বিষয়ক দৈববাণী। সঙ্কটের ও সঙ্কোচের যে দেশ সিংহীর ও কেশরীর, কালসাপের ও জ্বালাদায়ী উড়ুক্কু সাপের জন্মভূমি, সেই দেশ দিয়ে তারা গাধার কাঁধে করে নিজেদের ধন ও উটের ঝুঁটিতে করে নিজেদের সম্পত্তি নিয়ে এক জাতির কাছে যাচ্ছে, যারা উপকার করতে পারবে না।
{30:7} কারণ মিসরের সাহায্য অসার ও মিথ্যা; এজন্য আমি সেই জাতির এই নাম রাখলাম, ‘রহব [গর্বী], যে বসে থাকে।’
{i30:8} একটি বিদ্রোহী জাতি
{30:8} তুমি এখন যাও, ওদের সাক্ষাতে এই কথা ফলকের উপরে লেখ ও কিতাবে লিপিবদ্ধ কর; যেন তা উত্তরকালে সাক্ষ্যরূপে চিরকাল থাকে।
{30:9} কেননা ওরা বিদ্রোহী জাতি ও মিথ্যাবাদী সন্তান; ওরা মাবুদের নির্দেশ শুনতে অসম্মত সন্তান।
{30:10} তারা দর্শকদের বলে, তোমরা দর্শন করো না; নবীদের বলে, তোমরা আমাদের জন্য যথার্থ লক্ষণ বলো না; আমাদেরকে সুখের কথা বল, মায়াযুক্ত লক্ষণ বল;
{30:11} পথ থেকে ফের, রাস্তা ছেড়ে যাও, ইসরাইলের পবিত্রতমকে আমাদের দৃষ্টিপথ থেকে দূর কর।
{30:12} অতএব ইসরাইলের পবিত্রতম এই কথা বলেন, তোমরা এই কালাম হেয়জ্ঞান করেছ; এবং উপদ্রবের ও কুটিলতার উপরে উপর ভরসা করেছ ও তা অবলম্বন করেছ;
{30:13} এই জন্য সেই অপরাধ তোমাদের জন্য উঁচু দেয়ালের পতনশীল ফুলা ফাটার মত হবে, যা হঠাৎ মুহূর্তমধ্যে ভেঙ্গে যাবে।
{30:14} আর যেমন কুম্ভকারের পাত্র ভাঙ্গা যায়, তেমনি তিনি তা ভেঙ্গে ফেলবেন, চূর্ণ করবেন, মমতা করবেন না; তাতে চুলা থেকে আগুন তুলতে কিংবা কূপ থেকে পানি তুলতে একখানা পাত্রও পাওয়া যাবে না।
{30:15} বস্তুত সার্বভৌম মাবুদ, ইসরাইলের পবিত্রতম, এই কথা বললেন, ফিরে এসে শান্ত হলে তোমরা নাজাত পাবে, সুস্থির থেকে বিশ্বাস করলে তোমাদের পরাক্রম হবে; কিন্তু তোমরা সম্মত হলে না।
{30:16} তোমরা বললে, তা নয়, আমরা ঘোড়ায় চড়ে বেগে ধাবমান হব, এজন্য তোমরা বেগে ধাবমান হবে; আরও বললে, আমরা বেগবান বাহনে চড়ে যাব, এজন্য তোমাদের তাড়নাকারীরা বেগে চলে যাবে।
{30:17} একজনের তর্জনে এক হাজার লোক পালিয়ে যাবে, পাঁচজনের তর্জনে তোমরা সকলে পালিয়ে যাবে; তাতে তোমাদের অবশিষ্টাংশ পর্বতের চূড়াস্থিত মাস্তুলের মত, কিংবা উপপর্বতের উপরিস্থ পতাকাদণ্ডের মত হবে।
{i30:18} সিয়োনের প্রতি আল্লাহ্‌র ওয়াদা
{30:18} আর সেজন্য মাবুদ তোমাদের প্রতি রহমত করার আকাঙক্ষায় অপেক্ষা করবেন, আর সেজন্য তোমাদের প্রতি করুণা করার আকাঙক্ষায় ঊর্ধ্বে থাকবেন; কেননা মাবুদ ন্যায়বিচারের আল্লাহ্‌; তারা সকলে দোয়াযুক্ত, যারা তাঁর অপেক্ষা করে।
{30:19} বস্তুত জেরুশালেমে, সিয়োনে লোকেরা বাস করবে; তুমি আর কাঁদবে না; তোমার কান্নার আওয়াজে তিনি অবশ্য তোমাকে কৃপা করবেন; শোনা মাত্রই তোমাকে উত্তর দেবেন।
{30:20} আর প্রভু যদিও তোমাদের সঙ্কটের খাদ্য ও কষ্টের পানি দেন, তবুও তোমার শিক্ষকরা আর গুপ্ত থাকবে না, বরং তোমার চোখ তোমার শিক্ষকদেরকে পাবে।
{30:21} আর ডানে বা বামে ফিরবার সময়ে তোমার কান পেছন থেকে এই বাণী শুনতে পাবে, এই পথ, তোমরা এই পথেই চল।
{30:22} আর তোমরা নিজেদের খোদাই করা রূপা মূর্তির সাজ ও ছাঁচে ঢালা সোনার মূর্তির আভরণ নাপাক করবে, তুমি তা নাপাক জিনিষের মত ফেলে দিয়ে বলবে, দূর! দূর!
{30:23} আর তিনি তোমার বীজের জন্য বৃষ্টি দেবেন, তাতে তুমি ভূমিতে বপন করতে পারবে; এবং ভূমিজাত খাবার দেবেন, তা উত্তম ও পুষ্টিকর হবে; সেদিন তোমার পশুপাল প্রশস্ত মাঠে চরবে।
{30:24} চাষকারী গরু ও সমস্ত গাধা কুলাতে ও চালুনীতে ঝাড়া ও সুস্বাদু দ্রব্যে মিশানো খাবার খাবে।
{30:25} পরন্তু যে মহাহত্যার দিনে উচ্চগৃহগুলো পড়ে যাবে, সেদিন প্রত্যেক উঁচু পর্বতে ও প্রত্যেক উঁচু পাহাড়ে পানির প্রবাহ ও স্রোত হবে।
{30:26} আর যেদিন মাবুদ নিজের লোকদের বিচ্ছিন্ন দেহ জোড়া দেবেন ও প্রহারজাত ক্ষত সুস্থ করবেন, সেদিন চন্দ্রের আলো সূর্যের আলোর মত হবে এবং সূর্যের আলো সপ্তগুণ বেশি, অর্থাৎ সপ্ত দিনের আলোর সমান হবে।
{i30:27} আসেরিয়ার শাস্তি
{30:27} দেখ, মাবুদের নাম দূর থেকে আসছে, তাঁর ক্রোধের আগুন জ্বলছে ও ঘন ধোঁয়া উঠছে; তাঁর ওষ্ঠাধর তাপে পরিপূর্ণ, তাঁর জিহ্বা সর্বগ্রাসী আগুনের মত।
{30:28} তাঁর নিশ্বাস প্লাবিত বন্যার মত, তা কণ্ঠ পর্যন্ত উঠবে; তা সর্বদেশীয় লোকদের বিনাশের কুলাতে ঝাড়তে উদ্যত; আর জাতিদের মুখে ভ্রান্তিজনক বল্‌গা দেওয়া যাবে।
{30:29} পবিত্র উৎসব-রাতের মত তোমাদের গজল হবে এবং লোকে যেমন মাবুদের পর্বতে ইসরাইলের শৈলের কাছে গমনকালে বাঁশী বাজায়, তেমনি তোমাদের অন্তরের আনন্দ হবে।
{30:30} মাবুদ প্রচণ্ড ক্রোধ, সর্বগ্রাস আগুনের শিখা, ভীষণ ঝড়-বৃষ্টি ও শিলাবৃষ্টি দ্বারা নিজের মহিমান্বিত স্বর শোনাবেন ও নিজের বাহুর বল দেখাবেন।
{30:31} কারণ মাবুদের কণ্ঠস্বরে আসেরিয়া ভেঙ্গে যাবে, তিনি তাকে দণ্ডাঘাত করবেন।
{30:32} আর মাবুদ নির্ধারিত দণ্ডের যত আঘাত তাকে দিবেন, সেসব তবল ও বীণা সহকারে ঘটবে; এবং তিনি ঐ জাতির সঙ্গে তুমুল যুদ্ধ করবেন।
{30:33} কেননা তোফৎ [অগ্নিকুণ্ড] পূর্বকাল থেকে সাজান রয়েছে, তা-ই বাদশাহ্‌র জন্য প্রস্তুত আছে; তিনি তা গভীর ও প্রশস্ত করেছেন; তা আগুন ও প্রচুর কাঠ দিয়ে সাজানো হয়েছে; মাবুদের ফুৎকারে গন্ধকস্রোতের মত তাতে আগুন ধরিয়ে দেবে।
{i31:1} মিসরের সাহায্য প্রত্যাশীদের দুর্দশা
{31:1} ধিক্‌ তাদেরকে, যারা সাহায্যের জন্য মিসরে নেমে যায়, ঘোড়াগুলোর উপরে নির্ভর করে, তার অসংখ্য রথের উপর নির্ভর করে, ঘোড়সওয়ারেরা অতি বলবান বলে তাদের উপরে নির্ভর করে, কিন্তু ইসরাইলের পবিত্রতমের দিকে চায় না এবং মাবুদের খোঁজ করে না।
{31:2} তবুও তিনিও জ্ঞানবান; তিনি অমঙ্গল ঘটাবেন, নিজের কালাম অন্যথা করবেন না; তিনি দুর্বৃত্তদের কুলের বিরুদ্ধে ও অধর্মাচারীদের সহায়দের বিরুদ্ধে উঠবেন।
{31:3} মিসরীয়েরা তো মানুষ মাত্র, আল্লাহ্‌ নয়; তাদের ঘোড়াগুলো মাংসমাত্র, রূহ্‌ নয়; এবং মাবুদ তাঁর হাত উঠালে সাহায্যকারী হোঁচট খাবে ও সাহায্যপ্রাপ্ত ব্যক্তি পড়ে যাবে, সকলে একসঙ্গে বিনষ্ট হবে।
{31:4} কারণ মাবুদ আমাকে এই কথা বলেন, যেমন সিংহ কিংবা যুবসিংহ পশু ধরলে পর গর্জন করে এবং তার বিরুদ্ধে ভেড়ার রাখালদের অনেককে ডেকে একত্র করলেও তাদের চিৎকারে ভয় পায় না, তাদের কোলাহলে অবনত হয় না, তেমনি বাহিনীগণের মাবুদ যুদ্ধ করার জন্য সিয়োন পর্বত ও তার পাহাড়ের উপরে নেমে আসবেন।
{31:5} যেমন পাখিরা বাসার উপরে উড়তে থাকে, তেমনি বাহিনীগণের মাবুদ জেরুশালেমকে ঢেকে রাখবেন, ঢেকে রেখে উদ্ধার করবেন এবং আগে গিয়ে রক্ষা করবেন।
{31:6} হে বনি-ইসরাইল, তোমরা যাঁকে ছেড়ে ঘোর বিপথে চলে গিয়েছ, তাঁর কাছে ফিরে এসো।
{31:7} কারণ সেদিন প্রত্যেকে নিজ নিজ রূপার মূর্তি ও সোনার মূর্তি, যে যে পাপবস্তু তোমরা নিজের হাতে গঠন করেছ, সেসব ফেলে দেবে।
{31:8} আর আসেরিয়া তলোয়ারে আঘাতে মারা পড়বে, কিন্তু পুরুষের তলোয়ারে নয়; তলোয়ার তাকে গ্রাস করবে, কিন্তু মানুষের তলোয়ারে নয়; আর সে তলোয়ারের সম্মুখ থেকে পালাবে ও তার যুবকেরা কর্মাধীন গোলাম হবে।
{31:9} আর ত্রাসের কারণে তার শৈল চলে যাবে, তার সেনাপতিরা নিশান দেখে দারুণ ভয় পাবে; সিয়োনে যাঁর আগুন ও জেরুশালেমে যাঁর তুন্দুর আছে, সেই মাবুদ এই কথা বলেন।
{i32:1} ধর্মময় বাদশাহ্‌র মহত্ত্ব
{32:1} দেখ, এক জন বাদশাহ্‌ ধার্মিকতায় রাজত্ব করবেন ও শাসনকর্তারা ন্যায়বিচার করবেন।
{32:2} প্রত্যেক জন মানুষ যেন হবে ঝড়ো বাতাসের বিরুদ্ধে আচ্ছাদন, ঝড়ের বিরুদ্ধে আশ্রয়ের স্থান, শুকনো স্থানে পানির স্রোত ও ক্লান্তিজনক ভূমিতে কোন প্রকাণ্ড শৈলের ছায়ার মত।
{32:3} তখন যারা দেখতে পায় তাদের চোখ বন্ধ থাকবে না, আর যারা শুনতে পায় তাদের কান শুনতে থাকবে।
{32:4} আর চঞ্চল লোকদের অন্তর জ্ঞান পাবে এবং তোৎলাদের জিহ্বা সহজে স্পষ্ট কথা বলবে।
{32:5} মূঢ়কে আর মহান বলা যাবে না এবং খল আর উদার বলে আখ্যাত হবে না।
{32:6} কেননা মূঢ় মূঢ়তার কথা বলবে ও তার মন নাফরমানীর কল্পনা করবে; সে আল্লাহ্‌বিহীনতার কাজ করবে ও মাবুদের বিরুদ্ধে ভ্রান্তির কথা বলবে, ক্ষুধার্ত লোকের উদর শূন্য রাখবে, তৃষ্ণার্ত লোকের পানি বন্ধ করে দেবে।
{32:7} আর নাফরমানের সকল কাজই মন্দ; সে মিথ্যা কথা দ্বারা নম্রদেরকে নষ্ট করার জন্য, এমন কি যখন দরিদ্র ব্যক্তি মত কথা বলে তখনও কুসঙ্কল্প করে।
{32:8} কিন্তু মহাত্মা মহান কাজের সঙ্কল্প করে এবং সে মহৎ-পথে স্থির থাকে।
{i32:9} জেরুজালেমের স্ত্রীলোকদের প্রতি সতর্কবাণী
{32:9} হে নিশ্চিন্ত মহিলারা, উঠ, আমার কথা শুন; হে নিশ্চিন্তমনা যুবতীরা, আমার কথায় কান দাও।
{32:10} হে নিশ্চিন্তমনা যুবতীরা, এক বছর পরে কিছু দিন গত হলে পর তোমরা তোমরা ভয়ে কাঁপবে, কেননা আঙ্গুর ফলের সংহার হবে, ফল পাড়বার সময় আসবে না।
{32:11} হে নিশ্চিন্ত মহিলারা, তোমরা ভয়ে কাঁপতে থাক; হে নিশ্চিন্তমনা মেয়েরা, তোমরা ভয়ে কাঁপতে থাক; কাপড়-চোপড় খুলে কোমরে চট বাঁধ।
{32:12} সকলে বুক চাপড়িয়ে মনোরম ক্ষেতের ও ফলবতী আঙ্গুরলতার জন্য মাতম করবে।
{32:13} আমার লোকদের ভূমিতে কাঁটা ও শেয়ালকাঁটা উৎপন্ন হবে; উল্লাসপ্রিয় নগরের সমস্ত আনন্দ-গৃহেও তা জন্মাবে;
{32:14} কারণ রাজপুরী পরিত্যক্ত হবে, লোকারণ্যের নগর নির্জন হয়ে পড়বে, পাহাড় ও উঁচু পাহারা-ঘর চিরকালীন গুহা হবে, বন্য গাধার আনন্দের স্থান ও পশুপালের চরাণি-স্থান হবে;
{32:15} যে পর্যন্ত উপর থেকে আমাদের উপরে রূহ্‌ সেচিত না হন, মরুভূমি ফল গাছের বাগানে পরিণত না হয় ও ফলবান ক্ষেত অরণ্য বলে গণ্য না হয়।
{32:16} তখন সেই মরুভূমিতে ন্যায়বিচার বাস করবে, সেই ফলশালী ক্ষেতে ধার্মিকতা বসতি করবে।
{32:17} আর শান্তিই ধার্মিকতার কাজ হবে এবং চিরকালের জন্য সুস্থিরতা ও চিরন্তন নিরাপত্তা ধার্মিকতার ফল হবে।
{32:18} আর আমার লোকেরা শান্তির আশ্রমে, চিরন্তন নিরাপত্তার আবাসে ও নিশ্চিন্ত বিশ্রাম-স্থানে বাস করবে।
{32:19} কিন্তু অরণ্য ভূমিসাৎ হবার সময়ে শিলাবৃষ্টি হবে, আর নগর সমপূর্ণভাবে নিপাতিত হবে।
{32:20} সুখী তোমরা, যারা সমস্ত পানির স্রোতের ধারে বীজ বপন কর, যারা গরু ও গাধাকে চরতে দাও।
{i33:1} আল্লাহ্‌-ভক্তদের মুক্তি ও মঙ্গল
{33:1} ধিক্‌ তোমাকে! তুমি যে ধ্বংসিত না হয়েও ধ্বংস করছো, প্রতারিত না হয়েও প্রতারণা করছো, ধ্বংস-কার্য সমাপ্ত করার পর তুমি ধ্বংসিত হবে, প্রতারণা করে শেষ করার পর লোকে তোমাকে প্রতারণা করবে।
{33:2} হে মাবুদ, আমাদের প্রতি কৃপা কর, আমরা তোমার অপেক্ষায় রয়েছি; তুমি প্রতি প্রভাতে তোমার অপেক্ষাকারীদের শক্তিস্বরূপ হও ও সঙ্কটকালে আমাদের উদ্ধারস্বরূপ হও।
{33:3} কোলাহলের শব্দে জাতিরা পালিয়ে গেল, তুমি উঠে দাঁড়ালে লোকবৃন্দ ছিন্নভিন্ন হল।
{33:4} পতঙ্গ যেমন সংগ্রহ করে, তেমনি লোকে তোমাদের লুট সংগ্রহ করবে; ফড়িংরা যেমন লাফায়, তেমনি লোকে তার উপরে লাফাবে।
{33:5} মাবুদ উন্নত; তিনি ঊর্ধ্বলোকে বাস করেন, তিনি সিয়োনকে ন্যায়বিচারে ও ধার্মিকতায় পূর্ণ করেছেন।
{33:6} আর তোমার সময়ে স্থিতিশীলতা আসবে, উদ্ধারের, জ্ঞানের ও বুদ্ধির প্রাচুর্য ঘটবে; মাবুদের ভয় সিয়োনের ধনকোষ।
{33:7} দেখ, ওদের সাহসী লোকেরা রাস্তায় রাস্তায় কাঁদছে, যারা সন্ধির খোঁজ করছে সেই দূতেরা ভীষণ কান্নাকাটি করছে।
{33:8} সমস্ত রাজপথ নরশূন্য হয়েছে, কোন পথিকও নেই; সে নিয়ম ভঙ্গ করেছে, সমস্ত নগর তুচ্ছ করেছে, মানুষকে ঘাসের মত মনে করেছে।
{33:9} দেশ শোকান্বিত ও মলিন হয়েছে, লেবানন লজ্জা পেয়েছে ও ম্লান হয়েছে, শারোণ মরুভূমির সমান এবং বাশন ও কর্মিলের সব গাছের পাতা ঝরে পড়েছে।
{33:10} মাবুদ বলেন, আমি এখন উঠবো, এখন উন্নত হব, এখন গৌরবান্বিত হব।
{33:11} তোমরা চিটারূপ গর্ভ ধারণ করবে, নাড়া প্রসব করবে; তোমাদের নিশ্বাস আগুনের মত, তা তোমাদেরকে গ্রাস করবে।
{33:12} আর জাতিরা চুল্লিতে পুড়িয়ে ফেলা চুনার মত হবে, আগুনে পোড়ানো কাঁটাঝোপের মত হবে।
{33:13} হে দূরবর্তী লোকেরা, আমি যা করেছি, তা শোন; নিকটস্থ লোকেরা, আমার পরাক্রমের কথা স্বীকার কর।
{33:14} সিয়োনে গুনাহ্‌গাররা কাঁপছে, আল্লাহ্‌বিহীন লোকদের কাঁপুনি ধরেছে। আমাদের মধ্যে কে সর্বগ্রাসী আগুনে থাকতে পারে? আমাদের মধ্যে কে চিরকালস্থায়ী আগুনের শিখাগুলোর কাছে থাকতে পারে?
{33:15} যে ব্যক্তি ধার্মিকতার পথে চলে ও সরল ভাবের কথা বলে, যে জুলুম করে লাভ করা ঘৃণা করে, যে ঘুষ নেওয়া থেকে হাত সরিয়ে রাখে, যে খুন করার পরামর্শ শুনলে কান বন্ধ করে ও দুষ্কর্ম দেখা থেকে চোখ বন্ধ করে রাখে;
{33:16} সেই ব্যক্তি উঁচু স্থানে বাস করবে, শৈলগুলোর দুর্গ তার আশ্রয়স্থান হবে; তাকে খাবার দেওয়া যাবে, সে নিশ্চয়ই পানি পাবে।
{i33:17} প্রতাপপূর্ণ বাদশাহ্‌র দেশ
{33:17} তোমার নয়নযুগল বাদশাহ্‌কে, তাঁর নিজের সৌন্দর্যে দেখতে পাবে, তা সীমাহীন একটি দেশ দেখতে পাবে।
{33:18} তোমার অন্তর ঐ ত্রাসের বিষয় নিয়ে ভাববে — কোথায় সেই গণনাকর্তা, কোথায় সেই মুদ্রা-ওজনকারী? কোথায় সেই উচ্চগৃহ গণনাকারী?
{33:19} তুমি আর সেই নিষ্ঠুর জাতিকে দেখতে পাবে না, সেই জাতিকে, যার দুর্বোধ্য ভাষা তুমি জান না, যার অস্পষ্ট কথা তুমি বুঝতে পার না।
{33:20} আমাদের সমস্ত ঈদ পালনের নগর সিয়োনের প্রতি দৃষ্টি কর, তোমার নয়নযুগল শান্তিযুক্ত বসতিস্বরূপ জেরুশালেমকে দেখবে; তা অটল তাঁবুস্বরূপ, তার গোঁজ কখনও উৎপাটিত হবে না এবং তার কোন দড়ি ছিঁড়বে না।
{33:21} বস্তুত সেখানে মাবুদ সপ্রতাপে আমাদের সহবর্তী হবেন, তা বড় বড় নদনদী ও বিস্তীর্ণ স্রোতোমালার স্থান; সেই স্থানে দাঁড়যুক্ত নৌকা গমনাগমন করবে না ও শক্তিশালী জাহাজ তা পার হয়ে আসবে না।
{33:22} কেননা মাবুদ আমাদের বিচারকর্তা, মাবুদ আমাদের ব্যবস্থাপক, মাবুদ আমাদের বাদশাহ্‌, তিনিই আমাদের নাজাত করবেন।
{33:23} তোমার দড়িগুলো ঢিলা হয়ে পড়েছে, লোকে নিজেদের মাস্তুলের গোড়া শক্ত কিংবা পাল খাটিয়ে দিতে পারে না; তখন বিস্তর লুটের সামগ্রী ভাগ করা হবে; খোঁড়ারাও লুটের মাল নিয়ে যাবে।
{33:24} আর নগরবাসী কেউ বলবে না, আমি অসুস্থ; সেই স্থানের অধিবাসী লোকদের গুনাহ্‌ মাফ করা হবে।
{i34:1} জাতিদের বিচার
{34:1} হে জাতিরা, কাছে এসে শোন; হে লোকবৃন্দ, মনোযোগ দাও; দুনিয়া ও সেখানকার সকলে, দুনিয়া ও সেখানে উৎপন্ন সকল পদার্থ শুনুক।
{34:2} কেননা সকল জাতির বিরুদ্ধে মাবুদের ক্রোধ, তাদের সৈন্য সামন্তের বিরুদ্ধে তাঁর প্রচণ্ড কোপ প্রজ্বলিত হল; তিনি তাদেরকে নিঃশেষে বিনষ্ট করলেন, তাদেরকে হত হবার জন্য তুলে দিলেন।
{34:3} আর তাদের নিহতরা বাইরে নিক্ষিপ্ত হবে, তাদের লাশ থেকে দুর্গন্ধ বের হবে, তাদের রক্ত পর্বতমালা দিয়ে প্রবাহিত হবে।
{34:4} আর আসমানের সমস্ত বাহিনী ক্ষয় পাবে, আসমান কাগজের মত জড়িয়ে যাবে; এবং যেমন আঙ্গুরলতার শুকনো পাতা ও ডুমুর গাছের শুকনো ফল, তেমনি তার সমস্ত বাহিনী পুরানো হয়ে যাবে।
{34:5} কেননা আমার তলোয়ার বেহেশতে পরিতৃপ্ত হয়েছে; দেখ, বিচার করবার জন্য তা ইদোম দেশের উপরে, আমার পরিত্যক্ত লোকদের উপরে পড়বে।
{34:6} মাবুদের তলোয়ার তৃপ্ত হয়েছে রক্তে, আপ্যায়িত হয়েছে মেদে, ভেড়ার বাচ্চা ও ছাগলের রক্তে এবং ভেড়াগুলোর বৃক্কের মেদে; কেননা বস্রাতে মাবুদের একটি কোরবানী, ইদোম দেশে বিস্তর পশুবধ হবে।
{34:7} তাদের সঙ্গে বন্য ষাঁড় ও ষাঁড়ের সঙ্গে যুবা ষাঁড় নেমে আসবে এবং তাঁদের ভূমি রক্তে পরিতৃপ্ত ও ধূলা মেদে ভিজে যাবে।
{34:8} কেননা এটা মাবুদের প্রতিশোধের দিন, এটি সিয়োনের ঝগড়া সম্বন্ধীয় প্রতিফল-দানের বছর।
{34:9} সেখানকার প্রবাহগুলো আল্‌কাতরায়, সেখানকার ধূলি গন্ধকে পরিণত হবে, সেখানকার ভূমি জলন্ত আল্‌কাতরা হবে।
{34:10} দিন ও রাতে কখনও তা নিভবে না; চিরকাল তার ধোঁয়া উঠতে থাকবে; তা পুরুষানুক্রমে উৎসন্ন হয়ে থাকবে, তার মধ্য দিয়ে অনন্তকালেও কেউ যাবে না।
{34:11} কিন্তু পানিভেলা ও শজারু তা অধিকার করবে এবং মহাপেচক ও দাঁড়কাক তার মধ্যে বাস করবে; আর তার উপরে অবস্তুতারূপ মানরজ্জু ও শূন্যতারূপ ওলোনসূত্র ধরা যাবে।
{34:12} সেখানকার রাজত্ব ঘোষণা করতে রাজপুরুদের কেউই থাকবে না; সেখানকার নেতৃবর্গ সর্বতোভাবে ধ্বংস হবে।
{34:13} তার সমস্ত অট্টালিকা কাঁটায়, তার সমস্ত দুর্গ বিছুটি ও শেয়ালকাঁটাতে আচ্ছাদিত হবে এবং সেই দেশ শিয়ালদের বাসস্থান, উটপাখির মাঠ হবে।
{34:14} আর সমস্ত বন্যপশু হায়েনাদের সঙ্গে থাকবে এবং বন্য ছাগলেরা একে অন্যকে আহ্বান করে আনবে; আর সেখানে নিশাচর প্রাণীরা বাস করে বিশ্রামের স্থান পাবে।
{34:15} সে স্থানে পেঁচক বাসা করে ডিম ফুটিয়ে বাচ্চাগুলোকে নিজের ছায়াতে একত্র করবে; এবং সেখানে চিলেরা প্রত্যেকে নিজ নিজ সঙ্গীনীর সঙ্গে একত্র হবে।
{34:16} তোমরা মাবুদের কিতাবে অনুসন্ধান কর, তা পাঠ কর, এর একটিরও অভাব হবে না, তারা কেউ সঙ্গীনীবিহীন থাকবে না; কেননা আমার মুখ দ্বারা তিনিই এই হুকুম করেছেন এবং তিনিই নিজের রূহ্‌ দ্বারা তাদেরকে সংগ্রহ করেছেন।
{34:17} আর তিনি গুলিবাঁটপূর্বক তাদেরকে সেই অধিকার দিয়েছেন, তাঁর হাত মানদড়ি দিয়ে প্রত্যেকের অংশ নির্ধারণ করেছে; তারা চিরকাল তা অধিকার করবে, তারা পুরুষানুক্রমে সে স্থানে বাস করবে।
{i35:1} মুক্তি পাওয়া লোকদের আনন্দ
{35:1} মরুভূমি ও শুকনা স্থান আমোদ করবে, মরুভূমি উল্লসিত হবে, গোলাপের মত উৎফুল্ল হবে।
{35:2} সে অনেক পুষ্পের দরুন উৎফুল্ল হবে, আর আনন্দ ও গান সহকারে উল্লাস করবে; তাকে দেওয়া হবে লেবাননের প্রতাপ, কর্মিলের ও শারোণের শোভা; তারা দেখতে পাবে মাবুদের মহিমা, আমাদের আল্লাহ্‌র শোভা।
{35:3} দুর্বল হাত সবল কর, কাঁপতে থাকা হাঁটু সুস্থির কর।
{35:4} শংকিত লোকদেরকে বল, সাহস কর, ভয় করো না; দেখ, তোমাদের আল্লাহ্‌ প্রতিশোধসহ ও খোদায়ী প্রতিকারসহ আসছেন, তিনিই এসে তোমাদের নাজাত করবেন।
{35:5} তৎকালে অন্ধদের চোখ খোলা যাবে, আর বধিরদের কান মুক্ত হবে।
{35:6} তৎকালে খঞ্জ হরিণের মত লাফ দেবে, ও বধিরদের কণ্ঠ আনন্দগান করবে; কেননা মরুভূমিতে পানি উৎসারিত হবে, ও মরুভূমির নানা স্থানে প্রবাহিত হবে।
{35:7} আর তপ্ত বালুকা জলাশয় হয়ে যাবে, ও শুকনো ভূমি পানির ফোয়ারায় পরিপূর্ণ হবে; শিয়ালদের নিবাসে, সেগুলো যেখানে শয়ন করতো, সেই স্থানে নল খাগ্‌ড়ার বন হবে।
{35:8} আর সেই স্থানে একটি জাঙ্গাল ও রাজপথ হবে; তা পবিত্রতার পথ বলে আখ্যাত হবে; তা দিয়ে কোন নাপাক লোক যাতায়াত করবে না, কিন্তু তা ওদের জন্য হবে; সে পথে পথিকরা, অজ্ঞানেরাও পরিভ্রমণ করবে না।
{35:9} সেখানে সিংহ থাকবে না, কোন হিংস্র জন্তু তাতে উঠবে না, সেখানে তা দেখাই যাবে না; কিন্তু মুক্তি পাওয়া লোকেরা সেই পথে চলবে;
{35:10} আর মাবুদের নিস্তার পাওয়া লোকেরা ফিরে আসবে, আনন্দগান সহকারে সিয়োনে আসবে, এবং তাদের মাথায় নিত্যস্থায়ী আনন্দের মুকুট থাকবে; তারা আমোদ ও আনন্দ লাভ করবে, এবং খেদ ও আর্তস্বর দূরে পালিয়ে যাবে।
{i36:1} বাদশাহ্‌ সন্‌হেরীব জেরুশালেমকে ভয় দেখান
{36:1} হিষ্কিয় বাদশাহ্‌র চতুর্দশ বছরে আসেরিয়ার বাদশাহ্‌ সন্‌হেরীব এহুদার প্রাচীর-বেষ্টিত সমস্ত নগরের বিরুদ্ধে এসে সেসব হস্তগত করতে লাগলেন।
{36:2} পরে আসেরিয়ার বাদশাহ্‌ লাখীশ থেকে রব্‌শাকিকে বড় সৈন্যদলের সঙ্গে জেরুশালেমে বাদশাহ্‌ হিষ্কিয়ের কাছে প্রেরণ করলেন; তাতে তিনি এসে উচ্চতর পুষ্করিণীর প্রণালীর কাছে ধোপাদের-ভূমির রাজপথে অবস্থিতি করলেন।
{36:3} পরে হিল্কিয়ের পুত্র ইলিয়াকীম নামে রাজপ্রাসাদের নেতা শিব্‌ন লেখক ও আসফের পুত্র যোয়াহ নামক ইতিহাস-রচয়িতা বের হয়ে তাঁর কাছে গেলেন।
{36:4} রব্‌শাকি তাঁদের বললেন, “তোমরা হিষ্কিয়কে এই কথা বল, বাদশাহ্‌দের বাদশাহ্‌ আসেরিয়ার বাদশাহ্‌ এই কথা বলেন, তুমি যে সাহস করছো, সে কেমন সাহস?
{36:5} আমি বলি, তোমার যুদ্ধের বুদ্ধি ও পরাক্রম কথার কথা মাত্র; বল দেখি, তুমি কার উপরে নির্ভর করে আমার বিরুদ্ধে গেলে?
{36:6} দেখ, তুমি ঐ থেৎলা নলরূপ লাঠি, অর্থাৎ মিসরের উপরে নির্ভর করছো; কিন্তু যে কেউ তার উপরে নির্ভর করে, সে তার হাতে ফুটে তা বিদ্ধ করে; যত লোক মিসরের বাদশাহ্‌ ফেরাউনের উপরে নির্ভর করে, তাদের পক্ষে সেও সেই রকম।
{36:7} আর যদি আমাকে বল, আমরা আমাদের আল্লাহ্‌ মাবুদের উপর নির্ভর করি, তবে তিনি কি সেই আল্লাহ্‌ নন, যাঁর উচ্চস্থলী ও সমস্ত কোরবানগাহ্‌ হিষ্কিয় দূর করেছে এবং এহুদা ও জেরুশালেমের লোকদের বলেছে, ‘তোমরা এই কোরবানগাহ্‌র কাছে সেজ্‌দা করবে’?
{36:8} তুমি একবার আমার প্রভু আসেরিয়ার বাদশাহ্‌র কাছে পণ কর; আমি তোমাকে দুই হাজার ঘোড়া দেব, যদি তুমি ঘোড়সওয়ার দিতে পার।
{36:9} তবে কেমন করে আমার প্রভুর ক্ষুদ্রতম গোলামদের মধ্যে এক জন সেনাপতিকে হটিয়ে দেবে এবং সমস্ত রথ ও ঘোড়সওয়ারদের জন্য মিসরের উপরে ভরসা করবে?
{36:10} বল দেখি, আমি কি মাবুদের সম্মতি ছাড়া এই দেশ ধ্বংস করতে এসেছি? মাবুদই আমাকে বলেছেন, তুমি ঐ দেশে গিয়ে সেটি ধ্বংস কর।”
{36:11} তখন ইলিয়াকীম, শিবন্‌ ও যোয়াহ রব্‌শাকিকে বললেন, আরজ করি, আপনার গোলামদের কাছে অরামীয় ভাষায় বলুন, কেননা আমরা তা বুঝতে পারি; প্রাচীরের উপরিস্থ লোকদের শুনিয়ে আমাদের কাছে ইহুদী ভাষায় কথা বলবেন না।
{36:12} কিন্তু রব্‌শাকি বললেন, আমার প্রভু কি তোমার প্রভুরই কাছে এবং তোমারই কাছে এই কথা বলতে আমাকে পাঠিয়েছেন? ঐ যে লোকেরা তোমাদের সঙ্গে নিজ নিজ বিষ্ঠা খেতে ও নিজ নিজ মূত্র পান করতে প্রাচীরের উপরে বসে আছে, ওদেরই কাছে কি তিনি পাঠান নি?
{36:13} পরে রব্‌শাকি দাঁড়িয়ে উচ্চৈঃস্বরে ইহুদী ভাষায় বলতে লাগলেন, “তোমরা বাদশাহ্‌দের বাদশাহ্‌ আসেরিয়ার বাদশাহ্‌র কথা শোন।
{36:14} বাদশাহ্‌ এই কথা বলছেন, হিষ্কিয় তোমাদের ভ্রান্তি না জন্মাক; কেননা তোমাদেরকে রক্ষা করতে তার সাধ্য নেই।
{36:15} আর হিষ্কিয় এই কথা বলে মাবুদের উপর তোমাদের বিশ্বাস না জন্মাক যে, মাবুদ আমাদেরকে নিশ্চয়ই উদ্ধার করবেন, এই নগর কখনও আসেরিয়ার বাদশাহ্‌র হস্তগত হবে না।
{36:16} তোমরা হিষ্কিয়ের কথা শুনো না; কেননা আসেরিয়ার বাদশাহ্‌র এই কথা বলেন, তোমরা আমার সঙ্গে সন্ধি কর, বের হয়ে আমার কাছে এসো; তাহলে তোমরা প্রত্যেকে জন নিজ নিজ আঙ্গুর ফল ও ডুমুর ফল ভোজন করতে এবং নিজ নিজ কূপের পানি পান করতে পারবে;
{36:17} পরে আমি এসে তোমাদের নিজের দেশের মত একটি দেশে, শস্য ও আঙ্গুর-রসের দেশে, রুটি ও আঙ্গুর-ক্ষেতের দেশে তোমাদের নিয়ে যাব।
{36:18} মাবুদ আমাদের উদ্ধার করবেন, এই কথা বলে যেন হিষ্কিয় তোমাদেরকে না ভুলায়। জাতিদের দেবতারা কি কেউ আসেরিয়ার বাদশাহ্‌র হাত থেকে নিজ নিজ দেশ রক্ষা করেছে?
{36:19} হমাত ও অর্পদের দেবতারা কোথায়? সফর্বয়িমের দেবতারা কোথায়? ওরা কি আমার হাত থেকে সামেরিয়াকে রক্ষা করেছে?
{36:20} ভিন্ন ভিন্ন দেশের সমস্ত দেবতার মধ্যে কোন্‌ দেবতারা আমার হাত থেকে নিজেদের দেশ উদ্ধার করেছে? তবে মাবুদ আমার হাত থেকে জেরুশালেমকে উদ্ধার করবেন, এই কি সম্ভব?”
{36:21} কিন্তু লোকেরা নীরব হয়ে থাকলো, তার একটি কথারও জবাব দিল না, কারণ বাদশাহ্‌র এই হুকুম ছিল, যে, তাকে কোন জবাব দিও না।
{36:22} পরে হিল্কিয়ের পুত্র রাজপ্রাসাদের নেতা ইলিয়াকীম, শিব্‌ল লেখক ও আসফের পুত্র ইতিহাস-রচয়িতা যোয়াহ নিজ নিজ কাপড় ছিঁড়ে হিষ্কিয়ের কাছে এসে রব্‌শাকির কথা জানালেন।
{i37:1} হযরত ইশাইয়ার কাছে বাদশাহ্‌ হিষ্কিয়ের অনুরোধ
{37:1} তা শুনে বাদশাহ্‌ হিষ্কিয় নিজের কাপড় ছিঁড়ে চট পরে মাবুদের গৃহে গমন করলেন।
{37:2} আর রাজপ্রাসাদের নেতা ইলীয়াকীম ও শিব্‌ন লেখককে এবং ইমামদের প্রধান ব্যক্তিবর্গকে চট পরিয়ে আমোজের পুত্র ইশাইয়া নবীর কাছে পাঠিয়ে দিলেন।
{37:3} তাঁরা তাঁকে বললেন, হিষ্কিয় এই কথা বলেন, আজকের দিন সঙ্কট, অনুযোগ ও অপমানের দিন, কেননা সন্তানেরা প্রসব-দ্বারে উপস্থিত, কিন্তু প্রসব করার শক্তি নেই।
{37:4} জীবন্ত আল্লাহ্‌কে টিটকারি দেবার জন্য তার মালিক আসেরিয়া বাদশাহ্‌র প্রেরিত রব্‌শাকি যেসব কথা বলেছে, হয়তো আপনার আল্লাহ্‌ মাবুদ তা শুনবেন এবং তাকে সেসব কথার জন্য তিরস্কার করবেন, যা আপনার আল্লাহ্‌ মাবুদ শুনেছেন; অতএব যে অবশিষ্টাংশ এখনও আছে, আপনি তার জন্য মুনাজাত উৎসর্গ করুন।
{37:5} তখন বাদশাহ্‌ হিষ্কিয়ের গোলামেরা ইশাইয়ার কাছে উপস্থিত হলেন।
{37:6} ইশাইয়া তাঁদের বললেন, তোমাদের মালিককে এই কথা বল, মাবুদ এই কথা বলেন, তুমি যা শুনেছ ও যা বলে আসেরিয়ার বাদশাহ্‌র গোলামেরা আমার নিন্দা করেছে, সেই সমস্ত কথায় ভয় পেয়ো না।
{37:7} দেখ, আমি তার মধ্যে একটি রূহ্‌ দেব এবং সে কোন সংবাদ শুনবে, শুনে নিজের দেশে ফিরে যাবে, পরে আমি তারই দেশে তাকে তলোয়ার দ্বারা নিপাত করবো।
{37:8} পরে রব্‌শাকি ফিরে গেলেন, গিয়ে দেখতে পেলেন যে, আসেরিয়ার বাদশাহ্‌ লিব্‌নার বিপক্ষে যুদ্ধ করছেন; বস্তুত তিনি লাখীশ্‌ থেকে প্রস্থান করেছেন, এই কথা রব্‌শাকি শুনেছেন।
{37:9} পরে তিনি ইথিওপিয়া দেশের বাদশাহ্‌ তির্হকের বিষয়ে এই সংবাদ শুনলেন যে, তিনি তার বিরুদ্ধে যুদ্ধ করার জন্য বের হয়ে এসেছেন।
{37:10} এই কথা শুনে তিনি হিষ্কিয়ের কাছে দূত পাঠালেন, বললেন, তোমরা এহুদার বাদশাহ্‌ হিষ্কিয়কে এই কথা বলবে, তোমার বিশ্বাস-ভূমি আল্লাহ্‌ এই কথা বলে তোমার ভ্রান্তি না জন্মান যে, জেরুশালেম আসেরিয়ার বাদশাহ্‌র হাতে তুলে দেওয়া হবে না।
{37:11} দেখ, দেশের সমস্ত স্থান নিঃশেষে বিনষ্ট করে আসেরিয়ার বাদশাহ্‌রা সমস্ত দেশের প্রতি যা যা করেছেন, তা তুমি শুনেছ; তবে তুমি কি উদ্ধার পাবে?
{37:12} আমার পূর্বপুরুষরা যেসব জাতিকে বিনষ্ট করেছেন — গোষণ, হারণ, রেৎসফ এবং তলঃসর-নিবাসী আদন-সন্তানেরা — তাদের দেবতারা কি তাদেরকে উদ্ধার করেছে?
{37:13} হমাতের বাদশাহ্‌, অর্পদের বাদশাহ্‌ এবং সফর্বয়িম নগরের, হেনার ও ইব্বার বাদশাহ্‌ কোথায়?
{i37:14} বাদশাহ্‌ হিষ্কিয়ের মুনাজাত
{37:14} হিষ্কিয় দূতদের হাত থেকে পত্রখানি নিয়ে পাঠ করলেন; পরে হিষ্কিয় মাবুদের গৃহে উঠে গেলেন এবং মাবুদের সম্মুখে তা মেলে ধরলেন।
{37:15} আর হিষ্কিয় মাবুদের কাছে মুনাজাত করলেন,
{37:16} বললেন, হে বাহিনীগণের মাবুদ, ইসরাইলের আল্লাহ্‌, কারুবীদ্বয়ে আসীন তুমি, কেবল মাত্র তুমিই দুনিয়ার সমস্ত রাজ্যের আল্লাহ্‌; তুমিই আসমান ও দুনিয়া নির্মাণ করেছ।
{37:17} হে মাবুদ, কান দাও, শোন, হে মাবুদ চোখ উন্মীলন করে দেখ; জীবন্ত আল্লাহ্‌কে টিটকারি দেবার জন্য সন্‌হেরীব যেসব কথা বলে পাঠিয়েছে, তা শোন।
{37:18} সত্যি বটে, হে মাবুদ, আসেরিয়ার বাদশাহ্‌রা সর্বদেশীয় লোকদের ও তাদের সমস্ত দেশ বিনষ্ট করেছে,
{37:19} এবং তাদের দেবতাদেরকে আগুনে নিক্ষেপ করেছে, কারণ তারা আল্লাহ্‌ নয়, কিন্তু মানুষের হাতের কাজ, কাঠ ও পাথর; এজন্য ওরা তাদেরকে বিনষ্ট করেছে।
{37:20} অতএব এখন, হে মাবুদ, আমাদের আল্লাহ্‌, তুমি তার হাত থেকে আমাদেরকে নিস্তার কর; তাতে দুনিয়ার সমস্ত রাজ্য জানতে পারবে যে, তুমি, কেবল মাত্র তুমিই মাবুদ।
{37:21} পরে আমোজের পুত্র ইশাইয়া হিষ্কিয়ের কাছে এই কথা বলে পাঠালেন; ইসরাইলের আল্লাহ্‌ মাবুদ এই কথা বলেন, তুমি আসেরিয়ার বাদশাহ্‌ সন্‌হেরীবের বিষয়ে আমার কাছে মুনাজাত করেছ,
{37:22} মাবুদ তার বিষয়ে যে কথা বলেছেন, তা এই, “কুমারী সিয়োন-কন্যা তোমাকে তুচ্ছ ও পরিহাস করছে; জেরুশালেম-কন্যা তোমার দিকে মাথা নাড়ছে।
{37:23} তুমি কাকে টিটকারী দিয়েছ? কার নিন্দা করেছ? কার বিরুদ্ধে উচ্চশব্দ করেছ ও উপরের দিকে চোখ তুলেছ?
{37:24} ইসরাইলের পবিত্রতমেরই বিরুদ্ধে! তুমি তোমার গোলামদের দ্বারা প্রভুকে টিটকারি দিয়েছ, বলেছ, ‘আমি আমার অনেক রথ দিয়ে পর্বতমালার উঁচু মাথায়, লেবাননের নিভৃত স্থানে আরোহণ করেছি, আমি তার দীর্ঘকায় এরস গাছ ও উৎকৃষ্ট সমস্ত দেবদারু কেটে ফেলব, তার প্রান্তভাগস্থ উচ্চতম স্থানে, উর্বর ক্ষেতের কাননে প্রবেশ করবো।
{37:25} আমি খনন করে পানি পান করেছি, আমি আমার পা দিয়ে মিসরের সমস্ত খাল শুকিয়ে ফেলব।’
{37:26} তুমি কি শোন নি যে, আমি দীর্ঘকাল আগে এটি নির্ধারণ করেছিলাম, অনেক কাল আগেই এটি স্থির করেছিলাম? আমি এখন এটি সিদ্ধ করলাম, তোমা দ্বারা শীক্তিশালী সমস্ত নগর বিনাশ করে স্তূপ করলাম।
{37:27} আর সেখানকার বাসিন্দারা শক্তিহীন, ক্ষুব্ধ ও লজ্জিত হল; তারা ক্ষেতের শাক ও নবীন ঘাস, ছাদের উপরিস্থ ঘাস ও অপক্ক শস্যবিশিষ্ট ক্ষেতের মত হল।
{37:28} কিন্তু তোমার বসে থাকা, তোমার বাইরে যাওয়া, তোমার ভিতরে আসা এবং আমার বিরুদ্ধে তোমার ক্রোধ প্রকাশ, এই সকল আমি জানি।
{37:29} আমার বিরুদ্ধে তোমার ক্রোধের কারণে এবং তোমার যে অহংকারের কথা আমার কর্ণগোচর হয়েছে, সেই কারণে আমি তোমার নাসিকায় আমার আঁকড়া ও তোমার ওষ্ঠে আমার বল্‌গা দেব এবং তুমি যে পথ দিয়ে এসেছো, সেই পথ দিয়ে তোমাকে ফিরিয়ে নিয়ে যাব।
{37:30} আর হে হিষ্কিয়, তোমার জন্য এটি হবে চিহ্ন, তোমরা এই বছর নিজে থেকে উৎপন্ন শস্য ও দ্বিতীয় বছর তার মূলোৎপন্ন শস্য ভোজন করবে; পরে তোমরা তৃতীয় বছরে বীজ বপন করে শস্য কাটবে এবং আঙ্গুর-ক্ষেত করে তার ফলভোগ করবে।
{37:31} আর এহুদা কুলে যে জীবিত অবশিষ্ট লোকেরা আছে, তারা আবার নিচে মূল বাঁধবে ও উপরে ফল দেবে।
{37:32} কেননা জেরুশালেম থেকে অবশিষ্টরা, সিয়োন পর্বত থেকে বেঁচে থাকা লোকেরা বের হবে, বাহিনীগণের মাবুদের গভীর আগ্রহ তা সাধন করবে।
{37:33} অতএব আসেরিয়ার বাদশাহ্‌র বিষয়ে মাবুদ এই কথা বলেন, সে এই নগরে আসবে না, এখানে তীর মারবে না, ঢাল নিয়ে এর সম্মুখে আসবে না, এর বিরুদ্ধে জাঙ্গাল বাঁধবে না।
{37:34} সে যে পথ দিয়ে এসেছে, সেই পথ দিয়েই ফিরে যাবে, এই নগরে আসবে না, মাবুদ এই কথা বলেন।
{37:35} কারণ আমি আমার জন্য ও আমার গোলাম দাউদের জন্য এই নগর রক্ষার্থে এর ঢালস্বরূপ হবো।
{i37:36} বাদশাহ্‌ সন্‌হেরীবের পরাজয় ও মৃত্যু
{37:36} পরে মাবুদের ফেরেশতা যাত্রা করে আশেরীয়দের শিবিরে এক লক্ষ পঁচাশি হাজার লোককে হত্যা করলেন; লোকেরা খুব ভোরে উঠলো, আর দেখ, সমস্তই মৃত লাশ।
{37:37} অতএব আসেরিয়ার বাদশাহ্‌ সন্‌হেরীব প্রস্থান করলেন এবং নিনেভেতে ফিরে গিয়ে বাস করলেন।
{37:38} পরে তিনি যখন নিজের দেবতা নিষ্রোকের মন্দিরে প্রণিপাত করছিলেন, তখন অদ্রম্মেলক ও শরেৎসর নামক তাঁর দুই পুত্র তলোয়ার দ্বারা তাঁকে আঘাত করলো; পরে তারা অরারট দেশে পালিয়ে গেল। আর এসর-হদ্দোন নামক তাঁর পুত্র তাঁর পদে বাদশাহ্‌ হলেন।
{i38:1} হিষ্কিয়ের অসুস্থতা
{38:1} সেই সময়ে হিষ্কিয়ের সাংঘাতিক অসুখ হয়েছিল। আর আমোজের পুত্র নবী ইশাইয়া তাঁর কাছে এসে বললেন, মাবুদ এই কথা বলেন, তুমি তোমার বাড়ির ব্যবস্থা করে রাখ, কেননা তোমার মৃত্যু হবে, তুমি বাঁচবে না।
{38:2} তখন হিষ্কিয় দেয়ালের দিকে মুখ ফিরিয়ে মাবুদের কাছে মুনাজাত করে বললেন,
{38:3} হে মাবুদ, আরজ করি, তুমি এখন স্মরণ কর; আমি তোমার সাক্ষাতে বিশ্বস্ততায় ও একাগ্র চিত্তে চলেছি এবং তোমার দৃষ্টিতে যা ভাল, তা-ই করেছি। আর হিষ্কিয় ভীষণভাবে কান্নাকাটি করতে লাগলেন।
{38:4} তখন ইশাইয়ার কাছে মাবুদের এই কালাম নাজেল হল,
{38:5} যাও, হিষ্কিয়কে বল, তোমার পূর্বপুরুষ দাউদের আল্লাহ্‌ মাবুদ এই কথা বলেন, আমি তোমার মুনাজাত শুনলাম; আমি তোমার চোখের পানি দেখলাম; দেখ, আমি তোমার আয়ু পনের বছর বৃদ্ধি করবো,
{38:6} এবং আসেরিয়া দেশের বাদশাহ্‌র হাত থেকে তোমাকে ও এই নগরকে উদ্ধার করবো; আমি এই নগরের ঢালস্বরূপ হবো।
{38:7} আর মাবুদ যে কথা বলেছেন, তা যে সফল করবেন, তার এই চিহ্ন মাবুদ থেকে আপনাকে দেওয়া যাবে।
{38:8} দেখ, আহসের সোপানে ছায়া সূর্যের সঙ্গে ধাপগুলোতে যত ধাপ নেমে গেছে, আমি তার দশ ধাপ পিছনে ফিরিয়ে দেব। পরে সূর্য যত ধাপ নেমে গিয়েছিল, তার দশ ধাপ ফিরে গেল।
{38:9} এহুদার বাদশাহ্‌ হিষ্কিয়ের লেখা; তিনি অসুস্থ হয়ে যখন অসুস্থতা থেকে সুস্থতা লাভ করেন, তখন তিনি এই কথা লিখেছিলেন।
{38:10} আমি বললাম, আমার আয়ুর মধ্যাহ্নে আমি পাতালের তোরণদ্বারে প্রবেশ করবো, আমার অবশিষ্ট বছরগুলো থেকে বঞ্চিত হলাম।
{38:11} আমি বললাম, আমি মাবুদকে জীবিতদের দেশে তাঁকে আর দেখব না, দুনিয়ার নিবাসী মানুষকেও আর দেখব না।
{38:12} ভেড়ার রাখালের তাঁবুর মত আমার আবাস উঠিয়ে আমার কাছ থেকে নিয়ে নেওয় হল; আমি তন্তুবায়ের মত আমার আয়ু গুটালাম; তিনি তাঁত থেকে আমাকে কেটে ফেললেন; তুমি এক দিবারাত্রের মধ্যে আমাকে শেষ করলে।
{38:13} আমি সকাল পর্যন্ত নীরব থাকলাম; তিনি সিংহের মত আমার সমস্ত অস্থি চূর্ণ করলেন; তুমি এক দিবারাত্রের মধ্যে আমাকে শেষ করলে।
{38:14} তালচোঁচ ও সারসের মত আমি চিঁচিঁ আওয়াজ করছিলাম, ঘুঘুর মত কাতরোক্তি করছিলাম; উপর দিকে দৃষ্টিপাত করতে করতে আমার চোখ ক্ষীণ হল; হে মাবুদ, আমি নির্যাতিত, তুমি আমার সহায় হও।
{38:15} আমি কি বলবো? তিনি আমাকে বললেন, এবং নিজেই সাধন করলেন; আমার প্রাণের তিক্ততার কারণে অবশিষ্ট সমস্ত বছর আমি ধীরে ধীরে গমন করবো।
{38:16} হে মালিক, এই সকলের দ্বারা লোকেরা জীবিত থাকে, কেবল এতেই আমার রূহের জীবন; আমাকে সুস্থ কর, আমাকে সঞ্জীবিত কর।
{38:17} দেখ, আমার শান্তির জন্যই আমার তিক্ততা, তিক্ততা উপস্থিত হল; কিন্তু তুমি প্রেমে আমার প্রাণকে বিনাশকূপ থেকে উদ্ধার করলে, তুমি তো আমার সমস্ত গুনাহ্‌ তোমার পিছনে ফেলেছ।
{38:18} পাতাল তো তোমার প্রশংসা-গজল করে না; মৃত্যু তোমার প্রশংসা করে না; পাতালবাসীরা তোমার বিশ্বস্ততার অপেক্ষা করে না।
{38:19} জীবিত, জীবিত লোকই তোমার প্রশংসা-গজল করবে, আমি যেমন আজ করছি; পিতা সন্তানদেরকে তোমার বিশ্বস্ততার কথা জানাবে।
{38:20} মাবুদ আমাকে নিস্তার করবেন; এবং আমরা তারযুক্ত যন্ত্রে কাওয়ালী গাইব, যত দিন জীবিত থাকি, মাবুদের গৃহে গাইব।
{38:21} ইশাইয়া বলেছিলেন, ডুমুরফলের চাপ নিয়ে ছেঁচে স্ফোটকের উপরে প্রলেপ দেওয়া হোক, তাতে তিনি বাঁচবেন।
{38:22} আর হিষ্কিয় বলেছিলেন, আমি যে মাবুদের গৃহে উঠতে পারব, এর চিহ্ন কি?
{i39:1} ব্যাবিলনের রাজদূতদের আগমন
{39:1} ঐ সময়ে বলদনের পুত্র ব্যাবিলনের বাদশাহ্‌ মারডক-বলদন হিষ্কিয়ের কাছে পত্র ও উপঢৌকন-দ্রব্য পাঠালেন, কারণ তিনি শুনেছিলেন যে, হিষ্কিয় অসুস্থ হয়েছিলেন ও সুস্থতা লাভ করেছেন।
{39:2} তাতে হিষ্কিয় দূতদের আগমনে আনন্দিত হলেন এবং নিজের কোষাগার, রূপা, সোনা, সুগন্ধি দ্রব্য ও বহুমূল্য তেল এবং সমুদয় অস্ত্রাগার ও ধনাগারগুলোর সমস্ত বস্তু তাদের দেখালেন। এমন কোন সামগ্রী তাঁর বাড়িতে বা তাঁর সমস্ত রাজ্যে ছিল না যা হিষ্কিয় তাদেরকে দেখান নি।
{39:3} পরে নবী ইশাইয়া হিষ্কিয় বাদশাহ্‌র কাছে এসে তাঁকে জিজ্ঞাসা করলেন, ঐ লোকেরা কি বললো? আর ওরা কোথা থেকে আপনার কাছে এসেছিল? হিষ্কিয় বললেন, ওরা সুদূর ব্যাবিলন দেশ থেকে আমার কাছে এসেছে।
{39:4} তিনি জিজ্ঞাসা করলেন, ওরা আপনার বাড়িতে কি কি দেখেছে? হিষ্কিয় বললেন, আমার বাড়িতে যা যা আছে, সবই দেখেছে; আমার ধনাগারগুলোর মধ্যে এমন কোন দ্রব্য নেই যা তাদের দেখাই নি।
{39:5} ইশাইয়া হিষ্কিয়কে বললেন, বাহিনীগণের মাবুদের কালাম শুনুন।
{39:6} দেখ, এমন সময় আসছে, যখন তোমার বাড়িতে যা কিছু আছে এবং তোমার পূর্বপুরুষদের সঞ্চিত যা যা আজ পর্যন্ত রয়েছে, সবই ব্যাবিলনে নিয়ে যাওয়া হবে; কিছুই অবশিষ্ট থাকবে না, মাবুদ এই কথা বলেন।
{39:7} আর যারা তোমা থেকে উৎপন্ন হবে, তোমার সেই সন্তানদের মধ্যে কয়েকজনকে নিয়ে যাওয়া হবে; এবং তারা ব্যাবিলনের বাদশাহ্‌র প্রাসাদে নপুংসক হবে।
{39:8} তখন হিষ্কিয় ইশাইয়াকে বললেন, আপনি মাবুদের যে কালাম বললেন, তা উত্তম। তিনি আরও বললেন, কারণ আমার সময়ে শান্তি ও সত্য থাকবে।
{i40:1} দ্বিতীয় খণ্ড আল্লাহ্‌র লোকদের প্রতি সান্ত্বনার কালাম
{40:1} তোমরা সান্ত্বনা দাও, আমার লোকদেরকে সান্ত্বনা দাও, তোমাদের আল্লাহ্‌ এই কথা বলেন।
{40:2} জেরুশালেমকে উৎসাহজনক কথা বল; আর তার কাছে এই কথা তবলিগ কর যে, তার সৈন্যবৃত্তি সমাপ্ত হয়েছে, তার অপরাধের মাফ হয়েছে; তার যত গুনাহ্‌, তার দ্বিগুণ ফল সে মাবুদের হাত থেকে পেয়েছে।
{40:3} একজনের কণ্ঠস্বর, সে ঘোষণা করছে, ‘তোমরা মরুভূমিতে মাবুদের পথ প্রস্তুত কর, মরুভূমিতে আমাদের আল্লাহ্‌র জন্য রাজপথ সরল কর।
{40:4} প্রত্যেক উপত্যকা উঁচু করা হবে, প্রত্যেক পর্বত ও উপপর্বত নিচু করা যাবে; অসমান স্থান সোজা হবে, উঁচু ও নিচু ভূমি সমতল হবে;
{40:5} আর মাবুদের মহিমা প্রকাশ পাবে, আর সমস্ত মানুষ একসঙ্গে তা দেখবে, কারণ মাবুদ এই কথা বলেছেন।’
{40:6} এক জনের কণ্ঠস্বর শোনা গেল, সে বলছে, ‘ঘোষণা কর,’ এক জন বললো, ‘কি ঘোষণা করবো?’ ‘মানুষমাত্র ঘাসের মত, তার সমস্ত গৌরব ক্ষেতের ফুলের মত।
{40:7} ঘাস শুকিয়ে যায়, ফুল ম্লান হয়ে পড়ে, কারণ তার উপরে মাবুদের নিশ্বাস বয়ে যায়; সত্যিই লোকেরা ঘাসের মত।
{40:8} ঘাস শুকিয়ে যায়, ফুল ম্লান হয়ে পড়ে, কিন্তু আমাদের আল্লাহ্‌র কালাম চিরকাল থাকবে।’
{40:9} হে সিয়োনের কাছে সুসংবাদ তবলিগকারিণী! উঁচু পর্বতে আরোহণ কর; হে জেরুশালেমের কাছে সুসংবাদ তবলিগকারিণী! সবলে উচ্চৈঃস্বর কর, উচ্চৈঃস্বর কর, ভয় করো না; এহুদার নগরগুলোকে বল, দেখ, তোমাদের আল্লাহ্‌!
{40:10} দেখ, সার্বভৌম মাবুদ সপরাক্রমে আসছেন, তাঁর বাহু তাঁর জন্য কর্তৃত্ব করে; দেখ, তাঁর সঙ্গে তাঁর দাতব্য বেতন আছে, তাঁর সম্মুখে তাঁর দাতব্য পুরস্কার আছে।
{40:11} তিনি ভেড়ার রাখালের মত তাঁর পাল চরাবেন, তিনি বাচ্চাগুলোকে বাহুতে সংগ্রহ করবেন এবং কোলে করে বহন করবেন; দুগ্ধবতী সকলকে তিনি ধীরে ধীরে চালাবেন।
{i40:12} সর্বশক্তিমান আল্লাহ্‌ তাঁর ভক্তদের আশ্রয়
{40:12} কে তার হাতের তালুতে জলরাশি মেপেছে, বিঘত দিয়ে আসমান পরিমাণ করেছে, দুনিয়ার ধুলা ঝুড়িতে ভরেছে, দাঁড়িপাল্লায় পর্বতমালাকে ও নিক্তিতে উপপর্বতগুলোকে ওজন করেছে?
{40:13} কে মাবুদের রূহের পরিমাণ করেছে? কিংবা তাঁর মন্ত্রী হয়ে তাঁকে শিক্ষা দিয়েছে?
{40:14} তিনি কার কাছে মন্ত্রণা গ্রহণ করেছেন? কে তাঁকে বুদ্ধি দিয়েছে ও বিচারপথ দেখিয়েছে, তাঁকে জ্ঞান শিক্ষা দিয়েছে ও বিবেচনার পথ জানিয়েছে?
{40:15} দেখ, জাতিরা কলসের একটি জলবিন্দুর মত, আর দাঁড়িপাল্লায় লেগে থাকা ধূলিকণার মত গণ্য; দেখ, তিনি দ্বীপগুলোকে মিহি ধুলার মতই তোলেন।
{40:16} আর লেবাননে জ্বাল দেবার জন্যে যথেষ্ট জ্বালানী ও পোড়ানো-কোরবানীর জন্য যথেষ্ট জন্তু নেই।
{40:17} তাঁর সম্মুখে সমস্ত জাতি অবস্তুর মত, তিনি তাদেরকে অসার ও শূন্য জ্ঞান করেন।
{40:18} তবে তোমরা কার সঙ্গে আল্লাহ্‌র তুলনা করবে? তাঁর সঙ্গে তুলনীয় কি রকম মূর্তি উপস্থিত করবে?
{40:19} শিল্পকর মূর্তি ছাঁচে ঢালে, স্বর্ণকার তা সোনার পাতে মোড়ে ও তার জন্য রূপার শিকল প্রস্তুত করে।
{40:20} যে ব্যক্তি এরকম উপহার দিতে পারে না, সে এমন কোন কাঠ মনোনীত করে যা সহজে পচে যায় না; নিজের জন্য এক জন বিজ্ঞ শিল্পকর খোঁজে, যেন সে এমন একটি মূর্তি প্রস্তুত করে, যা টলবে না।
{40:21} তোমরা কি জান নি? তোমরা কি শোন নি? আদি থেকে কি তোমাদেরকে সংবাদ দেওয়া হয় নি? দুনিয়ার পত্তন থেকে তোমরা কি বোঝ নি?
{40:22} তিনিই দুনিয়ার সীমাচক্রের উপরে উপবিষ্ট; সেখানকার বাসিন্দারা ফড়িংস্বরূপ; তিনি চন্দ্রাতপের মত আসমান বিছিয়ে দেন, আবাস তাঁবুর মত তা টাঙ্গিয়ে দেন।
{40:23} তিনি ভূপতিদের নাম মুছে ফেলেন, দুনিয়ার বিচারকর্তাদের অসার বস্তুর মত করেন।
{40:24} তারা রোপিত হয় নি, তারা উপ্ত হয় নি, ভূমিতে তাদের কাণ্ড বদ্ধমূল হয় নি, অমনি তিনি তাদের উপরে ফুৎকার দেন, তারা শুকিয়ে যায়, ঘূর্ণিবাতাস তাদেরকে শুকনো খড়ের মত উড়িয়ে দেয়।
{40:25} অতএব তোমরা কার সঙ্গে আমার উপমা দেবে যে আমি তার মত হব? এই কথা পবিত্রতম বলেন।
{40:26} উপরের দিকে চোখ তুলে দেখ, ঐ সমস্ত সৃষ্টি কে করেছে? তিনি বাহিনীর মত সংখ্যা অনুসারে তাদের বের করে আনেন, সকলের নাম ধরে তাদের আহ্বান করেন; তাঁর মহাক্ষমতা ও মহাশক্তির জন্য তাদের একটাও অনুপস্থিত থাকে না।
{40:27} হে ইয়াকুব, তুমি কেন বলছো, হে ইসরাইল, কেন তুমি বলছো, আমার পথ মাবুদের কাছ থেকে লুকানো, আমার বিচার আমার আল্লাহ্‌ থেকে সরে গেছে?
{40:28} তুমি কি জান নি? তুমি কি শোন নি? অনাদি অনন্ত আল্লাহ্‌, মাবুদ, দুনিয়ার প্রান্তগুলোর সৃষ্টিকর্তা ক্লান্ত হন না, শ্রান্ত হন না; তাঁর বুদ্ধির অনুসন্ধান করা যায় না।
{40:29} তিনি ক্লান্ত ব্যক্তিকে শক্তি দেন ও শক্তিহীন লোকের বল বৃদ্ধি করেন।
{40:30} তরুণেরা ক্লান্ত ও শ্রান্ত হয়, যুবকেরা শ্রান্ত ও ক্লান্ত হয়;
{40:31} কিন্তু যারা মাবুদের অপেক্ষা করে, তারা উত্তরোত্তর নতুন শক্তি পাবে; তারা ঈগল পাখির মত ডানা মেলে উঁচুতে উঠবে; তারা দৌড়ালে শ্রান্ত হবে না; তারা হাঁটলেও ক্লান্ত হবে না।
{i41:1} ইসরাইলের সাহায্যকারী
{41:1} হে উপকূলগুলো, আমার সাক্ষাতে নীরব হও; লোকবৃন্দ নতুন বল পাক; তারা কাছে আসুক, পরে কথা বলুক; আমরা একত্র হয়ে বিচার করবো।
{41:2} কে পূর্বদিক থেকে এক জনকে উত্তেজিত করলো? তিনি ধর্মশীলতায় তাকে ডেকে নিজের অনুগামী করেন; তিনি জাতিদেরকে তার সম্মুখে দেবেন, বাদশাহ্‌দের উপর তাকে কর্তৃত্ব করাবেন, তিনি ধূলির মত তাদেরকে তার তলোয়ারের সম্মুখে দেবেন, বাতাসে ওড়া নাড়ার মত তার ধনুকের সম্মুখে দেবেন।
{41:3} সে তাদের তাড়া করবে, নিরাপদে অগ্রসর হবে; যে পথে কখনও পদার্পণ করে নি, সেই পথে যাবে।
{41:4} এসব কার কৃত, কার সাধিত? কে বংশ পরমপরাকে আদি থেকে আহ্বান করেন? আমি মাবুদ আদি এবং সেই আমি শেষকালীন লোকদের সহবর্তী।
{41:5} উপকূলগুলো দৃষ্টিপাত করে ভয় পেল, দুনিয়ার প্রান্তগুলো ভয়ে কেঁপে উঠলো; তারা এগিয়ে গিয়ে একত্র হবে।
{41:6} তারা প্রত্যেকে নিজ নিজ প্রতিবেশীর সাহায্য করলো, আপন আপন ভাইকে বললো, সাহস কর।
{41:7} শিল্পকর স্বর্ণকারকে আশ্বাস দিল এবং যে লোক হাতুড়ি দিয়ে সমান করে সে নেহাইর উপরে আঘাতকারীকে জোড়া দেবার বিষয়ে বললো, উত্তম হয়েছে; এবং প্রেক দিয়ে মূর্তিটা দৃঢ় করলো, যেন তা না নড়ে।
{41:8} কিন্তু হে আমার গোলাম ইসরাইল, আমার মনোনীত ইয়াকুব, আমার বন্ধু ইব্রাহিমের বংশ,
{41:9} আমি তোমাকে দুনিয়ার প্রান্ত থেকে এনেছি, দুনিয়ার সীমা থেকে আহ্বান করে বলেছি, তুমি আমার গোলাম, আমি তোমাকে মনোনীত করেছি, দূর করে দেই নি।
{41:10} ভয় করো না, কারণ আমি তোমার সঙ্গে সঙ্গে আছি; ব্যাকুল হয়ো না, কারণ আমি তোমার আল্লাহ্‌; আমি তোমাকে পরাক্রম দেব; আমি তোমার সাহায্য করবো; আমি নিজের ধর্মশীলতার ডান হাত দিয়ে তোমাকে ধরে রাখবো।
{41:11} দেখ, যারা তোমার উপর রাগ করে, তারা সকলে লজ্জিত ও বিষণ্ন হবে; যারা তোমার সঙ্গে ঝগড়া করে, তাদের কোন চিহ্ন থাকবে না, বিনষ্ট হবে।
{41:12} যারা তোমার সঙ্গে বিরোধ করে, তাদেরকে তুমি খোঁজ করবে, কিন্তু দেখতে পাবে না; যারা তোমার সঙ্গে যুদ্ধ করে, তাদের কোন চিহ্ন থাকবে না, কোন কিছুর মধ্যে গণ্য হবে না।
{41:13} কেননা আমি মাবুদ তোমার আল্লাহ্‌ তোমার ডান হাত ধরে থাকব; তোমাকে বলবো, ভয় করো না, আমি তোমাকে সাহায্য করবো।
{41:14} হে কীট ইয়াকুব, হে ক্ষুদ্র ইসরাইল, ভয় করো না; মাবুদ বলেন, আমি তোমাকে সাহায্য করবো; আর ইসরাইলের পবিত্রতম তোমার মুক্তিদাতা।
{41:15} দেখ, আমি তোমাকে ধারালো দাঁতযুক্ত শস্য মাড়াই করার নতুন গুঁড়ির মত করবো; তুমি পর্বতমালাকে মাড়াই করে চূর্ণ করবে, উপপর্বতগুলোকে ভুষির সমান করবে।
{41:16} তুমি তাদের ঝাড়বে, বায়ু তাদেরকে উড়িয়ে নেবে ও ঘূর্ণিবাতাস তাদের ছিন্নভিন্ন করবে; আর তুমি মাবুদে উল্লাস করবে, ইসরাইলের পবিত্রতমকে নিয়ে গর্ব করবে।
{41:17} দুঃখী দরিদ্ররা পানি খোঁজ করে কিন্তু পানি নেই, তাদের জিহ্বা তৃষ্ণায় শুকিয়ে গেছে; আমি মাবুদ তাদেরকে উত্তর দেব, আমি ইসরাইলের আল্লাহ্‌ তাদেরকে ত্যাগ করবো না।
{41:18} আমি গাছপালাহীন পাহাড়-শ্রেণীতে নদনদী ও উপত্যকার মধ্যে স্থানে স্থানে ফোয়ারা সৃষ্টি করবো; আমি মরুভূমিকে জলাশয় ও শুকনো ভূমিকে পানির ফোয়ারায় পরিণত করবো।
{41:19} আমি মরুভূমিতে এরস, বাবলা, গুলমেঁদি ও জলপাই গাছ রোপণ করবো; আমি মরুভূমিতে দেবদারু, তিধর ও তাশূর গাছ একত্র লাগাব;
{41:20} যেন তারা দেখে, জেনে ও বিবেচনা করে একেবারে নিশ্চয় বুঝতে পারে যে, মাবুদের হাত এই কাজ করেছে, ইসরাইলের পবিত্রতম তা সৃষ্টি করেছেন।
{i41:21} দেবমূর্তির অজ্ঞানতা
{41:21} মাবুদ বলেন, তোমরা তোমাদের বিবাদ উপস্থিত কর; ইয়াকুবের বাদশাহ্‌ বলেন, তোমরা তোমাদের দৃঢ় যুক্তিগুলো কাছে আন।
{41:22} ওরা সেসব নিয়ে কাছে আসুক, যা যা ঘটবে, আমাদের বলুক; আগের বিষয় কি কি তা বল; তা হলে আমরা বিবেচনা করে তার শেষ জানতে পারব; কিংবা ওরা আগামী ঘটনাগুলো আমাদের কর্ণগোচর করুক।
{41:23} ভবিষ্যতে কি কি ঘটবে, তোমরা তা জানাও; তা করলে তোমরা যে দেবতা, তা বুঝতে পারব; হ্যাঁ, তোমরা মঙ্গল বা অমঙ্গল কর, তাতে আমরা বিস্মিত হয়ে একত্রে তা নিরীক্ষণ করবো।
{41:24} দেখ, তোমরা অবস্তু ও তোমাদের কাজ কিছুই না; যে জন তোমাদের মনোনীত করে, সে ঘৃণার পাত্র।
{41:25} আমি উত্তর দিক থেকে এক ব্যক্তিকে উত্তেজিত করলাম, সে উপস্থিত; সূর্যোদয়ের দিক থেকে সে আমার নামে আহ্বান করে; যেমন কেউ কাদা মাড়ায় ও কুমার যেমন মাটি দলাই-মলাই করে, তেমনি সে শাসনকর্তাদেরকে মাড়াবে।
{41:26} কে আদি থেকে এর সংবাদ দিয়েছে, যাতে আমরা জানতে পারি? কে আগে বলেছে, যাতে আমরা বলতে পারি সে সত্যনিষ্ঠ? সংবাদদাতা তো কেউই নেই; ঘোষণাকারী তো কেউই নেই; তোমাদের কথা শুনবার তো কেউই নেই।
{41:27} প্রথমে আমি সিয়োনকে বলবো, দেখ, এদেরকে দেখ; আর জেরুশালেমকে এক জন সুসংবাদ-তবলিগকারী দেব।
{41:28} আমি চেয়ে দেখি, কেউই নেই; ওদের মধ্যে মন্ত্রণাদাতা এমন কেউ নেই যে, আমি জিজ্ঞাসা করলে একটি কথার উত্তর দিতে পারে।
{41:29} দেখ, ওরা সকলে মিথ্যা, ওদের সমস্ত কাজ অসার, কিছুই নয়; ওদের ছাঁচে ঢালা সমস্ত মূর্তি বায়ু ও অবস্তুমাত্র।
{i42:1} মাবুদের গোলাম ও তাঁর সাধিত নাজাত
{42:1} ঐ দেখ, আমার গোলাম, আমি তাঁকে ধারণ করি; তিনি আমার মনোনীত, আমার প্রাণ তাঁতে প্রীত; আমি তাঁর উপরে নিজের রূহ্‌ স্থাপন করলাম; তিনি জাতিদের কাছে ন্যায়বিচার উপস্থিত করবেন।
{42:2} তিনি চিৎকার করবেন না, উচ্চশব্দ করবেন না, পথে তাঁর স্বর শোনাবেন না।
{42:3} তিনি থেৎলা নল ভাঙ্গবেন না; ধোঁয়াযুক্ত সল্‌তে নিভিয়ে ফেলবেন না; সত্যে তিনি ন্যায়বিচার প্রচলিত করবেন।
{42:4} তিনি নিস্তেজ হবেন না, নিরুৎসাহ হবেন না, যে পর্যন্ত না দুনিয়াতে ন্যায়বিচার স্থাপন করেন; আর উপকূলগুলো তাঁর ব্যবস্থার অপেক্ষায় থাকবে।
{42:5} মাবুদ আল্লাহ্‌, যিনি আসমান সৃষ্টি করেছেন ও তা বিছিয়ে দিয়েছেন, যিনি ভূতল ও সেখানে উৎপন্ন সমস্তই বিছিয়েছেন, যিনি এই দুনিয়ার নিবাসী সকলকে নিশ্বাস দেন ও সেখানে যে সমস্ত প্রাণী চলাচল করে তাদের রূহ্‌ দেন, তিনি এই কথা বলেন, আমি মাবুদ ধর্মশীলতায় তোমাকে আহ্বান করেছি,
{42:6} আর আমি তোমার হাত ধরবো, তোমাকে রক্ষা করবো; এবং তোমাকে লোকদের নিয়মস্বরূপ ও জাতিদের দীপ্তিস্বরূপ করে নিযুক্ত করবো;
{42:7} তুমি অন্ধদের চোখ খুলে দেবে, তুমি কারাগার থেকে বন্দীদের ও কারাকূপ থেকে অন্ধকারবাসীদেরকে বের করে আনবে।
{42:8} আমি মাবুদ, এ-ই আমার নাম; আমি আমার গৌরব অন্যকে, কিংবা আমার প্রশংসা খোদাই-করা মূর্তিগুলোকে দেব না।
{42:9} দেখ, আগের বিষয়গুলো সিদ্ধ হল; আর আমি নতুন নতুন ঘটনা জানাই, ঘটবার আগে তোমাদের তা জানাই।
{i42:10} মাবুদের মহিমা-গজল
{42:10} হে সমুদ্রগামীরা ও সাগরস্থ সকলে, হে উপকূলগুলো ও সেখানকার অধিবাসীরা, তোমরা মাবুদের উদ্দেশে নতুন গজল গাও, দুনিয়ার প্রান্ত থেকে তাঁর প্রশংসা গান কর।
{42:11} মরুভূমি ও সেখানকার সমস্ত নগর উচ্চৈঃস্বর করুক, কায়দারের বসতি গ্রামগুলো তা করুক, শেলা-নিবাসীরা আনন্দ-রব করুক, পর্বতমালার চূড়া থেকে আনন্দ চিৎকার করুক;
{42:12} তারা মাবুদের গৌরব স্বীকার করুক, উপকূলগুলোর মধ্যে তাঁর প্রশংসা প্রচার করুক।
{42:13} মাবুদ বীরের মত যাত্রা করবেন, যোদ্ধার মত তাঁর উদ্যোগকে উত্তেজিত করবেন; তিনি জয়ধ্বনি করবেন, হ্যাঁ, মহানাদ করবেন; তিনি দুশমনদের বিরুদ্ধে পরাক্রম দেখাবেন;
{42:14} আমি অনেক দিন চুপ করে আছি, নীরব আছি, ক্ষান্ত রয়েছি; এখন প্রসবকারিণী স্ত্রীর মত চিৎকার করে উঠবো; আমি এককালে নিঃশ্বাস টেনে ফুৎকার করবো।
{42:15} আমি পর্বত ও উপপর্বতগুলোকে ধ্বংস করবো, তার উপরকার সমস্ত ঘাস শুকিয়ে ফেলব এবং নদনদীকে উপকূল করবো ও সমস্ত জলাশয় শুকিয়ে ফেলব।
{42:16} আমি অন্ধদেরকে তাদের অজানা পথ দিয়ে নিয়ে যাব; যেসব পথ তারা জানে না, সেসব পথ দিয়ে তাদেরকে চালাব; আমি তাদের আগে অন্ধকারকে আলো ও অসমান ভূমিকে সরল করবো; এ সব আমি করবো, তাদেরকে পরিত্যাগ করবো না।
{42:17} যারা খোদাই-করা মূর্তিগুলোর উপর নির্ভর করে, যারা ছাঁচে ঢালা মূর্তিগুলোকে বলে, তোমরা আমাদের দেবতা, তাদেরকে ফিরিয়ে দেওয়া হবে, তারা ভীষণ লজ্জিত হবে।
{42:18} হে বধির লোকেরা, শোন; হে অন্ধ লোকেরা, দেখবার জন্য চোখ মেল।
{42:19} আমার গোলাম ছাড়া আর অন্ধ কে? আমার প্রেরিত দূতের মত বধির কে? আমার বন্ধুর মত অন্ধ কে? মাবুদের গোলামের মত অন্ধ কে?
{42:20} তুমি অনেক বিষয় দেখছ, কিন্তু মন দিচ্ছ না; তার কান খোলা রয়েছে, কিন্তু সে শুনে না।
{42:21} মাবুদ তাঁর ধর্মশীলতার অনুরোধে তাঁর ব্যবস্থাকে মহৎ ও মহিমান্বিত করতে প্রীত হলেন।
{i42:22} ইসরাইলের অবাধ্যতা
{42:22} তবুও এই লোকেরা অপহৃত ও লুণ্ঠিত; তারা সকলে গর্তে ফেলা হয়েছে ও কারাগারে লুকিয়ে রাখা হয়েছে; তারা অপহৃত হয়েছে, উদ্ধারকর্তা কেউ নেই; লুণ্ঠিত হয়েছে, কেউ বলে না, ফিরিয়ে দাও।
{42:23} তোমাদের মধ্যে কে এতে সর্তকতার সঙ্গে মনযোগ দেবে? কে শুনে ভাবীকালের জন্য মনযোগ দেবে?
{42:24} কে ইয়াকুবকে লুণ্ঠিত হতে দিয়েছে, ইসরাইলকে অপহারকদের হাতে দিয়েছে? তিনি কি মাবুদ নন, যাঁর বিরুদ্ধে আমরা গুনাহ্‌ করেছি, যাঁর পথে লোকেরা গমন করতে অসম্মত ছিল, তাঁর শরীয়ত মানত না?
{42:25} সেজন্য তিনি তার উপরে তাঁর ক্রোধের তাপ ও যুদ্ধের প্রচণ্ডতা ঢেলে দিলেন; তাতে তার চারদিকে আগুন জ্বলে উঠলো, কিন্তু সে জানলো না; আগুন তার গায়ে লাগল, তবুও সে মনোযোগী হল না।
{i43:1} ইসরাইলের একমাত্র উদ্ধারকর্তা
{43:1} কিন্তু এখন, হে ইয়াকুব, তোমার সৃষ্টিকর্তা, হে ইসরাইল, তোমার নির্মাণকর্তা মাবুদ এই কথা বলেন, ভয় করো না, কেননা আমি তোমাকে মুক্ত করেছি, আমি তোমার নাম ধরে তোমাকে ডেকেছি, তুমি আমার।
{43:2} তুমি যখন পানির মধ্য দিয়ে গমন করবে, আমি তোমার সঙ্গে সঙ্গে থাকব; যখন নদ-নদীর মধ্য দিয়ে গমন করবে, সেসব তোমাকে ডুবিয়ে দেবে না; যখন আগুনের মধ্য দিয়ে চলবে, তুমি পুড়বে না, তার শিখা তোমার উপরে জ্বলবে না।
{43:3} কেননা আমি মাবুদ তোমার আল্লাহ্‌, ইসরাইলের পবিত্রতম, তোমার নাজাতদাতা; আমি তোমার মুক্তির মূল্য হিসেবে মিসর, তোমার পরিবর্তে ইথিওপিয়া ও সবা দেশ দিয়েছি।
{43:4} তুমি আমার দৃষ্টিতে বহুমূল্য ও সম্ভ্রান্ত, আমি তোমাকে মহব্বত করেছি, সেজন্য আমি তোমার পরিবর্তে মানুষদেরকে ও তোমার প্রাণের পরিবর্তে জাতিদেরকে দেব।
{43:5} ভয় করো না, কেননা আমি তোমার সঙ্গে সঙ্গে আছি; আমি পূর্ব দিক থেকে তোমার বংশকে আনবো ও পশ্চিম দিক থেকে তোমাকে সংগ্রহ করবো;
{43:6} আমি উত্তর দিক্‌কে বলবো, ছেড়ে দাও; দক্ষিণ দিক্‌কেও বলবো, আট্‌কে রেখো না; আমার পুত্রদেরকে দূর থেকে ও আমার কন্যাদেরকে দুনিয়ার প্রান্ত থেকে এনে দাও;
{43:7} যে কেউ আমার নামে আখ্যাত, যাকে আমি আমার গৌরবের জন্য সৃষ্টি করেছি সেই ব্যক্তিকে এনে দাও, আমি তাকে নির্মাণ করেছি, আমি তাকে গঠন করেছি।
{43:8} বের কর সেই অন্ধ জাতিকে, যার চোখ আছে; সেই বধিরদেরকে, যাদের কান আছে।
{43:9} সমস্ত জাতি একত্র হোক, লোকবৃন্দ সমবেত হোক; তাদের মধ্যে কে এর সংবাদ দিতে পারে ও আগের বিষয় আমাদেরকে শোনাতে পারে? তারা নিজেদের সাক্ষীদের উপস্থিত করুক, তাতে তারা সঠিক বলে প্রমাণিত হবে; অথবা তারা শুনুক ও বলুক যে, এই কথা সত্যি।
{43:10} মাবুদ বলেন, তোমরাই আমার সাক্ষী এবং আমার মনোনীত গোলাম; যেন তোমরা জানতে ও আমাতে বিশ্বাস করতে পার এবং বুঝতে পার যে, আমিই তিনি; আমার আগে কোন আল্লাহ্‌ নির্মিত হয় নি এবং আমার পরেও হবে না।
{43:11} আমি, আমিই মাবুদ; আমি ছাড়া আর কোন নাজাতদাতা নেই।
{43:12} আমিই সংবাদ দিয়েছি, নাজাত করেছি, ঘোষণা করেছি, কোন বিজাতীয় দেবতা তোমাদের মধ্যে ছিল না; অতএব তোমরাই আমার সাক্ষী, এই কথা মাবুদ বলেন, আর আমিই আল্লাহ্‌।
{43:13} এই দিন থেকে আমিই তিনি এবং আমার হাত থেকে উদ্ধারকারী কেউ নেই; আমি কাজ করবো, কে তা অন্যথা করবে?
{43:14} মাবুদ, তোমাদের মুক্তিদাতা, ইসরাইলের পবিত্রতম, এই কথা বলেন, আমি তোমাদেরই জন্য ব্যাবিলনে লোক পাঠিয়েছি, তাদের সকলকে পালিয়ে যাওয়া লোকদের মত করে নিয়ে আসব, কল্‌দীয়দেরকে তাদের আনন্দগানের জাহাজে করে আনবো।
{43:15} আমিই মাবুদ, তোমাদের পবিত্রতম, ইসরাইলের সৃষ্টিকর্তা, তোমাদের বাদশাহ্‌।
{43:16} যিনি সমুদ্রে ও প্রচণ্ড জলরাশিতে পথ করে দেন,
{43:17} যিনি রথ, ঘোড়া, সৈন্য ও বীরদেরকে বাইরে নিয়ে আসেন, — তারা এক সঙ্গে পড়ে যায়, আর উঠতে পারবে না, তারা পাটের মত মিট্‌মিট্‌ করতে করতে নিভে যায় —
{43:18} সেই মাবুদ এই কথা বলেন, তোমরা আগের সমস্ত কাজ মনে করো না, পুরানো সমস্ত কাজকর্মের কথা আলোচনা করো না।
{43:19} দেখ, আমি একটি নতুন কাজ করবো তা এখনই অঙ্কুরিত হবে; তোমরা কি তা জানবে না? এমন কি, আমি মরুভূমির মধ্যে পথ ও মরুভূমিতে নদনদী করে দেব।
{43:20} বন্য জন্তুরা, শিয়াল ও উট পাখিরা আমার গৌরব করবে; কেননা আমি মরুভূমির মধ্যে পানি ও মরুভূমিতে নদনদী যোগাই, আমার লোকবৃন্দ, আমার মনোনীত লোকদের পান করাবার জন্যই যোগাই;
{43:21} সেই যে লোকবৃন্দকে আমি নিজের জন্য সৃষ্টি করেছি, তারা আমার প্রশংসা তবলিগ করবে।
{43:22} কিন্তু হে ইয়াকুব, আমাকে তুমি ডাক নি; হে ইসরাইল, তুমি আমার বিষয়ে ক্লান্ত হয়েছ।
{43:23} তুমি আমার কাছে তোমার পোড়ানো-কোরবানীর ছাগল-ভেড়া আন নি, তোমার কোরবানী দ্বারা আমার সম্মান কর নি। আমি কোরবানীর বিষয়ে তোমাকে ভারগ্রস্ত করি নি, ধূপের বিষয়ে তোমাকে ক্লান্ত করি নি।
{43:24} তুমি আমার জন্য টাকা দিয়ে বচ ক্রয় কর নি, তোমার কোরবানীর মেদে আমাকে তৃপ্ত কর নি; কিন্তু তোমার গুনাহ্‌ দ্বারা আমাকে গোলামীর কাজ করিয়েছ, তোমার অপরাধগুলো দ্বারা আমাকে ক্লান্ত করেছ।
{43:25} আমি, আমিই আমার নিজের অনুরোধে তোমার সমস্ত অধর্ম মার্জনা করি, তোমার সমস্ত গুনাহ্‌ মনে রাখবো না।
{43:26} আমাকে স্মরণ করিয়ে দাও; এসো, আমরা পরস্পর বিচার করি; তুমি যেন নির্দোষ বলে প্রমাণিত হও, সেজন্য নিজের কথা বল।
{43:27} তোমার আদিপিতা গুনাহ্‌ করলো, তোমার মুখপাত্ররা আমার বিরুদ্ধে অধর্ম করেছে।
{43:28} এজন্য আমি পবিত্র স্থানের ইমামদেরকে নাপাক করলাম এবং ইয়াকুবকে অভিশাপে ও ইসরাইলকে বিদ্রূপের হাতে তুলে দিলাম।
{i44:1} মনোনীত ইসরাইল
{44:1} কিন্তু হে আমার গোলাম ইয়াকুব, হে আমার মনোনীত ইসরাইল, তুমি এখন শোন।
{44:2} যিনি তোমাকে গঠন করেছেন, গর্ভ থেকে তোমাকে নির্মাণ করেছেন ও তোমার সাহায্য করবেন, সেই মাবুদ এই কথা বলেন, হে আমার গোলাম ইয়াকুব, হে আমার মনোনীত যিশুরূণ, ভয় করো না।
{44:3} কেননা আমি পিপাসিত ভূমির উপরে পানি এবং শুকনো স্থানের উপরে পানিপ্রবাহ ঢেলে দেব; আমি তোমার বংশের উপরে আমার রূহ্‌, তোমার সন্তানদের উপরে আমার দোয়া ঢেলে দেব।
{44:4} পানির স্রোতের ধারে যেমন বাইশী গাছ, তেমনি ঘাসের মধ্যে তারা অঙ্কুরিত হবে।
{44:5} এক জন বলবে, আমি মাবুদের; আর এক জন ইয়াকুবের নামে অভিহিত হবে; এবং আর এক জন নিজের হাতে লিখবে ‘আমি মাবুদের’ ও ইসরাইল নাম গ্রহণ করবে।
{44:6} মাবুদ, ইসরাইলের বাদশাহ্‌, তার মুক্তিদাতা, বাহিনীগণের মাবুদ এই কথা বলেন, আমিই আদি, আমিই অন্ত, আমি ছাড়া আর কোন আল্লাহ্‌ নেই।
{44:7} আমার মত কে ডাকবে ও তা জানাবে এবং আমার জন্য তা বিন্যাস করবে — যখন থেকে আমি পুরানো দিনের লোকদের স্থাপন করেছিলাম? আর যা যা আসছে এবং যা যা ঘটবে, তারা তা আগেই বলুক।
{44:8} তোমরা ভয়ে কেঁপো না বা ভয় করো না; আমি কি পূর্বকাল থেকে তোমাদেরকে শুনাই নি ও জানাই নি? আর তোমরাই আমার সাক্ষী। আমি ছাড়া আর কোন আল্লাহ্‌ কি আছে? আর কোন শৈল নেই, আমি আর কাউকেও জানি না।
{i44:9} মূর্তিপূজার নির্বুদ্ধিতা
{44:9} খোদাই-করা মূর্তির নির্মাতারা সকলে অবস্তু, তাদের মূল্যবান বস্তুগুলো উপকারী নয়; এবং তাদের নিজের সাক্ষীরা দেখে না, জানে না, যেন তারা লজ্জিত হয়।
{44:10} কে দেবতা নির্মাণ করেছে, বা যা উপকারী নয়, এমন মূর্তি ছাঁচে ঢেলেছে?
{44:11} দেখ, তার সমস্ত সহায় লজ্জিত হবে; সেই শিল্পকরেরা মানুষ মাত্র, তারা সকলে একত্র হোক, উঠে দাঁড়াক; তারা একেবারে কম্পান্বিত ও লজ্জিত হবে।
{44:12} কর্মকার অস্ত্র তৈরি করে, তপ্ত অঙ্গারে পরিশ্রম করে, হাতুড়ি দ্বারা তা গড়ে, নিজের বলবান বাহু দ্বারা তা প্রস্তুত করে; আবার সে ক্ষুধিত হয়ে দুর্বল হয়, পানি পান না করে ক্লান্ত হয়।
{44:13} ছুতার মিস্ত্রি সুতা দিয়ে মাপে, সে কলম দ্বারা তার আকৃতি লিখে, তাতে রেঁদা বুলায়, কম্পাস দিয়ে তার আকার নির্ধারণ করে এবং পুরুষের আকৃতি ও মানুষের সৌন্দর্য অনুসারে তা নির্মাণ করে, যেন তা বাড়িতে বাস করতে পারে।
{44:14} কেউ নিজের জন্য এরস গাছ কাটে, তর্সা ও অলোন গাছ গ্রহণ করে, বনের গাছপালার মধ্যে কোন শক্তিশালী গাছ মনোনীত করে; সে ঝাউ গাছ রোপন করে, আর বৃষ্টি তা পালন করে।
{44:15} পরে তা জ্বালানি কাঠ হয়ে মানুষের ব্যবহারে আসে; সে তার কিছু নিয়ে আগুন পোহায়; আবার তুন্দুর তপ্ত করে রুটি তৈরি করে; আবার একটি দেবমূর্তি নির্মাণ করে তার উপাসনা করে, একটি মূর্তি নির্মাণ করে তার কাছে ভূমিতে উবুড় হয়।
{44:16} সে তার একটি অংশ আগুনে পোড়ায়, অন্য অংশ দ্বারা গোশ্‌ত রান্না করে ভোজন করে, শূল্যমাংস প্রস্তুত করে তৃপ্ত হয়, আবার আগুন পোহায়ে বলে, আহা, আমি আগুন পোহালাম, আগুনের তাপ নিলাম!
{44:17} আর সে তার অবশিষ্ট অংশ দ্বারা একটি দেবতা, নিজের জন্য একটি মূর্তি নির্মাণ করে, সে তার কাছে ভূমিতে উবুড় হয় প্রণাম করে এবং তার কাছে প্রার্থনা করে বলে, আমাকে উদ্ধার কর, কেননা তুমি আমার দেবতা।
{44:18} তারা জানে না ও বিবেচনা করে না; কেননা তিনি তাদের চোখ বন্ধ করেছেন, তাই তারা দেখতে পায় না; তাদের অন্তর বন্ধ করেছেন, তাই তারা বুঝতে পারে না।
{44:19} কেউই মনে করে না, কারো এমন জ্ঞান বা বুদ্ধি নেই যে বলবে, আমি এর একটি অংশ আগুনে পুড়িয়েছি, আবার এর তপ্ত অঙ্গারে রুটি তৈরি করেছি, আমি শূল্যমাংস প্রস্তুত করে ভোজন করেছি, তবে এর অবশিষ্ট অংশ দ্বারা কি ঘৃণার বস্তু নির্মাণ করবো? কাঠের খণ্ডকে কি সেজদা করবো?
{44:20} সে ভস্মভোজী, মন্ত্রমুগ্ধ অন্তর তাকে ভ্রান্ত করেছে, সে তার প্রাণ উদ্ধার করতে পারে না এবং এও বলে না যে, আমার ডান হাতে কি মিথ্যা কথা নেই?
{i44:21} ইসরাইলকে ভুলে যাওয়া হবে না
{44:21} হে ইয়াকুব, হে ইসরাইল, তুমি এসব স্মরণ কর, কেননা তুমি আমার গোলাম, আমি তোমাকে গঠন করেছি; তুমি আমার গোলাম; হে ইসরাইল, আমি তোমাকে ভুলে যাব না।
{44:22} আমি তোমার সমস্ত অধর্ম কুয়াশার মত, তোমার সমস্ত গুনাহ্‌ মেঘের মত ঘুচিয়ে দিয়েছি; তুমি আমার প্রতি ফের, কেননা আমি তোমাকে মুক্ত করেছি।
{44:23} হে বেহেশতগুলো, তোমরা আনন্দ-রব কর, কেননা মাবুদ এই কাজ করেছেন; হে দুনিয়ার অধঃস্থানগুলো জয়-জয়ধ্বনি কর; হে পর্বতমালা, উচ্চৈঃস্বরে আনন্দগান কর, হে বন ও তার মধ্যেকার সকল গাছপালা, তোমরাও আনন্দ-গান কর কেননা মাবুদ ইয়াকুবকে মুক্ত করেছেন, এবং ইসরাইলের মধ্যে নিজেকে মহিমান্বিত করবেন।
{i44:24} কাইরাসকে নিয়ে মাবুদের পরিকল্পনা
{44:24} তোমার মুক্তিদাতা এবং গর্ভ হতেই তোমার গঠনকারী মাবুদ এই কথা বলেন, আমি মাবুদ সর্ববস্তুর নির্মাতা, আমি একাকী আসমান বিস্তার করেছি, আমি ভূতল বিছিয়েছি; আমার সঙ্গী কে?
{44:25} মাবুদ বাচালদের চিহ্নগুলো ব্যর্থ করেন ও গণকদেরকে পাগল করে তোলেন, তিনি জ্ঞানবানদেরকে হটিয়ে দেন ও তাদের জ্ঞান মূর্খতাস্বরূপ করেন।
{44:26} তিনি তাঁর গোলামের কথা সফল করেন ও তাঁর দূতদের মন্ত্রণা সিদ্ধ করেন; তিনি জেরুশালেমের বিষয়ে বলেন, তা বসতিবিশিষ্ট হবে, আর এহুদার নগরগুলোর বিষয়ে বলেন, সেগুলো পুনর্নির্মিত হবে, আর আমি দেশের উৎসন্ন সমস্ত স্থান আবার তৈরি করবো।
{44:27} তিনি অগাধ পানিকে বলেন, শুকিয়ে যাও, আমি তোমার নদনদী শুকিয়ে ফেলব।
{44:28} তিনি কাইরাসের উদ্দেশে বলেন, আমার পালরক্ষক, সে আমার সমস্ত মনোরথ সিদ্ধ করবে। তিনি জেরুশালেমের বিষয়ে বলেন, সে পুনর্নির্মিত হবে এবং এবাদতখানাকে বলেন, তোমার ভিত্তিমূল স্থাপিত হবে।
{i45:1} আল্লাহ্‌র হাতিয়ার কাইরাস
{45:1} মাবুদ তাঁর অভিষিক্ত ব্যক্তি কাইরাসের বিষয়ে এই কথা বলেন, আমি তার ডান হাত ধরেছি, আমি তার সম্মুখে নানা জাতিকে পরাজিত করবো, আর বাদশাহ্‌দের রাজপোশাক খুলে ফেলবো; আমি তার আগে সমস্ত কবাট মুক্ত করবো, আর তোরণদ্বারগুলো বন্ধ থাকবে না।
{45:2} আমি তোমার অগ্রভাগে গমন করে উঁচু-নিচু স্থান সমান করবো, আমি ব্রোঞ্জের কবাট ভেঙ্গে ফেলব ও লোহার হুড়কা কেটে ফেলবো।
{45:3} আর আমি তোমাকে অন্ধকার জায়গায় রাখা ধনকোষ ও গুপ্ত স্থানে সঞ্চিত ধন-সম্পদ দেব, যেন তুমি জানতে পার, আমি মাবুদই তোমার নাম ধরে ডাকি, আমি ইসরাইলের আল্লাহ্‌।
{45:4} আমার গোলাম ইয়াকুবের ও আমার মনোনীত ইসরাইলের জন্য আমি তোমার নাম ধরে তোমাকে ডেকেছি; তুমি আমাকে না জানলেও তোমাকে উপাধি দিয়েছি।
{45:5} আমিই মাবুদ, আর কেউ নয়; আমি ছাড়া অন্য আল্লাহ্‌ নেই; তুমি আমাকে না জানলেও আমি তোমাকে শক্তিশালী করবো;
{45:6} যেন সূর্যোদয়ের স্থান থেকে পশ্চিম দিক পর্যন্ত লোকে জানতে পারে যে, আমি ছাড়া অন্য আর কেউ নেই; আমিই মাবুদ, আর কেউ নয়।
{45:7} আমি আলোর রচনাকারী ও অন্ধকারের সৃষ্টিকর্তা, আমি শান্তির রচনাকারী ও অনিষ্টের সৃষ্টিকর্তা; আমি মাবুদ এই সকলের সাধনকর্তা।
{45:8} হে আসমান, উপর থেকে শিশির বর্ষণ কর, মেঘমালা ধার্মিকতা বর্ষণ করুক; ভূমি বিদীর্ণ হোক যেন উদ্ধার-ফল উৎপন্ন হতে পারে, দুনিয়া সঙ্গে সঙ্গে ধার্মিকতা অঙ্কুরিত করুক আমি মাবুদ এর সৃষ্টিকর্তা।
{45:9} ধিক্‌ তাকে, যে তাঁর নির্মাতার সঙ্গে ঝগড়া করে; সে তো মাটির খোলার মধ্যবর্তী খোলা মাত্র। মাটি কি কুমারকে বলবে, ‘তুমি কি নির্মাণ করছো?’ তোমার সৃষ্ট বস্তু কি বলবে, ‘ওর হাত নেই’?
{45:10} ধিক্‌ তাকে, যে পিতাকে বলে, ‘তুমি কি জন্মাছ?’ কিংবা স্ত্রীলোককে বলে,’ তুমি কি প্রসব করছো?’
{45:11} মাবুদ, ইসরাইলের পবিত্রতম ও তার নির্মাতা এই কথা বলেন, তোমরা আগামী ঘটনাগুলোর বিষয়ে আমাকে জিজ্ঞাসা কর; আমার সন্তানদের ও আমার হাতের কাজের বিষয়ে আমাকে হুকুম দাও।
{45:12} আমি দুনিয়া নির্মাণ করেছি ও দুনিয়ার উপরে মানবজাতির সৃষ্টি করেছি; আমি আমার হাতে আসমান বিছিয়ে দিয়েছি এবং আসমানের সমস্ত বাহিনীকে হুকুম দিয়ে আসছি।
{45:13} আমিই ওকে ধর্মশীলতায় উজ্জীবিত করেছি, আর ওর সকল পথ সমান করবো; সেই আমার নগরটি গাঁথবে এবং আমার বন্দী থাকা লোকদের ছেড়ে দেবে, বিনামূল্যে ও বিনা পুরস্কারেই দেবে, এই কথা বাহিনীগণের মাবুদ বলেন।
{45:14} মাবুদ এই কথা বলেন, মিসরের উপার্জিত সম্পত্তি ও ইথিওপিয়ার বাণিজ্যের লাভ এবং দীর্ঘকায় সবায়ীয়রা তোমার কাছে আসবে, তারা তোমারই হবে; তারা তোমার পশ্চাদ্‌গামী হবে; শিকলে বাঁধা অবস্থায় আসবে; আর তোমার কাছে ভূমিতে উবুড় হয়ে এই কথা নিবেদন করবে, ‘তোমারই মধ্যে আল্লাহ্‌ আছেন, আর কেউ নয়, আর কোন আল্লাহ্‌ নেই।’
{45:15} হে ইসরাইলের আল্লাহ্‌, হে নাজাতদাতা, সত্যি, তুমি আত্মগোপনকারী আল্লাহ্‌।
{45:16} তারা সকলে লজ্জিত ও বিষণ্ন হবে, তারা একসঙ্গে অপমানিত হয়ে চলে যাবে, সেই মূর্তি-নির্মাতারা!
{45:17} কিন্তু ইসরাইল মাবুদ কর্তৃক অনন্তকালস্থায়ী উদ্ধার পেয়েছে; তোমরা অনন্তকালেও কখনও লজ্জিত বা বিষণ্ন হবে না।
{45:18} কেননা আসমানের সৃষ্টিকর্তা মাবুদ, স্বয়ং আল্লাহ্‌, যিনি দুনিয়াকে সংগঠন করে নির্মাণ করেছেন, তা স্থাপন করেছেন ও অনর্থক সৃষ্টি না করে বাসোপযোগী করে নির্মাণ করেছেন, তিনি এই কথা বলেন, আমিই মাবুদ, আর কেউ নয়।
{45:19} আমি গোপনে অন্ধকারময় দেশের কোন স্থানে কথা বলি নি; আমি ইয়াকুবের বংশকে এই কালাম বলি নি যে, ‘তোমরা অনর্থক আমার খোঁজ কর, আমি মাবুদ ন্যায্য কালাম বলি, সরলতার কথা বলি।
{i45:20} মূর্তি ব্যাবিলনকে রক্ষা করবে না
{45:20} হে জাতিদের মধ্য থেকে উত্তীর্ণ লোক সকল, তোমরা একত্র হয়ে এসো, একসঙ্গে কাছে এসো, তারা কিছুই জানে না, যারা নিজেদের মূর্তির কাঠ বয়ে বেড়ায়, যারা এমন দেবতার কাছে মুনাজাত করে, যে উদ্ধার করতে পারে না।
{45:21} তোমরা সংবাদ দাও, কথা উপস্থিত কর; হ্যাঁ, সকলে পরস্পর মন্ত্রণা করুক। আগে থেকে এই কথা কে জানিয়েছে? সেকাল থেকে কে সংবাদ দিয়েছে? আমি মাবুদ কি করি নি? আমি ছাড়া অন্য কোন আল্লাহ্‌ নেই; আমি ধর্মশীল ও উদ্ধারকারী আল্লাহ্‌; আমি ছাড়া অন্য কেউ নেই।
{45:22} হে দুনিয়ার শেষ সীমাগুলো, আমার প্রতি দৃষ্টি করে উদ্ধার লাভ কর, কেননা আমিই আল্লাহ্‌, আর কেউ নয়।
{45:23} আমি আমার নামে শপথ করেছি, আমার ধার্মিকতায় আমার মুখ কথা বলেছে, একটি কালাম, যা ফিরে আসবে না, বস্তুত আমার কাছে প্রত্যেকে হাঁটু পাতবে, প্রত্যেক জিহ্বা শপথ করবে।
{45:24} লোকে আমাকে বলবে, কেবল মাবুদেই ধার্মিকতা ও শক্তি আছে; তাঁরই কাছে লোকেরা আসবে এবং যেসব লোক তাঁতে বিরক্ত, তারা লজ্জিত হবে।
{45:25} মাবুদেই ইসরাইলের সমস্ত বংশ ধার্মিক বলে গণ্য হবে ও গৌরব লাভ করবে।
{i46:1} ব্যাবিলনের দেবতাদের পতন
{46:1} বেল নত হল, নবো উবুড় হয়ে পড়লো; তাদের মূর্তিগুলো জন্তুদের উপরে ও পশুদের উপরে; তোমরা যাদেরকে তুলে নিয়ে বেড়াতে, তারা বোঝা হল, ক্লান্ত পশুর ভার হল।
{46:2} তারা একসঙ্গে উবুড় হল, নত হয়ে পড়লো, বোঝা রক্ষা করতে পারল না, বরং নিজেরা বন্দী হয়ে চলে গেল।
{46:3} হে ইয়াকুবের কুল, হে ইসরাইলকুলের সমস্ত অবশিষ্টাংশ, আমার কথা শোন; গর্ভ থেকে আমি তোমাদেরকে বহন করে আসছি, মায়ের গর্ভ থেকে তোমাদেরকে বহন করে আসছি।
{46:4} আর তোমাদের বৃদ্ধ বয়স পর্যন্ত আমি যে সেই থাকব, তোমাদের চুল পাকবার বয়স পর্যন্ত আমিই তুলে বহন করবো; আমিই নির্মাণ করেছি, আমিই বহন করবো; হ্যাঁ, আমিই তুলে বহন করবো, রক্ষা করবো।
{46:5} তোমরা আমাকে কার সদৃশ ও কার সমান বলবে, কিংবা কার সঙ্গে আমার উপমা দিলে আমরা পরস্পর সমান হব?
{46:6} তারা থলি থেকে সোনা ঢালে, নিক্তিতে রূপা ওজন করে, স্বর্ণকারকে বানি দেয়, আর সে তা দ্বারা একটি দেবতা নির্মাণ করে, পরে তারা ভূমিতে উবুড় হয়ে সেজ্‌দা করে।
{46:7} তারা তাকে কাঁধে তুলে বহন করে, স্বস্থানে বসিয়ে দেয়, তাতে সে দাঁড়িয়ে থাকে, তার স্থান থেকে সরে না; আবার এক জন তার কাছে কান্নাকাটি করে, কিন্তু সে উত্তর দিতে পারে না, কাউকেও সঙ্কট থেকে নিস্তার করতে পারে না।
{46:8} তোমরা এই স্মরণ কর ও পুরুষত্ব দেখাও; হে অধর্মাচারীরা, মনোযোগ দাও।
{46:9} সেকালের পুরানো সমস্ত কাজ স্মরণ কর; কারণ আমিই আল্লাহ্‌, আর কেউ নয়; আমি আল্লাহ্‌, আমার মত কেউ নেই।
{46:10} আমি শেষ কালের বিষয় আদি কাল থেকে জানাই, যে কাজ এখনও করা হয় নি, তা আগে জানাই, আর বলি, আমার মন্ত্রণা স্থির থাকবে, আমি নিজের সমস্ত মনোরথ সিদ্ধ করবো।
{46:11} আমি পূর্ব দিক থেকে হিংস্র পাখিকে, দূরদেশ থেকে আমার মন্ত্রণার মানুষকে, আহ্বান করি; আমি বলেছি, আর আমি সফল করবো; আমি কল্পনা করেছি, আর আমি সিদ্ধ করবো।
{46:12} হে কঠিন-চিত্তেরা, তোমরা যারা ধার্মিকতা থেকে দূরবর্তী, আমার কথা শোন;
{46:13} আমি নিজের ধর্মশীলতা কাছে নিয়ে আসলাম; তা দূরে থাকবে না, আর আমার উদ্ধারের বিলম্ব হবে না; আমার শোভাস্বরূপ ইসরাইলের জন্য আমি সিয়োনে উদ্ধার স্থাপন করবো।
{i47:1} ব্যাবিলনের পতন
{47:1} হে কুমারী ব্যাবিলন-কন্যে, তুমি নেমে ধূলিতে বস; হে কল্‌দীয়দের কন্যে, ভূমিতে বস, সিংহাসন নেই; কেননা লোকে তোমাকে আর কোমলা ও সুখভোগিনী বলে ডাকবে না।
{47:2} যাঁতা নিয়ে শস্য পেষণ কর, তোমার ঘোমটা খোল, পায়ের কাপড় তোল, জঙ্ঘা অনাবৃত কর, পায়ে হেঁটে নদনদী পার হও।
{47:3} তোমার নগ্নতা প্রকাশিত হবে, হ্যাঁ, তোমার লজ্জার বিষয় দৃশ্য হবে; ‘আমি প্রতিশোধ দেব, কারো অনুরোধ মানব না।’
{47:4} আমাদের মুক্তিদাতা, তাঁর নাম বাহিনীগণের মাবুদ, তিনি ইসরাইলের পবিত্রতম।
{47:5} হে কল্‌দীয়দের কন্যে, নীরবে বস, অন্ধকারে আশ্রয় নেও; কেননা তুমি আর রাজ্যগুলোর রাণী বলে আখ্যাতা হবে না।
{47:6} আমি আমার লোকবৃন্দের উপরে ক্রুদ্ধ হয়েছিলাম, আমার অধিকার নাপাক করেছিলাম, তোমার হাতে তাদের তুলে দিয়েছিলাম; তুমি তাদের প্রতি রহম কর নি, তোমার জোয়াল অতি ভারী করে বৃদ্ধ লোকের উপরে দিয়েছ।
{47:7} আর তুমি বললে, আমি চিরকাল রাণী থাকব; তাই তুমি এসব বিষয়ে মনোযোগ দাও নি, শেষকালের ফলও বিবেচনা কর নি।
{47:8} অতএব এখন, হে বিলাসিনী! তুমি এই কথা শোন, তুমি নির্ভয়ে বসে আছ, মনে মনে বলছো, আমিই আছি, আমা ভিন্ন আর কেউ নেই, আমি বিধবা হয়ে বসবো না, সন্তান হারাবার ব্যথা পাব না।
{47:9} কিন্তু সন্তান হারানো ও বিধবা হওয়া, এই উভয়ই অকস্মাৎ একই দিনে তোমার প্রতি ঘটবে; তোমার অনেক মায়াবীত্বর ও নানা রকম ইন্দ্রজালের প্রাচুর্য থাকলেও উভয়ই পূর্ণ পরিমাণে তোমার উপরে আসবে।
{47:10} তুমি তোমার দুষ্টতায় নির্ভর করেছ, তুমি বলেছ, কেউ আমাকে দেখতে পায় না; তোমার বিদ্যা ও তোমার জ্ঞান তোমাকে বিপথগামিনী করেছে; তুমি মনে মনে বলেছ, আমিই আছি, আমা ভিন্ন আর কেউ নেই।
{47:11} এজন্য দুর্দশা তোমার উপরে আসবে, তুমি তা মন্ত্রবলে দূর করতে পারবে না; তোমার উপরে বিপদ এসে পড়বে, তুমি তার প্রতিবিধান করতে পারবে না; তোমার উপরে হঠাৎ বিনাশ উপস্থিত হবে, অথচ তুমি তার কিছু জান না।
{47:12} যে বিবিধ ইন্দ্রজাল ও অনেক মায়াবীত্বের দরুন তুমি বাল্যকাল থেকে পরিশ্রম করে আসছ, এখন সেসব নিয়ে দাঁড়াও; দেখি, যদি উপকার পাও, দেখি, যদি ভয় দেখাতে পার।
{47:13} তুমি নিজের অনেক মন্ত্রণায় ক্লান্ত হয়েছ; তবে জ্যোতিষীরা, নক্ষত্রদর্শীরা, যে দৈবজ্ঞেরা প্রতি মাসে ভবিষ্যদ্বাণী করে তারা উঠে বলুক, তোমার প্রতি যা যা ঘটবে, তা থেকে তোমাকে নিস্তার করুক;
{47:14} দেখ, তারা খড়ের মত হল; আগুন তাদের পুড়িয়ে ফেললো; তারা আগুনের শিখার বল থেকে নিজ নিজ প্রাণ উদ্ধার করতে পারবে না; তা উষ্ণ হবার অঙ্গার বা সম্মুখে বসবার আগুন নয়।
{47:15} তুমি যেসব বিষয়ে পরিশ্রম করেছ, সেসব তোমার পক্ষে এরকম হল; যারা তোমার সঙ্গে যৌবন কাল থেকে বাণিজ্য করেছে, তারা প্রত্যেকে নিজ নিজ পথে ভ্রান্ত হল, তোমার নিস্তারকারী কেউ নেই।
{i48:1} ইসরাইলের প্রতি চেতনাবাক্য
{48:1} হে ইয়াকুবের কুল, এই কথা শোন; তোমরা তো ইসরাইল নামে আখ্যাত, এহুদা-জলাশয় থেকে নিঃসৃত; তোমরা মাবুদের নাম নিয়ে শপথ করে থাক, ইসরাইলের আল্লাহ্‌কে স্বীকার করে থাক, কিন্তু সত্যে নয় ও ধার্মিকতায় নয়।
{48:2} কারণ তারা পবিত্র নগরের লোক বলে পরিচয় দেয়, ইসরাইলের আল্লাহ্‌র উপরে নির্ভর করে; তাঁর নাম বাহিনীগণের মাবুদ।
{48:3} আগের বিষয়গুলো আমি সেকাল থেকে জানি; সেগুলো আমার মুখ থেকে বের হয়েছিল, আমি তা জানাতাম; আমি অকস্মাৎ সাধন করলাম, সেগুলো উপস্থিত হল।
{48:4} কারণ আমি জানতাম যে, তুমি অবাধ্য, তোমার ঘাড় লোহার শলাকার মত, তোমার কপাল ব্রোঞ্জের;
{48:5} এজন্য আমি আগে থেকে তোমাকে তার সংবাদ দিয়েছি, উপস্থিত হবার আগে তা তোমাকে শুনিয়েছি; পাছে তুমি বল, আমার মূর্তি এই করেছে, আমার খোদাই-করা মূর্তি ও আমার ছাঁচে ঢালা মূর্তি এই হুকুম দিয়েছে।
{48:6} তুমি শুনেছ, এ সব দেখ; তোমরা কি তা জানাবে না? এখন থেকে আমি তোমাকে নতুন নতুন কথা শোনাই, সেসব নিগূঢ়, তুমি জানতে পার নি।
{48:7} সেসব এখনই সৃষ্ট হল, আগে থেকে ছিল না; আজকের আগে তুমি সেসব শোন নি; পাছে তুমি বল যে, আমি সেসব জানতাম।
{48:8} তুমি তো শোন নি, জানও নি, আগে থেকে তোমার কান খোলাও হয় নি; কেননা আমি জেনেছিলাম, তুমি নিতান্ত বিশ্বাসঘাতক, গর্ভ থেকে অধর্মাচারী বলে আখ্যাত।
{48:9} আমি আমার নামের অনুরোধে ক্রোধ সম্বরণ করবো, নিজের প্রশংসার্থে তোমার প্রতি সংযত হব, তোমাকে উচ্ছেদ করবো না।
{48:10} দেখ, আমি তোমাকে আগুনে খাঁটি করেছি, কিন্তু রূপা বলে নয়; দুঃখরূপ অগ্নিকুণ্ডের মধ্যে তোমাকে পরীক্ষাসিদ্ধ করেছি।
{48:11} আমি নিজের, কেবল নিজেরই অনুরোধে কাজ করবো, কারণ আমার নাম কেন নাপাক হবে? আমি তো আমার গৌরব অন্যকে দেব না।
{48:12} হে ইয়াকুব, হে আমার আহূত ইসরাইল, আমার কথায় কান দাও; আমিই তিনি, আমি আদি, আবার আমিই অন্ত!
{48:13} আমারই হাত দুনিয়ার ভিত্তিমূল স্থাপন করেছে, আমার ডান হাত আসমান বিস্তার করেছে; আমি তাদেরকে ডাকলে সে সমস্ত একসঙ্গে দাঁড়ায়।
{48:14} তোমরা সকলে একত্র হয়ে শোন, ওদের মধ্যে কে এই সব বিষয়ে আগেই সংবাদ দিয়েছে? মাবুদ ঐ যে ব্যক্তিকে মহব্বত করেন, সে ব্যাবিলনের সম্বন্ধে তাঁর মনোরথ সিদ্ধ করবে, তার বাহু কল্‌দীয়দের উপরে স্থাপিত হবে।
{48:15} আমি, আমিই কথা বললাম, হ্যাঁ, আমি তাকে আহ্বান করেছি, আমি তাকে আনলাম, আর সে তার পথে কৃতার্থ হবে।
{48:16} তোমরা আমার কাছে এসো, এই কথা শোন, আমি আদি থেকে গোপনে বলি নি; যে সময় থেকে সেই ঘটনা হচ্ছে, সেই সময় থেকে আমি সেই স্থানে বর্তমান। আর এখন সার্বভৌম মাবুদ আমাকে ও তাঁর রূহ্‌কে প্রেরণ করেছেন।
{48:17} মাবুদ, তোমার মুক্তিদাতা, ইসরাইলের পবিত্রতম, এই কথা বলেন, আমি মাবুদ তোমার আল্লাহ্‌, আমি তোমার উপকারজনক শিক্ষা দান করি, তোমার গন্তব্য পথে তোমাকে গমন করাই।
{48:18} আহা! তুমি কেন আমার হুকুমে মনযোগ দাও নি? করলে তোমার শান্তি নদীর মত, তোমার ধার্মিকতা সমুদ্র-তরঙ্গের মত হত;
{48:19} আর তোমার বংশ বালুকণার মত হত, তোমার সন্তান তার কণাগুলোর মত হত, তার নাম উচ্ছিন্ন হত না ও আমার সম্মুখ থেকে মুছে যেত না।
{48:20} তোমরা ব্যাবিলন থেকে বের হও; কল্‌দীয়দের মধ্য থেকে পালিয়ে যাও, আনন্দগানের রবসহকারে এই প্রচার কর, এই সংবাদ দাও, দুনিয়ার সীমা পর্যন্ত এই বিষয় উল্লেখ কর; তোমরা বল, মাবুদ তাঁর গোলাম ইয়াকুবকে মুক্ত করেছেন।
{48:21} তিনি যখন শুকনো স্থান দিয়ে তাদেরকে নিয়ে গেলেন, তারা তৃষ্ণার্ত হল না, তিনি তাদের জন্য শৈল থেকে স্রোত বহালেন; তিনি শৈল ভেদ করলেন, পানি প্রবাহিত হল।
{48:22} মাবুদ বলেন, দুষ্ট লোকদের কোনই শান্তি নেই।
{i49:1} মাবুদের গোলাম
{49:1} হে উপকূলগুলো, আমার কালাম শোন; হে দূরস্থ জাতিরা, কান দাও। মাবুদ গর্ভ থেকে আমাকে ডেকেছেন, মায়ের গর্ভ থেকে আমার নাম উল্লেখ করেছেন।
{49:2} তিনি আমার মুখ ধারালো তলোয়ারস্বরূপ করেছেন, তাঁর হাতের ছায়াতে আমাকে লুকিয়ে রেখেছেন, আমাকে ধারালো তীরস্বরূপ করেছেন, তাঁর তীর রাখবার খাপের মধ্যে রেখেছেন।
{49:3} আর তিনি আমাকে বলেছেন ‘তুমি আমার গোলাম, তুমি ইসরাইল, তোমাতেই আমি মহিমান্বিত হব।’
{49:4} কিন্তু আমি বললাম, আহা! আমি পণ্ডশ্রম করেছি, শূন্যতা ও অসারতার জন্য আমার শক্তি ব্যয় করেছি; নিশ্চয়ই আমার বিচার মাবুদের কাছে, আমার শ্রমের ফল আমার আল্লাহ্‌র কাছে রয়েছে।
{49:5} আর এখন মাবুদ বলেন, যিনি আমাকে গর্ভ থেকে নির্মাণ করেছেন, যেন আমি তাঁর গোলাম হয়ে ইয়াকুবকে তাঁর কাছে ফিরিয়ে আনি, যেন ইসরাইল তাঁর কাছে সংগৃহীত হয়, বাস্তবিক, মাবুদের দৃষ্টিতে আমি সম্মানিত, আমার আল্লাহ্‌ আমার বল হয়েছেন;
{49:6} তিনি বলেন, এটি লঘু বিষয় যে, তুমি যে ইয়াকুবের বংশগুলোকে উঠাবার জন্য, ইসরাইলের রক্ষাপ্রাপ্ত লোকদেরকে পুনর্বার আনবার জন্য আমার গোলাম হও, আমি তোমাকে জাতিদের দীপ্তিস্বরূপ করবো, যেন তুমি দুনিয়ার সীমা পর্যন্ত আমার উদ্ধারস্বরূপ হও।
{49:7} যে ব্যক্তি মানুষের অবজ্ঞাত, লোকবৃন্দের ঘৃণাস্পদ ও শাসনকর্তাদের গোলাম, তাকে মাবুদ, ইসরাইলের মুক্তিদাতা ও তার পবিত্রতম, এই কথা বলেন, তোমাকে দেখলে বাদশাহ্‌রা উঠে দাঁড়াবে, নেতৃবর্গরা সেজ্‌দা করবে; মাবুদের জন্যই করবে, তিনি তো বিশ্বসনীয়; ইসরাইলের পবিত্রতমের জন্য করবে, তিনি তো তোমাকে মনোনীত করেছেন।
{i49:8} ইসরাইলের উদ্ধার
{49:8} মাবুদ এই কথা বলেন, আমি প্রসন্নতার সময়ে তোমার মুনাজাতের উত্তর দিয়েছি, উদ্ধারের দিনে তোমার সাহায্য করেছি; আর আমি তোমাকে রক্ষা করবো, তোমাকে লোকবৃন্দের সন্ধিরূপে দিয়েছি; তাতে তুমি দেশের উন্নতি সাধন করবে, ধ্বংস হয়ে যাওয়া অধিকারগুলো আবার অধিকারে আনবে;
{49:9} তুমি বন্দীদেরকে বলবে, বের হও; যারা অন্ধকারে আছে, তাদেরকে বলবে প্রকাশিত হও। তারা পথে পথে চরবে, গাছপালাহীন উঁচুস্থান তাদের চরাণিস্থান হবে।
{49:10} তারা ক্ষুধিত বা পিপাসিত হবে না; তপ্ত বালুকা বা রৌদ্র দ্বারা আহত হবে না; কেননা যিনি তাদের প্রতি দয়াকারী, তিনি তাদেরকে চরাবেন, পানির ফোয়ারার কাছে নিয়ে যাবেন।
{49:11} আর আমি আমার সমস্ত পর্বত রাস্তা বানাব, আর আমার সমস্ত রাজপথ উঁচু করা হবে।
{49:12} দেখ, এরা দূর থেকে আসবে; আর দেখ, ওরা উত্তর ও পশ্চিম দিক থেকে আসবে; আর এই লোকেরা সীনীম দেশ থেকে আসবে।
{49:13} আসমান, আনন্দ-রব কর, দুনিয়া, উল্লসিত হও; পর্বতমালা, উচ্চৈঃস্বরে আনন্দগান কর; কেননা মাবুদ তাঁর লোকদেরকে সান্ত্বনা দিয়েছেন, আর তাঁর দুঃখীদের প্রতি করুণা করবেন।
{49:14} কিন্তু সিয়োন বললো, মাবুদ আমাকে ত্যাগ করেছেন, প্রভু আমাকে ভুলে গেছেন।
{49:15} স্ত্রীলোক কি আপন স্তন্যপায়ী শিশুকে ভুলে যেতে পারে? আপন গর্ভজাত বালকের প্রতি কি স্নেহ করবে না? বরং তারা ভুলে যেতে পারে, তবুও আমি তোমাকে ভুলে যাব না।
{49:16} দেখ, আমি আমার হাতের তালুতে তোমার আকৃতি এঁকেছি, তোমার প্রাচীর সর্বদা আমার সম্মুখে আছে।
{49:17} তোমার পুত্রেরা ত্বরা করছে, তোমার উৎপাটনকারী ও উৎসন্নকারীরা তোমার মধ্য থেকে বের হবে।
{49:18} তুমি চারদিকে চোখ তুলে দেখ, এরা সকলে একত্র হয়ে তোমার কাছে আসছে। মাবুদ বলেন, আমার জীবনের কসম, তুমি গহনার মত এগুলোকে পরিধান করবে, বিয়ের কনের গহনার মত এগুলোকে ধারণ করবে।
{49:19} কারণ তোমার উৎসন্ন ও ধ্বংসপ্রাপ্ত স্থানগুলোর এবং তোমার নষ্ট দেশের বিষয় বলছি; এখন তুমি নিবাসীদের পক্ষে সঙ্কীর্ণ হবে এবং যারা তোমাকে গ্রাস করেছিল, তারা দূরে থাকবে।
{49:20} তোমার বিরহের সময়ের সন্তানেরা এর পরে তোমার কর্ণগোচরে বলবে, আমার পক্ষে এই স্থান সঙ্কীর্ণ; সরে যাও, আমাকে বাস করতে দাও।
{49:21} তখন তুমি মনে মনে বলবে, আমার এই সকলকে কে জন্ম দিয়েছে? আমি তো সন্তানহীনা ও বন্ধ্যা, নির্বাসিতা ও পরিভ্রমণকারিণী ছিলাম; এদেরকে কে প্রতিপালন করেছে; দেখ, আমি একাকিনী অবশিষ্টা ছিলাম, এরা কোথায় ছিল?
{49:22} সার্বভৌম মাবুদ এই কথা বলেন, দেখ, আমি জাতিদের প্রতি আমার হাত তুলব, লোকবৃন্দের প্রতি আমার নিশান উঠাবো, তাতে তারা তোমার পুত্রদেরকে কোলে করে, তোমার কন্যাদের কাঁধে করে এনে দেবে।
{49:23} আর বাদশাহ্‌রা তোমার রক্ষণাবেক্ষণকারী পালক ও তাদের রাণীরা তোমার ধাত্রী হবে; তারা ভূমিতে মুখ রেখে তোমার কাছে সেজ্‌দা করবে, ও তোমার পায়ের ধূলি চাটবে; আর তুমি জানতে পারবে, আমিই মাবুদ; যারা আমার অপেক্ষা করে, তারা লজ্জিত হবে না।
{49:24} বীর থেকে কি যুদ্ধে ধৃত প্রাণী হরণ করা যায়? কিংবা ন্যায়বানের বন্দীদেরকে কি মুক্ত করা যায়?
{49:25} মাবুদ এই কথা বলেন, অবশ্য বীরের বন্দীদেরকে হরণ করা যাবে, ও ভয়ংকর লোকের ধৃত প্রাণীকে মুক্ত করা যাবে; কারণ তোমার প্রতিবাদীর সঙ্গে আমিই ঝগড়া করবো, আর তোমার সন্তানদেরকে আমিই উদ্ধার করবো।
{49:26} আর আমি তোমার জুলুমবাজদেরকে তাদেরই গোশ্‌ত ভোজন করাব; তারা নতুন আঙ্গুর-রসের মত নিজ নিজ রক্ত খেয়ে মাতাল হবে; আর মানুষ মাত্র জানতে পারবে যে, আমিই মাবুদ তোমার উদ্ধারকর্তা, তোমার মুক্তিদাতা, ইয়াকুবের এক বীর।
{50:1} মাবুদ এই কথা বলেন, আমি যে তালাক-নামা দ্বারা তোমাদের মাকে ত্যাগ করেছি, তার সেই তালাক-নামা কোথায়? কিংবা আমার মহাজনদের মধ্যে কার কাছে তোমাদের বিক্রি করেছি? দেখ, তোমাদের অপরাধের দরুন তোমাদের বিক্রি করা হয়েছে, এবং তোমাদের অধর্মের দরুন তোমাদের মা পরিত্যক্তা হয়েছে।
{50:2} আমি আসলে কেউ উপস্থিত হল না কেন? আমি ডাকলে কেউ উত্তর দিল না কেন? আমার হাত কি এমন সংকীর্ণ হয়েছে যে, আমি মুক্ত করতে পারি না? আমার কি উদ্ধার করার ক্ষমতা নেই? দেখ, আমি ধমক সমুদ্র শুকিয়ে ফেলি, নদনদী মরুভূমিতে পরিণত করি, সেখানকার সমস্ত মাছ পানির অভাবে দুর্গন্ধযুক্ত হয়, পিপাসায় মারা পড়ে।
{50:3} আমি আসমানকে কালিমা পরাই, চট তার আচ্ছাদন করি।
{i50:4} মাবুদের গোলামের ধৈর্য
{50:4} আল্লাহ্‌ সার্বভৌম মাবুদ শিক্ষাগ্রাহীদের জিহ্বা দিয়েছেন, কিভাবে ক্লান্ত লোককে কালাম দ্বারা সুস্থির করতে হয়; যেন আমি বুঝতে পারি, তিনি প্রতি প্রভাতে জাগিয়ে দেন, আমার কান সজাগ করেন, যেন আমি শিক্ষার্থীদের মত শুনতে পাই।
{50:5} সার্বভৌম মাবুদ আমার কান খুলে দিয়েছেন এবং আমি বিরুদ্ধাচারী হই নি, পিছিয়ে যাই নি।
{50:6} আমি প্রহারকদের প্রতি আমার পিঠ, যারা দাড়ি উপড়িয়েছে, তাদের প্রতি আমার গাল পেতে দিলাম, অপমান ও থুথু থেকে আমার মুখ আচ্ছাদন করলাম না।
{50:7} কারণ সার্বভৌম মাবুদ আমার সাহায্য করবেন, সেজন্য আমি ভীষণ ভয় পাই নি, সেজন্য চকমকি পাথরের মত আমার মুখ স্থাপন করেছি, আমি জানি যে লজ্জিত হব না।
{50:8} যিনি আমাকে ধার্মিক করেন, তিনি নিকটবর্তী; কে আমার সঙ্গে ঝগড়া করবে? এসো, আমরা একত্র দাঁড়াই; কে আমার প্রতিবাদী? সে আমার কাছে আসুক।
{50:9} দেখ, সার্বভৌম মাবুদ আমার সাহায্য করবেন, কে আমাকে দোষী করবে? দেখ, তারা সকলে কাপড়ের মত পুরানো হয়ে যাবে, পোকা তাদের খেয়ে ফেলবে।
{50:10} তোমাদের মধ্যে এমন কে আছে, যে মাবুদকে ভয় করে, যে তাঁর গোলামের কথা শোনে? যে অন্ধকারে চলে, যার আলো নেই, সে মাবুদের নামে ভরসা করুক, তাঁর আল্লাহ্‌র উপরে নির্ভর করুক।
{50:11} দেখ, আগুন জ্বালাচ্ছ ও শিখামণ্ডলে নিজেদের বেষ্টন করছো যে তোমরা, তোমরা সকলে নিজেদের আগুনের আলোতে, নিজেদের প্রজ্বলিত মশালের আলোতে গমন কর। আমার হাত থেকে তোমরা যে ফল পাবে তা হল, তোমরা যন্ত্রনার মধ্যে শয়ন করবে।
{i51:1} ইসরাইলের প্রতি সান্ত্বনার কথা
{51:1} তোমরা, যারা ধার্মিকতার অনুগামী, যারা মাবুদের খোঁজ করছো, তোমরা আমার কথায় কান দাও; তোমাদের যে শৈল থেকে কেটে নেওয়া হয়েছে ও যে কূপের ছিদ্র থেকে খুঁড়ে তোলা হয়েছে, তার প্রতি দৃষ্টিপাত কর।
{51:2} তোমাদের পিতা ইব্রাহিম ও তোমাদের প্রসবকারিণী সারার প্রতি দৃষ্টিপাত কর; ফলত যখন সে একাকী ছিল, তখন আমি তাকে ডেকে দোয়াযুক্ত ও বহুবংশ করলাম।
{51:3} বস্তুত মাবুদ সিয়োনকে সান্ত্বনা দিয়েছেন, তিনি তার সমস্ত উৎসন্ন স্থানকে সান্ত্বনা দিয়েছেন এবং তার মরুভূমিকে আদনের মত ও তার শুকনো ভূমিকে মাবুদের বাগানের মত করেছেন; তার মধ্যে আমোদ ও আনন্দ, প্রশংসা-গজল ও সঙ্গীতের ধ্বনি পাওয়া যাবে।
{51:4} হে আমার লোকেরা, আমার কথায় মনোযোগ দাও; হে আমার জনবৃন্দ, আমার কালামে কান দাও; কেননা আমার কাছ থেকে ব্যবস্থা বের হবে, আমি জাতিদের আলোর জন্য আমার বিচার স্থাপন করবো।
{51:5} আমার ধর্মশীলতা নিকটবর্তী, আমার উদ্ধার করার কাজ শুরু হচ্ছে এবং আমার বাহু জাতিদের বিচার নিষ্পন্ন করবে; উপকূলগুলো আমারই অপেক্ষায় থাকবে ও আমার বাহুতে প্রত্যাশা রাখবে।
{51:6} তোমরা আসমানের প্রতি চোখ তুলে দৃষ্টিপাত কর, অধঃস্থিত ভূমণ্ডলও নিরীক্ষণ কর; কেননা আসমান ধোঁয়ার মত অদৃশ্য হয়ে যাবে, দুনিয়া কাপড়ের মত পুরানো হয়ে যাবে এবং সেখানকার বাসিন্দারা সেরকম ভাবে মারা পড়বে; কিন্তু আমার উদ্ধার অনন্তকাল থাকবে, আমার ধর্মশীলতা বিনষ্ট হবে না।
{51:7} তোমরা যারা ধার্মিকতা জান, যে লোকদের অন্তরে আমার ব্যবস্থা আছে, তোমরা আমার কথায় কান দাও; মানুষের টিট্‌কারিতে ভয় করো না, তাদের বিদ্রূপকে ভয় করো না।
{51:8} কেননা কীট তাদেরকে কাপড়ের মতই খেয়ে ফেলবে ও কৃমিরা তাদের ভেড়ার লোমের মত খেয়ে ফেলবে; কিন্তু আমার ধর্মশীলতা অনন্তকাল ও আমার উদ্ধার পুরুষানুক্রমে থাকবে।
{51:9} জাগ, জাগ, বল পরিধান কর, হে মাবুদের বাহু; জাগ, যেমন পূর্বকালে, সেকালের বংশ পরস্পরায় জেগেছিলে, তুমিই কি রহবকে কুচি কুচি করে কাট নি, প্রকাণ্ড জলচরকে বিদ্ধ কর নি?
{51:10} তুমিই কি সমুদ্র, মহাজলধির পানি শুকিয়ে ফেল নি, সমুদ্রের গভীর স্থানকে কি পথ কর নি, যেন মুক্তি পাওয়া লোকেরা পার হয়ে যায়?
{51:11} মাবুদের উদ্ধার করা লোকেরা ফিরে আসবে, আনন্দগান সহকারে সিয়োনে আসবে এবং তাদের মাথায় নিত্যস্থায়ী আনন্দের মুকুট থাকবে; তারা আমোদ ও আনন্দ লাভ করবে, এবং খেদ ও আর্তস্বর দূরে পালিয়ে যাবে।
{51:12} আমি, আমিই তোমাদের সান্ত্বনাকর্তা। তুমি কে যে, মানুষকে ভয় করছো, সে তো মরে যাবে; এবং মানুষের সন্তানকে ভয় করছো, সে তো ঘাসের মত অল্পক্ষণ স্থায়ী।
{51:13} আর তোমার নির্মাতা মাবুদকে ভুলে গিয়েছ, যিনি আসমান বিছিয়েছেন, দুনিয়ার ভিত্তিমূল স্থাপন করেছেন; এবং তুমি সমস্ত দিন অবিরত জুলুমবাজদের ক্রোধ হেতু ভয় পাচ্ছ, যখন সে বিনাশ করতে প্রস্তুত হয়েছে? জুলুমবাজের ক্রোধ কোথায়? জুলুম থেকে শীঘ্রই মুক্ত হবে;
{51:14} সে মরে গিয়ে কূপে নেমে যাবে না, আর তার খাদ্যের অভাব হবে না।
{51:15} আমি তো মাবুদ, তোমার আল্লাহ্‌, আমি সমুদ্রকে আলোড়িত করলে তার তরঙ্গ কল্লোল-ধ্বনি করে; বাহিনীগণের মাবুদ, এই আমার নাম।
{51:16} আর আমি আমার কালাম তোমার মুখে রাখলাম, আমার হাতের ছায়ায় তোমাকে আচ্ছাদন করলাম। আমার উদ্দেশ্যে, আসমান রোপন করি, দুনিয়ার ভিত্তিমূল স্থাপন করি এবং সিয়োনকে বলি, তুমি আমার লোক।
{51:17} জাগ, জাগ, উঠে দাঁড়াও, হে জেরুশালেম, তুমি মাবুদের হাত থেকে তাঁর ক্রোধের পানপাত্রে পান করেছ, মত্ততাজনক বড় পানপাত্রে পান করেছ, তলানি চেটে খেয়েছে।
{51:18} এই পুরী যেসব শিশু সন্তান প্রসব করেছে, তাদের মধ্যে তাকে নিয়ে যাবার কেউই নেই; যেসব শিশু সন্তান প্রতিপালন করেছে, তাদের মধ্যে এর হাত ধরবার কেউ নেই।
{51:19} এই দু’টি বিষয় তোমার প্রতি ঘটেছে; কে তোমার জন্য মাতম করবে? ধ্বংস ও বিনাশ, দুর্ভিক্ষ ও তলোয়ার; আমি কিভাবে তোমাকে সান্ত্বনা দেব?
{51:20} জালে আটকা পড়া হরিণের মত তোমার শিশু সন্তানরা মূর্চ্ছিত হয়েছে, প্রতি সড়কের মাথায় পড়ে আছে; তারা মাবুদের গজবে, তোমার আল্লাহ্‌র তিরস্কারে পরিপূর্ণ।
{51:21} অতএব তুমি এই কথা শোন, হে দুঃখিনী, তুমি মত্তা, কিন্তু আঙ্গুর-রসে নয়;
{51:22} তোমার সার্বভৌম মাবুদ, তোমার আল্লাহ্‌, যিনি তাঁর লোকদের পক্ষ সমর্থনকারী, তিনি এই কথা বলেন, দেখ, আমি মত্ততাজনক পান পাত্র, আমার ক্রোধরূপ বড় পানপাত্র, তোমার হাত থেকে নিলাম; সেই পানপাত্রে তুমি আর পান করবে না।
{51:23} আর আমি তোমার সেই জুলুমবাজদের হাতে তা তুলে দেবো, যারা তোমার প্রাণকে বলেছে, ‘হেঁট হও, আমরা তোমার উপর দিয়ে গমন করি,’ আর তুমি ভূমির মত ও সড়কের মত পথিকদের কাছে তোমার পিঠ পেতে দিয়াছ।
{i52:1} সিয়োন আনন্দ করুক
{52:1} জাগ, জাগ, হে সিয়োন বল পরিধান কর; পবিত্র নগরী জেরুশালেম, তোমার সমস্ত সুন্দর পোশাক পরিধান কর, কেননা এখন থেকে তোমার মধ্যে খৎনা-না-করানো বা নাপাক লোক আর প্রবেশ করবে না।
{52:2} শরীরের ধুলা ঝেড়ে ফেল, হে জেরুশালেম, উঠ, উপবেশন কর; হে বন্দী সিয়োন-কন্যে, তোমার ঘাড়ের বাঁধনগুলো খুলে ফেল।
{52:3} কারণ মাবুদ এই কথা বলেন, তোমাকে বিনামূল্যে বিক্রি করা হয়েছিলে, আর বিনামূল্যেই মুক্ত হবে।
{52:4} কেননা সার্বভৌম মাবুদ এই কথা বলেন, আমার লোকেরা আগে মিসরে প্রবাস করার জন্য সেই স্থানে নেমে গিয়েছিল; আবার আশেরিয়া অকারণে তাদের প্রতি জুলুম করলো।
{52:5} আর মাবুদ বলেন, এখন এই স্থানে আমার কি আছে? কেননা আমার লোকেরা বিনামূল্যে নীত হয়েছে। মাবুদ বলেন, তাদের কর্তারা চিৎকার করছে এবং আমার নাম সমস্ত দিন অবিরত নিন্দিত হচ্ছে।
{52:6} এজন্য আমার লোকেরা আমার নাম জানবে, এজন্য তারা সেদিন জানবে যে, আমিই কথা বলছি; দেখ, এই আমি।
{52:7} আহা! পর্বতমালার উপরে, তারই চরণ কেমন শোভা পাচ্ছে, যে সুসংবাদ তবলিগ করে, শান্তি ঘোষণা করে, মঙ্গলের সুসংবাদ তবলিগ করে, উদ্ধার ঘোষণা করে, সিয়োনকে বলে, তোমার আল্লাহ্‌ রাজত্ব করেন।
{52:8} শোন, তোমার প্রহরীদের স্বর! তারা উচ্চধ্বনি করছে, তারা একসঙ্গে আনন্দগান করছে, কেননা মাবুদ যখন সিয়োনে ফিরে আসেন, তখন তারা প্রত্যক্ষ দেখবে।
{52:9} হে জেরুশালেমের সমস্ত উৎসন্ন স্থান, উচ্চরব কর, একসঙ্গে আনন্দগান কর, কেননা মাবুদ তাঁর লোকদের সান্ত্বনা দিয়েছেন, তিনি জেরুশালেমকে মুক্ত করেছেন।
{52:10} মাবুদ সর্বজাতির দৃষ্টিতে তাঁর পবিত্র বাহু অনাবৃত করেছেন; আর দুনিয়ার সমুদয় প্রান্ত আমাদের আল্লাহ্‌র উদ্ধার দেখবে।
{52:11} চল চল, সেই স্থান থেকে বের হও, নাপাক কোন বস্তু স্পর্শ করো না, ওর মধ্য থেকে বের হও; হে মাবুদের পাত্র-বাহকেরা, তোমরা পাক-পবিত্র হও।
{52:12} কেননা তোমরা ত্বরান্বিত হয়ে বাইরে যাবে না, পালিয়ে যাবে না; কারণ মাবুদ তোমাদের আগে আগে যাবেন, ইসরাইলের আল্লাহ্‌ তোমাদের পিছন দিকের রক্ষক হবেন।
{i52:13} মাবুদের গোলামের কষ্ট ও সম্মান
{52:13} দেখ, আমার গোলাম কৃতকার্য হবেন; তিনি উচ্চ ও উন্নত ও মহামহিম হবেন।
{52:14} মানুষের চেয়ে তাঁর আকৃতি, মানব সন্তানদের চেয়ে তাঁর রূপ বিকারপ্রাপ্ত বলে যেমন অনেকে তাঁর বিষয়ে হতবুদ্ধি হত,
{52:15} তেমনি তিনি অনেক জাতিকে আশ্চর্যান্বিত করবেন, তাঁর সম্মুখে বাদশাহ্‌রা মুখ বন্ধ করবে; কেননা তাদের কাছে যা বলা হয় নি, তারা তা দেখতে পাবে; তারা যা শোনে নি, তা বুঝতে পারবে।
{53:1} আমরা যা শুনেছি, তা কে বিশ্বাস করেছে? মাবুদের বাহু কার কাছে প্রকাশিত হয়েছে?
{53:2} কারণ তিনি তাঁর সম্মুখে চারার মত এবং শুকনো ভূমিতে উৎপন্ন মূলের মত বেড়ে উঠলেন; তাঁর এমন রূপ বা শোভা নেই যে, তাঁর প্রতি দৃষ্টিপাত করি এবং এমন আকৃতি নেই যে, তাঁকে ভালবাসি।
{53:3} তিনি অবজ্ঞাত ও মানুষের ত্যাজ্য, ব্যথার পাত্র ও যাতনা পরিচিত হলেন; লোকে যা থেকে মুখ আচ্ছাদন করে, তার মত তিনি অবজ্ঞাত হলেন, আর আমরা তাঁকে মান্য করি নি।
{53:4} সত্যি, আমাদের যাতনাগুলো তিনিই তুলে নিয়েছেন, আমাদের ব্যথাগুলো তিনি বহন করেছেন; তবু আমরা মনে করলাম, তিনি আহত, আল্লাহ্‌ কর্তৃক প্রহারিত ও দুঃখার্ত।
{53:5} কিন্তু তিনি আমাদের অধর্মের জন্য বিদ্ধ, আমাদের অপরাধের জন্য চূর্ণ হলেন; আমাদের শান্তিজনক শাস্তি তাঁর উপরে বর্তিল এবং তাঁর ক্ষতগুলো দ্বারা আমাদের আরোগ্য হল।
{53:6} আমরা সকলে ভেড়াগুলোর মত ভ্রান্ত হয়েছি, প্রত্যেকে নিজ নিজ পথের দিকে ফিরেছি; আর মাবুদ আমাদের সকলের অপরাধ তাঁর উপরে বর্তিয়েছেন।
{53:7} তিনি নির্যাতিত হলেন, তবু দুঃখভোগ স্বীকার করলেন, তিনি মুখ খুললেন না; ভেড়ার বাচ্চা যেমন হত হবার জন্য নীত হয়, ভেড়ী যেমন লোমচ্ছেদকদের সম্মুখে নীরব হয়, তেমনি তিনি মুখ খুললেন না।
{53:8} তিনি জুলুম ও বিচার দ্বারা দূরীকৃত হলেন; তৎকালীন লোকদের মধ্যে কে এই কথা আলোচনা করলো যে, তিনি জীবিতদের দেশ থেকে উচ্ছিন্ন হলেন? আমার জাতির অধর্মের দরুনই তাঁর উপরে আঘাত পড়লো।
{53:9} আর লোকে দুষ্টদের সঙ্গে তাঁর কবর নিরূপণ করলো, এবং মৃত্যুতে তিনি ধনবানের সঙ্গী হলেন, যদিও তিনি দৌরাত্ম করেন নি, আর তাঁর মুখে ছলনার কথা ছিল না।
{53:10} তবুও তাঁকে চূর্ণ করতে মাবুদেরই মনোবাসনা ছিল; তিনি তাঁকে যাতনাগ্রস্ত করলেন, তাঁর প্রাণ যখন দোষ-কোরবানী করবে, তখন তিনি আপন বংশ দেখবেন, দীর্ঘায়ু হবেন এবং তাঁর হাতে মাবুদের মনোরথ সিদ্ধ হবে;
{53:11} তিনি তাঁর প্রাণের শ্রমফল দেখবেন, তৃপ্ত হবেন; আমার ধার্মিক গোলাম নিজের জ্ঞান দিয়ে অনেককে ধার্মিক করবেন, এবং তিনিই তাদের অপরাধগুলো বহন করবেন।
{53:12} এজন্য আমি মহানদের মধ্যে তাঁকে অংশ দেব, তিনি পরাক্রমীদের সঙ্গে লুটদ্রব্য ভাগ করবেন, কারণ তিনি মৃত্যুর জন্য তাঁর প্রাণ ঢেলে দিলেন, তিনি অধর্মীদের সঙ্গে গণিত হলেন; আর তিনিই অনেকের গুনাহের ভার তুলে নিয়েছেন এবং অধর্মীদের জন্য অনুরোধ করছেন।
{i54:1} লোকদের প্রতি মাবুদের অনন্ত মহব্বত
{54:1} মাবুদ এই কথা বলেন, “হে বন্ধ্যা স্ত্রীলোক, যে কখনও সন্তান জন্ম দেয় নি, তুমি আনন্দগান কর, যার কখনও প্রসব-বেদনা উঠে নি, তুমি উচ্চৈঃস্বরে আনন্দগান ও আনন্দ-চিৎকার কর; কেননা সধবার সন্তানের চেয়ে অনাথার সন্তান বেশি, মাবুদ এই কথা বলেন।
{54:2} তুমি তোমার তাঁবুর স্থান বিস্তৃত কর, তোমার শিবিরের পর্দা বিস্তারিত হোক, ভয় করো না; তোমার দড়িগুলো লম্বা কর, তোমার সমস্ত গোঁজ দৃঢ় কর।
{54:3} কেননা তুমি ডানে ও বামে বিস্তৃত হবে, তোমার বংশ জাতিদের দেশ দখল করবে এবং ধ্বংসপ্রাপ্ত নগরগুলোতে লোক বসাবে।
{54:4} ভয় করো না, কেননা তুমি লজ্জা পাবে না; বিষণ্ন হয়ো না, কেননা তুমি অপ্রতিভ হবে না; কারণ তুমি তোমার যৌবনের অপমান ভুলে যাবে, আর তোমার বৈধব্যের দুর্নাম স্মরণে থাকবে না।
{54:5} কেননা তোমার নির্মাতা তোমার স্বামী, তাঁর নাম বাহিনীগণের মাবুদ; আর ইসরাইলের পবিত্রতম তোমার মুক্তিদাতা, তিনি সমস্ত দুনিয়ার আল্লাহ্‌ বলে আখ্যাত হবেন।
{54:6} কারণ পরিত্যক্তা ও রূহে দুঃখিতা স্ত্রীর মত, কিংবা দূরীকৃতা যৌবনকালের স্ত্রীর মত হয়েছ, কিন্তু মাবুদ তোমাকে আবার ডেকেছেন; এই কথা তোমার আল্লাহ্‌ বলেন।
{54:7} আমি ক্ষণকালের জন্য তোমাকে ত্যাগ করেছি, কিন্তু মহা করুণায় তোমাকে আশ্রয় দেব।
{54:8} আমি ক্রুদ্ধ হয়ে এক নিমেষমাত্র তোমার কাছ থেকে আমার মুখ লুকিয়েছিলাম, কিন্তু অনন্তকালস্থায়ী দয়াতে তোমার প্রতি করুণা করবো, এই কথা তোমার মুক্তিদাতা মাবুদ বলেন।
{54:9} বস্তুত আমার কাছে এসব নূহের দিনগুলোর মত; কারণ আমি যেমন শপথ করেছি যে, নূহের জলরাশি আর ভূতল প্লাবিত করবে না, তেমনি এই শপথ করলাম যে, তোমার প্রতি আর ক্রুদ্ধ হব না, তোমাকে আর ভর্ৎসনাও করবো না।
{54:10} বস্তুত পর্বতমালা সরে যাবে, উপ-পর্বতগুলো টলবে; কিন্তু আমার অটল মহব্বত তোমার কাছ থেকে সরে যাবে না এবং আমার শান্তি-নিয়ম টলবে না; যিনি তোমার প্রতি অনুকম্পা করেন, সেই মাবুদ এই কথা বলেন।
{54:11} হে দুঃখিনী, হে ঝড়ে আলোড়িতা, সান্ত্বনা-বঞ্চিতা, দেখ, আমি উজ্জ্বল পাথর দিয়ে তোমাকে তৈরি করবো, নীলকান্তমণি দ্বারা তোমার ভিত্তিমূল স্থাপন করবো;
{54:12} আর পদ্মরাগমণি দ্বারা তোমার আলিসা ও সূর্যকান্তমণি দ্বারা তোমার তোরণদ্বারগুলো ও মনোহর পাথর দ্বারা তোমার সমস্ত পরিসীমা নির্মাণ করবো।
{54:13} আর তোমার সন্তানেরা সকলে মাবুদের কাছ থেকে শিক্ষা পাবে, আর তোমার সন্তানদের পরম শান্তি হবে।
{54:14} তুমি ধার্মিকতায় স্থিরীকৃত হবে; তুমি জুলুম থেকে দূরে থাকবে, বস্তুত তুমি ভয় পাবে না; এবং ত্রাস থেকে দূরে থাকবে, বাস্তবিক তা তোমার কাছে আসবে না।
{54:15} দেখ, কেউ যদি তোমাকে আক্রমণ করে, তা আমা থেকে হবে না; যে তোমাকে আক্রমণ করবে, সে তোমার কারণেই মারা পড়বে।
{54:16} দেখ, যে কর্মকার জ্বলন্ত অঙ্গারে বাতাস দেয়, আর তার কাজের জন্য অস্ত্র গঠন করে, আমিই তাকে সৃষ্টি করেছি, বিনাশ করার জন্য নাশকের সৃষ্টিও আমিই করেছি।
{54:17} যে কোন অস্ত্র তোমার বিরুদ্ধে গঠিত হয়, তা সার্থক হবে না; যে কোন জিহ্বা বিচারে তোমার প্রতিবাদিনী হয়, তাকে তুমি দোষী করবে। মাবুদের গোলামদের এই অধিকার এবং আমার কাছ থেকে তাদের এই ধার্মিকতা লাভ হয়, মাবুদ এই কথা বলেন।
{i55:1} নাজাত গ্রহণ করার দাওয়াত
{55:1} হে পিপাসিত সমস্ত লোক, তোমরা পানির কাছে এসো; যার টাকা নেই, আসুক; তোমরা এসো, খাদ্য ক্রয় কর, ভোজন কর; হ্যাঁ, এসো, বিনা টাকায় খাদ্য, বিনা মূল্যে আঙ্গুর-রস ও দুধ ক্রয় কর।
{55:2} কেন অখাদ্যের জন্য টাকা খরচ করছো, যাতে তৃপ্তি নেই, তার জন্য স্ব স্ব শ্রমফল দিচ্ছ? শোন, আমার কথা শোন, উত্তম খাবার ভোজন কর, পুষ্টিকর দ্রব্যে তোমাদের প্রাণ আপ্যায়িত হোক।
{55:3} কান দাও, আমার কাছে এসো; শোন, তোমাদের প্রাণ সঞ্জীবিত হবে; আর আমি তোমাদের সঙ্গে একটি নিত্যস্থায়ী নিয়ম করবো, দাউদের প্রতি কৃত অটল রহম স্থির করবো।
{55:4} দেখ, আমি তাকে জাতিদের সাক্ষী হিসেবে, জাতিদের নায়ক ও হুকুমদাতা হিসেবে নিযুক্ত করলাম।
{55:5} দেখ, তুমি যে জাতিকে জান না, তাকে আহ্বান করবে; যে জাতি তোমাকে জানত না, সে তোমার কাছে দৌড়ে আসবে; এটা তোমার আল্লাহ্‌ মাবুদের জন্য, ইসরাইলের পবিত্রতমের হেতু ঘটবে, কেননা তিনি তোমাকে মহিমান্বিত করেছেন।
{55:6} মাবুদের খোঁজ কর, যখন তাঁকে পাওয়া যায়, তাঁকে ডাক, যখন তিনি কাছে থাকেন;
{55:7} দুষ্ট তার পথ, অধার্মিক তার সঙ্কল্প ত্যাগ করুক; এবং সে মাবুদের প্রতি ফিরে আসুক, তাতে তিনি তার প্রতি করুণা করবেন; আমাদের আল্লাহ্‌র প্রতি ফিরে আসুক, কেননা তিনি প্রচুররূপে মাফ করবেন।
{55:8} কারণ মাবুদ বলেন, আমার সমস্ত সঙ্কল্প ও তোমাদের সমস্ত সঙ্কল্প এক নয় এবং তোমাদের সমস্ত পথ ও আমার সমস্ত পথ এক নয়।
{55:9} কারণ ভূতল থেকে আসমান যত উঁচু, তোমাদের পথ থেকে আমার পথ ও তোমাদের সঙ্কল্প থেকে আমার সঙ্কল্প ততটাই উঁচু।
{55:10} বাস্তবিক যেমন বৃষ্টি বা হিম আসমান থেকে নেমে আসে, আর সেখানে ফিরে যায় না, কিন্তু ভূমিকে পানি দান করে ফলবতী ও অঙ্কুরিত করে এবং বপনকারীকে বীজ ও ভক্ষককে খাবার দেয়, আমার মুখনির্গত কালাম তেমনি হবে;
{55:11} তা নিষ্ফল হয়ে আমার কাছে ফিরে আসবে না, কিন্তু আমি যা ইচ্ছা করি, তা সম্পন্ন করবে এবং যে জন্য তা প্রেরণ করি, সেই বিষয়ে সিদ্ধ হবে।
{55:12} কারণ তোমরা আনন্দ সহকারে বাইরে যাবে এবং শান্তিতে তোমাদেরকে নিয়ে যাওয়া হবে। পর্বত ও উপপর্বতগুলো তোমাদের সমক্ষে উচ্চৈঃস্বরে আনন্দগান করবে এবং ক্ষেতের সমস্ত গাছ হাততালি দেবে।
{55:13} কাঁটাগাছের পরিবর্তে দেবদারু, কাঁটাঝোপের পরিবর্তে গুলমেঁদি উৎপন্ন হবে; আর তা মাবুদের কীর্তিস্বরূপ হবে, লোপহীন নিত্যস্থায়ী চিহ্ন হবে।
{i56:1} মাবুদের প্রতি আসক্তদের জন্য উদ্ধার
{56:1} মাবুদ এই কথা বলেন, তোমরা ন্যায়বিচার রক্ষা কর, ধার্মিকতার অনুষ্ঠান কর, কেননা আমার উদ্ধার আগতপ্রায় এবং আমার ধার্মিকতার প্রকাশ সন্নিকট।
{56:2} ধন্য সেই ব্যক্তি, যে এরকম আচরণ করে এবং সেই মানব সন্তান, যে তা দৃঢ় করে রাখে, যে বিশ্রামবার পালন করে, নাপাক করে না এবং সমস্ত দুষ্কর্ম থেকে নিজের হাত রক্ষা করে।
{56:3} আর মাবুদের প্রতি আসক্ত বিজাতি-সন্তান এই কথা না বলুক যে, মাবুদ তাঁর লোকবৃন্দ থেকে আমাকে নিশ্চয়ই বিভক্ত করবেন এবং নপুংসক না বলুক, দেখ, আমি একটি শুকনো গাছ।
{56:4} কেননা মাবুদ এই কথা বলেন যে, যে নপুংসক আমার বিশ্রামবার পালন করে, আমার সন্তোষজনক বিষয় মনোনীত করে ও আমার নিয়ম দৃঢ় করে রাখে,
{56:5} তাদেরকে আমি আমার গৃহের মধ্যে ও আমার প্রাচীরের ভিতরে পুত্রকন্যার চেয়ে উত্তম স্থান ও নাম দেব; আমি তাদেরকে লোপহীন অনন্তকালস্থায়ী নাম দেব।
{56:6} আর যে বিজাতি-সন্তানেরা মাবুদের পরিচর্যা করার জন্য, তাঁর নামের প্রতি মহব্বত দেখাবার জন্য ও তাঁর গোলাম হবার জন্য মাবুদের প্রতি আসক্ত হয়, অর্থাৎ যে কেউ বিশ্রামবার পালন করে, নাপাক করে না ও আমার নিয়ম দৃঢ় করে রাখে,
{56:7} তাদেরকে আমি আমার পবিত্র পর্বতে আনবো এবং আমার মুনাজাত-গৃহে আনন্দিত করবো; তাদের পোড়ানো-কোরবানী ও অন্য সমস্ত কোরবানী আমার কোরবানগাহ্‌র উপরে কবুল করা হবে, যেহেতু আমার গৃহ সর্বজাতির মুনাজাত-গৃহ বলে আখ্যাত হবে।
{56:8} সার্বভৌম মাবুদ, যিনি ইসরাইলের দূরীকৃত লোকদেরকে সংগ্রহ করেন, তিনি বলেন, আমি আরও বেশি সংগ্রহ করে তার সংগৃহীত লোকদের সঙ্গে যোগ করবো।
{i56:9} ইসরাইলের প্রহরীদের দোষের কথা
{56:9} হে মাঠের সমস্ত পশু, হে সমস্ত বন্যপশু, গ্রাস করতে এসো।
{56:10} তার প্রহরীরা অন্ধ, সকলেই অজ্ঞান; তারা সকলে বোবা কুকুর, ঘেউ ঘেউ করতে পারে না; তারা শুয়ে শুয়ে স্বপ্ন দেখে ও ঘুমাতে ভালবাসে।
{56:11} সেই কুকুরেরা পেটুক, তাদের কখনও তৃপ্তি বোধ হয় না; আর এরা বিবেচনা-বিহীন পালক; সকলে নির্বিশেষে নিজ নিজ পথের দিকে ফিরেছে, নিজ নিজ লাভের চেষ্টা করছে।
{56:12} প্রত্যেক জন বলে, চল, আমি আঙ্গুর-রস আনি, আমরা সুরাপানে মাতাল হব এবং যেমন আজকের দিন, তেমনি আগামীকালও হবে; তা আরও ভাল দিন হবে।
{i57:1} ইসরাইলের নিষ্ফল মূর্তিপূজা
{57:1} ধার্মিক বিনষ্ট হচ্ছে, কিন্তু কেউ সেই বিষয়ে মনোযোগ করে না; আল্লাহ্‌ভক্ত ব্যক্তিরা ধ্বংস হয়ে যাচ্ছে, কিন্তু কেউ বিবেচনা করে না। তবুও বিপদের সম্মুখ থেকে ধার্মিককে নিয়ে যাওয়া হচ্ছে।
{57:2} সে শান্তিতে প্রবেশ করে; সরল পথগামীরা প্রত্যেকে নিজ নিজ বিছানার উপরে বিশ্রাম করে।
{57:3} কিন্তু, হে জাদুকারিণীর পুত্ররা, জেনাকারী ও পতিতার বংশ, তোমরা এগিয়ে এখানে এসো।
{57:4} তোমরা কাকে উপহাস কর? কাকে দেখে মুখ বাঁকা কর ও জিহ্বা বের কর? তোমরা কি অধর্মের সন্তান ও মিথ্যাবাদীর বংশ নও?
{57:5} তোমরা এলা গাছগুলোর মধ্যে সমস্ত সবুজ গাছের তলে কামনায় জ্বলে ওঠো, তোমরা নানা উপত্যকায় ও শৈল-ফাটলের তলে নিজ নিজ বালকদেরকে জবেহ্‌ করে থাক।
{57:6} উপত্যকার মসৃণ পাথরগুলোর মধ্যে তোমার অংশ, সেগুলোই তোমার অধিকার; তাদেরই উদ্দেশে তুমি পানীয় দ্রব্য ঢেলেছ, নৈবেদ্য উৎসর্গ করেছ। এই সমস্ত দেখে আমি কি ক্ষান্ত হব?
{57:7} তুমি উঁচু ও তুঙ্গ পর্বতের উপরে তোমার বিছানা পেতেছ; সেই স্থানেও তুমি কোরবানী করতে উঠেছিলে;
{57:8} আর তোমার প্রতীক দরজা ও চৌকাঠের পিছনে রেখেছ; কেননা তুমি আমাকে ছেড়ে আর এক জনকে পেয়ে কাপড় খুলে পালঙ্কে উঠেছ, নিজের বিছানা বৃদ্ধি করে ওদের সঙ্গে নিয়ম করেছ, ওদের বিছানা দেখে তা ভালবেসেছ।
{57:9} আর তুমি তেল মেখে বাদশাহ্‌র কাছে গমন করেছিলে, প্রচুর সুগন্ধিদ্রব্য ব্যবহার করেছিলে, দূরদেশে তোমার দূতদেরকে প্রেরণ করেছিলে এবং পাতাল পর্যন্ত নিজেকে অবনত করেছিলে।
{57:10} বেশি যাতায়াতের দরুন তুমি পথশ্রান্তা হয়েছিলে, তবুও ‘আশা নেই’ এমন কথা বল নি; তোমার হাতের নাড়ী টের পেয়েছে, এজন্য তুমি ক্লান্ত হও নি।
{57:11} বল দেখি, কার কাছ থেকে এমন ত্রাসযুক্ত ও ভীত হয়েছ যে, মিথ্যা কথা বলছো? এবং আমাকে ভুলে গিয়েছ, মনে স্থান দাও নি? আমি কি চিরকাল ধরে নীরব থাকি নি, তাই বুঝি আমাকে ভয় কর না?
{57:12} আমি তোমার ধার্মিকতার তত্ত্ব আর তোমার সমস্ত কাজ দেখাব! সেসব তোমার উপকারী হবে না।
{57:13} তুমি যখন সাহায্যের জন্য কান্নাকাটি কর, তখন তোমার সঞ্চিত মূর্তিরা তোমাকে উদ্ধার করুক। কিন্তু বায়ু তাদেরকে উড়িয়ে নিয়ে যাবে, একটি নিশ্বাস সেগুলোকে নিয়ে যাবে; কিন্তু যে ব্যক্তি আমার শরণাপন্ন সে দেশের অধিকার পাবে ও আমার পবিত্র পর্বত অধিকার করবে।
{i57:14} মাবুদের সাহায্যের ওয়াদা
{57:14} আর বলা হবে, উঁচু কর, উঁচু কর, পথ পরিষ্কার কর, আমার লোকদের পথ থেকে সমস্ত বাধা দূর কর।
{57:15} কেননা যিনি উঁচু ও উন্নত, যিনি অনন্তকাল-নিবাসী, যাঁর নাম “পবিত্র”, তিনি এই কথা বলেন, আমি ঊর্ধ্বলোকে ও পবিত্র স্থানে বাস করি, চূর্ণ ও নম্র রূহ্‌ সম্পন্ন মানুষের সঙ্গেও বাস করি, যেন নম্র লোকদের রূহ্‌ ও চূর্ণ লোকদের হৃদয়কে সঞ্জীবিত করি।
{57:16} কারণ আমি প্রতিদিন ঝগড়া করবো না, সব সময় ক্রোধ করবো না; করলে রূহ্‌ এবং আমার নির্মিত সমস্ত প্রাণী, আমার সম্মুখে মূর্চ্ছা যাবে।
{57:17} তার লোভরূপ অপরাধে আমি ক্রুদ্ধ হলাম ও তাকে আঘাত করলাম, আমার মুখ লুকিয়ে ক্রোধ করলাম, তবুও সে বিমুখ হয়ে তার মনের মত পথে চললো।
{57:18} আমি তার সমস্ত পথ দেখেছি, আর তাকে সুস্থ করবো; আমি তার পথপ্রদর্শকও হব এবং তাকে ও তার শোকাকুলদেরকে সান্ত্বনারূপ ধন দেব। আমি ওষ্ঠাধরের ফল সৃষ্টি করি;
{57:19} শান্তি, শান্তি নিকটবর্তী ও দূরবর্তী উভয়েরই, মাবুদ এই কথা বলেন; হ্যাঁ, আমি তাকে সুস্থ করবো!
{57:20} কিন্তু দুষ্টরা আলোড়িত সমুদ্রের মত, তা তো স্থির হতে পারে না ও তার পানিতে পাঁক ও কাদা ওঠে।
{57:21} আমার আল্লাহ্‌ বলেন, দুষ্ট লোকদের কোন কিছুতেই শান্তি নেই।
{i58:1} সত্যিকারের রোজা
{58:1} মুক্তকন্ঠে ঘোষণা কর, স্বর সংযত করো না, তূরীর মত উচ্চধ্বনি কর; আমার লোকদেরকে তাদের অধর্ম, ইয়াকুবের কুলকে তাদের সমস্ত গুনাহ্‌ জানাও।
{58:2} তারা তো প্রতিদিন আমারই খোঁজ করে, আমার পথ জানতে ভালবাসে; যে জাতি ধার্মিকতার অনুষ্ঠান করে ও তার আল্লাহ্‌র শাসন ত্যাগ করে নি, এমন জাতির মত আমাকে ধর্মশাসন সম্বন্ধে জিজ্ঞাসা করে, আল্লাহ্‌র কাছে আসতে ভালবাসে।
{58:3} আর বলে, ‘আমরা রোজা রেখেছি, তুমি কেন দৃষ্টিপাত কর না? আমরা নিজ নিজ প্রাণকে দুঃখ দিয়েছি, তুমি কেন তা জান না?’ দেখ, তোমাদের রোজার দিনে তোমরা সুখের চেষ্টা ও নিজ নিজ কর্মচারীদের প্রতি দৌরাত্ম্য করে থাক;
{58:4} দেখ, তোমরা ঝগড়া ও কলহের জন্য এবং নাফরমানীর মুষ্টি দ্বারা আঘাত করার জন্য রোজা করে থাক। তোমরা এভাবে রোজা রাখলে ঊর্ধ্বলোকে নিজেদের স্বর শোনাতে পারবে না।
{58:5} আমার মনোনীত রোজা কি এই রকম? মানুষের তার নিজের প্রাণকে দুঃখ দেবার দিন কি এই রকম? নল-খাগড়ার মত মাথা হেঁট করা এবং চট ও ভস্ম পেতে বসা রোজা? এটাকে কি তুমি মাবুদের প্রসন্নতার দিন ও তাঁর মনোনীত রোজা বল?
{58:6} নাফরমানীর শিকলগুলো খুলে দেওয়া, জোয়ালের বাঁধন মুক্ত করা এবং দলিত লোকদেরকে স্বাধীন করে ছেড়ে দেওয়া ও প্রত্যেক জোয়াল ভেঙ্গে ফেলা কি নয়?
{58:7} ক্ষুধিত লোককে তোমার খাদ্য বণ্টন করা, যে দুঃখীদেরকে তাড়িয়ে দেওয়া হয়েছে তাদের বাড়িতে আশ্রয় দেওয়া, এ কি নয়? উলঙ্গকে দেখলে তাকে কাপড় দান করা, তোমার আত্মীয়-স্বজনকে সাহায্য করতে অনিচ্ছুক না হওয়া, এ কি নয়?
{58:8} এই কাজ করলে অরুণের মত তোমার আলো প্রকাশ পাবে, তোমার সুস্থতা শীঘ্রই অঙ্কুরিত হবে; আর তোমার ধার্মিকতা তোমার অগ্রগামী হবে; মাবুদের মহিমা তোমার পশ্চাদ্বর্তী হবে।
{58:9} সেই সময়ে তুমি ডাকবে ও মাবুদ উত্তর দেবেন; তুমি আর্তনাদ করবে ও তিনি বলবেন, এই যে আমি। যদি তুমি নিজের মধ্য থেকে অত্যাচারের জোয়াল, অঙ্গুলির তর্জন ও অধর্মের কথা দূর কর,
{58:10} আর যদি ক্ষুধিত লোককে তোমার প্রাণের ইষ্ট খাবার দাও ও দুঃখার্ত প্রাণীকে আপ্যায়িত কর, তবে অন্ধকারে তোমার আলো উদিত হবে ও তোমার অন্ধকার মধ্যাহ্নের সমান হবে।
{58:11} আর মাবুদ নিয়ত তোমাকে পথ দেখাবেন, মরুভূমিতে তোমার প্রাণ তৃপ্ত করবেন ও তোমার সমস্ত অস্থি বলবান করবেন, তাতে তুমি পানির সেচ দেওয়া বাগানের মত হবে এবং এমন পানির ফোয়ারার মত হবে, যার পানি শুকায় না।
{58:12} তোমার বংশীয় লোকেরা পুরাকালের উৎসন্ন সমস্ত স্থান নির্মাণ করবে; তুমি বহু পুরুষ আগের সকল ভিত্তির উপর গেঁথে তুলবে এবং ভগ্নস্থান-সংস্কারক ও বসতি-স্থানের রাস্তাগুলোর উদ্ধারকর্তা বলে আখ্যাত হবে।
{58:13} তুমি যদি বিশ্রামবার লঙ্ঘন থেকে নিজেকে নিবৃত্ত কর, যদি আমার পবিত্র দিনে নিজের অভিলাষের চেষ্টা না কর, যদি বিশ্রামবারকে আমোদদায়ক ও মাবুদের পবিত্র দিনকে গৌরবান্বিত কর এবং তোমার নিজের কাজ সাধন না করে, নিজের অভিলাষ অনুযায়ী চেষ্টা না করে, নিজের কথা না বলে যদি তা গৌরবান্বিত কর,
{58:14} তবে তুমি মাবুদে আমোদিত হবে এবং আমি তোমাকে দুনিয়ার উচ্চস্থলীগুলোর উপর দিয়ে আরোহণ করাব এবং তোমার পিতা ইয়াকুবের অধিকার ভোগ করাব, কারণ মাবুদের মুখ এই বলেছে।
{i59:1} ইসরাইলের গুনাহ্‌
{59:1} দেখ, মাবুদের হাত এমন সংকীর্ণ নয় যে, তিনি উদ্ধার করতে পারেন না; তাঁর কান এমন ভারী নয় যে, তিনি শুনতে পান না;
{59:2} কিন্তু তোমাদের অপরাধগুলো তোমাদের আল্লাহ্‌র সঙ্গে তোমাদের বিচ্ছেদ সৃষ্টি করেছে, তোমাদের সমস্ত গুনাহ্‌ তোমাদের থেকে তাঁর শ্রীমুখ আচ্ছাদন করেছে, এজন্য তিনি শোনেন না।
{59:3} বস্তুত তোমাদের হাত রক্তে ও তোমাদের অঙ্গুল অপরাধে নাপাক হয়েছে, তোমাদের ঠোট মিথ্যা কথা বলেছে, তোমাদের জিহ্বা নাফরমানীর কথা বলে।
{59:4} কেউ ধার্মিকতায় অভিযোগ করে না, কেউ সত্যে যুক্তি প্রদর্শন করে না; তারা অবস্তুতে নির্ভর করে ও মিথ্যা বলে, গর্ভে অনিষ্ট ধারণ করে ও অন্যায় প্রসব করে।
{59:5} তারা কালসাপের ডিম ফুটায় ও মাকড়সার জাল বুনে; যে তাদের ডিম খায়, সে মারা পড়ে, তা ফুটলে কালসাপ বের হয়।
{59:6} তাদের জালের সুতায় কাপড় হবে না, তাদের কাজে তারা আচ্ছাদিত হবে না, তাদের সমস্ত কাজ অধর্মের কাজ, তাদের হাতে দৌরাত্ম্যের কাজ থাকে।
{59:7} তাদের পা দুষ্কর্মের দিকে দৌড়ে যায়, তারা নির্দোষের রক্তপাত করতে ত্বরান্বিত হয়; তাদের সমস্ত চিন্তা অধর্মের চিন্তা, তাদের পথে ধ্বংস ও বিনাশ থাকে।
{59:8} তারা শান্তির পথ জানে না, তাদের পথে বিচার নেই; তারা নিজেদের পথ বাঁকা করেছে; যে কেউ সেই পথে যায়, সে শান্তি কি তা জানে না।
{59:9} এজন্য বিচার আমাদের থেকে দূরে থাকে, ধার্মিকতা আমাদের সঙ্গ ধরতে পারে না; আমরা আলোর অপেক্ষা করি, কিন্তু দেখ, অন্ধকার; আলোর অপেক্ষা করি, কিন্তু অন্ধকারে ভ্রমণ করি।
{59:10} আমরা অন্ধ লোকদের মত দেওয়ালের জন্য হাতড়াই, চোখহীন লোকদের মত হাতড়াই; যেমন সন্ধ্যাবেলা তেমনি মধ্যাহ্নে আমরা হোঁচট খাই, মৃতদের মত আমরা অন্ধকার-স্থানে থাকি।
{59:11} আমরা সকলে ভল্লুকের মত গর্জন করি, ঘুঘুর মত দারুণ মাতম করি; আমরা বিচারের অপেক্ষা করি, কিন্তু তা নেই; উদ্ধারের অপেক্ষা করি, কিন্তু তা আমাদের থেকে দূরবর্তী।
{59:12} কেননা তোমার সাক্ষাতে আমাদের অধর্ম অনেক হয়েছে, আমাদের গুনাহ্‌গুলো আমাদের বিরুদ্ধে সাক্ষ্য দিচ্ছে; ফলে আমাদের সমস্ত অধর্ম আমাদের সঙ্গে সঙ্গে রয়েছে, আর আমরা নিজেদের অপরাধগুলো জানি;
{59:13} সেগুলো অধর্ম ও মাবুদকে অস্বীকার, তার আল্লাহ্‌র পিছনে চলা থেকে বিমুখ হওয়া, উপদ্রবের ও বিদ্রোহের কথাবার্তা, মিথ্যা কথা দিলে ধারণ ও দিল থেকে বের করণ।
{59:14} আর ন্যায়বিচারকে পিছনে হটিয়ে দেওয়া হয়েছে এবং ধার্মিকতা দূরে দাঁড়িয়ে রয়েছে; বস্তুত চকে সত্য হোঁচট খেয়ে পড়েছে ও সরলতা প্রবেশ করতে পায় না।
{59:15} সত্য হারিয়ে গেছে, দুষ্কর্মত্যাগী লোক লুণ্ঠিত হচ্ছে। আর মাবুদ দৃষ্টিপাত করলেন, ন্যায়বিচার না থাকাতে অসন্তুষ্ট হলেন।
{59:16} তিনি দেখলেন, সেখানে এমন কেউ নেই দেখে অবাক হলেন, কারণ সেখানে অনুরোধকারীও কেউ নেই; এই জন্য তাঁরই বাহু তাঁর জন্য উদ্ধার সাধন করলো, তাঁরই ধর্মশীলতা তাঁকে তুলে ধরলো।
{59:17} তিনি ধর্মশীলতারূপ বুকপাটা বাঁধলেন, মাথায় উদ্ধাররূপ শিরস্ত্র ধারণ করলেন, তিনি প্রতিশোধরূপ পোশাক পরলেন, পরিচ্ছদের মত উদ্যোগ-পরিহিত হলেন।
{59:18} লোকদের কাজ যেমন, তদনুসারেই তিনি প্রতিফল দেবেন; তার বিপক্ষদের ক্রোধরূপ, তার দুশমনদের প্রতিশোধরূপ দণ্ড দেবেন; উপকূলগুলোকে অপকারের প্রতিফল দেবেন।
{59:19} তাতে পশ্চিম দেশীয়েরা মাবুদের নাম ভয় করবে, সূর্যোদয়স্থানের লোকেরা তাঁর প্রতাপ থেকে ভয় পাবে; কারণ তিনি এমন প্রবল বন্যার মত আসবেন, যা মাবুদের বায়ু দ্বারা তাড়িত।
{59:20} আর এক জন মুক্তিদাতা আসবেন, সিয়োনের জন্য, ইয়াকুবের মধ্যে যারা অধর্ম থেকে ফিরে আসে তাদের জন্য, মাবুদ এই কথা বলেন।
{59:21} মাবুদ বলেন, তাদের সঙ্গে আমার নিয়ম এই, আমার রূহ্‌, যিনি তোমাতে অবস্থিতি করেছেন ও আমার সমস্ত কালাম, যা আমি তোমার মুখে দিয়েছি, সেসব তোমার মুখ থেকে, তোমার বংশের মুখ থেকে ও তোমার বংশোৎপন্ন বংশের মুখ থেকে আজ থেকে অনন্তকাল পর্যন্ত কখনও দূর করা যাবে না; মাবুদ এই কথা বলেন।
{i60:1} প্রকৃত ইসরাইলের কুশল, পবিত্রতা ও সুখ
{60:1} উঠ, আলোকিত হও, কেননা তোমার আলো উপস্থিত, মাবুদের মহিমা তোমার উপরে উদিত হল।
{60:2} কেননা, দেখ, অন্ধকার দুনিয়াকে, ঘোর অন্ধকার জাতিদেরকে আচ্ছন্ন করছে, কিন্তু তোমার উপরে মাবুদ উদিত হবেন এবং তাঁর মহিমা তোমার উপরে দৃষ্ট হবে।
{60:3} আর জাতিরা তোমার আলোর কাছে আগমন করবে, বাদশাহ্‌রা তোমার অরুণোদয়ের আলোর কাছে আসবে।
{60:4} তুমি চারদিকে চোখ তুলে দেখ, ওরা সকলে একত্র হয়ে তোমার কাছে আসছে; তোমার পুত্ররা দূর থেকে আসবে, তোমার কন্যাদের কোলে করে আনা হবে।
{60:5} তখন তুমি তা দেখে আনন্দে উজ্জ্বল হবে, তোমার অন্তর স্পন্দিত ও বিকশিত হবে; কেননা সমুদ্রের দ্রব্যরাশি তোমার দিকে ফিরিয়ে আনা যাবে, জাতিদের ঐশ্বর্য তোমার কাছে আসবে।
{60:6} তোমাকে আবৃত করবে উটের বহর, মাদিয়ান ও ঐফার দ্রুতগামী সমস্ত উট; সাবা দেশ থেকে সকলেই আসবে; তারা সোনা ও কুন্দুরু আনবে এবং মাবুদের প্রশংসার সুসংবাদ তবলিগ করবে।
{60:7} কায়দারের সমস্ত ভেড়ার পাল তোমার কাছে একত্রীকৃত হবে, নবায়োতের ভেড়াগুলো তোমার পরিচর্যা করবে; আমার কোরবানগাহ্‌র উপরে কোরবানী হিসেবে তাদের কবুল করা হবে, আর আমি নিজের ভূষণস্বরূপ গৃহ বিভূষিত করবো।
{60:8} ওই কারা উড়ে আসছে, মেঘের মত, নিজ নিজ খোপের দিকে কবুতরের মত?
{60:9} সত্যিই উপকূলগুলো আমার অপেক্ষা করবে, তর্শীশের সমস্ত জাহাজ অগ্রগামী হবে, দূর থেকে তোমার সন্তানদের আনবে, তাদের রূপা ও সোনার সঙ্গে আনবে, তোমার আল্লাহ্‌ মাবুদের নামের জন্য, ইসরাইলের পবিত্রতমের জন্য, কেননা তিনি তোমাকে মহিমান্বিত করেছেন।
{60:10} আর বিজাতি-সন্তানেরা তোমার প্রাচীর গাঁথবে, তাদের বাদশাহ্‌রা তোমার পরিচর্যা করবে; কেননা আমি ক্রুদ্ধ হয়ে তোমাকে প্রহার করেছি, কিন্তু অনুগ্রহে তোমার প্রতি করুণা করলাম।
{60:11} আর তোমার তোরণদ্বারগুলো সব সময় খোলা থাকবে, দিনে বা রাতে কখনও বন্ধ থাকবে না; জাতিদের ঐশ্বর্য তোমার কাছে আনা যাবে, আর তাদের বাদশাহ্‌দেরকেও সঙ্গে আনা যাবে।
{60:12} কারণ যে জাতি বা রাজ্য তোমার গোলামী স্বীকার না করবে, তা বিনষ্ট হবে; হ্যাঁ, সেই জাতিরা নিঃশেষে ধ্বংসপ্রাপ্ত হবে।
{60:13} লেবাননের গৌরব তোমার কাছে আসবে, দেবদারু, তিধর ও তাশূর গাছ একত্র আসবে, আমার পবিত্র স্থান বিভূষিত করার জন্য আসবে, এবং আমি আমার চরণের স্থান গৌরবান্বিত করবো।
{60:14} আর যারা তোমাকে দুঃখ দিত, তাদের সন্তানেরা হেঁট হয়ে তোমার কাছ আসবে; এবং যারা তোমাকে হেয়জ্ঞান করতো, তারা সকলে তোমার পদতলে সেজ্‌দা করবে, আর তোমাকে বলবে, এটি মাবুদের নগরী, এটি ইসরাইলের পবিত্রতমের সিয়োন।
{60:15} তুমি পরিত্যক্তা ও ঘৃণিতা ছিলে, তোমার মধ্য দিয়ে কেউ যাতায়াত করতো না, তার পরিবর্তে আমি তোমাকে চিরস্থায়ী গর্বের পাত্র, বহু পুরুষ পরমপরার আনন্দের পাত্র করবো।
{60:16} আর তুমি জাতিদের দুধ পান করবে, এবং বাদশাহ্‌দের স্তন চুষবে; আর জানবে যে, আমি মাবুদই তোমার উদ্ধারকর্তা, তোমার মুক্তিদাতা, ইয়াকুবের এক বীর।
{60:17} আমি ব্রোঞ্জের পরিবর্তে সোনা এবং লোহার পরিবর্তে রূপা আনবো, কাঠের পরিবর্তে ব্রোঞ্জ ও পাথরের পরিবর্তে লোহা আনবো; আর আমি শান্তিকে তোমার অধ্যক্ষ্য করবো, ধার্মিকতাকে তোমার শাসনকর্তা করবো।
{60:18} আর শোনা যাবে না — তোমার দেশে উপদ্রবের কথা, তোমার সীমার মধ্যে ধ্বংস ও বিনাশের কথা; কিন্তু তুমি তোমার প্রাচীরের নাম ‘উদ্ধার’ রাখবে, তোমার তোরণদ্বারের নাম ‘প্রশংসা’ রাখবে।
{i60:19} আল্লাহ্‌ হলেন সিয়োনের মহিমা
{60:19} সূর্য আর দিনে তোমার জ্যোতি হবে না, আলোর জন্য চন্দ্রও তোমাকে জ্যোৎস্না দেবে না, কিন্তু মাবুদই তোমার চিরকালের জ্যোতি হবেন, তোমার আল্লাহ্‌ই তোমার ভূষণ হবেন।
{60:20} তোমার সূর্য আর অস্তমিত হবে না, তোমার চন্দ্র আর ডুবে যাবে না; কেননা মাবুদ তোমার চিরকালের জ্যোতি হবেন এবং তোমার শোকের দিন সমাপ্ত হবে।
{60:21} আর তোমার লোকেরা সকলে ধার্মিক হবে, তারা চিরকালের জন্য দেশ অধিকার করবে, তারা আমার রোপিত তরুর শাখা, আমার হাতের কাজ, যেন আমার মহিমা প্রকাশিত হয়।
{60:22} যে ছোট, সে হাজার হয়ে উঠবে, যে ক্ষুদ্র, সে বলবান জাতি হয়ে উঠবে; আমি মাবুদ যথাকালে তা দ্রুত সম্পন্ন করবো।
{i61:1} মুক্তিদাতার ঘোষণা ও তাঁর লোকদের সুখ
{61:1} সার্বভৌম মাবুদের রূহ্‌ আমাতে অবস্থিতি করেন, কেননা নম্রদের কাছে সুসংবাদ তবলিগ করতে মাবুদ আমাকে অভিষেক করেছেন; তিনি আমাকে প্রেরণ করেছেন, যেন আমি ভগ্নান্তঃকরণ লোকদের ক্ষত বেঁধে দিই; যেন বন্দী লোকদের কাছে মুক্তি ও কারাগারে আটক লোকদের কাছে কারামোচন প্রচার করি;
{61:2} যেন মাবুদের প্রসন্নতার বছর ও আমাদের আল্লাহ্‌র প্রতিশোধের দিন ঘোষণা করি; যেন সমস্ত শোকার্তকে সান্ত্বনা দিতে পারি;
{61:3} যেন সিয়োনের শোকার্ত লোকদের বর দিই, যেন তাদেরকে ভস্মের পরিবর্তে সৌন্দর্যের তাজ, শোকের পরিবর্তে আনন্দের তেল, অবসন্ন রূহের পরিবর্তে প্রশংসারূপ পরিচ্ছদ দান করি; তাই তাদের বলা হবে ধার্মিকতার গাছ, মাবুদ তাদের রোপন করেছেন তাঁর গৌরব প্রকাশের জন্য।
{61:4} তারা পুরাকালের ধ্বংসপ্রাপ্ত সমস্ত স্থান নির্মাণ করবে, আগেকার দিনের উৎসন্ন সমস্ত স্থান গেঁথে তুলবে এবং ধ্বংসপ্রাপ্ত নগর, বহু পুরুষ আগের উৎসন্ন সমস্ত স্থান নতুন করবে।
{61:5} আর বিদেশীরা দাঁড়িয়ে তোমাদের পাল চরাবে, বিজাতি-সন্তানেরা তোমাদের শস্য-ক্ষেতের কৃষক ও তোমাদের আঙ্গুর-ক্ষেতের পাইটকারী হবে।
{61:6} কিন্তু তোমরা মাবুদের ইমাম বলে আখ্যাত হবে, লোকে তোমাদেরকে আমাদের আল্লাহ্‌র পরিচারক বলবে; তোমরা জাতিদের ঐশ্বর্য ভোগ করবে ও তাদের প্রতাপে গর্ব করবে।
{61:7} তোমাদের লজ্জার পরিবর্তে দ্বিগুণ অংশ হবে; অপমানের পরিবর্তে লোকেরা নিজ নিজ অধিকারে আনন্দধ্বনি করবে, সেজন্য নিজেদের দেশে দ্বিগুণ অংশ পাবে; তাদের আনন্দ চিরস্থায়ী হবে।
{61:8} কেননা আমি মাবুদ ন্যায়বিচার ভালবাসি, অধর্মযুক্ত অপহরণ ঘৃণা করি; আর আমি সত্যে তাদের কাজের ফল দেব ও তাদের সঙ্গে চিরস্থায়ী একটি নিয়ম করবো।
{61:9} আর তাদের বংশ জাতিদের মধ্যে ও তাদের সন্তানেরা লোকবৃন্দের মধ্যে পরিচিত হবে; দেখামাত্র সকলে তাদেরকে চিনবে যে, তারা মাবুদের দোয়াপ্রাপ্ত বংশ।
{61:10} ‘আমি মাবুদে অতিশয় আনন্দ করবো, আমার প্রাণ আমার আল্লাহ্‌কে নিয়ে উল্লাস করবে; কেননা বর যেমন ইমামের সাজ-পোশাকের মত টুপি পরে, কন্যা যেমন তার রত্নরাজি দ্বারা নিজেকে অলঙ্কৃতা করে, তেমনি তিনি আমাকে উদ্ধারের কাপড় পরিয়েছেন, ধার্মিকতার কোর্তায় আচ্ছাদন করেছেন।’
{61:11} বস্তুত ভূমি যেমন তার অঙ্কুর বের করে, বাগান যেমন নিজের মধ্যে উপ্ত বীজ অঙ্কুরিত করে, তেমনি আল্লাহ্‌ মালিক সমস্ত জাতির সাক্ষাতে ধার্মিকতা ও প্রশংসা অঙ্কুরিত করবেন।
{i62:1} জেরুশালেমের নতুন নাম
{62:1} সিয়োনের জন্য আমি নীরব থাকব না, জেরুশালেমের জন্য ক্ষান্ত থাকব না, যতক্ষণ আলোর মত তার ধার্মিকতা, জ্বলন্ত প্রদীপের মত তার উদ্ধার প্রকাশিত না হয়।
{62:2} আর জাতিরা তোমার ধার্মিকতা ও সমস্ত বাদশাহ্‌ তোমার প্রতাপ দর্শন করবে; এবং তুমি একটি নতুন নামে আখ্যাত হবে, যা মাবুদের মুখ নির্ণয় করবে।
{62:3} আর তুমি মাবুদের হাতে একটা জাঁকজমকপূর্ণ মুকুট, তোমার আল্লাহ্‌র হাতে একটা রাজমুকুট হবে।
{62:4} লোকে তোমাকে আর পরিত্যক্তা বলবে না এবং তোমার ভূমিকে আর ধ্বংসস্থান বলবে না; কিন্তু তুমি হিফ্‌সী বা ওতে আমার প্রীতি ও তোমার ভূমি বিয়ূলা বা বিবাহিতা নামে আখ্যায়িত হবে? কেননা মাবুদ তোমাতে প্রীত এবং তোমার ভূমি বিবাহিতা হবে।
{62:5} বস্তুত যুবক যেমন কুমারীকে বিয়ে করে, তেমনি তোমার পুত্ররা তোমাকে বিয়ে করবে; এবং বর যেমন কন্যাতে আমোদ করে, তেমনি তোমার আল্লাহ্‌ তোমাতে আমোদ করবেন।
{62:6} হে জেরুশালেম, আমি তোমার প্রাচীরের উপরে প্রহরীদেরকে নিযুক্ত করেছি; তারা দিনে বা রাতে কখনও নীরব থাকবে না।
{62:7} তোমরা, যারা মাবুদকে স্মরণ করে থাক, তোমরা ক্ষান্ত থেকো না এবং তাঁকেও ক্ষান্ত থাকতে দিও না, যে পর্যন্ত তিনি জেরুশালেমকে স্থাপন না করেন ও দুনিয়ার মধ্যে প্রশংসার পাত্র না করেন।
{62:8} মাবুদ তাঁর ডান হাত ও তাঁর বলবান বাহু তুলে কসম খেয়েছেন, নিশ্চয় আমি খাদ্যের জন্য তোমার দুশমনদেরকে তোমার গম আর দেব না এবং বিজাতি সন্তানেরা তোমার পরিশ্রম দ্বারা প্রস্তুত তোমার আঙ্গুর-রস আর পান করতে পাবে না;
{62:9} কিন্তু যারা তা সঞ্চয় করবে তারাই ভোজন করবে, আর মাবুদের প্রশংসা করবে; এবং যারা তা সংগ্রহ করবে, তারাই আমার পবিত্র প্রাঙ্গণে পান করবে।
{62:10} তোমরা অগ্রসর হও, তোরণদ্বার দিয়ে অগ্রসর হও, লোকদের জন্য পথ প্রস্তুত কর, উঁচু কর, রাজপথ উন্নত কর, সমস্ত পাথর সরিয়ে ফেল, জাতিদের জন্য নিশান তুলে ধর।
{62:11} দেখ, মাবুদ দুনিয়ার প্রান্ত পর্যন্ত এই বাণী শুনিয়েছেন, তোমরা সিয়োন-কন্যাকে বল, দেখ, তোমার উদ্ধার উপস্থিত; দেখ, তাঁর সঙ্গে তাঁর দাতব্য বেতন আছে, তাঁর সম্মুখে তাঁর দাতব্য পুরস্কার আছে।
{62:12} আর তাদেরকে বলা যাবে, ‘পবিত্র লোক’, ‘মাবুদের মুক্ত করা লোক’; এবং তোমাকে বলা যাবে, ‘খুঁজে পাওয়া নগরী’, ‘অপরিত্যক্তা নগরী’।
{i63:1} আল্লাহ্‌র প্রতিশোধ নেবার দিন
{63:1} উনি কে, যিনি ইদোম থেকে আসছেন, রক্তরঞ্জিত পোশাক পরে বস্রা থেকে আসছেন? উনি কে, যিনি তাঁর পরিচ্ছদে মহিমান্বিত, তাঁর মহা শক্তিতে চলে আসছেন? ‘এ আমি, যিনি ধর্মশীলতায় কথা বলেন, ও যিনি উদ্ধার করণে বলবান।’
{63:2} আপনার কোর্তা রক্তমাখা কেন? আপনার পোশাক কুণ্ডে আঙ্গুরদলনকারীর পোশাকের মত কেন?
{63:3} ‘আমি কুণ্ডের আঙ্গুর একাকী দলন করেছি, জাতিদের মধ্যে কেউই আমার সঙ্গে ছিল না। আমি ক্রোধে তাদেরকে দলন করলাম, ক্রুদ্ধ হয়ে তাদেরকে মাড়াই করলাম; আর তাদের রক্তের ছিটা আমার পোশাকে লাগল, আমার সমস্ত কাপড় কলঙ্কিত করলাম।
{63:4} কেননা প্রতিশোধের দিন আমার হৃদয়ে রয়েছে, ও আমার মুক্ত লোকদের বছর আসল।
{63:5} আমি দেখলাম, কিন্তু সহকারী কেউ ছিল না; আমি আশ্চর্য হলাম, কেননা সহায় কেউ ছিল না; তাই আমারই বাহু আমার জন্য উদ্ধার সাধন করলো, ও আমার কোপই আমাকে তুলে ধরলো।
{63:6} আর আমি ক্রোধে জাতিদেরকে দলন করলাম, ক্রুদ্ধ হয়ে তাদেরকে মাতাল করলাম, মাটিতে তাদের রক্তপাত করলাম।’
{i63:7} মাবুদের করুণা স্মরণ করা
{63:7} আমি মাবুদের নানা রকম অটল মহব্বত ঘোষণা করবো; মাবুদ আমাদের যেসব করুণা করেছেন এবং তাঁর নানা রকম বিশ্বস্ততার মহব্বত অনুসারে ইসরাইল-কুলের যে প্রচুর মঙ্গল করেছেন, সেই অনুসারে আমি মাবুদের প্রশংসা করবো।
{63:8} কারণ তিনি বললেন, ওরা অবশ্য আমার লোক, ওরা এমন সন্তান, যারা মিথ্যা আচরণ করবে না; এভাবে তিনি তাদের মুক্তিদাতা হলেন।
{63:9} তাদের সকল দুঃখে তিনি দুঃখিত হতেন, তাঁর উপস্থিতির ফেরেশতা তাদেরকে উদ্ধার করতেন; তিনি তাঁর প্রেমে ও তাঁর স্নেহে তাদেরকে মুক্ত করতেন এবং পুরাকালের সমস্ত দিন তাদেরকে তুলে বহন করতেন।
{63:10} কিন্তু তারা বিদ্রোহী হয়ে তাঁর পাক-রূহ্‌কে শোকাকুল করতো, তাতে তিনি ফিরে তাদের দুশমন হলেন, নিজে তাদের সঙ্গে যুদ্ধ করতে লাগলেন।
{63:11} তখন তাঁর লোকেরা পুরাকাল, মূসার কাল স্মরণ করে বললো, তিনি কোথায়, যিনি তাঁর পালের রক্ষকদের সহকারে তাদেরকে সমুদ্রের মধ্য দিয়ে নিয়ে এসেছিলেন? তিনি কোথায়, যিনি তাদের অন্তরে তাঁর পাক-রূহ্‌ রেখেছিলেন,
{63:12} যিনি মূসার দক্ষিণে তাঁর মহিমান্বিত বাহু গমন করিয়েছিলেন, যিনি তাঁর চিরস্থায়ী নাম স্থাপনের জন্য তাদের সম্মুখে পানি দু’ভাগ করেছিলেন,
{63:13} যিনি তাদেরকে মরুভূমিতে [ধাবমান] ঘোড়ার মত সমুদ্রের মধ্য দিয়ে গমন করিয়েছিলেন, হোঁচট খেতে দেন নি?
{63:14} পশুপাল যেমন উপত্যকায় নেমে যায়, তেমনি মাবুদের রূহ্‌ তাদেরকে বিশ্রাম করিয়েছিলেন; নিজের মহিমান্বিত নাম স্থাপনের জন্য তুমি তোমার লোকদেরকে তেমনি করে নিয়ে গিয়েছিলে।
{63:15} তুমি বেহেশত থেকে অবলোকন কর, তোমার পবিত্রতার ও তোমার মহিমার বসতি থেকে দৃষ্টিপাত কর। তোমার গভীর আগ্রহ ও তোমার বিক্রমের কাজগুলো কোথায়? আমার প্রতি তোমার অন্তরস্থ বাৎসল্যের ও তোমার স্নেহের স্বর সরিয়ে রেখেছ।
{63:16} তুমি তো আমাদের পিতা; যদিও ইব্রাহিম আমাদেরকে জানেন না ও ইসরাইল আমাদেরকে স্বীকার করেন না, তবুও তুমি মাবুদ আমাদের পিতা, অনাদিকাল থেকে আমাদের মুক্তিদাতা, এই তোমার নাম।
{63:17} হে মাবুদ, তুমি কেন আমাদেরকে তোমার পথ ছেড়ে ভ্রান্ত্র হতে দিচ্ছ? তোমাকে ভয় না করতে আমাদের অন্তকরণকে কেন কঠিন করছো? তুমি তোমার গোলামদের, তোমার অধিকারস্বরূপ বংশদের জন্য ফিরে এসো।
{63:18} তোমার পবিত্র লোকেরা অল্পকালমাত্র তাদের অধিকার ভোগ করেছে; আমাদের দুশমনরা তোমার পবিত্র স্থান পদতলে দলিত করেছে।
{63:19} তুমি যাদের উপরে কখনও কর্তৃত্ব কর নি ও তোমার নাম যাদের উপরে কীর্তিত হয় নি, আমরা তাদের সমান হয়েছি।
{64:1} আহা, তুমি আসমান বিদীর্ণ করে নেমে এসো, পর্বতমালা তোমার সাক্ষাতে ভয়ে কেঁপে উঠুক;
{64:2} যেমন আগুন ডালপালা জ্বালিয়ে দেয়, যেমন আগুন পানি ফুটায় তেমনি তোমার বিপক্ষদের কাছে তোমার নাম প্রকাশ কর; তোমার সাক্ষাতে জাতিরা কেঁপে উঠুক।
{64:3} যখন তুমি ভয়ানক কাজ করেছিলে, যার অপেক্ষা আমরা করি নি, তখন তুমি নেমে এসেছিলে, তোমার সাক্ষাতে পর্বতমালা কেঁপে উঠেছিল।
{64:4} কারণ পুরাকাল থেকে লোকে শুনে নি, কানে অনুভব করে নি, চোখে দেখে নি যে, তোমা ভিন্ন আর কোন আল্লাহ্‌ আছেন, যিনি তাঁর অপেক্ষাকারীর পক্ষে কাজ করে থাকেন।
{64:5} যে জন আনন্দপূর্বক সঠিক কাজ করে, যারা তোমার পথে তোমাকে স্মরণ করে, সে সকলের সঙ্গে তুমি সাক্ষাৎ করে থাক; দেখ, তুমি ক্রুদ্ধ হয়েছ, আর আমরা গুনাহ্‌ করেছি, বহুকাল থেকে এই অবস্থাতে আছি, তবে আমরা কি উদ্ধার পাব?
{64:6} আমরা তো সকলে নাপাক ব্যক্তির মত হয়েছি, আমাদের সব ধার্মিকতা মলিন কাপড়ের সমান; আর আমরা সকলে পাতার মত শুকিয়ে গিয়েছি, আমাদের অপরাধগুলো বায়ুর মত আমাদেরকে উড়িয়ে নিয়ে যায়।
{64:7} আবার, কেউ তোমার নামে ডাকে না, তোমাকে ধরতে উৎসুক হয় না; কেননা তুমি আমাদের থেকে তোমার মুখ লুকিয়েছ, আমাদের অপরাধের হাতে আমাদেরকে গলে যেতে দিচ্ছ।
{64:8} কিন্তু এখন, হে মাবুদ, তুমি আমাদের পিতা; আমরা মাটি, আর তুমি আমাদের কুমার; আমরা সকলে তোমার হাতের কাজ।
{64:9} হে মাবুদ, বিষম ক্রুদ্ধ হয়ো না, চিরকাল অপরাধ মনে রেখো না; ফরিয়াদ করি, দেখ, দৃষ্টি কর, আমরা সকলে তোমার লোক।
{64:10} তোমার পবিত্র সমস্ত নগর মরুভূমি হয়ে গেছে, সিয়োন মরুভূমি হয়ে গেছে, জেরুশালেম ধ্বংসস্থান।
{64:11} আমাদের পূর্বপুরুষেরা যেখানে তোমার প্রশংসা করতেন, আমাদের সেই পবিত্র ও সুশোভন গৃহ আগুনে পুড়িয়ে দেওয়া হয়েছে এবং আমাদের মনোরম সমস্ত বস্তু ধ্বংস হয়েছে।
{64:12} হে মাবুদ, এসব দেখেও তুমি কি ক্ষান্ত থাকবে? তুমি কি নীরব থাকবে ও আমাদেরকে বিষম দুঃখ দেবে?
{i65:1} আল্লাহ্‌র লোকদের সুখ ও দুশমনদের বিনাশ
{65:1} যারা জিজ্ঞাসা করে নি, আমি তাদেরকে আমার সন্ধান করতে দিয়েছি; যারা আমার খোঁজ করে নি, আমি তাদেরকে আমার উদ্দেশ পেতে দিয়েছি; যে জাতি আমার নামে আখ্যাত হয় নি, তাকে আমি বললাম, “দেখ, এই আমি, দেখ এই আমি।”
{65:2} আমি সমস্ত দিন বিদ্রোহী লোকবৃন্দের প্রতি আমার দু’হাত বাড়িয়েই রয়েছি; তারা নিজ নিজ কল্পনার অনুসরণ করে কুপথে গমন করে।
{65:3} সেই লোকেরা আমার সাক্ষাতে অনবরত আমাকে অসন্তুষ্ট করে, বাগানের মধ্যে কোরবানী করে, ইটের উপরে সুগন্ধিদ্রব্য জ্বালায়।
{65:4} তারা কবর-স্থানে বসে, গুপ্ত স্থানে রাত যাপন করে; তারা শূকরের গোশ্‌ত ভোজন করে ও তাদের পাত্রে ঘৃণিত মাংসের ঝোল থাকে;
{65:5} তারা বলে, স্বস্থানে থাক, আমার কাছে এসো না, কেননা তোমার চেয়ে আমি পবিত্র। এরা আমার নাসিকার ধোঁয়া, সমস্ত দিন জ্বলতে থাকা আগুন।
{65:6} দেখ, আমার সম্মুখে এই কথা লেখা আছে; আমি নীরব থাকব না, প্রতিফল দেব; এদের কোলেই প্রতিফল দেব;
{65:7} মাবুদ বলেন, আমি তোমাদের কৃত অপরাধ এবং এর সঙ্গে তোমাদের পূর্বপুরুষদের কৃত অপরাধগুলোর প্রতিফল দেব; তারা পর্বতমালার উপরে সুগন্ধি দ্রব্য জ্বালাত, উপপর্বতগুলোর উপরে আমাকে টিট্‌কারি দিত, সেজন্য আমি আগে তাদের কাজের পরিমাণ করে তাদের প্রতিফল দেব।
{65:8} মাবুদ এই কথা বলেন, আঙ্গুরগুচ্ছে ফলের রস দেখলে লোকে যেমন বলে, এটি বিনষ্ট করো না, কেননা এতে বরকত আছে; তেমনি আমি আমার গোলামদের জন্য করবো, সমুদয় বিনাশ করবো না।
{65:9} আর আমি ইয়াকুব থেকে একটি বংশকে এবং এহুদা থেকে আমার পর্বতমালার এক জন অধিকারীকে উৎপন্ন করবো, আমার মনোনীত লোকেরা তা অধিকার করবে ও আমার গোলামেরা সেখানে বসতি করবে।
{65:10} আর আমার যে লোকবৃন্দ আমার খোঁজ করেছে, তাদের জন্য শারোণ হবে ভেড়ার পালের খোঁয়াড় এবং আখোর উপত্যকা হবে গরুর পালের বিশ্রাম-স্থান।
{65:11} কিন্তু তোমরা যারা মাবুদকে ত্যাগ করছো, আমার পবিত্র পর্বত ভুলে যাচ্ছ, ভাগ্য দেবতার জন্য টেবিল সাজিয়ে থাক এবং নিরূপণী দেবীর উদ্দেশে মিশ্র সুরা পূর্ণ করে থাক,
{65:12} তোমাদেরকে আমি তলোয়ারের জন্য নির্ধারণ করলাম, আর তোমরা সকলে বধ্য-স্থানে অবনত হবে; কারণ আমি ডাকলে তোমরা উত্তর দিতে না, আমি কথা বললে শুনতে না; কিন্তু আমার দৃষ্টিতে যা মন্দ তা-ই করতে এবং যাতে আমি আনন্দ পাই না, তা-ই তোমরা মনোনীত করতে।
{65:13} এজন্য সার্বভৌম মাবুদ এই কথা বলেন, দেখ, আমার গোলামেরা ভোজন করবে, কিন্তু তোমরা ক্ষুধার্ত থাকবে; দেখ, আমার গোলামেরা পান করবে, কিন্তু তোমরা তৃষ্ণার্ত থাকবে; দেখ, আমার গোলামেরা আনন্দ করবে, কিন্তু তোমরা লজ্জিত হবে;
{65:14} দেখ, আমার গোলামেরা অন্তরের সুখে আনন্দরব করবে, কিন্তু তোমরা অন্তরের দুঃখে কান্নাকাটি করবে এবং রূহের ক্ষোভে হাহাকার করবে।
{65:15} আর তোমরা আমার মনোনীত লোকদের কাছে তোমাদের নাম বদদোয়ারূপে রেখে যাবে এবং সার্বভৌম মাবুদ তোমাকে হত্যা করবেন, আর তিনি তাঁর গোলামদের অন্য নাম রাখবেন।
{65:16} যে ব্যক্তি দুনিয়াতে নিজেকে দোয়া করবে, সে বিশ্বস্ততার আল্লাহ্‌র নামে নিজেকে দোয়া করবে; এবং যে ব্যক্তি দুনিয়াতে শপথ করবে, সে বিশ্বস্ততার আল্লাহ্‌র নামে শপথ করবে; কেননা পূর্বকালীন সমস্ত সঙ্কট লোকে ভুলে যাবে ও আমার দৃষ্টি থেকে তা লুকাবে।
{i65:17} নতুন আসমান ও নতুন জমিন
{65:17} কারণ দেখ, আমি নতুন আসমানের ও নতুন দুনিয়ার সৃষ্টি করি; এবং আগে যা ছিল, তা স্মরণে থাকবে না, আর মনে পড়বে না।
{65:18} কিন্তু আমি যা সৃষ্টি করি, তোমরা তাতে চিরকাল আমোদ ও উল্লাস কর; কারণ দেখ, আমি জেরুশালেমকে উল্লাসভূমি ও তার লোকদেরকে আনন্দ-ভূমি করে সৃষ্টি করি।
{65:19} আমি জেরুশালেমে উল্লাস করবো, আমার লোকদেরকে নিয়ে আমোদ করবো; এবং তার মধ্যে ফোঁপানোর আওয়াজ কি ক্রন্দনের আওয়াজ আর শোনা যাবে না।
{65:20} সে স্থান থেকে অল্প দিনের কোন শিশু কিংবা অসমপূর্ণায়ু কোন বৃদ্ধ যাবে না; বরং বালকই এক শত বছর বয়ঃক্রমে মারা যাবে; এবং যে কেউ এক শত বছর বয়সের আগে মারা যাবে সে বদদোয়াগ্রস্ত বলে বিবেচিত হবে।
{65:21} আর লোকেরা বাড়ি নির্মাণ করে তার মধ্যে বসতি করবে, আঙ্গুরক্ষেত প্রস্তুত করে তার ফল ভোগ করবে।
{65:22} তারা বাড়ি নির্মাণ করলে অন্যে বাস করবে না, তারা রোপণ করলে অন্যে ভোগ করবে না; বস্তুত আমার লোকদের আয়ু গাছের আয়ুর মত হবে এবং আমার মনোনীত লোকেরা দীর্ঘকাল নিজ নিজ হাতের শ্রমফল ভোগ করবে।
{65:23} তারা বৃথা পরিশ্রম করবে না, দুর্দশার জন্য সন্তানের জন্ম দেবে না, কারণ তারা মাবুদের দোয়াপ্রাপ্ত বংশ ও তাদের সন্তানেরা তাদের সহবর্তী হবে।
{65:24} আর তাদের ডাকবার আগে আমি উত্তর দেব, তারা কথা বলতে না বলতে আমি শুনব।
{65:25} নেকড়ে বাঘ ও ভেড়ার বাচ্চা একত্র চরবে, সিংহ বলদের মত বিচালি খাবে; আর ধূলিই সাপের খাদ্য হবে। তারা আমার পবিত্র পর্বতের কোন স্থানে কোন ক্ষতি কিংবা বিনাশ করবে না, মাবুদ এই কথা বলেন।
{i66:1} আল্লাহ্‌র সার্বজনীন বিচার ও আশা
{66:1} মাবুদ এই কথা বলেন, বেহেশত আমার সিংহাসন, দুনিয়া আমার পাদপীঠ; তোমরা আমার জন্য কিরূপ গৃহ নির্মাণ করবে? আমার বিশ্রাম স্থান কোন্‌ স্থান?
{66:2} সমস্ত কিছুই তো আমার হাতের তৈরি, তাই এসব উৎপন্ন হল, মাবুদ এই কথা বলেন। কিন্তু এই ব্যক্তির প্রতি, অর্থাৎ যে দুঃখী, ভগ্নরূহ্‌ সম্পন্ন ও আমার কথায় কাঁপে, তার প্রতি আমি দৃষ্টিপাত করবো।
{66:3} যে ব্যক্তি গরু কোরবানী করে, সে হত্যা করে; যে ব্যক্তি ভেড়ার বাচ্চা জবেহ্‌ করে, সে কুকুরের গলা ভেঙ্গে ফেলে; যে ব্যক্তি নৈবেদ্য কোরবানী করে, সে শূকরের রক্ত দেয়; যে ব্যক্তি সুগন্ধি ধূপ জ্বালায়, সে মিথ্যা দেবতার শুকরিয়া করে; হ্যাঁ, তারা নিজ নিজ পথ মনোনীত করেছে এবং তাদের প্রাণ নিজ নিজ ঘৃণার বস্তুতে প্রীত হয়;
{66:4} আমিও তাদের জন্য নানা শাস্তি মনোনীত করবো এবং তাদের নিজের ত্রাসের বিষয় তাদের প্রতি ঘটাব; কারণ আমি ডাকলে কেউ উত্তর দিত না, আমি কথা বললে তারা শুনত না, কিন্তু আমার দৃষ্টিতে যা মন্দ তা-ই সাধন করতো এবং যাতে আমার প্রীতি নেই তা-ই মনোনীত করতো।
{66:5} তোমরা যারা মাবুদের কালামে কেঁপে উঠ, তোমরা তাঁর কালাম শোন; তোমাদের যে ভাইয়েরা তোমাদেরকে ঘৃণা করে, আমার নামের দরুন তোমাদেরকে বের করে দেয়, তারা বলেছে, মাবুদ মহিমান্বিত হোন, যেন আমরা তোমাদের আনন্দ দেখতে পাই; কিন্তু ওরাই লজ্জিত হবে।
{66:6} শোন, নগর থেকে কলহের আওয়াজ আসছে, এবাদতখানা থেকে স্বর ভেসে আসছে! সেটি মাবুদের কণ্ঠস্বর, যিনি দুশমনদেরকে অপকারের প্রতিফল দেন।
{66:7} ব্যথা উঠবার আগে সিয়োন প্রসব করলো; তার গর্ভযন্ত্রণার আগে পুত্র-সন্তান ভূমিষ্ঠ হল।
{66:8} এমন কথা কে শুনেছে? এমন কাজ কে দেখেছে? এক দিনে কি কোন দেশের জন্ম হবে? কোন জাতি কি এক মহূর্তেই ভূমিষ্ঠ হবে? তবুও, গর্ভযন্ত্রণা হওয়ামাত্র সিয়োন তার সন্তানদেরকে প্রসব করলো।
{66:9} আমি প্রসবকাল উপস্থিত করে কি প্রসব হতে দেব না? মাবুদ এই কথা বলেন। প্রসব হতে দিচ্ছি যে আমি, আমি কি গর্ভ রোধ করবো? এই কথা তোমার আল্লাহ্‌ বলেন।
{66:10} তোমরা যারা জেরুশালেমকে ভালবাস, তোমরা সকলে তার সঙ্গে আনন্দ কর, তার বিষয়ে উল্লাস কর; তোমরা যারা তার জন্য শোকান্বিত, তোমরা সকলে তার সঙ্গে অতিশয় প্রফুল্ল হও;
{66:11} যেন তোমরা তার সান্ত্বনারূপ স্তন্য চুষে তৃপ্ত হও, যেন তাকে দোহন করে তার প্রচুর প্রতাপে আমোদিত হও।
{66:12} কারণ মাবুদ এই কথা বলেন, দেখ, আমি তার দিকে নদীর মত শান্তি ও উচ্ছলিত বন্যার মত জাতিদের প্রতাপ বহাব, তাতে তোমরা স্তন্য পান করবে, কোলে করে তোমাদেরকে বহন করা যাবে, হাঁটুর উপরে নাচান যাবে।
{66:13} মা যেমন তার পুত্রকে সান্ত্বনা দেয়, তেমনি আমি তোমাদেরকে সান্ত্বনা দেব; তোমরা জেরুশালেমে সান্ত্বনা পাবে।
{66:14} এসব দেখলে তোমাদের হৃদয় প্রফুল্ল হবে, তোমাদের সমস্ত অস্থি নবীন ঘাসের মত সতেজ হবে; এবং মাবুদের হাত তাঁর গোলামদের কাছে আত্ম পরিচয় প্রকাশ করবে, আর তিনি তাঁর দুশমনদের প্রতি কুপিত হবেন।
{66:15} কারণ দেখ, মাবুদ আগুনের মধ্যে আগমন করবেন, তাঁর সমস্ত রথ ঘূর্ণিবাতাসের মত হবে; তিনি মহাতাপে তাঁর ক্রোধ প্রকাশ করবেন, জ্বলন্ত আগুন দ্বারা তাঁর ভর্ৎসনা প্রকাশ করবেন।
{66:16} কেননা মাবুদ আগুন দ্বারা ও তাঁর তলোয়ার দ্বারা সমস্ত মানুষের সঙ্গে নিজের ঝগড়া নিষ্পন্ন করবেন; আর মাবুদ কর্তৃক অনেক লোক নিহত হবে।
{66:17} যারা মধ্যবর্তী এক ব্যক্তির পিছনে পিছনে বাগানে যাবার জন্য নিজেদের পবিত্র ও পাক-সাফ করে, শূকরের গোশ্‌ত, ঘৃণ্য দ্রব্য ও ইঁদুর খায়, তারা একসঙ্গে বিনষ্ট হবে, মাবুদ এই কথা বলেন।
{66:18} আমিই তাদের কাজকর্ম ও কল্পনাগুলো জানি। সেই সময় উপস্থিত, যখন আমি সমস্ত জাতির ও সমস্ত ভাষাবাদী লোককে সংগ্রহ করবো; তারা এসে আমার মহিমা দর্শন করবে।
{66:19} আর আমি তাদের মধ্যে একটি চিহ্ন স্থাপন করবো; এবং তাদের মধ্য থেকে উত্তীর্ণ লোকদেরকে জাতিদের কাছে, তর্শীশ, পূল ও তীরন্দাজ লূদ এবং তূবল ও যবনের কাছে, যে দূরস্থ উপকূলগুলো কখনও আমার খ্যাতি শুনে নি ও আমার মহিমা দেখে নি, তাদের কাছে প্রেরণ করবো; এবং তারা জাতিদের মধ্যে আমার মহিমার কথা ঘোষণা করবে।
{66:20} আর মাবুদ বলেন, তারা সর্বজাতির মধ্য থেকে তোমাদের সমস্ত ভাইকে মাবুদের উদ্দেশে নৈবেদ্য বলে ঘোড়া, ঘোড়ার গাড়ি, ডুলি, খচ্চর ও উটে করে আমার পবিত্র পর্বত জেরুশালেমে আনবে। যেমন বনি-ইসরাইল পাক-সাফ পাত্রে করে মাবুদের গৃহে নৈবেদ্য আনে।
{66:21} আর আমি তাদের মধ্যেও কতগুলো লোককে ইমাম ও লেবীয় হবার জন্য গ্রহণ করবো, মাবুদ এই কথা বলেন।
{66:22} কারণ আমি যে নতুন আসমান ও নতুন দুনিয়া গঠন করবো, তা যেমন আমার সম্মুখে থাকবে, তেমনি তোমাদের বংশ ও তোমাদের নাম থাকবে, মাবুদ এই কথা বলেন।
{66:23} আর প্রতি অমাবস্যায় ও প্রতি বিশ্রামবারে সমস্ত মানুষ আমার সম্মুখে সেজ্‌দা করতে আসবে, মাবুদ এই কথা বলেন।
{66:24} আর তারা বাইরে গিয়ে, যে লোকেরা আমার বিরুদ্ধে অধর্ম করেছে, তাদের লাশ দেখবে; কারণ তাদের কীট মরবে না ও তাদের আগুন নিভবে না এবং তারা সমস্ত মানুষের ঘৃণার পাত্র হবে।
