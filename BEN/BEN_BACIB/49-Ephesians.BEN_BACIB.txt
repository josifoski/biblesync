{i1:1} শুভেচ্ছা
{1:1} পৌল, আল্লাহ্‌র ইচ্ছায় মসীহ্‌ ঈসার প্রেরিত — ইফিষে অবস্থিত পবিত্র লোক ও যারা মসীহ্‌ ঈসাতে বিশ্বস্ত তাদের সমীপে।
{1:2} আমাদের পিতা আল্লাহ্‌ এবং ঈসা মসীহের কাছ থেকে রহমত ও শান্তি তোমাদের প্রতি বর্ষিত হোক।
{i1:3} ঈসা মসীহে আল্লাহ্‌র পরিকল্পনার পূর্ণতা লাভ
{1:3} ধন্য আমাদের ঈসা মসীহের আল্লাহ্‌ ও পিতা, যিনি আমাদের সমস্ত রূহানিক দোয়ায় বেহেশতী স্থানে মসীহে দোয়া করেছেন;
{1:4} কারণ তিনি দুনিয়া সৃষ্টি করবার আগে মসীহে আমাদেরকে মনোনীত করেছিলেন যেন আমরা তাঁর সাক্ষাতে মহব্বতে পবিত্র ও নিষ্কলঙ্ক হই।
{1:5} তিনি আমাদের ঈসা মসীহের মধ্য দিয়ে তাঁর দত্তক সন্তান হিসেবে তাঁর নিজের জন্য গ্রহণ করলেন যা তিনি আগে থেকেই নিরূপণ করে রেখেছিলেন; এই কাজ তিনি নিজের ইচ্ছার মঙ্গলময় সঙ্কল্প অনুসারে করেছিলেন।
{1:6} তিনি তাঁর রহমতের মহিমার প্রশংসার জন্যই তা করেছিলেন, যে রহমতে তিনি আমাদের সেই প্রিয়তমের দ্বারা রহমত দান করেছেন;
{1:7} তাঁর মধ্যে আমরা তাঁর রক্ত দ্বারা মুক্তি পেয়েছি, অর্থাৎ আমাদের সকল অপরাধের মাফ হয়েছে; এসব তাঁর সেই মেহেরবানীরূপ ধন অনুসারে হয়েছে,
{1:8} যা তিনি সমস্ত জ্ঞানে ও বুদ্ধিতে আমাদের প্রতি উপচে পড়তে দিয়েছেন।
{1:9} তাঁর সেই মঙ্গলময় সঙ্কল্প অনুসারে তিনি আমাদেরকে তাঁর ইচ্ছার নিগূঢ়তত্ত্ব জানিয়েছেন, যা তিনি মসীহে স্থির করে রেখেছিলেন।
{1:10} আল্লাহ্‌ তাঁর নিরূপিত কালে এই পরিকল্পনা করেছিলেন যে, সমস্ত কিছুই তাঁতে সংগ্রহ করা যাবে — বেহেশতের সমস্ত কিছু ও দুনিয়ার সমস্ত কিছু।
{1:11} এছাড়া, মসীহে আমরা একটি উত্তরাধিকারও লাভ করেছি, বাস্তবিক যিনি সমস্ত কিছুই তাঁর ইচ্ছা ও মন্ত্রণা অনুসারে সাধন করেন, তাঁর পরিকল্পনা অনুসারে আমরা মসীহে আগে থেকেই নিরূপিত হয়েছিলাম;
{1:12} উদ্দেশ্য এই যে, আগে থেকে মসীহে প্রত্যাশা করেছি যে আমরা, আমাদের দ্বারা যেন আল্লাহ্‌র মহিমার প্রশংসা হয়।
{1:13} আর মসীহে তোমরাও সত্যের কালাম, তোমাদের নাজাতের ইঞ্জিল শুনে এবং তাঁর উপর ঈমান এনে সেই অঙ্গীকৃত পাক-রূহ্‌ দ্বারা তোমাদের সীলমোহর করা হয়েছ;
{1:14} সেই রূহ্‌ আল্লাহ্‌র নিজস্ব লোকের মুক্তির জন্য, তাঁর মহিমার প্রশংসার জন্য আমাদের উত্তরাধিকারের বায়না হিসেবে দান করা হয়েছে।
{i1:15} ইফিষীয়দের জন্য হযরত পৌলের মুনাজাত
{1:15} এজন্য ঈসা মসীহে যে ঈমান এবং সমস্ত পবিত্র লোকের প্রতি যে মহব্বত তোমাদের মধ্যে আছে তার কথা শুনে,
{1:16} আমিও তোমাদের জন্য শুকরিয়া আদায় করতে ক্ষান্ত হই না, আমার মুনাজাতের সময়ে তোমাদের কথা স্মরণ করি,
{1:17} মুনাজাত করি, যেন আমাদের ঈসা মসীহের আল্লাহ্‌, মহিমার পিতা, তাঁর প্রজ্ঞার ও প্রত্যাদেশের রূহ্‌ তোমাদের দান করেন, যাতে তোমরা তাঁকে জানতে পার;
{1:18} যাতে তোমাদের হৃদয়ের চোখ আলোকময় হয়, যেন তোমরা জানতে পার তাঁর আহ্বানের প্রত্যাশা কি, পবিত্র লোকদের মধ্যে তাঁর উত্তরাধিকারের মহিমারূপ ধন কি,
{1:19} এবং আমরা যারা ঈমান এনেছি, আমাদের প্রতি তাঁর পরাক্রমের অনুপম মহত্ত্ব কি — এসবই তাঁর মহাশক্তির কাজ অনুসারে হয়েছে।
{1:20} এই মহাশক্তি দ্বারা তিনি মসীহে কার্য-সাধন করেছেন, যখন তিনি তাঁকে মৃতদের মধ্য থেকে উঠিয়েছেন এবং বেহেশতে নিজের ডান পাশে বসিয়েছেন,
{1:21} সমস্ত আধিপত্য, কর্তৃত্ব, পরাক্রম ও প্রভুত্বের উপরে এবং যত নাম কেবল ইহযুগে নয়, কিন্তু পরযুগেও উল্লেখ করা যায়, তার সবকিছুর উপরে মসীহের নাম প্রতিষ্ঠিত করলেন।
{1:22} আর তিনি সবকিছুই তাঁর পায়ের নিচে রাখলেন এবং তাঁকেই সকলের উপরে মস্তকস্বরূপ করে মণ্ডলীকে দান করলেন;
{1:23} সেই মণ্ডলী তাঁর দেহ, তাঁরই পূর্ণতাস্বরূপ, যিনি সমস্ত বিষয়ে সমস্তই পূরণ করেন।
{i2:1} মৃত্যু থেকে জীবন লাভ
{2:1} তোমরা নিজ নিজ অপরাধ ও গুনাহে মৃত ছিলে;
{2:2} ঐ সমস্ত গুনাহে তোমরা আগে জীবন-যাপন করতে, এই দুনিয়ার যুগ অনুসারে, আসমানের অধিপতির ক্ষমতা অনুসারে, যে রূহ্‌ অবাধ্যতার সন্তানদের মধ্যে এখন কাজ করছে সেই রূহের অধিপতির ইচ্ছা অনুসারে জীবন-যাপন করতে।
{2:3} সেই লোকদের মধ্যে আমরাও সকলে আগে নিজ নিজ দৈহিক অভিলাষ অনুসারে আচরণ করতাম এবং দৈহিক ও মনের বিবিধ ইচ্ছা পূর্ণ করতাম। এই স্বভাবের কারণে অন্য সকলের মত আমরাও গজবের সন্তান ছিলাম।
{2:4} কিন্তু আল্লাহ্‌ করুণাধনে ধনবান বলে, তাঁর যে মহা মহব্বতে আমাদের মহব্বত করলেন,
{2:5} সেই কারণে, এমন কি আমরা যখন আমাদের অপরাধে মৃত ছিলাম তখন তিনি মসীহের সঙ্গে আমাদের জীবিত করলেন — রহমতেই তোমরা নাজাত পেয়েছ —
{2:6} এবং তিনি মসীহ্‌ ঈসাতে আমাদের তাঁর সঙ্গে জীবিত করলেন ও তাঁর সঙ্গে বেহেশতী স্থানে বসালেন;
{2:7} যেন মসীহ্‌ ঈসাতে আমাদের প্রতি তাঁর যে দয়া দেখিয়েছেন তা দ্বারা আগামী যুগ যুগ ধরে তিনি তাঁর অনুপম অনুগ্রহরূপ ধন প্রকাশ করেন।
{2:8} কেননা রহমতে ঈমানের মধ্য দিয়ে তোমরা নাজাত পেয়েছ এবং তা তোমাদের নিজেদের দ্বারা হয় নি, তা আল্লাহ্‌রই দান;
{2:9} তা কাজের ফল নয়, যেন কেউ গর্ব করতে না পারে।
{2:10} কারণ আমরা তাঁরই হাতের তৈরি, মসীহ্‌ ঈসাতে সৎ-কর্মের জন্য সৃষ্ট; এই সৎকর্ম আল্লাহ্‌ আগে প্রস্তুত করেছিলেন যেন আমরা সেই পথে চলি।
{i2:11} ঈসা মসীহে ইহুদী ও অ-ইহুদী সকলেই এক
{2:11} অতএব স্মরণ কর, আগে জন্মগত-ভাবে তোমরা অ-ইহুদী ছিলে, তোমাদের “খৎনা-না-করানো লোক” বলে যারা অভিহিত করতো তারা “খৎনা-করানো” বলে আখ্যাত ছিল — যাদের মানুষের হাতে দৈহিকভাবে খৎনা করানো হয়েছিল।
{2:12} সেই সময়ে তোমরা মসীহ্‌ থেকে পৃথক ছিলে, ইসরাইলের লোক হিসেবে যে অধিকার সেই অধিকারের বাইরে ছিলে এবং প্রতিজ্ঞাযুক্ত নিয়মগুলোর সঙ্গে তোমাদের কোন সম্পর্ক ছিল না; তোমাদের কোন আশা ছিল না আর তোমরা দুনিয়াতে আল্লাহ্‌বিহীন ছিলে।
{2:13} কিন্তু এখন মসীহ্‌ ঈসাতে, এক কালে দূরে ছিলে যে তোমরা — তোমাদের মসীহের রক্ত দ্বারা কাছে আনা হয়েছ।
{2:14} কেননা তিনি আমাদের শান্তি; তিনিই নিজ দেহে উভয়কে এক করেছেন এবং এই দুইয়ের মধ্যে বিচ্ছেদের যে দেওয়াল আমাদের মধ্যে শত্রুতার সৃষ্টি করতো তা ভেঙ্গে ফেলেছেন।
{2:15} তিনি শরীয়তের সমস্ত হুকুম ও অনুশাসনকে বাতিল করেছেন; যেন তিনি নিজে এই দু’টিকে দিয়ে একটি নতুন মানুষ সৃষ্টি করেন, যেন এভাবে দু’য়ের মধ্যে শান্তি হয়;
{2:16} এবং ক্রুশে শত্রুতাকে বধ করে সেই ক্রুশ দ্বারা এক দেহে আল্লাহ্‌র সঙ্গে উভয় পক্ষের মিলন করে দেন।
{2:17} আর তিনি এসে তোমরা যারা দূরে ছিলে এবং তারা যারা কাছে ছিল, তাদের সকলের কাছেই শান্তির সুসমাচার জানিয়েছেন।
{2:18} কেননা তাঁরই দ্বারা আমরা উভয় পক্ষের লোক এক পাক-রূহে পিতার কাছে উপস্থিত হবার ক্ষমতা পেয়েছি।
{2:19} অতএব তোমরা আর এখন আগন্তক ও বিদেশী নও, কিন্তু পবিত্র লোকদের সহপ্রজা এবং আল্লাহ্‌র গৃহের লোক হয়েছ।
{2:20} তোমাদেরকে প্রেরিত ও নবীদের ভিত্তি-মূলের উপর গেঁথে তোলা হয়েছে; আর সেই ভিত্তির প্রধান পাথর স্বয়ং মসীহ্‌ ঈসা।
{2:21} তাঁতেই সমস্ত গাঁথুনি সংযুক্ত হয়ে প্রভুতে এক পবিত্র এবাদতখানা হবার জন্য গড়ে উঠছে;
{2:22} তাঁতে পাক-রূহের মধ্য দিয়ে আল্লাহ্‌র আবাস হবার জন্য তোমাদেরকেও একসঙ্গে গেঁথে তোলা হচ্ছে।
{i3:1} হযরত পৌলের উপর অ-ইহুদীদের পরিচর্যার ভার
{3:1} এজন্য আমি পৌল, তোমরা যারা অ-ইহুদী, তোমাদের জন্য আমি মসীহ্‌ ঈসার বন্দী হয়েছি।
{3:2} আল্লাহ্‌র রহমতের যে ব্যবস্থা তোমাদের উদ্দেশে আমাকে দেওয়া হয়েছে তার কথা তো তোমরা ইতিমধ্যেই শুনেছ।
{3:3} ফলত প্রত্যাদেশ দ্বারা সেই নিগূঢ়তত্ত্ব আমাকে জানানো হয়েছে, যেমন আমি একটু আগে সংক্ষেপে লিখেছি;
{3:4} তোমরা তা পাঠ করলে মসীহ্‌ বিষয়ক নিগূঢ়তত্ত্বে আমার যে অভিজ্ঞতা তা বুঝতে পারবে।
{3:5} আগের যুগের মানুষের কাছে সেই নিগূঢ়তত্ত্ব এভাবে জানানো হয় নি, যেভাবে এখন পাক-রূহের মধ্য দিয়ে তাঁর পবিত্র প্রেরিত ও নবীদের কাছে প্রকাশিত হয়েছে।
{3:6} ফলত ইঞ্জিলের মধ্য দিয়ে মসীহ্‌ ঈসাতে অ-ইহুদীরাও উত্তরাধিকারের সহভাগী, দেহের একই অঙ্গের সহভাগী ও প্রতিজ্ঞার সহভাগী হয়;
{3:7} আল্লাহ্‌র রহমতের যে দান তাঁর পরাক্রমের কর্মশক্তি গুণে আমাকে দেওয়া হয়েছে, সেই অনুসারে আমি সেই ইঞ্জিলের পরিচারক হয়েছি।
{3:8} যদিও আমি সমস্ত পবিত্র লোকদের মধ্যে সবচেয়ে ক্ষুদ্রতম তবুও আমাকে এই রহমত দেওয়া হয়েছে, যাতে অ-ইহুদীদের কাছে আমি মসীহের সেই ধনের বিষয়ে সুখবর তবলিগ করি, যে ধনের অনুসন্ধান করে ওঠা যায় না;
{3:9} এবং আদি থেকে সমস্ত কিছুর সৃষ্টিকর্তা আল্লাহ্‌তে যা গুপ্ত ছিল, সেই নিগূঢ়তত্ত্বের পরিকল্পনা যে কি তাও যেন তাদের চোখের সামনে প্রকাশ করি;
{3:10} উদ্দেশ্য এই, যেন এখন মণ্ডলীর মধ্য দিয়ে বেহেশতী স্থানের সমস্ত শাসনকর্তা ও ক্ষমতার অধিকারীদের কাছে আল্লাহ্‌র বহুবিধ প্রজ্ঞা জানানো যায়।
{3:11} এটা ছিল তাঁর অনন্তকালীন সঙ্কল্প, যে সঙ্কল্প তিনি আমাদের প্রভু মসীহ্‌ ঈসাতে পূর্ণ করেছেন,
{3:12} তাঁতেই আমরা তাঁর উপরে ঈমানের মধ্য দিয়ে সাহস এবং পূর্ণ ভরসায় আল্লাহ্‌র কাছে উপস্থিত হবার ক্ষমতা পেয়েছি।
{3:13} অতএব আমার মুনাজাত এই, তোমাদের জন্য আমি যেসব দুঃখ-কষ্ট ভোগ করছি, তাতে যেন নিরুৎসাহ না হও; সেই সব তোমাদের গৌরব।
{i3:14} ইফিষীয়দের জন্য হযরত পৌলের মুনাজাত
{3:14} এজন্য সেই পিতার কাছে আমি হাঁটু পেতেছি,
{3:15} যাঁর কাছ থেকে বেহেশত ও দুনিয়ার সমস্ত পরিবার তাদের নাম পেয়েছে।
{3:16} আমি মুনাজাত করছি যেন তিনি তাঁর মহিমা-ধন অনুসারে তোমাদের এই বর দেন, যাতে তাঁর রূহের মধ্য দিয়ে তোমাদের অন্তর শক্তিশালী হয়;
{3:17} যেন ঈমানের মধ্য দিয়ে মসীহ্‌ তোমাদের অন্তরে বাস করেন; যেন তোমরা মহব্বতে দৃঢ়-রোপিত ও দৃঢ়ভাবে স্থাপিত হও।
{3:18} আমি মুনাজাত করি যেন তোমরা সমস্ত পবিত্র লোকদের সঙ্গে বুঝতে সমর্থ হও যে, সেই প্রশস্ততা, দীর্ঘতা, উচ্চতা ও গভীরতা কি,
{3:19} এবং জ্ঞানাতীত যে মসীহের মহব্বত, তা যেন জানতে সমর্থ হও আর এইভাবে যেন আল্লাহ্‌র সমস্ত পূর্ণতার উদ্দেশে পূর্ণ হও।
{3:20} যে শক্তি আমাদের মধ্যে কাজ করে, সেই শক্তি অনুসারে যিনি আমাদের সমস্ত চাওয়া ও চিন্তার চেয়েও অতিরিক্ত কাজ করতে পারেন,
{3:21} মণ্ডলীতে এবং মসীহ্‌ ঈসাতে যুগপর্যায়ের যুগে যুগে সমস্ত পুরুষানুক্রমে তাঁরই মহিমা হোক। আমিন।
{i4:1} ঈসা মসীহের দেহে এক হওয়া
{4:1} অতএব প্রভুতে বন্দী আমি তোমাদের কাছে এই ফরিয়াদ করছি, তোমরা যে আহ্বানে আহূত হয়েছ তার যোগ্যরূপে চল।
{4:2} সমপূর্ণ নম্রতা, মৃদুতা ও সহিষ্ণুতার সঙ্গে চল; মহব্বতে পরস্পরের প্রতি ধৈর্যশীল হও,
{4:3} শান্তির যোগবন্ধনে পাক-রূহের ঐক্য রক্ষা করতে যত্নবান হও।
{4:4} দেহ এক এবং পাক-রূহ্‌ও এক — যেমন তোমরা তোমাদের আহ্বানের একই প্রত্যাশায় আহ্বান লাভ করেছ।
{4:5} প্রভু এক, ঈমান এক, বাপ্তিস্ম এক,
{4:6} সকলের আল্লাহ্‌ ও পিতা এক, তিনি সকলের উপরে, সকলের কাছে ও সকলের মধ্যে আছেন।
{4:7} কিন্তু মসীহের দানের পরিমাণ অনুসারে আমাদের প্রত্যেক জনকে রহমত দান করা হয়েছে।
{4:8} সেজন্য পাক-কিতাবে বলা হয়েছে, “তিনি ঊর্ধ্বে উঠে বন্দীদেরকে বন্দীদশায় নিয়ে গেলেন, তাঁর লোকদের নানা বর দান করলেন।”
{4:9} ভাল, তিনি ‘উঠলেন’, এর অর্থ কি এই নয় যে, তিনি দুনিয়ার গভীরতম স্থানে নেমেছিলেন?
{4:10} যিনি নেমেছিলেন, তিনিই সকল বেহেশতের অনেক উপরে উঠেছেন, যেন তিনি সমস্ত কিছু পূর্ণ করতে পারেন।
{4:11} আর তিনি কয়েকজনকে প্রেরিত, কয়েক জনকে নবী, কয়েকজনকে সুসমাচার-তবলিগকারী ও কয়েকজনকে ইমাম ও শিক্ষক করে মনোনীত করেছেন।
{4:12} তিনি তা করেছেন যেন পবিত্র লোকেরা পরিচর্যা কাজ করার জন্য পরিপক্ক হয় আর এভাবে মসীহের দেহ গড়ে ওঠে,
{4:13} যেন আমরা সকলে আল্লাহ্‌র পুত্র বিষয়ক ঈমান ও তত্ত্ব জ্ঞানের ঐক্য পর্যন্ত পৌঁছাতে পারি, আর মসীহের পূর্ণতার পূর্ণমাত্রা অনুযায়ী পরিপক্ক লোক হতে পারি।
{4:14} তা হলে আমরা আর বালক থাকব না, মানুষের ঠকামিতে, ধূর্ততায়, ভ্রান্তির ছলচাতুরীতে বিভ্রান্ত হব না এবং যে কোন মতবাদের বায়ুতে পরিচালিত হব না।
{4:15} কিন্তু আমরা মহব্বতে সত্যনিষ্ঠ হয়ে যিনি মস্তক, যিনি মসীহ্‌ সমস্ত বিষয়ে তাঁর উদ্দেশে বৃদ্ধি পাব।
{4:16} তাঁর প্রভাবে সমস্ত দেহটা সুসংবদ্ধ ও সুসংগঠিত হয়ে, সমস্ত গ্রন্থির সহযোগিতায় প্রতিটি অঙ্গ-প্রত্যঙ্গের কর্মক্ষমতা অনুসারে দেহের বৃদ্ধি সাধন করছে, যেন নিজেকেই মহব্বতে গেঁথে তুলছে।
{i4:17} পুরানো জীবন ও নতুন জীবন
{4:17} অতএব আমি এই কথা বলছি ও প্রভুতে দৃঢ়ভাবে হুকুম করছি, তোমরা আর অ-ইহুদীদের মত চলো না; তারা নিজ নিজ মনের অসার ভাবে চলে;
{4:18} তাদের অন্তর অন্ধকারে পড়ে আছে, তাদের অন্তরের অজ্ঞতা ও হৃদয়ের কঠিনতার জন্য তারা আল্লাহ্‌ দেওয়া জীবন থেকে বিচ্ছিন্ন হয়ে পড়েছে।
{4:19} তারা অসার হয়ে পড়েছে এবং লোভের বশবর্তী হয়ে সব রকম নাপাক কাজ করার জন্য লাগামহীন কামনার হাতে নিজেদের তুলে দিয়েছে।
{4:20} কিন্তু তোমরা মসীহের বিষয়ে এরকম শিক্ষা পাও নি;
{4:21} তোমরা তাঁর বিষয় শুনেছ এবং ঈসাতে যে সত্য আছে সেই অনুসারে তাঁতেই শিক্ষা লাভ করেছ।
{4:22} তোমরা এই শিক্ষা লাভ করেছ যেন তোমরা পুরানো জীবন-পথ, সেই পুরানো মানুষকে ত্যাগ কর, যা প্রতারণার নানা রকম অভিলাষ দ্বারা ভ্রষ্ট হয়ে পড়ছে।
{4:23} আর তোমরা নিজ নিজ মনকে ক্রমশ নতুন করে গড়ে তোল,
{4:24} এবং সেই নতুন মানুষকে বরণ কর, যা সত্যের ধার্মিকতায় ও সাধুতায় আল্লাহ্‌র সাদৃশ্যে সৃষ্টি করা হয়েছে।
{i4:25} নতুন জীবনের জন্য নিয়ম
{4:25} অতএব তোমরা মিথ্যা ত্যাগ কর এবং প্রত্যেকে নিজ নিজ প্রতিবেশীর সঙ্গে সত্য কথা বলো; কারণ আমরা পরস্পর অঙ্গ প্রত্যঙ্গ।
{4:26} তোমরা ক্রুদ্ধ হলে গুনাহ্‌ করো না; সূর্য অস্ত যাবার আগেই তোমাদের ক্রুদ্ধ মন শান্ত হোক;
{4:27} আর শয়তানকে কোন সুযোগ দিও না।
{4:28} চোর আর চুরি না করুক, বরং নিজের হাতে সৎভাবে পরিশ্রম করুক, যেন দীনহীনকে দেবার জন্য তার হাতে কিছু থাকে।
{4:29} তোমাদের মুখ থেকে কোন রকম খারাপ কথা বের না হোক, কিন্তু প্রয়োজনে গেঁথে তুলবার জন্য ভাল কথা বের হোক, যেন যারা শোনে তারা রহমত পায়।
{4:30} আর যাঁর দ্বারা তোমাদের মুক্তির দিনের অপেক্ষায় সীলমোহর করা হয়েছে আল্লাহ্‌র সেই পাক-রূহ্‌কে দুঃখ দিও না।
{4:31} সব রকম তিক্ততা, রোষ, ক্রোধ, কলহ, নিন্দা এবং সব রকম হিংসা তোমাদের থেকে দূর হোক।
{4:32} তোমরা একে অন্যের প্রতি দয়ালু ও উদারমনা হও, একে অন্যকে মাফ কর, যেমন আল্লাহ্‌ও মসীহের মধ্য দিয়ে তোমাদের মাফ করেছেন।
{5:1} অতএব প্রিয় সন্তানের মত তোমরা আল্লাহ্‌র অনুকারী হও।
{5:2} আর মহব্বতে চল, যেমন মসীহ্‌ তোমাদেরকে মহব্বত করলেন এবং আমাদের জন্য আল্লাহ্‌র উদ্দেশে নৈবেদ্য ও সৌরভযুক্ত কোরবানী হিসেবে নিজেকে কোরবানী করলেন।
{i5:3} পুরানো জীবনের পথ পরিহার করা
{5:3} কিন্তু পতিতাগমন ও সব রকম নাপাকীতা বা লোভের নামও যেন তোমাদের মধ্যে শোনা না যায়; পবিত্র লোকদের পক্ষে এ সব উপযুক্ত নয়।
{5:4} আর কুৎসিত ব্যবহার এবং বোকামি ও তামাশার কথাবার্তা যেন তোমাদের মধ্যে না হয়, কিন্তু এর পরিবর্তে যেন শুকরিয়া দেওয়া হয়।
{5:5} কেননা তোমরা নিশ্চয় জেনো যে, পতিতাগামী বা নাপাক বা লোভী, যাদের একরকম মূর্তিপূজক বলা যায় তাদের কেউই মসীহের ও আল্লাহ্‌র রাজ্যে অধিকার পায় না।
{5:6} অনর্থক কথা দ্বারা কেউ যেন তোমাদের না ভুলায়; কেননা এসব দোষের জন্য অবাধ্যতার সন্তানদের উপরে আল্লাহ্‌র গজব নেমে আসে।
{5:7} অতএব তাদের সঙ্গে যুক্ত হয়ো না;
{5:8} কারণ তোমরা একসময়ে অন্ধকার ছিলে, কিন্তু এখন প্রভুতে আলো হয়েছ; আলোর সন্তানদের মত চল —
{5:9} কেননা যা কিছু ভাল, ধর্মময় ও সত্য তার সমস্ত কিছুতে আলোর ফল দেখা যায়।
{5:10} কিসে প্রভু প্রীত হন তা জানতে চেষ্টা কর।
{5:11} আর অন্ধকারের ফলহীন কর্মকাণ্ডে কোন অংশ নিও না, বরং সেগুলোর দোষ দেখিয়ে দাও।
{5:12} কেননা এ সব লোকেরা গোপনে যেসব কাজ করে তা উচ্চারণ করাও লজ্জার বিষয়।
{5:13} কিন্তু আলো দ্বারা দোষ দেখিয়ে দেওয়া হলে পর সমস্তই প্রকাশ হয়ে পড়ে;
{5:14} বস্তুত যা প্রকাশ হয়ে পড়ে তা সমস্তই আলোময়। এজন্য পাক-কিতাবে লেখা আছে, “হে ঘুমন্ত ব্যক্তি জেগে ওঠ এবং মৃতদের মধ্য থেকে ওঠ, তাতে মসীহ্‌ তোমার উপরে আলো দান করবেন।”
{5:15} সেজন্য তোমরা কিভাবে চলছো সেই বিষয়ে সাবধান হও; অজ্ঞানের মত না চলে জ্ঞানবানের মত চল;
{5:16} বর্তমান সুযোগের সদ্ব্যবহার কর, কেননা এই কাল মন্দ।
{5:17} এজন্য নির্বোধ হয়ো না, কিন্তু প্রভুর ইচ্ছা কি তা বুুঝে নাও।
{5:18} আর আঙ্গুর-রসে মাতাল হয়ো না, কারণ তাতে উচ্ছৃঙ্খলতা থাকে; কিন্তু পাক-রূহে পরিপূর্ণ হও;
{5:19} জবুর শরীফের গজল, প্রশংসা-সংগীত ও রূহানিক কাওয়ালীর মধ্য দিয়ে পরস্পর আলাপ কর; নিজ নিজ অন্তঃকরণে বাদ্যের ঝঙ্কারে প্রভুর উদ্দেশে সঙ্গীত কর;
{5:20} সব সময় সব কিছুর জন্য আমাদের ঈসা মসীহের নামে পিতা আল্লাহ্‌র শুকরিয়া কর;
{5:21} মসীহের প্রতি ভক্তিপূর্ণ ভয়ে পরস্পরের প্রতি অনুগত হও।
{i5:22} স্বামী-স্ত্রীর জন্য শিক্ষা
{5:22} তোমরা যারা স্ত্রী, তোমরা যেমন প্রভুর, তেমনি নিজ নিজ স্বামীর অধীনতা স্বীকার কর।
{5:23} কেননা স্বামী যেমন স্ত্রীর মাথা, মসীহ্‌ও তেমনি মণ্ডলীর মাথা — তাঁর দেহের নাজাতদাতা;
{5:24} কিন্তু মণ্ডলী যেমন মসীহের বশীভূত, তেমনি স্ত্রীরা সমস্ত বিষয়ে নিজ নিজ স্বামীর বশীভূতা হোক।
{5:25} তোমরা যারা স্বামী, তোমরা নিজ নিজ স্ত্রীকে মহব্বত কর, যেমন মসীহ্‌ও মণ্ডলীকে মহব্বত করলেন আর তার জন্য নিজেকে দান করলেন;
{5:26} যেন তিনি কালাম দ্বারা পানিতে ধুয়ে তাকে পাক-পবিত্র করেন,
{5:27} যেন তিনি মহিমান্বিত অবস্থায় তাঁর নিজের কাছে মণ্ডলীকে উপস্থিত করেন, যেন তার কলঙ্ক বা খুঁত বা এই রকম কোন কিছু না থাকে, বরং সে যেন পবিত্র ও অনিন্দনীয় হয়।
{5:28} এভাবে স্বামীরাও নিজ নিজ স্ত্রীকে নিজ নিজ দেহ বলে মহব্বত করতে বাধ্য। নিজের স্ত্রীকে যে মহব্বত করে, সে নিজেকেই মহব্বত করে।
{5:29} কেউ তো কখনও নিজের দেহের প্রতি ঘৃণা করে না, বরং সকলে তার ভরণ-পোষণ ও লালন-পালন করে, যেমন মসীহ্‌ও মণ্ডলীর প্রতি করছেন;
{5:30} কেননা আমরা তাঁর দেহের অংশ।
{5:31} “এজন্য মানুষ তার পিতা-মাতাকে ত্যাগ করে তার স্ত্রীতে আসক্ত হবে এবং সেই দু’জন একাঙ্গ হবে।”
{5:32} এই নিগূঢ়তত্ত্ব মহৎ, কিন্তু আমি মসীহ্‌ ও মণ্ডলীর উদ্দেশে এই কথা বললাম।
{5:33} যাহোক, তোমরাও প্রত্যেকে নিজের মত করে নিজ নিজ স্ত্রীকে মহব্বত কর; আর স্ত্রীরও উচিত যেন সে স্বামীকে সম্মান করে।
{i6:1} ছেলেমেয়ে ও পিতা-মাতার জন্য শিক্ষা
{6:1} তোমরা যারা সন্তান, তোমরা প্রভুতে পিতা-মাতার বাধ্য হও, কেননা তা ন্যায্য।
{6:2} “তোমার পিতা ও তোমার মাতাকে সমাদর করো,” — এটাই তো প্রথম হুকুম যার সঙ্গে প্রতিজ্ঞা রয়েছে:
{6:3} “যেন তোমার মঙ্গল হয় এবং তুমি দেশে দীর্ঘায়ু হও।”
{6:4} আর তোমরা যারা পিতা, তোমরা নিজ নিজ সন্তানদের ক্ষুব্ধ করো না, বরং প্রভুর শাসনে ও চেতনা প্রদানে তাদেরকে মানুষ করে তোল।
{i6:5} গোলাম ও মালিকের জন্য শিক্ষা
{6:5} তোমরা যারা গোলাম, তোমরা যেমন মসীহের বাধ্য, তেমনি আন্তরিকতার সঙ্গে সভয়ে ও কম্পিত হৃদয়ে এই দুনিয়ার মালিকদের বাধ্য হও;
{6:6} যখন মালিকদের চোখের সম্মুখে আছ মাত্র তখন নয়, এমন কি, তাদের তুষ্ট করার জন্যও নয়, বরং মসীহের গোলামের মত প্রাণের সঙ্গে আল্লাহ্‌র ইচ্ছা পালন করছো বলে তা করো।
{6:7} তোমরা মানুষের সেবা বলে নয়, বরং প্রভুরই সেবা করছো বলে সন্তুষ্ট মনে গোলামীর কাজ কর;
{6:8} জেনে রাখ, কোন সৎকর্ম করলে প্রত্যেক ব্যক্তি, সে গোলাম হোক বা স্বাধীন হোক, প্রভুর কাছ থেকে তার ফল পাবে।
{6:9} আর তোমরা যারা মালিক, তোমরা তাদের প্রতি তেমনি ব্যবহার কর, ভর্ৎসনা ত্যাগ কর এবং জেনে রাখ, তাদের এবং তোমাদেরও প্রভু বেহেশতে আছেন, আর তিনি কারো মুখাপেক্ষা করেন না।
{i6:10} ধর্ম-যুদ্ধের সাজ-পোশাক ও অস্ত্রশস্ত্র
{6:10} শেষ কথা এই, তোমরা প্রভুতে ও তাঁর শক্তির পরাক্রমে বলবান হও।
{6:11} আল্লাহ্‌র সমস্ত যুদ্ধের সাজ-পোশাক পর যেন শয়তানের নানা রকম চাতুরীর সম্মুখে দাঁড়াতে পার।
{6:12} কেননা রক্তমাংসের সঙ্গে নয়, কিন্তু আধিপত্য সকলের সঙ্গে, কর্তৃত্ব সকলের সঙ্গে, এই অন্ধকারের দুনিয়ার অধিপতিদের সঙ্গে, আসমানের গুনাহ্‌গার রূহ্‌দের সঙ্গে আমাদের মল্লযুদ্ধ হচ্ছে।
{6:13} এজন্য তোমরা আল্লাহ্‌র সমস্ত যুদ্ধের সাজ-পোশাক গ্রহণ কর, যেন সেই অধর্মের দিনের প্রতিরোধ করতে এবং সকলই সম্পন্ন করে দাঁড়িয়ে থাকতে পার।
{6:14} অতএব সত্যের কোমরবন্ধনী কোমরে বেঁধে, ধার্মিকতার বুকপাটা পরে,
{6:15} এবং শান্তির ইঞ্জিল তবলিগের জন্য পায়ে জুতা পরে দাঁড়িয়ে থাক;
{6:16} এসব ছাড়া ঈমানের ঢালও গ্রহণ কর, যার দ্বারা তোমরা সেই শয়তানের সমস্ত জ্বলন্ত তীর নিভিয়ে ফেলতে পারবে;
{6:17} এবং নাজাতের শিরস্ত্রাণ ও পাক-রূহের তলোয়ার, অর্থাৎ আল্লাহ্‌র কালাম গ্রহণ কর।
{6:18} সব রকম মুনাজাত ও ফরিয়াদ সহকারে পাক-রূহের দ্বারা চালিত হয়ে সব সময়ে মুনাজাত কর। এজন্য সমপূর্ণ সজাগ থাক ও সমস্ত পবিত্র লোকের জন্য ফরিয়াদ সহকারে মিনতি কর।
{6:19} আমার জন্যও মুনাজাত কর যেন মুখ খুলবার উপযুক্ত বক্তৃতা আমাকে দেওয়া হয়, যাতে আমি সাহসপূর্বক সেই ইঞ্জিলের নিগূঢ়তত্ত্ব জানাতে পারি,
{6:20} যার জন্য আমি শিকলে বাঁধা পড়েও রাজদূতের কাজ করছি; যেমন কথা বলা আমার উচিত, তেমনি যেন সেই বিষয়ে সাহস দেখাতে পারি।
{i6:21} শেষ কথা ও দোয়া
{6:21} আর আমি কেমন আছি ও কি কি কাজ করছি তা যেন তোমরাও জানতে পার তা তুখিক, যিনি প্রভুতে প্রিয় ভাই ও বিশ্বস্ত পরিচারক, তিনি তোমাদের সকলই জানাবেন।
{6:22} আমি তাঁকে তোমাদের কাছে সেজন্যই পাঠালাম যেন তোমরা আমাদের সমস্ত সংবাদ জানতে পার এবং তিনি যেন তোমাদের অন্তরে উৎসাহ দেন।
{6:23} পিতা আল্লাহ্‌ এবং প্রভু ঈসা মসীহ্‌ থেকে শান্তি এবং ঈমানের সঙ্গে মহব্বত ভাইদের প্রতি বর্ষিত হোক।
{6:24} আমাদের প্রভু ঈসা মসীহ্‌কে যারা অক্ষয়ভাবে মহব্বত করে, তাদের সকলের প্রতি রহমত সহবর্তী হোক।
