{i1:1} শুভেচ্ছা
{1:1} আমি পৌল, আল্লাহ্‌র ইচ্ছায় মসীহ্‌ ঈসার প্রেরিত এবং ভাই তীমথি, করিন্থে আল্লাহ্‌র যে মণ্ডলী আছে এবং সমস্ত আখায়া দেশে যেসব পবিত্র লোক আছেন, তাঁদের সকলে সমীপে।
{1:2} আমাদের পিতা আল্লাহ্‌ এবং ঈসা মসীহের কাছ থেকে রহমত ও শান্তি তোমাদের প্রতি বর্ষিত হোক।
{i1:3} প্রাপ্ত উপকারের জন্য আল্লাহ্‌র শুকরিয়া
{1:3} ধন্য আমাদের ঈসা মসীহের আল্লাহ্‌ ও পিতা; তিনিই করুণাময় পিতা এবং সমস্ত সান্ত্বনার আল্লাহ্‌;
{1:4} তিনি আমাদের সমস্ত ক্লেশের মধ্যে আমাদের সান্ত্বনা দেন, যেন আমরা নিজে আল্লাহ্‌-দত্ত যে সান্ত্বনায় সান্ত্বনা প্রাপ্ত হই, সেই সান্ত্বনা দ্বারা সমস্ত ক্লেশের পাত্রদের সান্ত্বনা দিতে পারি।
{1:5} কেননা মসীহের দুঃখভোগ যেমন আমাদের প্রতি উপচে পড়ে, তেমনি মসীহ্‌ দ্বারা আমাদের সান্ত্বনাও উপচে পড়ে।
{1:6} আর আমরা যদি ক্লেশ ভোগ করি, তবে তা তোমাদের সান্ত্বনা ও নাজাতের জন্য; অথবা যদি সান্ত্বনা পাই তবে তা তোমাদের সান্ত্বনার জন্য; সেই সান্ত্বনা সেই একই প্রকার ধৈর্যযুক্ত দুঃখভোগে কার্য সাধন করছে, যে প্রকার দুঃখ আমরাও ভোগ করছি।
{1:7} আর তোমাদের বিষয়ে আমাদের প্রত্যাশা বেশ দৃঢ়; কেননা আমরা জানি, তোমরা যেমন দুঃখভোগের, তেমনি সান্ত্বনারও সহভাগী।
{1:8} কারণ, হে ভাইয়েরা, এশিয়ায় আমাদের যে ক্লেশ ঘটেছিল, তোমরা যে সেই বিষয় অজ্ঞাত থাক তা আমাদের ইচ্ছা নয়; ফলত অতিরিক্ত দুঃখের ভারে আমরা শক্তির অতিরিক্তরূপে ভারগ্রস্ত হয়ে পড়েছিলাম; এমন কি, জীবনের আশাও ছেড়ে দিয়েছিলাম;
{1:9} বরং আমরা নিজেদের অন্তরে এই উত্তর পেয়েছিলাম যে, মৃত্যু আসছে, যেন নিজেদের উপরে নির্ভর না করে যিনি মৃতদেরকে জীবিত করে তোলেন সেই আল্লাহ্‌র উপরে নির্ভর করি।
{1:10} তিনিই এত বড় মৃত্যুর হাত থেকে আমাদের উদ্ধার করেছেন ও করবেন; আমরা তাঁর উপরেই আশা রেখেছি যে, এর পরেও তিনি উদ্ধার করবেন;
{1:11} এতে তোমরাও তোমাদের মুনাজাত দ্বারা আমাদের সাহায্য করছো, যেন অনেকের দ্বারা যে মেহেরবানী-দান আমাদের দেওয়া হয়েছে, তার জন্য অনেক মুখ থেকে আমাদের পক্ষে শুকরিয়া প্রদান করা হয়।
{i1:12} হযরত পৌলের করিন্থে যাবার মনস্থ
{1:12} আমাদের শ্লাঘা এই, আমাদের বিবেক সাক্ষ্য দিচ্ছে যে, আল্লাহ্‌-দত্ত পবিত্রতায় ও সরলতায়, পার্থিব বিজ্ঞতায় নয়, কিন্তু আল্লাহ্‌র রহমতে, আমরা দুনিয়াতে এবং আরও বাহুল্যরূপে তোমাদের প্রতি আচরণ করেছি;
{1:13} আমরা তো আর কোন বিষয় তোমাদের লিখছি না, কেবল তা-ই লিখছি, যা তোমরা পাঠ করে থাক, অথবা স্বীকার করে থাক, আর আশা করি, তোমরা শেষ পর্যন্ত তা স্বীকার করবে।
{1:14} বাস্তবিক তোমরা কতগুলো পরিমাণে আমাদের এই বলে স্বীকার করেছ যে, আমরা যেমন তোমাদের শ্লাঘার কারণ, তেমনি আমাদের প্রভু ঈসার আসার দিনে তোমরাও আমাদের শ্লাঘার কারণ হবে।
{1:15} আর এই দৃঢ় বিশ্বাসের জন্য আমার এই অভিপ্রায় ছিল যে, আমি আগে তোমাদের কাছে যাব, যেন তোমরা দ্বিতীয় বার রহমত প্রাপ্ত হও;
{1:16} আর তোমাদের কাছ দিয়ে ম্যাসিডোনিয়ায় গমন করবো, পরে ম্যাসিডোনিয়া থেকে আবার তোমাদের কাছে যাব, আর তোমরা আমাকে এহূদিয়ার পথে এগিয়ে দিয়ে আসবে।
{1:17} ভাল, এরূপ অভিপ্রায় করায় কি আমি চাঞ্চল্য প্রকাশ করেছিলাম? অথবা আমি যেসব মনস্থ করি, সেই সব মনস্থ কি পার্থিব মতে করে থাকি যে, আমার কাছে ‘হাঁ’ হ্যাঁ, ও ‘না’ না হবে?
{1:18} বরং আল্লাহ্‌ যেমন বিশ্বাস্য, তেমনি তোমাদের প্রতি আমাদের কথা ‘হাঁ’ আবার ‘না’ হয় না।
{1:19} ফলত ইবনুল্লাহ্‌ ঈসা মসীহ্‌, যিনি আমাদের দ্বারা, অর্থাৎ আমার, সীল ও তীমথির দ্বারা তোমাদের কাছে তবলিগকৃত হয়েছেন, তিনি ‘হাঁ’ আবার ‘না’ হন নি, কিন্তু তাঁতেই সবসময় ‘হাঁ’ হয়েছে;
{1:20} কারণ আল্লাহ্‌র যত ওয়াদা, তাঁর জন্যেই সেসবের ‘হাঁ’ হয়, সেজন্য তাঁর দ্বারা ‘আমিন’ও হয়, যেন আমাদের দ্বারা আল্লাহ্‌র গৌরব হয়।
{1:21} আর যিনি তোমাদের সঙ্গে আমাদেরকে মসীহে স্থির করেছেন এবং আমাদেরকে অভিষিক্ত করেছেন, তিনি আল্লাহ্‌;
{1:22} আর তিনি আমাদেরকে মুদ্রাঙ্কিতও করেছেন এবং আমাদের অন্তরে তাঁর রূহ্‌কে আসন দিয়েছেন।
{1:23} কিন্তু আমি আপন প্রাণের কসম দিয়ে আল্লাহ্‌কে সাক্ষী মেনে বলছি, তোমাদের অব্যাহতি দেবার জন্যই এখনও পর্যন্ত আমি করিন্থে আসি নি।
{1:24} আমরা যে তোমাদের ঈমানের উপরে প্রভুত্ব করি এমন নয়, বরং তোমাদের আনন্দের সহকারী হই; কারণ ঈমানেই তোমরা দাঁড়িয়ে আছ।
{2:1} আর আমি নিজে এই স্থির করেছিলাম যে, পুনর্বার মনোদুঃখ নিয়ে তোমাদের কাছে যাব না।
{2:2} কেননা আমি যদি তোমাদের দুঃখিত করি, তবে আমার আনন্দদায়ক কে? কেবল সেই, যে আমার কাছ থেকে দুঃখিত হয়।
{2:3} আর এই অভিপ্রায়ে সেই কথা লিখেছিলাম, যেন আমি আসলে যাদের থেকে আমার আনন্দিত হওয়া কথা, তাদের থেকে যেন মনোদুঃখ না পাই; কেননা তোমাদের সকলের বিষয়ে আমার দৃঢ় বিশ্বাস এই যে, আমার আনন্দে তোমাদের সকলেরই আনন্দ।
{2:4} কারণ অনেক ক্লেশ ও মনোবেদনার মধ্যে অনেক অশ্রুপাত করতে করতে তোমাদেরকে লিখেছিলাম; তোমরা যেন দুঃখিত হও সেজন্য নয়, কিন্তু তোমাদের প্রতি আমার মহব্বত যে কত গভীর তা যেন জ্ঞাত হও।
{i2:5} অন্যায়কারীকে মাফ করা
{2:5} কিন্তু কেউ যদি দুঃখ দিয়ে থাকে, তবে সে আমাকে দুঃখ দেয় নি, কিন্তু কতক পরিমাণে তোমাদের সকলকেই দিয়েছে, সে কথা বলা অত্যুক্তি হবে না।
{2:6} অধিকাংশ লোকের দ্বারা সেরূপ ব্যক্তি যে দণ্ড পেয়েছে, তা-ই তার পক্ষে যথেষ্ট।
{2:7} অতএব তোমরা বরং তাকে মাফ করলে ও সান্ত্বনা দিলে ভাল হয়, পাছে অতিরিক্ত মনোদুঃখে সেই ব্যক্তি হতাশ হয়ে পড়ে।
{2:8} এই কারণে ফরিয়াদ করি, তার প্রতি তোমাদের মহব্বতের যথার্থ প্রমাণ দাও।
{2:9} কারণ তোমরা সর্ববিষয়ে বাধ্য কি না, তা পরীক্ষা করে দেখবার জন্য তোমাদেরকে লিখেছিলাম।
{2:10} যদি তোমরা কোন লোকের দোষ মাফ করে থাক তবে আমিও মাফ করি; কেননা আমি যদি কোন কিছু মাফ করে থাকি, তবে তোমাদের জন্য মসীহের সাক্ষাতে তা মাফ করেছি,
{2:11} যেন আমরা শয়তান কর্তৃক প্রতারিত না হই; কেননা তার পরিকল্পনা সকল আমরা অজ্ঞাত নই।
{i2:12} আল্লাহ্‌ দত্ত নতুন নিয়মের উৎকৃষ্টতা
{2:12} আমি যখন মসীহের ইঞ্জিলের জন্য ত্রোয়াতে গিয়েছিলাম, আর প্রভুতে আমার সম্মুখে একটি দ্বার খোলা হয়েছিল,
{2:13} তখন আমার ভাই তীতকে না পাওয়াতে আমার মনে কোন শান্তি পাই নি; কিন্তু আমি তাদের কাছ থেকে বিদায় নিয়ে ম্যাসিডোনিয়ায় চলে গেলাম।
{2:14} আর আল্লাহ্‌র শুকরিয়া হোক যে, তিনি সর্বদা আমাদের নিয়ে মসীহে বিজয়-যাত্রা করেন এবং তাঁর সম্বন্ধীয় জ্ঞানের সুগন্ধ আমাদের দ্বারা সমস্ত জায়গায় প্রকাশ করেন;
{2:15} কারণ যারা নাজাত পাচ্ছে ও যাদের বিনাশ হচ্ছে, উভয়ের কাছে আমরা আল্লাহ্‌র পক্ষে মসীহের সুগন্ধস্বরূপ।
{2:16} এক পক্ষের প্রতি আমরা মৃত্যুমূলক মৃত্যুজনক গন্ধ, অন্য পক্ষের প্রতি জীবন-মূলক জীবনদায়ক গন্ধ। আর এই সব কিছুর জন্য উপযুক্ত কে?
{2:17} আমরা তো অনেকের মত আল্লাহ্‌র কালাম নিয়ে ব্যবসা করি না; কিন্তু সরলভাবে, আল্লাহ্‌র হুকুম অনুসারে, আমরা আল্লাহ্‌র সম্মুখে মসীহের কথা বলছি।
{i3:1} তোমরা মসীহের পত্র
{3:1} আমরা কি পুনর্বার নিজেদের প্রশংসা করতে আরম্ভ করছি? অথবা তোমাদের কাছ থেকে কোন প্রশংসা পাবার কিংবা তোমাদের কাছ থেকে যেমন অন্য কারো কারো প্রশংসা-পত্র প্রয়োজন হয়ে পড়ে সেরকম কি আমাদেরও প্রয়োজন আছে?
{3:2} তোমরাই তো আমাদের পত্র, আমাদের অন্তরে লেখা পত্র, যা সকল মানুষ জানে ও পাঠ করে;
{3:3} ফলত তোমরা মসীহের পত্র, আমাদের পরিচর্যায় সাধিত পত্র বলে প্রকাশ পাচ্ছ; তা কালি দিয়ে নয়, কিন্তু জীবন্ত আল্লাহ্‌র রূহ্‌ দিয়ে, প্রস্তরফলকে নয়, কিন্তু মানুষের হৃদয়-ফলকে লেখা হয়েছে।
{3:4} আর মসীহের মাধ্যমে আল্লাহ্‌র প্রতি আমাদের এরূপ দৃঢ় বিশ্বাস হয়েছে।
{3:5} আমরা নিজেরাই যে কোনো কিছুর মীমাংসা করতে নিজের গুণে উপযুক্ত তা নয়; কিন্তু আমাদের যোগ্যতা আল্লাহ্‌ থেকে আসে;
{3:6} তিনিই আমাদেরকে নতুন নিয়মের পরিচারক, অক্ষরের নয়, কিন্তু রূহের পরিচারক হবার উপযুক্তও করেছেন; কারণ অক্ষর, কিন্তু মৃত্যু নিয়ে আসে কিন্তু রূহ্‌ জীবনদায়ক।
{3:7} মৃত্যুর যে পরিচর্যা-পদ পাথরে লেখা ও খোদাই করা, তা এমন মহিমার সংগে এসেছিল যে, বনি-ইসরাইল মূসার মুখের মহিমার উজ্জ্বলতার কারণে তাঁর মুখের দিকে একদৃষ্টে তাকাতে পারছিল না,
{3:8} কিন্তু তবুও সেই মহিমার উজ্জ্বলতা লোপ পাচ্ছিল, তবে কেন পাক-রূহের পরিচর্যা-পদ বরং আরও মহিমাযুক্ত হবে না?
{3:9} কেননা দণ্ডাজ্ঞার পরিচর্যা-পদ যদি এত মহিমাস্বরূপ হয়, তবে ধার্মিকতার পরিচর্যা-পদ মহিমায় আরও কত না অধিক উপচে পড়ে।
{3:10} কারণ যা একদা মহিমাযুক্ত করা হয়েছিল, এখনকার মহান মহিমার কারণে তার সেই মহিমা হারিয়ে ফেলেছিল।
{3:11} কেননা যা লোপ পাচ্ছে, তা যদি মহিমা-যুক্ত হয়, তবে যা স্থায়ী, তা কত অধিক মহিমাযুক্ত।
{i3:12} আল্লাহ্‌র উপরে সহকার্যকারীদের পরিচর্যা-পদ
{3:12} অতএব, আমাদের এরূপ প্রত্যাশা থাকাতে আমরা অতি স্পষ্ট কথা ব্যবহার করি;
{3:13} আর মূসার মত করি না; তিনি তো তাঁর মুখে আবরণ দিতেন, যেন বনি-ইসরাইল একদৃষ্টে চেয়ে যা লোপ পাচ্ছিল, তার পরিণাম না দেখে।
{3:14} কিন্তু তাদের মন কঠিন হয়েছিল। কেননা অদ্যাপি পর্যন্ত এখনও যারা পুরাতন নিয়মের পাঠ শোনে, সেই আবরণ অদ্য পর্যন্ত রয়েছে, খোলা যায় না, কেননা সেই আবরণ মাত্র মসীহেই লোপ পায়;
{3:15} কিন্তু অদ্য পর্যন্ত যে কোন সময়ে মূসার শরীয়ত পাঠ করা হয়, তখন তাদের হৃদয়ের উপরে আবরণ থাকে।
{3:16} কিন্তু কোন ব্যক্তির অন্তর যখন প্রভুর প্রতি ফেরে, তখন সেই আবরণ অপসারিত করা হয়।
{3:17} আর প্রভুই সেই রূহ্‌; এবং যেখানে প্রভুর রূহ্‌, সেখানে স্বাধীনতা।
{3:18} কিন্তু আমরা সকলে অনাবৃত মুখে প্রভুর মহিমা আয়নার মত প্রতিফলিত করতে করতে মহিমা থেকে মহিমা পর্যন্ত যেমন তা প্রভু থেকে, অর্থাৎ রূহ্‌ থেকে হয়ে থাকে, তেমনি সেই প্রতিমূর্তিতে স্বরূপান্তরিত হচ্ছি।
{i4:1} আল্লাহ্‌র গৌরবের জ্ঞানের আলো
{4:1} এজন্য আল্লাহ্‌র করুণায় আমরা এই পরিচর্যা-পদ প্রাপ্ত হওয়ার ফলে আর নিরুৎসাহিত হই না;
{4:2} বরং লজ্জার গুপ্ত কার্যসমূহ জলাঞ্জলি দিয়েছি; ধূর্ততায় চলতে অস্বীকার করি ও আল্লাহ্‌র কালাম বিকৃত করি না, কিন্তু সত্য প্রকাশ দ্বারা আল্লাহ্‌র সাক্ষাতে মানুষের বিবেকের কাছে নিজেদের যোগ্যপাত্র হিসাবে দেখাচ্ছি।
{4:3} কিন্তু আমাদের ইঞ্জিল যদি ঢাকা থাকে, তবে যারা বিনাশ পাচ্ছে, তাদেরই কাছে ঢাকা থাকে।
{4:4} তাদের মধ্যে এই যুগের দেবতা অ-ঈমানদারদের মন অন্ধ করে রেখেছে, যেন আল্লাহ্‌র প্রতিমূর্তি যে মসীহ্‌, তাঁর গৌরবের ইঞ্জিল-নূর তাদের কাছে উদ্ভাসিত না হয়।
{4:5} বস্তুতঃ আমরা নিজেদের নয়, কিন্তু মসীহ্‌ ঈসাকেই প্রভু বলে তবলিগ করছি এবং নিজেদেরকে ঈসার জন্য তোমাদের গোলাম বলে দেখাচ্ছি।
{4:6} কারণ যে আল্লাহ্‌ বলেছিলেন, ‘অন্ধকারের মধ্য থেকে আলো প্রকাশিত হোক, তিনিই আমাদের অন্তরে আলো প্রকাশ করলেন, যেন ঈসা মসীহের মুখমণ্ডলে আল্লাহ্‌র গৌরবের জ্ঞানের আলো প্রকাশ পায়।
{i4:7} মাটির পাত্রে রাখা ধন
{4:7} কিন্তু এই ধন মাটির পাত্রে করে আমরা ধারণ করছি, যেন এই অসাধারণ মহাশক্তি আল্লাহ্‌র হয়, আমাদের থেকে নয়।
{4:8} আমরা সর্বপ্রকারে ক্লিষ্ট হচ্ছি, কিন্তু উদ্ধিগ্ন হই না; হতবুদ্ধি হচ্ছি, কিন্তু নিরাশ হই না;
{4:9} তাড়িত হচ্ছি, কিন্তু পরিত্যক্ত হই না; আঘাত করা হচ্ছে, কিন্তু বিনষ্ট হই না।
{4:10} আমরা সর্বদা এই দেহে ঈসার মৃত্যু বহন করে বেড়াচ্ছি, যেন ঈসার জীবনও আমাদের দেহে প্রকাশ পায়।
{4:11} কেননা আমরা জীবিত হয়েও ঈসার জন্য সর্বদাই মৃত্যুর মুখে সমর্পিত হচ্ছি, যেন আমাদের মরণশীল দেহে ঈসার জীবনও প্রকাশ পায়।
{4:12} এরূপে আমাদের মধ্যে মৃত্যু কাজ করছে, কিন্তু তোমাদের মধ্যে জীবন কাজ করছে।
{4:13} কিন্তু ঈমানের সেই রূহ্‌ আমাদের আছে, যেরূপ পাক-কিতাবে লেখা আছে, “আমি ঈমান এনেছি, তাই কথা বললাম;” তেমনি আমরাও ঈমান এনেছি, তাই কথাও বলছি;
{4:14} কেননা আমরা জানি, যিনি প্রভু ঈসাকে পুনরুত্থিত করেছেন, তিনি ঈসার সঙ্গে আমাদেরকেও পুনরুত্থিত করবেন এবং তোমাদের সঙ্গে আমাদেরও নিজের সম্মুখে উপস্থিত করবেন।
{4:15} কারণ সব কিছুই তোমাদের জন্য, যেন আল্লাহ্‌র রহমত অধিক লোকের দ্বারা বৃদ্ধি পেয়ে আল্লাহ্‌র গৌরবার্থে প্রচুর শুকরিয়ার কারণ হয়ে ওঠে।
{i4:16} ঈমান অনুসারে জীবন-যাপন
{4:16} এজন্য আমরা নিরুৎসাহ হই না, কিন্তু আমাদের বাইরের সত্তা যদিও ক্ষীণ হচ্ছে, তবুও অন্তরের সত্তা দিন দিন নতুনীকৃত হচ্ছে।
{4:17} বস্তুতঃ আমাদের যে লঘুতর ক্লেশ হয়ে থাকে, তা আমাদের অনন্তকাল স্থায়ী মহিমার জন্য প্রস্তুত করছে; সেই মহিমা এত বেশি যে তা মাপা যায় না।
{4:18} আমরা তো দৃশ্য বস্তু লক্ষ্য না করে অদৃশ্য বস্তু লক্ষ্য করছি; কারণ যা দৃশ্য তা ক্ষণকালস্থায়ী, কিন্তু যা যা অদৃশ্য তা অনন্তকালস্থায়ী।
{5:1} কারণ আমরা জানি, যদি আমাদের এই তাঁবুর মত দুনিয়াবী গৃহ ভেঙ্গে যায়, তবে আল্লাহ্‌দত্ত এক গাঁথনি আমাদের আছে, সেই গৃহ হস্তনির্মিত নয়, তা অনন্তকালস্থায়ী ও বেহেশতে অবস্থিত।
{5:2} কারণ বাস্তবিক আমরা এই তাঁবুর মধ্যে থেকে আর্তস্বর করছি, এর উপরে বেহেশত থেকে প্রাপ্য আবাস-পরিহিত হবার আকাঙক্ষা করছি;
{5:3} পরিহিত হলে পর আমরা তো উলঙ্গ থাকব না।
{5:4} আর বাস্তবিক এই তাঁবুতে থেকে আমরা ভারাক্রান্ত হওয়াতে আর্তস্বর করছি; কেননা আমরা পরিচ্ছদ-বিহীন হতে বাসনা করি না, কিন্তু এর উপরে পরিহিত হতে বাসনা করি, যেন যা মরণশীল, তা জীবনের দ্বারা কবলিত হয়।
{5:5} আর যিনি আমাদেরকে এরই জন্য প্রস্তত করেছেন, তিনি আল্লাহ্‌, তিনি আমাদের পাক-রূহ্‌কে বায়না হিসাবে দান করেছেন।
{5:6} অতএব আমরা সর্বদা সাহস করছি, আর জানি, যত দিন এই দেহে বাস করছি, তত দিন প্রভুর কাছ থেকে দূরে প্রবাস করছি;
{5:7} কেননা আমরা ঈমান দ্বারা চলি, বাহ্যিক দৃশ্য দ্বারা নয়।
{5:8} আমরা সাহস করছি এবং দেহ থেকে দূরে প্রবাস ও প্রভুর কাছে বাস করাকে অধিক বাঞ্ছনীয় জ্ঞান করছি।
{5:9} আর সেজন্য আমরা নিজ দেহে বাস করি, কিংবা প্রবাসী হই, আমাদের লক্ষ্য হল তাঁকে খুশি করা।
{5:10} কারণ আমাদের সকলকেই মসীহের বিচারাসনের সম্মুখে হাজির হতে হবে, যেন সৎকার্য হোক, কি অসৎকার্য হোক, প্রত্যেকে তার নিজের কৃতকর্ম অনুসারে দেহ দ্বারা উপার্জিত ফল পায়।
{i5:11} মসীহের রাজ-দূত
{5:11} অতএব, প্রভুর ভয় কি তা জানি বলে আমরা মানুষকে বুঝাবার চেষ্টা করছি, কিন্তু আল্লাহ্‌ আমাদের সকলকে ভালভাবেই জানেন; আর আমি প্রত্যাশা করি যে, তোমাদের বিবেকও আমাদের ভালভাবে জানে।
{5:12} আমরা পুনরায় তোমাদের কাছে নিজেদেরকে যোগ্য পাত্র বলে প্রমাণ করছি না, কিন্তু আমাদের নিয়ে গর্ববোধ করার সুযোগ তোমাদের দিচ্ছি, যেন, যারা অন্তরে নয় কিন্তু বাইরের বিষয় নিয়ে গর্ব করে, তোমরা তাদেরকে উত্তর দিতে পার।
{5:13} কেননা যদি আমরা হতবুদ্ধি হয়ে থাকি, তবে তা আল্লাহ্‌র জন্যই হয়েছি এবং যদি সুবুদ্ধি সম্পন্ন হয়ে থাকি তবে তা তোমাদের জন্যই হয়েছি।
{5:14} কারণ মসীহের মহব্বত আমাদের বশে রেখে চালাচ্ছে; কেননা আমরা নিশ্চিত ভাবে বুঝেছি যে, একজন সকলের জন্য মরলেন, সুতরাং সকলেই মারা গেল;
{5:15} আর তিনি সকলের জন্য মরলেন, যেন, যারা জীবিত আছে তারা আর নিজেদের উদ্দেশে নয় কিন্তু যিনি তাদের জন্য মরেছিলেন ও পুনরুত্থিত হলেন তাঁরই উদ্দেশে জীবন ধারণ করে।
{5:16} অতএব এখন থেকে আমরা আর কাউকেও বাহ্যিক অবস্থা অনুসারে বিচার করি না; যদিও মসীহ্‌কে বাহ্যিক অবস্থা অনুসারে বিচার করেছিলাম, তবুও এখন আর সেভাবে বিচার করি না।
{5:17} ফলত কেউ যদি মসীহে থাকে তবে নতুন সৃষ্টি হল; তার পুরানো বিষয়গুলো অতীত হয়েছে, দেখ, সেগুলো নতুন হয়ে উঠেছে।
{5:18} সব কিছুই আল্লাহ্‌ থেকেই হয়েছে; তিনি মসীহ্‌ দ্বারা নিজের সঙ্গে আমাদের সম্মিলন করেছেন এবং সম্মিলনের পরিচর্যা-পদ আমাদের দিয়েছেন;
{5:19} বস্তুতঃ আল্লাহ্‌ মসীহে নিজের সঙ্গে দুনিয়ার সম্মিলন করিয়ে দিচ্ছিলেন, তাদের অপরাধ সকল তাদের বলে গণনা করলেন না; এবং সেই সম্মিলনের বার্তা আমাদের জানিয়েছেন।
{5:20} অতএব মসীহের পক্ষেই আমরা রাজ-দূতের কর্ম করছি; আল্লাহ্‌ যেন আমাদের মাধ্যমেই নিবেদন করছেন; আমরা মসীহের পক্ষে এই ফরিয়াদ করছি, তোমরা আল্লাহ্‌র সঙ্গে সম্মিলিত হও।
{5:21} যিনি গুনাহ্‌ করেন নি, তাঁকে তিনি আমাদের পক্ষে গুনাহ্‌স্বরূপ করলেন, যেন আমরা তাঁতে আল্লাহ্‌র ধার্মিকতাস্বরূপ হই।
{i6:1} পরিচারকদের দুঃখভোগ, সদ্ভাব ও বিজয়
{6:1} আর যেহেতু আমরা তাঁর সহকর্মী সেজন্য আমরা এই নিবেদনও করছি যে, তোমরা আল্লাহ্‌র রহমত ব্যর্থ হতে দিও না।
{6:2} কেননা তিনি বলেন, “আমি প্রসন্নতার সময়ে তোমার মুনাজাত শুনলাম এবং নাজাতের দিবসে তোমার সাহায্য করলাম।” দেখ, এখন সুপ্রসন্নতার সময়; দেখ, এখন নাজাতের দিবস।
{6:3} আমরা কোন বিষয়ে যেন কোন ব্যাঘাত না জন্মাই, যেন সেই পরিচর্যা-পদ কলঙ্কিত না হয়;
{6:4} কিন্তু আল্লাহ্‌র পরিচারক বলে সর্ব বিষয়ে নিজদেরকে যোগ্য পাত্র হিসাবে প্রমাণ করছি, বিপুল ধৈর্যে, নানা প্রকার ক্লেশে, অনটনে, সঙ্কটে,
{6:5} প্রহারে, কারাবাসে, দাংঙ্গা-হাঙ্গামায়, পরিশ্রমে, অনিদ্রায়, অনাহারে;
{6:6} শুদ্ধতায়, জ্ঞানে, চিরসহিষ্ণুতায়, দয়ার ভাবে, পাক-রূহে, অকপট মহব্বতে,
{6:7} সত্যের কালামে, আল্লাহ্‌র পরাক্রমে; ডান ও বাম হস্তে ধার্মিকতার অস্ত্রশস্ত্র দ্বারা;
{6:8} সম্মান ও অসম্মানে, অখ্যাতি ও সুখ্যাতি-ক্রমে। আমরা নাকি প্রবঞ্চক, অথচ সত্যবাদী;
{6:9} অপরিচিতের মত, অথচ সুপরিচিত; মৃতপ্রায়, অথচ দেখ, জীবিত আছি; দণ্ড দান করা হচ্ছে, অথচ হত্যা করা হচ্ছে না;
{6:10} অনেক দুঃখ পাচ্ছি, কিন্তু সর্বদা আনন্দিত; দীনহীনের মত, কিন্তু অনেকের ধনদাতা; আমাদের যেন কিছুই নেই, অথচ আমরা সর্বাধিকারী।
{i6:11} করিন্থীয়দের সদ্‌ভাবে হযরত পৌলের আনন্দ
{6:11} হে করিন্থীয়েরা, তোমাদের কাছ আমরা খোলামনেই কথা বলেছি, আমাদের অন্তর উন্মুক্ত রয়েছে।
{6:12} আমরা আমাদের অন্তর তোমাদের জন্য উম্মুক্ত রেখেছি, কিন্তু তোমরা তোমাদের অন্তর আমাদের বিরুদ্ধে বদ্ধ করে রেখেছ।
{6:13} আমি তোমাদের সন্তানের মত জেনে বলছি, অনুরূপ প্রতিদানের জন্য তোমরাও অন্তর উম্মুক্ত রাখ।
{i6:14} জীবন্ত আল্লাহ্‌র গৃহ
{6:14} তোমরা অ-ঈমানদারদের সঙ্গে অসম-ভাবে যোয়ালিতে আবদ্ধ হয়ো না; কেননা ধর্মে ও অধর্মে পরস্পর কি সহযোগিতা হয়? অন্ধকারের সঙ্গে দীপ্তিরই বা কি সহভাগিতা?
{6:15} আর বলীয়ারের [গুনাহ্‌দেবতার] সঙ্গে মসীহের কি ঐক্য আছে? অ-ঈমানদারদের সঙ্গে ঈমানদারদেরই বা কি অংশ আছে?
{6:16} আর প্রতিমাদের সঙ্গে আল্লাহ্‌র গৃহেরই বা কি সম্পর্ক আছে? আমরাই তো জীবন্ত আল্লাহ্‌র গৃহ, যেমন আল্লাহ্‌ বলেছেন, “আমি তাদের মধ্যে বসতি করবো ও গমনাগমন করবো; এবং আমি তাদের আল্লাহ্‌ হব ও তারা আমার লোক হবে।”
{6:17} অতএব “তোমরা তাদের মধ্য থেকে বের হয়ে এসো ও পৃথক হও, এটা প্রভু বলছেন এবং তোমরা নাপাক বস্তু স্পর্শ করো না; তাতে আমিই তোমাদের গ্রহণ করবো,
{6:18} এবং তোমাদের পিতা হব, ও তোমরা আমার পুত্র কন্যা হবে, এই কথা সর্বশক্তিমান প্রভু বলেন।”
{7:1} অতএব, প্রিয়তমেরা এসব প্রতিজ্ঞার অধিকারী হওয়াতে এসো, আমরা দৈহিক ও রূহের সমস্ত মলিনতা থেকে নিজেদের পাক-পবিত্র করি, আল্লাহ্‌ভয়ে নিজেদেরকে পরিপূর্ণরূপে পবিত্র করি।
{i7:2} হযরত পৌলের আনন্দ
{7:2} তোমরা আমাদেরকে তোমাদের মনে স্থান দাও; আমরা কারো প্রতি অন্যায় করি নি, কাউকে নষ্ট করি নি, কাউকেও ঠকাই নি।
{7:3} আমি তোমাদেরকে দোষী করার জন্য এই কথা বলছি, তা নয়; কেননা পূর্বে বলেছি, তোমরা আমাদের অন্তরে এমনভাবে গাঁথা রয়েছ যে, মরবো তো একসঙ্গে মরবো, বাঁচব তো একসঙ্গে বাঁচব।
{7:4} তোমাদের উপর আমার বড়ই আস্থা আছে; তোমাদের জন্যে আমি খুবই গর্বিত; আমাদের সমস্ত ক্লেশের মধ্যে আমি সান্ত্বনাতে পরিপূর্ণ, আমি আনন্দে উথলে পড়ছি।
{7:5} কারণ যখন আমরা ম্যাসিডোনিয়াতে এসেছিলাম তখনও আমাদের দেহের কোন বিশ্রাম ছিল না; কিন্তু সর্বদিকে ক্লিষ্ট হচ্ছিলাম; বাইরে যুদ্ধ, অন্তরে ভয় ছিল।
{7:6} তবুও আল্লাহ্‌, যিনি অবনতদের সান্ত্বনা দেন, তিনি তীতের আগমন দ্বারা আমাদের সান্ত্বনা দিলেন;
{7:7} আর কেবল তাঁর আগমন দ্বারা নয়, কিন্তু তোমাদের মধ্যে তিনি যে সান্ত্বনায় সান্ত্বনা লাভ করেছিলেন, তা দ্বারাও সান্ত্বনা দিলেন, কারণ তিনি তোমাদের অনুরাগ, তোমাদের শোক, ও আমার পক্ষে তোমাদের গভীর আগ্রহের বিষয়ে সংবাদ দিলেন, তাতে আমি আরও আনন্দিত হলাম।
{7:8} কেননা যদিও আমার পত্র দ্বারা তোমাদেরকে দুঃখ দিয়েছিলাম, তবু অনুশোচনা করি না — যদিও অনুশোচনা করেছিলাম কেননা আমি দেখতে পাচ্ছি যে, সেই পত্র তোমাদের মনোদুঃখ জন্মিয়েছে, কিন্তু তা কেবল অল্প কালের জন্য।
{7:9} এখন আমি আনন্দ করছি; তোমাদের মনোদুঃখ হয়েছে, সেজন্য নয়, কিন্তু তোমাদের সেই মনোদুঃখ যে তোমাদের মনে অনুতাপজনিত পরিবর্তন এনেছে, সেজন্য; কারণ আল্লাহ্‌র ইচ্ছা অনুসারেই তোমাদের মনোদুঃখ হয়েছে, যেন আমাদের দ্বারা কোন বিষয়ে তোমাদের ক্ষতি না হয়।
{7:10} কারণ আল্লাহ্‌র ইচ্ছা অনুসারে যে মনোদুঃখ, তা নাজাত লাভের জন্য মন পরিবর্তন ঘটায় এবং তাতে আমাদের দুঃখ করার কিছু নেই; কিন্তু দুনিয়ার দেওয়া মনোদুঃখ মৃত্যু ডেকে আনে।
{7:11} কারণ দেখ, আল্লাহ্‌র ইচ্ছা অনুসারে যে মনোদুঃখ তোমাদের হয়েছে, তা তোমাদের পক্ষে কত একাগ্রতা সাধন করেছে, আর নির্দোষ বলে প্রমাণ করার কেমন ইচ্ছা, কেমন বিরক্তি, কেমন ভয়, কেমন অনুরাগ, কেমন গভীর আগ্রহ, আর অন্যায়ের শাস্তি দেবার কেমন ইচ্ছা হয়েছিল! সর্ববিষয়ে তোমরা নিজেদেরকে ঐ ব্যাপারে নির্দোষ দেখিয়েছ।
{7:12} অতএব আমি যদিও তোমাদের কাছে লিখেছিলাম, তবুও অপরাধীর জন্য কিংবা যার বিরুদ্ধে অপরাধ করা হয়েছে তার জন্য নয়, কিন্তু আমাদের জন্য তোমাদের যে গভীর আগ্রহ আছে, তা যেন আল্লাহ্‌র সাক্ষাতে সুস্পষ্ট-ভাবে প্রকাশ পায়।
{7:13} সেই কারণে আমরা সান্ত্বনা পেলাম; আর আমাদের সেই সান্ত্বনার উপরে তীতের আনন্দে আরও প্রচুর আনন্দ লাভ করলাম, কারণ তোমাদের সকলের দ্বারা তিনি মনে খুবই শন্তি লাভ করেছেন।
{7:14} কেননা তাঁর কাছে আমি কোন বিষয়ে যদি তোমাদের জন্য গর্ব করে থাকি, তাতে লজ্জিত হই নি; কিন্তু আমরা যেমন তোমাদের কাছে সব কথাই সত্যভাবে বলেছি তেমনি তীতের কাছে আমাদের কৃত সেই গর্বও সত্য বলে প্রমাণিত হয়েছে।
{7:15} আর তোমরা সকলে কেমন বাধ্য ছিলে, কেমন সভয়ে ও সকম্পে তাঁকে গ্রহণ করেছিলে, তা স্মরণ করতে করতে তোমাদের প্রতি তাঁর স্নেহ অধিক প্রবল হয়েছে।
{7:16} আমি আনন্দ করছি, কারণ সর্ববিষয়ে তোমাদের উপরে আমি নির্ভর করতে পারি।
{i8:1} দানশীলতার উৎকৃষ্টতা ও সুন্দর ফল
{8:1} আর ভাইয়েরা, ম্যাসিডোনিয়া দেশস্থ মণ্ডলীসমূহে আল্লাহ্‌র যে রহমত দেওয়া হয়েছে, তা আমরা তোমাদের জানাচ্ছি।
{8:2} যদিও ভীষণ কষ্টভোগের মধ্য দিয়ে তাদের উপর মহাপরীক্ষা চলছিল তবুও তাদের মধ্যে আনন্দের প্রাচুর্য ছিল এবং তাদের চরম দীনতার মধ্যেও মুক্ত হস্তে দান করেছিল।
{8:3} কেননা আমি সাক্ষ্য দিচ্ছি যে, তারা সাধ্য পর্যন্ত, বরং সাধ্যের অতিরিক্ত পরিমাণে স্বেচ্ছায় দান করেছিল,
{8:4} খুবই আগ্রহ সহকারে তারা আমাদের কাছে অনুরোধ করেছিল যেন পবিত্র লোকদের পরিচর্যায় তারা অংশগ্রহণ করার সুযোগ পায়।
{8:5} এতে তারা যে আমাদের আশা অনুযায়ী কর্ম করলো কেবল তা নয়, বরং আল্লাহ্‌র ইচ্ছা অনুসারে নিজদেরকেই প্রথমে প্রভু এবং আমাদের উদ্দেশে প্রদান করলো।
{8:6} সেজন্য আমরা তীতকে অনুরোধ করলাম যেন তিনি ইতিমধ্যেই দানশীলতার যে কার্য আরম্ভ করেছেন, তোমাদের মধ্যে সেই কার্য সমাপ্তও করেন।
{i8:7} ভাইদের পরস্পর উপকার করা উচিত
{8:7} ভাল, তোমরা যেমন সর্ববিষয়ে অর্থাৎ বিশ্বাসে, বক্তৃতায়, জ্ঞানে, সমস্ত রকম যত্নে এবং আমাদের প্রতি তোমাদের মহব্বতে উপচে পড়ছো তেমনি যেন এই দানশীলতার-কাজেও উপচে পড়।
{8:8} আমি হুকুম হিসেবে বলছি না, কিন্তু অন্য লোকদের যত্ন দ্বারা তোমাদের মহব্বতেরও যথার্থতা পরীক্ষা করছি।
{8:9} কেননা তোমরা আমাদের ঈসা মসীহের রহমতের কাজের কথা জ্ঞাত আছ; তিনি ধনবান হলেও তোমাদের জন্য দরিদ্র হলেন, যেন তোমরা তাঁর দরিদ্রতায় ধনবান হও।
{8:10} আর এই বিষয়ে আমার অভিমত জানাচ্ছি; কারণ তোমাদের পক্ষে তা মঙ্গলকর, যেহেতু তোমরা গত বৎসর থেকে কেবল কাজ করতে নয়, কিন্তু কাজের ইচ্ছা করতেও প্রথমে সঙ্কল্প করেছ।
{8:11} আর এখন সেই কাজও সমাপ্ত কর; যেমন ইচ্ছা করায় আগ্রহ ছিল, তদ্রূপ যার যা আছে, সেই অনুসারে যেন সমাপ্তিও হয়।
{8:12} কেননা যদি দান করার আগ্রহ থাকে, তবে যার যা আছে সেই অনুসারে তা গ্রাহ্য হয়; যার যা নেই, তা চাওয়া হয় নি।
{8:13} কেননা আমাদের উদ্দেশ্য এই নয় যে, অন্য সকলে আরামে থাকুক ও তোমরা কষ্টে থাক, বরং সাম্যতার নিয়মানুসারে হোক;
{8:14} বর্তমান সময়ে তোমাদের প্রাচুর্যে ওদের অভাব পূর্ণ হোক, যেন আবার ওদের প্রাচুর্যের সময়ে তোমাদের অভাব পূর্ণ হয়, এরূপে যেন সাম্যভাব হয়;
{8:15} যেমন লেখা আছে, “যে অধিক সংগ্রহ করলো, তার অতিরিক্ত হল না; এবং যে অল্প সংগ্রহ করলো, তার অভাব হল না।”
{i8:16} করিন্থ শহরে হযরত তীত
{8:16} কিন্তু আল্লাহ্‌র শুকরিয়া হোক, তিনি তীতের অন্তরে তোমাদের জন্য সেই প্রকার যত্ন প্রদান করেছেন;
{8:17} তীত আমাদের অনুরোধ গ্রাহ্য করলেন বটে কিন্তু তিনি নিজে অধিক যত্নবান হওয়াতে স্বেচ্ছায় তোমাদের কাছে যাচ্ছেন।
{8:18} আর আমরা তাঁর সঙ্গে সেই ভাইকে পাঠালাম, ইঞ্জিল সম্বন্ধীয় যাঁর প্রশংসা সমুদয় মণ্ডলীতে পরিব্যাপ্ত হয়েছে;
{8:19} কেবল তাই নয়, কিন্তু তিনি সেই দানশীলতার কাজ সম্বন্ধে আমাদের সহচর হবার জন্য মণ্ডলীগুলো কর্তৃক নির্বাচিতও হয়েছেন, যে কাজ প্রভুর গৌরবের জন্য ও আমাদের আগ্রহ প্রকাশের জন্য আমাদের পরিচর্যায় সমপাদিত হচ্ছে।
{8:20} আমরা সাবধানে চলছি যেন এই যে মহাদানের পরিচর্যা আমাদের দ্বারা সমপাদিত হচ্ছে, তার বিষয়ে কেউ আমাদের উপরে দোষারোপ করতে না পারে।
{8:21} কারণ কেবল প্রভুর সাক্ষাতে নয় মানুষের সাক্ষাতে যা উত্তম, তাও আমরা চিন্তা করি।
{8:22} আর ওঁদের সঙ্গে আমাদের সেই ভাইকে পাঠালাম, যাঁকে আমরা অনেকবার অনেক বিষয়ে পরীক্ষা করে যত্নবান দেখেছি এবং তোমাদের প্রতি তাঁর দৃঢ় ঈমানের মধ্য দিয়ে এবার আরও যত্নবান দেখছি।
{8:23} তীতের বিষয় যদি বলতে হয়, তবে তিনি আমার সহভাগী ও তোমাদের পক্ষে আমার সহকারী। আমাদের ভাইদের বিষয় যদি বলতে হয়, তাঁরা মণ্ডলীগুলোর প্রেরিত, মসীহের গৌরব।
{8:24} অতএব তোমাদের মহব্বতের এবং তোমাদের বিষয়ে আমাদের গর্বের প্রমাণ মণ্ডলীগুলোর সাক্ষাতে তাঁদেরকে প্রদর্শন কর।
{i9:1} জেরুশালেমের ঈমানদারদের জন্য দান পাঠানো
{9:1} অবশ্য পবিত্র লোকদের পরিচর্যা করার বিষয়ে তোমাদেরকে আমার লেখার কোন প্রয়োজন নেই,
{9:2} কারণ আমি তোমাদের আগ্রহ জানি এবং তোমাদের পক্ষে সেই বিষয়ে ম্যাসিডোনিয়ার লোকদের কাছে এই গর্ব করে থাকি যে, গত বৎসর থেকে আখায়ার ভাইয়েরা প্রস্তুত হয়ে রয়েছে; আর তোমাদের গভীর আগ্রহ তাদের অধিকাংশ লোককে উৎসাহিত করে তুলেছে।
{9:3} কিন্তু আমি এই ভাইদেরকে পাঠাচ্ছি, যেন তোমাদের বিষয়ে আমাদের যে গর্ব তা এই বিষয়ে বিফল না হয়, যেন আমি যেমন বলেছি, সেই অনুসারে তোমরা প্রস্তুত হও;
{9:4} নতুবা কি জানি, ম্যাসিডোনিয়ার কোন লোক আমার সঙ্গে এসে যদি তোমাদের প্রস্তুত না দেখে তবে সেই দৃঢ় প্রত্যাশার বিষয়ে আমাদের লজ্জা জন্মাবে — অবশ্য তোমরাও লজ্জা পাবে।
{9:5} এজন্য আমি ভাইদেরকে এই অনুরোধ করা প্রয়োজন মনে করলাম যেন তাঁরা আগে তোমাদের কাছে যান এবং পূর্বে ওয়াদাকৃত তোমাদের সেই দান ঠিকঠাক করেন, যেন এরূপে তা বাধ্যতামূলক বলে নয়, কিন্তু বদান্যতার বিষয় বলে প্রস্তুত থাকে।
{i9:6} যে পরিমাণে বুনি, সেই পরিমাণই কাটব
{9:6} মনে রেখ, যে অল্প পরিমাণে বীজ বপন করে সে অল্প পরিমাণে শস্য কাটবে; আর যে ব্যক্তি অধিক পরিমাণে বীজ বপন করে সে অধিক পরিমাণে শস্যও কাটবে।
{9:7} প্রত্যেক ব্যক্তি নিজ নিজ অন্তরে যেরূপ সঙ্কল্প করেছে সেই অনুসারে দান করুক, মনোদুঃখপূর্বক কিংবা আবশ্যক বলে না দিক; কেননা আল্লাহ্‌ হৃষ্টচিত্ত দাতাকে মহব্বত করেন।
{9:8} আর আল্লাহ্‌ তোমাদের সর্ব প্রকার রহমতের উপচয় দিতে সমর্থ; যেন সর্ব বিষয়ে সর্বদা সর্ব প্রকার প্রাচুর্য থাকায় তোমরা সর্ব প্রকার সৎকর্মের জন্য উপচে পড়।
{9:9} যেমন লেখা আছে, “সে বিতরণ করেছে, দরিদ্রদের দান করেছে, তার ধার্মিকতা চিরস্থায়ী।”
{9:10} আর যিনি বপনকারীকে বীজ ও খাবারের জন্য খাদ্য যুগিয়ে থাকেন তিনি তোমাদের বপনের বীজ যোগাবেন এবং তা প্রচুর করবেন, আর তোমাদের ধার্মিকতার ফল বৃদ্ধি করবেন;
{9:11} এরূপে তোমরা সর্ব প্রকার দানশীলতার জন্য সর্ববিষয়ে ধনবান হবে, আর এই দানশীলতা আমাদের দ্বারা আল্লাহ্‌র প্রতি শুকরিয়া সম্পন্ন করে।
{9:12} কেননা এই সেবারূপ পরিচর্যা-কর্ম কেবল পবিত্র লোকদের অভাব পূর্ণ করছে তা নয়, বরং আল্লাহ্‌র উদ্দেশে গভীর কৃতজ্ঞতাও উপচে পড়ছে।
{9:13} কেননা তোমাদের এই পরিচর্যায় তোমাদের যোগ্যতার প্রমাণ পেয়ে তারা আল্লাহ্‌র গৌরব করবে এবং তোমরা মসীহের ইঞ্জিলের প্রতি যে স্বীকৃত বাধ্যতা দেখাচ্ছ এবং তাদের ও সকলের সংগে সহভাগী হয়ে যে দানশীলতা দেখাচ্ছ তার জন্যও তারা তাঁর গৌরব করবে;
{9:14} আর তোমাদের প্রতি আল্লাহ্‌র অপার রহমতের জন্য তারা তোমাদের জন্য মুনাজাত করতে করতে তোমাদের জন্য আকাঙক্ষা করছে।
{9:15} আল্লাহ্‌র বর্ণনাতীত দানের জন্য তাঁর শুকরিয়া হোক।
{i10:1} হযরত পৌলের প্রেরিতত্ত্ব ও ক্ষমতা
{10:1} আর আমি পৌল নিজে মসীহের মৃদুতা ও সৌজন্যের দোহাই দিয়ে তোমাদেরকে অনুরোধ করছি। আমি নাকি যখন তোমাদের সম্মুখে থাকি তখন বিনত থাকি, কিন্তু যখন তোমাদের সম্মুখে থাকি না তখন তোমাদের প্রতি সাহসী হয়ে উঠি।
{10:2} কিন্তু আমি ফরিয়াদ করছি, কারো কারো বিরুদ্ধে দৃঢ়প্রতিজ্ঞ ভাবে যে সাহস দেখানো প্রয়োজন মনে করি, সাক্ষাৎ হলে যেন আমাকে সেই সাহস দেখাতে না হয়; তারা আমাদের বিষয়ে মনে করে যে, আমরা দুনিয়ার বশে চলে থাকি।
{10:3} অবশ্য আমরা দুনিয়াতে চলছি বটে, কিন্তু দুনিয়ার বশে যুদ্ধযাত্রা করছি না;
{10:4} কারণ আমাদের যুদ্ধের অস্ত্রশস্ত্র দুনিয়াবী নয়, কিন্তু দুর্গসমূহ ভেঙ্গে ফেলবার জন্য আল্লাহ্‌র সাক্ষাতে পরাক্রমী। আমরা লোকদের বাজে বিতর্ক সকল ধ্বংস করছি,
{10:5} এবং আল্লাহ্‌-জ্ঞানের বিরুদ্ধে উত্থাপিত সমস্ত গর্বজনক বাধা ভেঙ্গে ফেলছি এবং সমুদয় চিন্তাকে বন্দী করে মসীহের বাধ্য করছি;
{10:6} আর তোমাদের বাধ্যতা সমপূর্ণ হলে পর সমস্ত অবাধ্যতার সমুচিত দণ্ড দিতে প্রস্তুত আছি।
{10:7} যা সম্মুখে আছে, তোমরা তা-ই নিরীক্ষণ করছো। কেউ যদি নিজের উপরে বিশ্বাস রেখে বলে, আমি মসীহের লোক, তবে সে পুনর্বার নিজে নিজেই বিচার করে বুঝুক, সে যেমন, আমরাও তেমনি মসীহের লোক।
{10:8} বাস্তবিক আমাদের কর্তৃত্বের বিষয়ে কিছুটা বেশি গর্ব করলেও আমি লজ্জা পাব না; প্রভু তোমাদের উৎপাটনের জন্য নয়, কিন্তু তোমাদেরকে গেঁথে তুলবার জন্য সেই কর্তৃত্ব দিয়েছেন;
{10:9} আমি পত্রগুলোর দ্বারা যে তোমাদের ভয় দেখাচ্ছি এমন মনে করো না।
{10:10} কেউ কেউ বলে, তাঁর পত্রগুলো ভারযুক্ত ও তেজস্বী বটে, কিন্তু সাক্ষাতে তাঁর শরীর দুর্বল এবং তাঁর বাক্য শ্রবণ করার মত এমন কিছু নয়।
{10:11} এই রকম লোকেরা বুঝুক যে, আমরা অনুপস্থিতিকালে পত্র দ্বারা বাক্যে যেমন, উপস্থিতিকালে কাজেও তেমনি।
{10:12} কেননা এমন কোন কোন লোকের সঙ্গে আমরা নিজদেরকে গণনা করতে বা তুলনা করতে সাহস করি না, যারা নিজেরাই নিজেদের প্রশংসা করে; কিন্তু ওরা নিজেদের পরিমাপ-দণ্ডে নিজদেরকে পরিমাপ করে এবং নিজেদের সঙ্গে নিজেদের তুলনা করে বলে ওদের অত বোধশক্তি নেই।
{10:13} আমরা কিন্তু সীমার অতিরিক্ত গর্ব করবো না, বরং আল্লাহ্‌ পরিমাণ হিসাবে আমাদের পক্ষে যে সীমা নির্ধারণ করেছেন, তার পরিমাণ অনুসারে গর্ব করবো; আর সেই সীমানার মধ্যে তোমরাও রয়েছ।
{10:14} আমরা যখন তোমাদের কাছ পর্যন্ত গিয়েছি তখন যে আমরা সীমা অতিক্রম করছি এমন নয়, কেননা মসীহের ইঞ্জিল নিয়ে আমরা তোমাদের কাছ পর্যন্তও প্রথমে উপস্থিত হয়েছিলাম।
{10:15} আমরা সীমা না মেনে যে পরের পরিশ্রমের গর্ব করি তা নয়; কিন্তু প্রত্যাশা করি যে, তোমাদের ঈমান বৃদ্ধি পেলে আমাদের কাজের সীমা অনুসারে তোমাদের মধ্যে আরও পর্যাপ্তরূপে প্রসারিত হব;
{10:16} তাতে তোমাদের পরবর্তী অঞ্চলেও ইঞ্জিল তবলিগ করতে পারব; পরের সীমার মধ্যে যা প্রস্তুত করা হয়েছে, সেই জন্য আমরা গর্ব করবো না।
{10:17} তবে “যে গর্ব করে, সে প্রভুতেই গর্ব করুক;”
{10:18} কেননা যে নিজের প্রশংসা করে সে নয়, কিন্তু প্রভু যার প্রশংসা করেন সেই পরীক্ষাসিদ্ধ।
{i11:1} হযরত পৌল ও ভণ্ড শিক্ষকরা
{11:1} আমার ইচ্ছা এই যে, আমার একটু নির্বুদ্ধিতার বিষয়ে তোমরা আমার প্রতি একটু সহিষ্ণুতা প্রদর্শন কর; অবশ্য তোমরা তো আমার প্রতি সহিষ্ণুতা করছই।
{11:2} কারণ খোদায়ী এক জ্বালায় তোমাদের জন্য আমি এক গভীর জ্বালায় জ্বলছি, কেননা আমি তোমাদেরকে সতী কন্যা হিসাবে একমাত্র বর মসীহের হস্তে সমর্পণ করার জন্য বাগদান করেছি।
{11:3} কিন্তু আশঙ্কা হচ্ছে, সেই সর্প যেমন নিজের ধূর্ততায় হাওয়াকে প্রতারণা করেছিল, তেমনি তোমাদের মনে মসীহের প্রতি যে সরলতা ও শুদ্ধতা আছে তা থেকে দূরে সরিয়ে নিয়ে না যায়।
{11:4} কোন আগন্তুক যদি এমন আর এক ঈসাকে তবলিগ করে, যাকে আমরা তবলিগ করি নি, কিংবা তোমরা যে পাক-রূহ্‌কে পেয়েছ তা ছাড়া যদি এমন অন্য কোন রূহ্‌ পাও, বা যে ইঞ্জিল তোমরা পূর্বে গ্রহণ করেছ তা থেকে যদি ভিন্ন কিছু পাও, তবে তো তোমরা সেসব মেনে নিতে খুবই ইচ্ছুক!
{11:5} কারণ আমার বিচার এই যে, সেই প্রেরিত-চূড়ামণিদের থেকে আমি একটুও পিছনে নই।
{11:6} কিন্তু যদিও আমি বক্তৃতায় সামান্য তবুও জ্ঞানে সামান্য নই, এই কথা আমরা সর্ববিষয়ে সব লোকের মধ্যে তোমাদের কাছে প্রকাশ করেছি।
{11:7} তোমাদের উন্নতির জন্য নিজেকে বিনত করেছি বলে আমি কি গুনাহ্‌ করেছি কারণ বিনা বেতনে তোমাদের কাছে আল্লাহ্‌র ইঞ্জিল তবলিগ করেছি?
{11:8} তোমাদের পরিচর্যা করার জন্য আমি অন্যান্য মণ্ডলীকে লুণ্ঠন করেই যেন বেতন গ্রহণ করেছি;
{11:9} এবং যখন তোমাদের কাছে ছিলাম তখন আমার অভাব হলেও কারো ভারস্বরূপ হই নি, কেননা ম্যাসিডোনিয়া থেকে ভাইয়েরা এসে আমার অভাব দূর করলেন। হ্যাঁ, আমি যাতে কোন বিষয়ে তোমাদের ভারস্বরূপ না হই নিজেকে সেভাবে রক্ষা করেছি এবং রক্ষা করবো।
{11:10} মসীহের সত্য যখন আমার মধ্যে আছে, তখন আখায়ার কোন অঞ্চলে কেউ আমার এই গর্ব ভেঙ্গে ফেলতে পারবে না।
{11:11} কেন? আমি তোমাদেরকে মহব্বত করি না বলে কি? আল্লাহ্‌ জানেন আমি তোমাদের মহ্ববত করি।
{11:12} কিন্তু যা করছি তা আরও করবো; যারা সুযোগ পেতে ইচ্ছা করে তাদের সুযোগ যেন খণ্ডন করতে পারি; তারা যে বিষয়ের গর্ব করে সেই বিষয়ে যেন তারা আমাদের সমান হয়ে পড়ে।
{11:13} কেননা এ রকম লোকেরা ভণ্ড প্রেরিত, প্রতারক কার্যকারী, তারা মসীহের প্রেরিতদের ছদ্ম-বেশ ধারণ করে।
{11:14} আর এতে আশ্চর্য হবার কোন কারণ নেই যে, শয়তান নিজে দীপ্তিময় ফেরেশতার বেশ ধারণ করে।
{11:15} সুতরাং তার পরিচারকেরাও যে ধার্মিকতার পরিচারকদের বেশ ধারণ করে, এটা আশ্চর্যের বিষয় নয়। তাদের পরিণাম তাদের কর্ম অনুসারে হবে।
{i11:16} মসীহের জন্য হযরত পৌলের দুঃখভোগ
{11:16} আমি পুনর্বার বলছি, কেউ আমাকে যেন নির্বোধ মনে না করে; কিন্তু তোমরা যদি কর, তবে আমাকে নির্বোধ বলেই গ্রহণ কর যেন আমিও একটুখানি গর্ব করতে পারি।
{11:17} তবুও আমি এই যে কথা বলছি তা প্রভুর মত অনুসারে বলছি না, কিন্তু এক প্রকার নির্বুদ্ধিতায় এই গর্ব সম্পর্কে নিশ্চিত হয়েই বলছি।
{11:18} অনেকে যখন মানবীয় মান অনুসারে গর্ব করছে, তখন আমিও গর্ব করবো।
{11:19} কেননা তোমরা নিজে বুদ্ধিমান বলে নির্বোধ লোকদের আনন্দের সঙ্গে সহিষ্ণুতা দেখিয়ে থাক;
{11:20} কারণ কেউ যদি তোমাদের গোলাম বানায়, যদি তোমাদের শিকার করে, যদি তোমাদের ধরে নেয়, যদি তোমাদের কাছে উদ্ধত কথা বলে, যদি তোমাদের গালে চড় মারে, তবে তোমরা সহ্য করে থাক।
{11:21} আমি লজ্জার সঙ্গে স্বীকার করছি যে, আমরা ভীষণ দুর্বল ছিলাম; তবুও যে বিষয়ে অন্য কেউ সাহস করে — নির্বোধের মত কথা বলছি — সেই বিষয়ে আমিও সাহস করি।
{11:22} ওরা কি ইবরানী? আমিও তা-ই। ওরা কি ইসরাইল? আমিও তা-ই। ওরা কি ইব্রাহিমের বংশ? আমিও তা-ই।
{11:23} ওরা কি মসীহের পরিচারক? হতবুদ্ধির মত বলছি — আমিও অধিকতররূপে তা-ই; আমি অধিক পরিশ্রমে, বহুবার কারাবন্ধনে, অতিরিক্ত প্রহারে এবং বহুবার প্রাণ বিপন্ন করেছি।
{11:24} ইহুদীদের থেকে পাঁচবার ঊনচল্লিশ ঘা চাবুকের আঘাত পেয়েছি।
{11:25} তিনবার বেত্রাঘাত, একবার প্রস্তরাঘাত, তিনবার নৌকাভঙ্গ সহ্য করেছি, এক দিন ও এক রাত্রি অগাধ পানিতে কাটিয়েছি;
{11:26} যাত্রায় অনেকবার, নদীসঙ্কটে, দস্যুসঙ্কটে, স্বজাতি-ঘটিত সঙ্কটে, অ-ইহুদী ঘটিত সঙ্কটে, নগরসঙ্কটে, মরুসঙ্কটে, সমুদ্রসঙ্কটে,
{11:27} ভণ্ড ভাইদের মধ্যে ঘটিত সঙ্কটে, পরিশ্রমে ও আয়াসে, অনেকবার নিদ্রার অভাবে, ক্ষুধায় ও তৃষ্ণায়, অনেকবার অনাহারে, শীতে ও বস্ত্রের অভাবে কষ্টভোগ করেছি।
{11:28} আর এসব বাহ্যিক বিষয় ছাড়াও একটি বিষয় প্রতিদিন আমার উপর চাপ পড়ছে, তা হল সমস্ত মণ্ডলীর চিন্তা।
{11:29} কে দুর্বল হলে আমি দুর্বল না হই? কে বিঘ্ন পেলে আমি জ্বলে পুড়ে না যাই?
{11:30} যদি গর্ব করতে হয়, তবে আমার নানা দুর্বলতার বিষয়ে গর্ব করবো।
{11:31} প্রভু ঈসার আল্লাহ্‌ ও পিতা, যিনি যুগে যুগে ধন্য, তিনি জানেন যে, আমি মিথ্যা কথা বলছি না।
{11:32} দামেস্কে আরিতা বাদশাহ্‌র নিযুক্ত শাসনকর্তা আমাকে ধরবার চেষ্টায় দামেস্কবাসীদের সেই নগরে পাহারার নিয়ম করেছিলেন;
{11:33} আর একটি ঝুড়িতে করে প্রাচীরের মধ্যকার জানালা দিয়ে আমাকে নামিয়ে দেওয়া হয়েছিল বলে তাঁর হাত থেকে পালাতে পেরেছিলাম।
{i12:1} হযরত পৌলের বিশেষ দর্শন
{12:1} গর্ব করা আমার পক্ষে প্রয়োজন হয়ে পড়েছে যদিও তা মঙ্গলজনক নয়, কিন্তু তবুও প্রভুর নানা দর্শন ও প্রত্যাদেশের কথা বলবো।
{12:2} আমি মসীহে আশ্রিত এক ব্যক্তিকে জানি, চৌদ্দ বৎসর হল সশরীরে কি না জানি না; অশরীরে কি না জানি না; আল্লাহ্‌ জানেন এমন ব্যক্তি তৃতীয় বেহেশত পর্যন্ত নীত হয়েছিল।
{12:3} আর এমন ব্যক্তির বিষয়ে আমি জানি সশরীরে বা অশরীরে, তা আমি জানি না,
{12:4} আল্লাহ্‌ জানেন সে পরমদেশে নীত হয়ে, যা ভাষায় প্রকাশ করা যায় না এমন কথা শুনেছিল, তা বলা মানুষের উচিত নয়।
{12:5} এমন ব্যক্তির জন্য গর্ব করবো; কিন্তু নিজের জন্য গর্ব করবো না, কেবল নানা দুর্বলতার গর্ব করবো।
{12:6} বাস্তবিক গর্ব করতে চাইলেও আমি নির্বোধ হব না, কারণ সত্যি কথাই বলবো। তবুও গর্ব করা থেকে বিরত রইলাম, যেন কেউ আমাকে যেরূপ দেখেছে ও আমার মুখে যেরূপ কথা শুনেছে আমাকে তদপেক্ষা শ্রেষ্ঠ বলে জ্ঞান না করে।
{i12:7} হযরত পৌলের নিজের দুর্বলতা ও ঈসা মসীহের দেওয়া শক্তি
{12:7} আর ঐ প্রত্যাদেশের অতি মহত্বের কারণে আমি যেন অতিমাত্রায় অহংকার না করি সেজন্য আমার দেহে একটা কণ্টক, শয়তানের এক দূত, আমাকে কষ্ট দেবার জন্য দেওয়া হয়েছে, যেন আমি অতিমাত্রায় অহংকার না করি।
{12:8} এই বিষয়টি নিয়ে আমি প্রভুর কাছে তিনবার ফরিয়াদ করেছিলাম যেন ওটা আমাকে ছেড়ে যায়।
{12:9} আর তিনি আমাকে বলেছেন, আমার রহমত তোমার পক্ষে যথেষ্ট; কেননা আমার শক্তি দুর্বলতায় সিদ্ধি পায়। অতএব আমি বরং অতিশয় আনন্দের সঙ্গে নানা দুর্বলতায় গর্ব করবো, যেন মসীহের শক্তি আমার উপরে অবস্থিতি করে।
{12:10} তাই মসীহের জন্য নানা দুর্বলতা, অপমান, অনটন, তাড়না, সঙ্কট ঘটলে আমি প্রীত হই, কেননা যখন আমি দুর্বল তখনই বলবান।
{i12:11} করিন্থীয়দের জন্য হযরত পৌলের ভাবনা
{12:11} আমি নির্বোধ হলাম! তোমরাই তা হতে বাধ্য করেছ; কারণ আমার প্রশংসা করা তোমাদেরই উচিত ছিল; কেননা যদিও আমি কিছুই নই, তবু সেই মহা প্রেরিতদের থেকে কিছুতেই ছোট নই।
{12:12} প্রেরিতের চিহ্ন সকল তোমাদের মধ্যে সমপূর্ণ ধৈর্য সহকারে, নানা চিহ্ন-কার্য, অদ্ভুত লক্ষণ ও কুদরতি-কাজ দ্বারা সম্পন্ন হয়েছে।
{12:13} বল দেখি, অন্যান্য মণ্ডলী অপেক্ষা তোমরা কোন দিক দিয়ে ছোট? একটা বিষয়ে কেবল এই যে, আমি নিজে তোমাদের গলগ্রহ হই নি; আমার এই অন্যায়টি মাফ কর।
{i12:14} করিন্থীয়দের প্রতি শেষ নিবেদন
{12:14} দেখ, এই তৃতীয়বার আমি তোমাদের কাছে যেতে প্রস্তুত আছি; আর আমি তোমাদের গলগ্রহ হব না; কেননা আমি তোমাদের কাছ থেকে কোন কিছুর পাবার চেষ্টা করি নি কিন্তু তোমাদেরই পাবার চেষ্টা করছি; কারণ পিতামাতার জন্য ধন সঞ্চয় করা সন্তানদের কর্তব্য নয়, বরং সন্তানদের জন্য সঞ্চয় করা পিতামাতার কর্তব্য।
{12:15} আর আমি অতিশয় আনন্দের সঙ্গেই তোমাদের প্রাণের জন্য ব্যয় করবো এবং নিজেকেও দিয়ে দেব। আমি যখন তোমাদেরকে অধিক মহব্বত করি তখন কি তোমরা আমাকে অল্প মহব্বত লাভ করবে?
{12:16} যা হোক, আমি তোমাদেরকে ভারগ্রস্ত করি নি, কিন্তু ধূর্ত হওয়াতে ছলনায় নাকি তোমাদেরকে ভুলিয়েছি!
{12:17} আমি তোমাদের কাছে যাঁদের পাঠিয়েছিলাম তাঁদের কারো দ্বারা কি তোমাদের ঠকিয়েছি?
{12:18} আমি তীতকে অনুরোধ করেছিলাম এবং তাঁর সঙ্গে সেই ভাইকে পাঠিয়েছিলাম; তীত কি তোমাদের ঠকিয়েছেন? আমরা কি একই রূহে ও একই পদচিহ্নে চলি নি?
{12:19} এই পর্যন্ত তোমরা কি মনে করছো যে, আমরা তোমাদেরই কাছে দোষ কাটাবার কথা বলছি? আমরা আল্লাহ্‌রই সাক্ষাতে মসীহে কথা বলছি; আর প্রিয়তমেরা, সমস্ত কথাই তোমাদের গেঁথে তুলবার জন্য বলছি।
{12:20} কেননা আমার ভয় হয়, আমি উপস্থিত হলে তোমাদের যেরূপ দেখতে চাই যদি সেরূপ দেখতে না পাই এবং তোমরা আমাকে যেরূপ দেখতে না চাও যদি সেরূপ দেখতে না পাও। আমার ভয় হচ্ছে যে, তোমাদের মধ্যে ঝগড়া, ঈর্ষা, রাগ, প্রতিযোগিতা, পরনিন্দা, কুৎসা, অহংকার, বিশৃঙ্খলা দেখতে পাব;
{12:21} আমার ভয় হচ্ছে, আমি পুনর্বার আসলে আমার আল্লাহ্‌ তোমাদের সম্মুখে আমাকে নত করেন এবং যারা পূর্বে গুনাহ্‌ করেছে কিন্তু তাদের নিজেদের কৃত সেই নাপাক কাজ, জেনা ও লমপটতার বিষয়ে অনুতাপ করে নি, আর এমন অনেক লোকের জন্য আমাকে মাতম করতে হয়।
{i13:1} সতর্ক করা
{13:1} এই তৃতীয়বার আমি তোমাদের কাছে যাচ্ছি। “দুই কিংবা তিন সাক্ষীর সাক্ষ্য অনুসারে সমস্ত কথা নিষপন্ন হবে।”
{13:2} দ্বিতীয়বার যখন আমি উপস্থিত হয়েছিলাম তখন যারা পূর্বে গুনাহ্‌ করেছে, তাদেরকে ও অন্য সকলকে আমি আগেই যেমন বলেছি এখন উপস্থিত না হয়েও আবার বলছি, যদি আবার আসি, আমি কিন্তু মমতা করবো না;
{13:3} কারণ মসীহ্‌ যিনি আমার মধ্যে কথা বলেন, তোমরা তো তাঁরই বিষয়ে প্রমাণ খুঁজছো; তিনি তোমাদের পক্ষে দুর্বল নন, বরং তোমাদের মধ্যে শক্তিমান।
{13:4} কেননা তিনি দুর্বল অবস্থায় ক্রুশবিদ্ধ হয়েছিলেন বটে কিন্তু আল্লাহ্‌র শক্তিতে তিনি জীবিত আছেন। আর আমরাও তাঁতে দুর্বল কিন্তু তোমাদের পক্ষে আল্লাহ্‌র শক্তিতে তাঁর সঙ্গে জীবিত থাকব।
{13:5} নিজেদেরকে পরীক্ষা করে দেখ, তোমরা ঈমানে আছ কি না; প্রমাণের জন্য নিজেদেরকে পরীক্ষা কর। তোমরা কি নিজেদের সম্বন্ধে জান না যে, ঈসা মসীহ্‌ তোমাদের মধ্যে আছেন? অবশ্য যদি তোমরা পরীক্ষায় অকৃতকার্য না হও।
{13:6} আমি আশা করি, তোমরা দেখতে পাবে যে, আমরা অকৃতকার্য হই নি।
{13:7} আর আমরা আল্লাহ্‌র কাছে এই মুনাজাত করি, যেন তোমরা কোন মন্দ কাজ না কর, পরীক্ষায় আমাদের কৃতকার্যতা যেন প্রমাণিত হয় এই জন্য নয়, বরং এই জন্য যে, যদিও আমরা অকৃতকার্যের মত হই তবুও তোমরা যেন সৎকর্ম কর।
{13:8} কারণ আমরা সত্যের বিপক্ষে কিছুই করতে পারি না, কেবল সত্যের সপক্ষে করতে পারি।
{13:9} বাস্তবিক আমরা যখন দুর্বল হই আর তোমরা বলবান হও তখন আমরা আনন্দ করি; আর এর জন্য মুনাজাতও করি যেন তোমরা পরিপক্ক হও।
{13:10} এই কারণেই আমি অনুপস্থিত থেকে এসব কথা লিখলাম যেন উপস্থিত হলে প্রভুর দত্ত ক্ষমতা কঠোরভাবে প্রয়োগ করতে না হয়; সেই ক্ষমতা তিনি ভেঙ্গে ফেলবার জন্য নয় কিন্তু গেঁথে তোলার জন্যই আমাকে দিয়েছেন।
{i13:11} শেষ শুভেচ্ছা ও দোয়া
{13:11} শেষে বলি, হে ভাইয়েরা, এবার বিদায়; তোমরা পরিপক্ক হও, আমি যা বলেছি তা গ্রহণ কর, একভাববিশিষ্ট হও ও শান্তিতে থাক; তাতে মহব্বতের ও শান্তির আল্লাহ্‌ তোমাদের সঙ্গে সঙ্গে থাকবেন।
{13:12} পবিত্র চুম্বনে পরস্পরকে সালাম জানাও।
{13:13} পবিত্র লোক সকল তোমাদের সালাম জানাচ্ছেন।
{13:14} ঈসা মসীহের রহমত ও আল্লাহ্‌র মহব্বত এবং পাক-রূহের সহভাগিতা তোমাদের সকলের সহবর্তী হোক।
