{i1:1} আদোনিয়ের বাদশাহ্‌ হবার চেষ্টা
{1:1} বাদশাহ্‌ দাউদ বৃদ্ধ হয়েছিলেন ও তাঁর অনেক বয়স হয়েছিল এবং লোকেরা তাঁর শরীরে অনেক কাপড় দিলেও তা উষ্ণ হত না।
{1:2} এজন্য তাঁর গোলামেরা তাঁকে বললো, আমাদের মালিক বাদশাহ্‌র জন্য একটি যুবতী কুমারীর খোঁজ করা হোক; সে বাদশাহ্‌র সম্মুখে দাঁড়িয়ে তাঁর সেবা-যত্ন করুক এবং আমাদের মালিক বাদশাহ্‌র শরীর যেন উষ্ণ হয়, সেজন্য তাঁর বক্ষঃস্থলে শয়ন করুক।
{1:3} পরে লোকেরা ইসরাইলের সমস্ত অঞ্চলে সুন্দরী যুবতী মেয়ের খোঁজ করলো ও শূনেমীয়া অবীশগকে পেয়ে বাদশাহ্‌র কাছে নিয়ে গেল।
{1:4} সেই যুবতী খুব সুন্দরী ছিল, আর সে বাদশাহ্‌র সেবা-যত্ন ও তাঁর পরিচর্যা করতো কিন্তু বাদশাহ্‌ তার পরিচয় নিলেন না।
{i1:5} হযরত সোলায়মানের রাজ্যাভিষেক
{1:5} আর হগীতের পুত্র আদোনিয় এই বলে বড়াই করতে লাগল, আমিই বাদশাহ্‌ হব। সেজন্য সে নিজের জন্য রথ, ঘোড়সওয়ার ও তার আগে আগে দৌড়াবার জন্য পঞ্চাশ জন লোক প্রস্তুত করলো।
{1:6} তার পিতা কোন সময়ে তাকে এই কথা বলে অসন্তুষ্ট করেন নি যে, তুমি কেন এমন করেছ? সেও পরম সুন্দর পুরুষ ছিল; আর অবশালোমের পরে তার জন্ম হয়েছিল।
{1:7} সে সরূয়ার পুত্র যোয়াবের ও ইমাম অবিয়াথরের সঙ্গে পরামর্শ করলো; আর তাঁরা আদোনিয়ের অনুগামী হয়ে তার সাহায্য করলেন।
{1:8} কিন্তু ইমাম সাদোক, যিহোয়াদার পুত্র বনায়, নবী নাথন, শিমিয়ি, রেয়ি ও দাউদের বীরেরা আদোনিয়ের পক্ষে যান নি।
{1:9} পরে আদোনিয় ঐন্‌-রোগেলের পাশে অবস্থিত সোহেলৎ পাথরের কাছে অনেক ভেড়া, ষাঁড় ও হৃষ্টপুষ্ট বাছুর কোরবানী করলো এবং তার সমস্ত ভাইদের, সমস্ত রাজপুত্র ও এহুদার সমস্ত কর্মকর্তাদের দাওয়াত করলো।
{1:10} কিন্তু নাথন নবী, বনায়, বীরদের ও আপন ভাই সোলায়মানকে দাওয়াত করলো না।
{1:11} তখন নাথন সোলায়মানের মা বৎশেবাকে বললেন, আপনি কি শোনেন নি যে, হগীতের পুত্র আদোনিয় রাজত্ব করছে, আর আমাদের মালিক বাদশাহ্‌ দাউদ তা জানেন না?
{1:12} আরজ করি, এখনই আসুন, আমি আপনাকে পরামর্শ দিই, যেন আপনি নিজের প্রাণ ও আপনার পুত্র সোলায়মানের প্রাণ বাঁচাতে পারেন।
{1:13} চলুন, বাদশাহ্‌ দাউদের কাছে গিয়ে তাঁকে বলুন, হে আমার মালিক বাদশাহ্‌, আপনি কি শপথ করে আপনার বাঁদীকে বলেন নি, আমার পরে তোমার পুত্র সোলায়মান রাজত্ব করবে, সেই আমার সিংহাসনে বসবে? তবে আদোনিয় রাজত্ব করে কেন?
{1:14} দেখুন, সেই স্থানে বাদশাহ্‌র সঙ্গে আপনার কথা শেষ না হতে হতেই আমিও আপনার পিছনে এসে আপনার কথায় সায় দেব।
{1:15} পরে বৎশেবা অভ্যন্তরে বাদশাহ্‌র কাছে গেলেন; সেই সময় বাদশাহ্‌ অতি বৃদ্ধ হয়েছিলেন এবং শূনেমীয়া অবীশগ বাদশাহ্‌র পরিচর্যা করছিল।
{1:16} তখন বৎশেবা উবুড় হয়ে বাদশাহ্‌কে সালাম করলেন। বাদশাহ্‌ জিজ্ঞাসা করলেন, তোমার বাসনা কি?
{1:17} তিনি বললেন, হে আমার মালিক, আপনি আপনার আল্লাহ্‌ মাবুদের নামে শপথ করে আপনার বাঁদীকে বলেছিলেন, ‘আমার পরে তোমার পুত্র সোলায়মান রাজত্ব করবে, সেই আমার সিংহাসনে বসবে’।
{1:18} কিন্তু এখন, দেখুন, আদোনিয় রাজত্ব করছে, আর হে আমার মালিক বাদশাহ্‌, আপনি এই বিষয়ে কিছুই জানেন না।
{1:19} সে বিস্তর ষাঁড়, হৃষ্টপুষ্ট বাছুর ও ভেড়া কোরবানী করে সমস্ত রাজপুত্র, অবিয়াথর ইমাম ও সেনাপতি যোয়াবকে দাওয়াত করেছে, কিন্তু আপনার গোলাম সোলায়মানকে দাওয়াত করে নি।
{1:20} হে আমার মালিক বাদশাহ্‌, সমস্ত ইসরাইলের দৃষ্টি আপনারই উপরে আছে, আপনার পরে আমার মালিক বাদশাহ্‌র সিংহাসনে কে বসবে, তা আপনি লোকদের জানিয়ে দিন;
{1:21} নতুবা আমার মালিক বাদশাহ্‌ পূর্বপুরুষদের সঙ্গে নিদ্রাগত হলে আমি ও আমার পুত্র সোলায়মান অপরাধী বলে গণিত হবো।
{1:22} আর দেখ, তিনি বাদশাহ্‌র সঙ্গে কথা বলছেন, ইতোমধ্যে নবী নাথন আসলেন।
{1:23} তখন কেউ বাদশাহ্‌কে বললো, দেখুন, নবী নাথন। পরে নাথন বাদশাহ্‌র সম্মুখে এসে ভূমিতে উবুড় হয়ে বাদশাহ্‌কে সালাম করলেন।
{1:24} আর নাথন বললেন, হে আমার মালিক বাদশাহ্‌, আপনি কি এমন কথা বলেছেন যে, আমার পরে আদোনিয় রাজত্ব করবে ও আমার সিংহাসনে সেই বসবে?
{1:25} সে তো আজই গিয়ে বিস্তর ষাঁড়, হৃষ্টপুষ্ট বাছুর ও ভেড়া কোরবানী করে সমস্ত রাজপুত্র, সেনাপতিদের ও ইমাম অবিয়াথরকে দাওয়াত করেছে; আর দেখুন, তারা তার সাক্ষাতে ভোজন পান করছে ও বলছে, বাদশাহ্‌ আদোনিয় চিরজীবী হোন।
{1:26} কিন্তু আপনার গোলাম যে আমি, আমাকে ও ইমাম সাদোককে এবং যিহোয়াদার পুত্র বনায় ও আপনার গোলাম সোলায়মানকে সে দাওয়াত করে নি।
{1:27} এই কাজ কি আমার মালিক বাদশাহ্‌র হুকুমে হয়েছে? আর আমার মালিক বাদশাহ্‌র পরে কে আপনার সিংহাসনে বসবে, তা আপনার গোলামদের জানান নি?
{i1:28} হযরত সোলায়মান বাদশাহ্‌ হলেন
{1:28} তখন বাদশাহ্‌ দাউদ জবাবে বললেন, বৎশেবাকে আমার কাছে ডেকে আন। তিনি বাদশাহ্‌র কাছে এসে বাদশাহ্‌র সম্মুখে দাঁড়ালেন।
{1:29} বাদশাহ্‌ শপথ করে বললেন, যিনি সমস্ত সঙ্কট থেকে আমার প্রাণ মুক্ত করেছেন, সেই জীবন্ত মাবুদের কসম,
{1:30} আমার পরে তোমার পুত্র সোলায়মান রাজত্ব করবে, সেই আমার পদে আমার সিংহাসনে বসবে, তোমার কাছে আমি ইসরাইলের আল্লাহ্‌ মাবুদের নাম নিয়ে এই যে শপথ করেছি, আজই সেরকম কাজ করবো।
{1:31} তখন বৎশেবা আনত মাথায়, ভূমিতে মুখ দিয়ে বাদশাহ্‌র কাছে ভূমিতে উবুড় হয়ে বললেন; আমার মালিক বাদশাহ্‌ দাউদ চিরজীবী হোন!
{1:32} পরে বাদশাহ্‌ দাউদ বললেন, ইমাম সাদোককে, নাথন নবী ও যিহোয়াদার পুত্র বনায়কে আমার কাছে ডেকে আন। তাঁরা বাদশাহ্‌র সম্মুখে আসলেন।
{1:33} বাদশাহ্‌ তাঁদের বললেন, তোমরা তোমাদের প্রভুর গোলামদেরকে সঙ্গে নিয়ে আমার পুত্র সোলায়মানকে আমার নিজের ঘোড়ায় আরোহণ করিয়ে গীহোনে যাও।
{1:34} সেই স্থানে ইমাম সাদোক ও নাথন নবী তাকে ইসরাইলের বাদশাহ্‌র পদে অভিষেক করুন এবং তোমরা সকলে তূরী বাজিয়ে বল, বাদশাহ্‌ সোলায়মান চিরজীবী হোন!
{1:35} পরে তার পেছন পেছন এসো; সে এসে আমার সিংহাসনে বসবে, কেননা সে আমার পদে বাদশাহ্‌ হবে; আমি ইসরাইল ও এহুদার উপরে তাকে নায়ক করে নিযুক্ত করলাম।
{1:36} তাতে যিহোয়াদার পুত্র বনায় বাদশাহ্‌কে জবাবে বললেন, আমিন, আমার মালিক বাদশাহ্‌র আল্লাহ্‌ মাবুদও এ-ই বলুন।
{1:37} মাবুদ যেমন আমার মালিক বাদশাহ্‌র সহবর্তী হয়ে এসেছেন, তেমনি সোলায়মানের সহবর্তী থাকুন এবং আমার মালিক দাউদ বাদশাহ্‌র সিংহাসন থেকে তাঁর সিংহাসন স্থায়ী করুন।
{1:38} তখন ইমাম সাদোক, নাথন নবী, যিহোয়াদার পুত্র বনায় এবং করেথীয় ও পলেথীয়রা গিয়ে দাউদ বাদশাহ্‌র ঘোড়ায় সোলায়মানকে আরোহণ করিয়ে গীহোনে নিয়ে গেলেন।
{1:39} পরে সাদোক ইমাম (পবিত্র) তাঁবুর মধ্য থেকে তেলের শিংগাটি নিয়ে সোলায়মানকে অভিষেক করলেন; আর তূরী বাজালে সমস্ত লোক বললো, বাদশাহ্‌ সোলায়মান চিরজীবী হোন!
{1:40} আর সমস্ত লোক তাঁর পেছন পেছন উঠে এল এবং জনগণ এমনভাবে বাঁশী বাজাতে ও আনন্দে চিৎকার করতে লাগল যে, তার শব্দে দুনিয়া কেঁপে উঠল।
{1:41} তখন আদোনিয় ও তার সঙ্গে যারা দাওয়াত পেয়েছিল তারা খাওয়া-দাওয়া শেষ করা মাত্র সেই ধ্বনি শুনতে পেল। আর যোয়াব তূরীধ্বনি শুনে বললেন, নগরে এত কলরব কেন হচ্ছে?
{1:42} তিনি কথা বলছেন, এমন সময়ে দেখ, ইমাম অবিয়াথরের পুত্র যোনাথন উপস্থিত হল। আদোনিয় তাকে বললেন, এসো, তুমি ভদ্রলোক, সুসংবাদ এনেছ।
{1:43} যোনাথন জবাবে আদোনিয়কে বললো, মোটেই না, আমাদের মালিক বাদশাহ্‌ দাউদ সোলায়মানকে বাদশাহ্‌র পদে নিযুক্ত করেছেন;
{1:44} বাদশাহ্‌ ইমাম সাদোককে, নবী নাথনকে ও যিহোয়াদার পুত্র বনায়কে এবং করেথীয় ও পলেথীয়দের তাঁর সঙ্গে প্রেরণ করেছেন; আর তাঁরা তাঁকে বাদশাহ্‌র ঘোড়ায় আরোহণ করালেন;
{1:45} আর ইমাম সাদোক ও নবী নাথন তাঁকে গীহোনে বাদশাহ্‌র পদে অভিষেক করেছেন; এবং তাঁরা সেই স্থান থেকে এমন আনন্দ করতে করতে এসেছেন যে, নগর প্রতিধ্বনিত হয়ে উঠেছে; তোমরা যে ধ্বনি শুনলে, এ সেই ধ্বনি।
{1:46} আর সোলায়মান রাজ্যের সিংহাসনেও বসেছেন।
{1:47} এছাড়া, বাদশাহ্‌র গোলামেরা এসে আমাদের মালিক বাদশাহ্‌ দাউদকে এই বলে দোয়া করেছে, আপনার আল্লাহ্‌ সোলায়মানের নাম আপনার নামের চেয়েও শ্রেষ্ঠ করুন ও তাঁর সিংহাসন আপনার সিংহাসনের চেয়েও মহৎ করুন; তখন বাদশাহ্‌ বিছানার উপরে সেজ্‌দা করলেন।
{1:48} বাদশাহ্‌ আরও এই কথা বললেন, ইসরাইলের আল্লাহ্‌ মাবুদ ধন্য হোন, তিনি আজ আমার সিংহাসনে বসবার জন্য এক ব্যক্তিকে দিলেন এবং আমার দু’চোখ তা দেখতে পেল।
{1:49} তখন আদোনিয়ের সঙ্গে যারা দাওয়াত পেয়েছিল তারা সকলে ভয় পেয়ে প্রত্যেকে উঠে যার যার পথে চলে গেল।
{1:50} আর আদোনিয় সোলায়মানের ভয়ে ভীত হল এবং উঠে গিয়ে কোরবানগাহ্‌র শিং ধরে থাকলো।
{1:51} পরে সোলায়মানের কাছে কেউ এই কথা বললো, দেখুন, আদোনিয় বাদশাহ্‌ সোলায়মানের ভয়ে ভীত হয়েছে, কেননা দেখুন, সে কোরবানগাহ্‌র শিং ধরে আছে এবং বলছে, বাদশাহ্‌ সোলায়মান তাঁর গোলামকে তলোয়ার দ্বারা হত্যা করবেন না, আমার কাছে আজ এই শপথ করুন।
{1:52} তাতে সোলায়মান বললেন, যদি সে নিজেকে ভদ্রলোক দেখায়, তবে তার একটি কেশও ভূমিতে পড়বে না; কিন্তু যদি তার মধ্যে নাফরমানী পাওয়া যায়, তবে সে মারা পড়বে।
{1:53} পরে বাদশাহ্‌ সোলায়মান লোক প্রেরণ করলে তারা তাকে কোরবানগাহ্‌ থেকে নামিয়ে আনলো; তাতে সে এসে বাদাশাহ্‌ সোলায়মানের সম্মুখে ভূমিতে উবুড় হয়ে সালাম করলো এবং সোলায়মান তাকে বললেন, তুমি তোমার ঘরে যাও।
{i2:1} হযরত দাউদের শেষ নির্দেশ
{2:1} পরে দাউদের মৃত্যুর সময় সন্নিকট হল; আর তিনি তাঁর পুত্র সোলায়মানকে হুকুম দিয়ে বললেন,
{2:2} সমস্ত মর্ত্যলোকের যে পথ, আমি সেই পথে গমন করছি; তুমি বলবান হও ও পুরুষত্ব প্রকাশ কর।
{2:3} আর তোমার আল্লাহ্‌ মাবুদের রক্ষণীয় বিধান রক্ষা করে তাঁর পথে চল, মূসার শরীয়তে লেখা তাঁর বিধি, তাঁর হুকুম, তাঁর অনুশাসন ও তাঁর সমস্ত সাক্ষ্য পালন কর; যেন তুমি যে কোন কাজ কর ও যে কোন দিকে ফের, বুদ্ধিপূর্বক চলতে পার;
{2:4} যেন মাবুদ আমার সম্বন্ধে যে কথা বলেছেন তা রক্ষা করেন; তিনি বলেছেন, তোমার সন্তানেরা যদি সমস্ত অন্তঃকরণ ও সমস্ত প্রাণের সঙ্গে আমার সম্মুখে বিশ্বস্ত আচরণ করতে নিজেদের পথে সাবধানে চলে, তবে — তিনি বলেন, ইসরাইলের সিংহাসনে তোমার বংশে লোকের অভাব হবে না।
{2:5} আর সরূয়ার পুত্র যোয়াব আমার প্রতি যা করেছে, ফলত ইসরাইলের দুই সেনাপতির প্রতি, নেরের পুত্র অব্‌নের ও যেথরের পুত্র অমাসার প্রতি যা করেছে, তাও তুমি জান; সে তাদের মেরে ফেলে শান্তির সময়ে যুদ্ধের রক্তপাত করেছে এবং যুদ্ধের রক্ত তার কোমরবন্ধনীতে ও পায়ের জুতাতে লেগেছে।
{2:6} অতএব তুমি বুদ্ধিসহকারে তার প্রতি ব্যবহার করবে; তাকে পাকা চুলে শান্তিতে পাতালে নামতে দিও না।
{2:7} কিন্তু গিলিয়দীয় বর্সিল্লয়ের পুত্রদের প্রতি সদয় ব্যবহার করো এবং তোমার সঙ্গে ভোজনকারী লোকদের মধ্যে তাদেরকে স্থান দিও; কেননা তোমার ভাই অবশালোমের সম্মুখ থেকে আমার পলায়নকালে তারা সেভাবেই আমার কাছে এসেছিল।
{2:8} আর দেখ, তোমার কাছে বিন্‌ইয়ামীনীয় গেরার পুত্র বহুরীম-নিবাসী শিমিয়ি আছে; আমার মহনয়িমে যাবার দিন সেই ব্যক্তি আমাকে নিদারুণ বদদোয়া দিয়েছিল; কিন্তু সে আমার সঙ্গে সাক্ষাৎ করতে জর্ডানে এসেছিল, আর আমি মাবুদের কসম খেয়ে তাকে বলেছিলাম, আমি তোমাকে তলোয়ার দ্বারা হত্যা করবো না।
{2:9} কিন্তু তুমি এখন তাকে নিরপরাধ জ্ঞান করবে না; কেননা তুমি বুদ্ধিমান, তার প্রতি তোমার যা কর্তব্য, তা বুঝবে; তাকে পাকা চুলের সঙ্গে রক্তপাতের মধ্য দিয়েই পাতালে নামাবে।
{i2:10} হযরত দাউদের মৃত্যু
{2:10} পরে দাউদ তাঁর পূর্বপুরুষদের সঙ্গে নিদ্রাগত হলেন এবং দাউদ-নগরে তাঁকে দাফন করা হল।
{2:11} দাউদ ইসরাইলে চল্লিশ বছর রাজত্ব করেন — তিনি হেবরনে সাত বছর ও জেরুশালেমে তেত্রিশ বছর রাজত্ব করেন।
{2:12} পরে সোলায়মান তাঁর পিতা দাউদের সিংহাসনে বসলেন এবং তাঁর রাজ্য দৃঢ়ভাবে স্থাপিত হল।
{i2:13} বাদশাহ্‌ সোলায়মানের রাজত্ব দৃঢ়ীকরণ
{2:13} পরে হগীতের পুত্র আদোনিয় সোলায়মানের মা বৎশেবার কাছে গেল। তিনি জিজ্ঞাসা করলেন, তুমি শান্তিভাবে এসেছো তো? সে জবাবে বললো, শান্তিভাবে।
{2:14} সে আরও বললো, আপনার কাছে আমার কিছু বলবার আছে।
{2:15} বৎশেবা বললেন, বল। সে বললো, আপনি জানেন, রাজ্য আমারই ছিল এবং আমি বাদশাহ্‌ হব বলে সমস্ত ইসরাইল আমার প্রতি উম্মুখ হয়েছিল; কিন্তু রাজত্ব ঘুরে গেল, আমার ভাইয়ের হল; কেননা তা মাবুদ হতেই তার হল।
{2:16} এখন আমি আপনার কাছে একটি বিষয় যাচ্ঞা করি, আপনি আমাকে অস্বীকার করবেন না।
{2:17} তিনি বললেন, বল। তখন আদোনিয় বললো, মেহেরবানী করে বাদশাহ্‌ সোলায়মানকে বলুন — তিনি তো আপনার কথা অস্বীকার করবেন না — তিনি যেন আমার সঙ্গে শূনেমীয়া অবীশগের বিয়ে দেন।
{2:18} বৎশেবা বললেন, ভাল, আমি তোমার জন্য বাদশাহ্‌কে বলবো।
{2:19} পরে বৎশেবা আদোনিয়ের জন্য বলতে বাদশাহ্‌ সোলায়মানের কাছে গেলেন; আর বাদশাহ্‌ উঠে তাঁর সম্মুখে ভূমিতে উবুড় হয়ে সালাম করলেন। পরে তিনি তাঁর সিংহাসনে বসলেন এবং রাজমাতার কারণ আসন স্থাপন করালে তিনিও তাঁর ডান পাশে বসলেন।
{2:20} আর তিনি বললেন, আমি তোমার কাছে একটি ক্ষুদ্র বিষয় যাচ্ঞা করি, আমার কথা অস্বীকার করো না। বাদশাহ্‌ বললেন, মা, যাচ্ঞা কর, আমি তোমার কথা অস্বীকার করবো না।
{2:21} তখন তিনি বললেন, তোমার ভাই আদোনিয়ের সঙ্গে শূনেমীয়া অবীশগের বিয়ে দিতে হবে।
{2:22} বাদশাহ্‌ সোলায়মান উত্তরে তাঁর মাকে বললেন, তুমি আদোনিয়ের জন্য শূনেমীয়া অবীশগকে কেন যাচ্ঞা কর, তার জন্য রাজ্যও যাচ্ঞা কর, কেননা সে আমার জ্যেষ্ঠ ভাই; তার ও ইমাম অবিয়াথরের ও সরূয়ার পুত্র যোয়াবের জন্য রাজ্য যাচ্ঞা কর।
{2:23} পরে বাদশাহ্‌ সোলায়মান মাবুদের কসম খেয়ে বললেন, আদোনিয় যদি নিজের প্রাণের বিরুদ্ধে এই কথা বলে না থাকে, তবে আল্লাহ্‌ যেন আমাকে সেরকম ও তার চেয়েও বেশি শাস্তি দেন।
{2:24} আর এখন যিনি তাঁর ওয়াদা অনুসারে আমাকে সুস্থির করে আমার পিতা দাউদের সিংহাসনে বসিয়েছেন ও আমার জন্য কুল নির্মাণ করেছেন, সেই জীবন্ত মাবুদের কসম, আজই আদোনিয়ের প্রাণদণ্ড হবে।
{2:25} তখন বাদশাহ্‌ সোলায়মান যিহোয়াদার পুত্র বনায়কে প্রেরণ করলে, তিনি তাকে আক্রমণ করে হত্যা করলেন।
{2:26} পরে বাদশাহ্‌ ইমাম অবিয়াথরকে বললেন, তুমি অনাথোতে তোমার স্থানে ফিরে যাও কেননা তুমিও মৃত্যুর পাত্র তবুও আমি আজ তোমার প্রাণদণ্ড করবো না, কারণ তুমি আমার পিতা দাউদের সম্মুখে সার্বভৌম মাবুদের সিন্দুক বহন করেছিলে এবং আমার পিতার সমস্ত দুঃখভোগে অংশী হয়েছিলেন।
{2:27} এভাবে সোলায়মান অবিয়াথরকে মাবুদের ইমামের পদ থেকে দূর করে দিলেন; এতে মাবুদের কালাম, শীলোতে আলীর কুলের বিপক্ষে তিনি যা বলেছিলেন তা সিদ্ধ হল।
{2:28} পরে সেই ঘটনার খবর যোয়াবের কাছে উপস্থিত হল; যোয়াব যদিও অবশালোমের পক্ষ হন নি, তবুও আদোনিয়ের পক্ষ হয়েছিলেন। এখন যোয়াব মাবুদের তাঁবুতে পালিয়ে গিয়ে কোরবানগাহ্‌র শিং ধরে রইলেন।
{2:29} পরে বাদশাহ্‌ সোলায়মানের কাছে এই সংবাদ এল যে, যোয়াব মাবুদের তাঁবুতে পালিয়ে গেছেন, আর দেখুন, তিনি কোরবানগাহ্‌র পাশে আছেন। তাতে সোলায়মান যিহোয়াদার পুত্র বনায়কে প্রেরণ করলেন, বললেন, যাও, তাকে আক্রমণ কর।
{2:30} তাতে বনায় মাবুদের তাঁবুতে গমন করে তাঁকে বললেন, বাদশাহ্‌ এই কথা বলেন, তুমি বাইরে এসো। তিনি বললেন, তা হবে না, আমি এই স্থানে মরবো। তখন বনায় বাদশাহ্‌কে সংবাদ জানিয়ে বললেন, যোয়াব অমুক কথা বলেছেন এবং আমাকে অমুক জবাব দিয়েছেন।
{2:31} তখন বাদশাহ্‌ বললেন, সে যা বলেছে, সেই অনুসারে কর, তাকে আক্রমণ করে হত্যা কর, আর তাকে দাফন কর; তা হলে যোয়াব অকারণে যে রক্তপাত করেছে, তার অপরাধ তুমি আমার ও আমার পিতৃকুল থেকে দূর করবে।
{2:32} আর মাবুদ তার রক্তপাতের অপরাধ তারই মাথায় বর্তাবেন; কেননা সে আমার পিতা দাউদের অজ্ঞাতসারে তার থেকেও ধার্মিক ও সৎ দুই ব্যক্তিকে, ইসরাইলের সেনাপতি নেরের পুত্র অব্‌নের ও এহুদার সেনাপতি যেথরের পুত্র অমাসাকে আক্রমণ করে তলোয়ার দ্বারা হত্যা করেছিল।
{2:33} তাদের রক্তপাতের অপরাধ যোয়াবের মাথায় ও যুগে যুগে তার বংশের মাথায় বর্তাবে; কিন্তু দাউদের, তাঁর বংশের, তাঁর কুলের ও তাঁর সিংহাসনের প্রতি মাবুদের কাছ থেকে যুগে যুগে শান্তি বর্ষিত হবে।
{2:34} তখন যিহোয়াদার পুত্র বনায় গিয়ে তাঁকে আক্রমণ করে হত্যা করলেন; পরে মরুভূমির কাছে তাঁর বাড়িতে তাঁকে দাফন করা হল।
{2:35} আর বাদশাহ্‌ তাঁর পদে যিহোয়াদার পুত্র বনায়কে সেনাপতি করলেন এবং বাদশাহ্‌ অবিয়াথরের পদ ইমাম সাদোককে দিলেন।
{2:36} আর বাদশাহ্‌ লোক পাঠিয়ে শিমিয়িকে ডেকে এনে বললেন, তুমি জেরুশালেমে তোমার জন্য একটি বাড়ি নির্মাণ করে এই স্থানে বাস কর, এই স্থান থেকে বের হয়ে অন্য কোন স্থানে যেও না।
{2:37} তুমি যেদিন বের হয়ে কিদ্রোণ স্রোত পার হবে, সেদিন অবশ্যই হত হবে; এই কথা নিশ্চিতভাবে জেনে নাও; তোমার রক্তপাতের অপরাধ তোমারই মাথায় বর্তাবে।
{2:38} তাতে শিমিয়ি বাদশাহ্‌কে বললো, এই কথা ভাল; আমার মালিক বাদশাহ্‌ যেমন বললেন, আপনার এই গোলাম তা-ই করবে। পরে শিমিয়ি অনেক দিন পর্যন্ত জেরুশালেমে বাস করলো।
{2:39} কিন্তু তিন বছর পরে শিমিয়ির দুই গোলাম পালিয়ে গিয়ে মাখার পুত্র আখীশ নামে গাতীয় বাদশাহ্‌র কাছে গেল। তাতে কেউ শিমিয়িকে বললো, দেখ, তোমার গোলামেরা গাতে রয়েছে।
{2:40} তখন শিমিয়ি গাধা সাজিয়ে তার গোলামদের সন্ধানে গাতে আখীশের কাছে গেল, গিয়ে শিমিয়ি গাৎ থেকে তার গোলামদেরকে ফিরিয়ে আনলো।
{2:41} পরে সোলায়মানকে কেউ সংবাদ দিল, শিমিয়ি জেরুশালেম থেকে গাতে গিয়েছিল, এখন ফিরে এসেছে;
{2:42} বাদশাহ্‌ লোক পাঠিয়ে শিমিয়িকে ডেকে এনে বললেন, আমি কি তোমাকে মাবুদের কসম দিয়ে তোমার বিপক্ষে এই সাক্ষ্য দিই নি যে, নিশ্চিতভাবে জেনে নাও তুমি যেদিন বাইরে যাবে, স্থানান্তরে ভ্রমণ করবে, সেদিন তোমার মৃত্যু হবেই? আর তুমি আমাকে বলেছিলে, আমি যে কথা শুনলাম, তা ভাল কথা।
{2:43} তবে তুমি মাবুদের কসম ও তোমাকে দেওয়া আমার হুকুম কেন পালন কর নি?
{2:44} বাদশাহ্‌ শিমিয়িকে আরও বললেন, আমার পিতা দাউদের প্রতি তোমার কৃত যে সমস্ত নাফরমানীর বিষয়ে তোমার মন সাক্ষ্য দেয়, তা তুমি জান; অতএব মাবুদ তোমার সেই কাজের ফল তোমার মাথায় বর্তাবেন।
{2:45} কিন্তু বাদশাহ্‌ সোলায়মানের উপর দোয়া থাকবে হবে ও মাবুদের সম্মুখে দাউদের সিংহাসন যুগ যুগ অক্ষুণ্ন থাকবে।
{2:46} পরে বাদশাহ্‌ যিহোয়াদার পুত্র বনায়কে হুকুম করলে তিনি গিয়ে তাকে আক্রমণ করে হত্যা করলেন। আর সোলায়মানের হাতে রাজ্য সুস্থির হল।
{i3:1} জ্ঞানের জন্য বাদশাহ্‌ সোলায়মানের মুনাজাত
{3:1} সোলায়মান মিসরের বাদশাহ্‌ ফেরাউনের সঙ্গে কুটুম্বিতা করলেন, তিনি ফেরাউনের কন্যাকে বিয়ে করলেন এবং যে পর্যন্ত তাঁর বাড়ি এবং মাবুদের গৃহ ও জেরুশালেমের চারদিকের প্রাচীর-নির্মাণ সমাপ্ত না করলেন, সেই পর্যন্ত তাঁকে দাউদ-নগরে এনে রাখলেন।
{3:2} আর লোকেরা নানা উচ্চস্থলীতে কোরবানী করতো, কেননা সেই সময় পর্যন্ত মাবুদের নামের উদ্দেশে গৃহ নির্মিত হয় নি।
{3:3} সোলায়মান মাবুদকে মহব্বত করতেন, তাঁর পিতা দাউদের বিধি অনুসারে চলতেন, তবুও উচ্চস্থলীতে কোরবানী করতেন ও ধূপ জ্বালাতেন।
{3:4} একদিন বাদশাহ্‌ কোরবানী করার জন্য গিবিয়োনে যান, কেননা সেই স্থানটি ছিল প্রধান উচ্চস্থলী, সোলায়মান সেখানকার কোরবানগাহে এক হাজার পোড়ানো-কোরবানী করলেন।
{3:5} গিবিয়োনে মাবুদ রাতের বেলায় স্বপ্নযোগে সোলায়মানকে দর্শন দিলেন। আল্লাহ্‌ বললেন, যাচ্ঞা কর, আমি তোমাকে কি দেব?
{3:6} সোলায়মান বললেন, তোমার গোলাম আমার পিতা দাউদ বিশ্বস্ততায়, ধার্মিকতায় ও তোমার উদ্দেশে হৃদয়ের সরলতায় তোমার সাক্ষাতে যেমন চলতেন, তুমি তাঁর প্রতি তদনুরূপ অটল মহব্বত দেখিয়েছ, আর তাঁর প্রতি এই অটল মহব্বত প্রকাশ করেছ যে তাঁর সিংহাসনে বসবার জন্য একটি পুত্র তাঁকে দিয়েছ, যেমন আজ রয়েছে।
{3:7} এখন, হে মাবুদ, আমার আল্লাহ্‌, তুমি আমার পিতা দাউদের পদে তোমার এই গোলামকে বাদশাহ্‌ করলে; কিন্তু আমি ক্ষুদ্র বালকমাত্র, বাইরে যেতে ও ভিতরে আসতে জানি না।
{3:8} আর তোমার গোলাম তোমার মনোনীত লোকদের মধ্যে রয়েছে, তারা একটি মহাজাতি, আর তারা সংখ্যায় এত বেশি যে, তাদের গণনা করা যায় না।
{3:9} অতএব তোমার লোকদের বিচার করতে ও কোনটি সঠিক বা কোনটি ভুল তা জানতে তোমার এই গোলামকে বুঝবার জ্ঞান দাও; কারণ তোমার এমন মহা লোকবৃন্দের বিচার করা কার সাধ্য?
{3:10} সোলায়মান এই বিষয় যাচ্ঞা করলেন দেখে তা প্রভুর দৃষ্টিতে তা তুষ্টিকর হল।
{3:11} আর আল্লাহ্‌ তাঁকে বললেন, তুমি এই বিষয় যাচ্ঞা করেছ, নিজের জন্য দীর্ঘায়ু যাচ্ঞা কর নি, নিজের জন্য ঐশ্বর্য যাচ্ঞা কর নি এবং তোমার দুশমনদের প্রাণ যাচ্ঞা কর নি; কিন্তু সুবিচার করবার জন্য বুঝবার ক্ষমতা যাচ্ঞা করেছ;
{3:12} এই কারণ দেখ, আমি তোমার কথা অনুসারেই করলাম। দেখ, আমি তোমার অন্তরে এমন জ্ঞান ও বিচারবুদ্ধি দিলাম যে, তোমার আগে তোমার মত কেউ হয় নি এবং পরেও তোমার মত কেউ জন্ম লাভ করবে না।
{3:13} আবার তুমি যা যাচ্ঞা কর নি তাও তোমাকে দিলাম, এমন ঐশ্বর্য ও গৌরব দিলাম যে, তোমার জীবনকালে বাদশাহ্‌দের মধ্যে কেউ তোমার মত হবে না।
{3:14} আর তোমার পিতা দাউদ যেমন চলতো, তেমনি তুমি যদি আমার সমস্ত হুকুম ও আমার সমস্ত বিধি পালন করতে আমার পথে চল, তবে আমি তোমার আয়ু দীর্ঘ করবো।
{3:15} পরে সোলায়মান ঘুম থেকে জেগে উঠলেন, আর দেখ, সেটি স্বপ্ন। পরে তিনি জেরুশালেমে গিয়ে মাবুদের শরীয়ত-সিন্দুকের সম্মুখে দাঁড়িয়ে পোড়ানো-কোরবানী ও মঙ্গল-কোরবানী করলেন এবং তাঁর সমস্ত গোলামের জন্য একটি ভোজ দিলেন।
{i3:16} বাদশাহ্‌ সোলায়মানের বিজ্ঞতা ও ঐশ্বর্য
{3:16} সেই সময়ে দু’জন পতিতা স্ত্রীলোক বাদশাহ্‌র কাছে এসে তাঁর সম্মুখে দাঁড়ালো।
{3:17} একটি স্ত্রীলোক বললো, হে আমার প্রভু, আমি ও এই স্ত্রীলোকটি উভয়ে একটি ঘরে থাকি এবং সে যখন ঘরে ছিল তখন আমি একটি পুত্র প্রসব করি।
{3:18} আমার প্রসবের পর তিন দিনের দিন এই স্ত্রীলোকটিও একটি পুত্র প্রসব করলো; তখন আমরা একত্রে ছিলাম, ঘরে আমাদের সঙ্গে কোন অন্য লোক ছিল না, কেবল আমরা দু’জন ঘরে ছিলাম।
{3:19} আর রাতে এই স্ত্রীলোকটির সন্তানটি মারা গেল, কারণ সে তার সন্তানের উপরে শয়ন করেছিল।
{3:20} তাতে সে মাঝ রাতে উঠে যখন আপনার বাঁদী আমি ঘুমিয়ে ছিলাম তখন আমার পাশ থেকে আমার সন্তানটিকে নিয়ে নিজের কোলে শুইয়ে রাখল এবং নিজের মৃত সন্তানটিকে আমার কোলে শুইয়ে রাখল।
{3:21} খুব ভোরে আমি আমার সন্তানটিকে বুকের দুধ দিতে উঠলাম, আর দেখলাম ছেলেটি মৃত; কিন্তু সকালে তার প্রতি ভাল করে লক্ষ্য করে দেখলাম সে আমার গর্ভের সন্তান নয়।
{3:22} অন্য স্ত্রীলোকটি বললো, না, জীবিত সন্তান আমার, মৃত সন্তান তোমার। প্রথম স্ত্রী বললো, না, না, মৃত সন্তান তোমার, জীবিত সন্তান আমার। এভাবে তারা দু’জনে বাদশাহ্‌র সম্মুখে বাদানুবাদ করতে লাগল।
{3:23} তখন বাদশাহ্‌ বললেন, এক জন বলছে, এই জীবিত সন্তান আমার, মৃত সন্তান তোমার; অন্য জন বলছে, না মৃত সন্তান তোমার, জীবিত সন্তান আমার।
{3:24} পরে বাদশাহ্‌ বললেন, আমার কাছে একটা তলোয়ার আন। তাতে বাদশাহ্‌র কাছে তলোয়ার আনা হল।
{3:25} বাদশাহ্‌ বললেন, এই জীবিত ছেলেটিকে দুই খণ্ড করে ফেল এবং এক জনকে অর্ধেক ও অন্য জন্যকে অর্ধেক দাও।
{3:26} তখন জীবিত ছেলেটি যার সন্তান, সেই স্ত্রীলোকটি সন্তানের জন্য তার অন্তঃকরণ ব্যাকুল হওয়াতে বাদশাহ্‌কে বললো, হে আমার প্রভু, আরজ করি, জীবিত ছেলেটি ওকে দিয়ে দিন, ছেলেটিকে কোন মতে হত্যা করবেন না। কিন্তু অপর জন বললো, সে আমারও না হোক, তোমারও না হোক, দুই খণ্ড কর।
{3:27} তখন বাদশাহ্‌ জবাবে বললেন, জীবিত ছেলেটি ওকে দাও, কোন মতে হত্যা করো না; সে ঐ ছেলেটির মা।
{3:28} বাদশাহ্‌ বিচারের যে নিষ্পত্তি করলেন, তা শুনে সমস্ত ইসরাইলদের মনে বাদশাহ্‌ সম্পর্কে ভয় জেগে উঠলো; কেননা তারা দেখতে পেল, বিচার করার জন্য তাঁর অন্তরে আল্লাহ্‌দত্ত জ্ঞান আছে।
{i4:1} বাদশাহ্‌ সোলায়মানের কর্মকর্তারা
{4:1} বাদশাহ্‌ সোলায়মান সমগ্র ইসরাইলে রাজত্ব করতেন।
{4:2} তাঁর প্রধান কর্মকর্তাদের নাম এই — সাদোকের পুত্র অসরিয় ইমাম;
{4:3} শীশার পুত্র ইলীহোরফ ও অহিয় লেখক; অহীলুদের পুত্র যিহোশাফট ইতিহাস লেখক;
{4:4} আর যিহোয়াদার পুত্র বনায় সেনাপতি এবং সাদোক ও অবিয়াথর ইমাম;
{4:5} এবং নাথনের পুত্র অসরিয় কর্মকর্তাদের প্রধান ও নাথনের পুত্র সাবূদ ইমাম ও বাদশাহ্‌র বন্ধু ছিলেন।
{4:6} আর অহীশার বাড়ির নেতা এবং অব্দের পুত্র অদোনীরাম বাদশাহ্‌র কর্মাধীন গোলামদের নেতা ছিলেন।
{4:7} আর সমস্ত ইসরাইলে সোলায়মানের নিযুক্ত বারো জন কর্মকর্তা ছিলেন। তাঁরা বাদশাহ্‌ ও রাজপ্রাসাদের জন্য খাদ্যদ্রব্যের আয়োজন করতেন; বছরের মধ্যে এক এক মাসের জন্য আয়োজন করার ভার এক এক জনের উপরে ন্যস্ত ছিল।
{4:8} তাঁদের নাম এরকম: পর্বতময় আফরাহীম প্রদেশে বিন্‌-হূর।
{4:9} মাকসে, শালবীমে, বৈৎ-শেমশে ও এলোন-বৈৎহাননে বিন্‌-দেকর।
{4:10} অরুব্বোতে বিন্‌-হেষদ; সোখো ও হেফর প্রদেশের সমস্ত জায়গা তাঁর অধীন ছিল।
{4:11} সমস্ত দোর পাহাড়ী এলাকাটা বিন্‌-অবীনাদবের অধীন ছিল; তিনি সোলায়মানের কন্যা টাফৎকে বিয়ে করেন।
{4:12} তানকে ও মগিদ্দোতে এবং সর্তনের কাছে ও যিষ্রিয়েলের নিম্নে অবস্থিত সমস্ত বৈৎ-শানে, অর্থাৎ বৈৎ-শান থেকে আবেল-মহোলা ও যক্‌মিয়ামের পার পর্যন্ত অহীলূদের পুত্র বানা।
{4:13} রামোৎ-গিলিয়দে বিন্‌-গেবর; গিলিয়দস্থ মানশা-সন্তান যায়ীরের সমস্ত গ্রাম এবং বাশনস্থ অর্গোব অঞ্চল, প্রাচীরবেষ্টিত ও ব্রোঞ্জের অর্গলবিশিষ্ট ষাটটি বড় নগর তাঁর অধীন ছিল।
{4:14} মহনয়িমে ইদ্দোর পুত্র অহীনাদব।
{4:15} নপ্তালিতে অহীমাস; তিনিও সোলায়মানের এক কন্যা, বাসমৎকে বিয়ে করেন।
{4:16} আশেরে ও বালোতে হূশয়ের পুত্র বানা।
{4:17} ইষাখরে পারূহের পুত্র যিহোশাফট।
{4:18} বিন্যামীনে এলার পুত্র শিমিয়ি।
{4:19} গিলিয়দ দেশে অর্থাৎ আমোরীয়দের বাদশাহ্‌ সীহোনের ও বাশনের বাদশাহ্‌ উজের দেশে ঊরির পুত্র গেবর; সেই দেশে তিনিই একমাত্র কর্মকর্তা ছিলেন।
{i4:20} রাজপ্রাসাদের প্রত্যেক দিনের খাবার
{4:20} এহুদা ও ইসরাইলের লোকসংখ্যা সমুদ্রতীরস্থ বালুকণার মত বহুসংখ্যক ছিল, তারা ভোজন পান করতো ও সুখী ছিল।
{4:21} আর (ফোরাত) নদী থেকে ফিলিস্তিনীদের দেশ ও মিসরের সীমা পর্যন্ত যাবতীয় রাজ্যে সোলায়মান কর্তৃত্ব করতেন; সোলায়মানের সমস্ত জীবনকালে তারা তাঁকে উপঢৌকন দিত এবং তাঁর সেবা করতো।
{4:22} সোলায়মানের প্রত্যেক দিনের আয়োজনীয় দ্রব্য ছিল এই: ত্রিশ কোর মিহি সুজি ও ষাট কোর ময়দা;
{4:23} দশটা পুষ্ট গরু ও মাঠ থেকে আনা কুড়িটা গরু ও এক শত ভেড়া; এছাড়া হরিণ, মৃগী, কালসার ও পুষ্ট পাখি।
{4:24} ফলে, তিনি তিপ্‌সহ থেকে গাজা পর্যন্ত (ফোরাত) নদীর এই পারস্থ সমস্ত দেশের, নদীর এই পারস্থ সকল বাদশাহ্‌র উপরে কর্তৃত্ব করতেন; আর তাঁর চারদিকের সমস্ত অঞ্চলে শান্তি ছিল।
{4:25} সোলায়মানের সমস্ত রাজত্বকালে দান থেকে বের্‌-শেবা পর্যন্ত এহুদা ও ইসরাইল প্রত্যেকে যার যার আঙ্গুরলতা ও নিজ নিজ ডুমর গাছের তলে নির্ভয়ে বাস করতো।
{4:26} সোলায়মানের রথের জন্য চল্লিশ হাজার আস্তাবল ও বারো হাজার ঘোড়সওয়ার ছিল।
{4:27} আর বাদশাহ্‌ সোলায়মানের জন্য ও বাদশাহ্‌ সোলায়মানের সঙ্গে ভোজনকারীদের জন্য সেই কর্মকর্তারা প্রত্যেকে যার যার নির্ধারিত মাসে খাদ্য দ্রব্যের আয়োজন করতেন, কিছুরই ত্রুটি করতেন না।
{4:28} তাঁরা প্রত্যেক জন স্ব স্ব কার্যভার অনুসারে ঘোড়া ও দ্রুতগামী বাহনগুলোর জন্য যথাস্থানে যব ও ঘাস আনতেন।
{i4:29} বাদশাহ্‌ সোলায়মানের জ্ঞানের সুনাম
{4:29} আর আল্লাহ্‌ সোলায়মানকে বিপুল জ্ঞান ও সুক্ষ্মবুদ্ধি এবং সমুদ্রতীরস্থ বালুকণার মত অন্তরের বিস্তীর্ণতা দিলেন।
{4:30} তাতে পূর্বদেশের সমস্ত লোকের জ্ঞান ও মিসরীয়দের যাবতীয় জ্ঞান থেকে সোলায়মানের বেশি জ্ঞান হল।
{4:31} ফলে, তিনি সকল লোক থেকে জ্ঞানবান, ইষ্রাহীয় এথন এবং মাহোলের পুত্র হেমন, কল্‌কোল ও দর্দা, এঁদের থেকেও বেশি জ্ঞানবান হলেন। চারদিকের সমস্ত জাতির মধ্যে তাঁর সুখ্যাতি হল।
{4:32} তিনি তিন হাজার প্রবাদ বাক্য বলতেন ও তাঁর এক হাজার পাঁচটি গজল ছিল।
{4:33} আর তিনি লেবাননের এরস গাছ থেকে প্রাচীরের গাত্রে উৎপন্ন এসোব ঘাস পর্যন্ত গাছগুলোর বর্ণনা করতেন এবং পশু, পাখি, বুকে-হাঁটা প্রাণী ও মাছের বর্ণনা করতেন।
{4:34} আর দুনিয়ার যেসব বাদশাহ্‌ সোলায়মানের জ্ঞানের সংবাদ শুনেছিলেন, তাঁদের কাছ থেকে সর্বদেশীয় লোক সোলায়মানের জ্ঞানের উক্তি শুনতে আসত।
{i5:1} এবাদতখানা নির্মাণের আয়োজন
{5:1} আর টায়ারের বাদশাহ্‌ হীরম সোলায়মানের কাছে তাঁর গোলামদেরকে পাঠালেন; কেননা লোকেরা তাঁর পিতার স্থানে তাঁকেই বাদশাহ্‌র পদে অভিষেক করেছে, তিনি এই কথা শুনেছিলেন; বাস্তবিক হীরম দাউদকে বরাবর মহব্বত করতেন।
{5:2} পরে সোলায়মান হীরমকে এই কথা বলে পাঠালেন,
{5:3} আপনি জানেন, আমার পিতা দাউদ তাঁর চারদিকে যুদ্ধের দরুন তাঁর আল্লাহ্‌ মাবুদের নামের উদ্দেশে গৃহ নির্মাণ করতে পারেন নি; কিন্তু শেষে মাবুদ সেসব তাঁর পদানত করলেন।
{5:4} আর এখন আমার আল্লাহ্‌ মাবুদ চারদিকে আমাকে বিশ্রাম দিয়েছেন; বিপক্ষ কেউ নেই, বিপদ-ঘটনাও কিছুই নেই।
{5:5} আর দেখুন, আমি আমার আল্লাহ্‌ মাবুদের নামের উদ্দেশে একটি গৃহ নির্মাণ করার সঙ্কল্প করছি, কেননা মাবুদ সেই বিষয়ে আমার পিতা দাউদকে এই কথা বলেছিলেন, আমি তোমার স্থানে তোমার যে পুত্রকে তোমার সিংহাসনে অধিষ্ঠিত করবো, সেই আমার নামের উদ্দেশে একটি গৃহ নির্মাণ করবে।
{5:6} অতএব এখন আপনি আপনার লোকদেরকে আমার জন্য লেবাননে গিয়ে এরস গাছ কাটতে হুকুম করুন, আর আমার গোলামেরা আপনার গোলামদের সঙ্গে থাকবে; আর আপনি যা বলবেন, সেই অনুসারেই আমি আপনার গোলামদেরকে বেতন দেব; কেননা আপনি জানেন, কাঠ কাটতে সীদোনীয়দের মত দক্ষ লোক আমাদের মধ্যে কেউ নেই।
{5:7} সোলায়মানের কথা শুনে হীরম বড় আনন্দিত হয়ে বললেন, আজ মাবুদ ধন্য হোন, যেহেতু তিনি দাউদকে জ্ঞানবান পুত্র দিয়ে এই মহাজাতির নেতা করেছেন।
{5:8} পরে হীরম সোলায়মানের কাছে লোক পাঠিয়ে বললেন, আপনি আমার কাছে যে কথা বলে পাঠিয়েছেন, তা আমি শুনলাম; আমি এরস কাঠ ও দেবদারু কাঠ সম্বন্ধে আপনার সমস্ত অভীষ্ট সিদ্ধ করবো।
{5:9} আমার গোলামেরা লেবানন থেকে তা নামিয়ে সমুদ্রে আনবে, পরে আমি ভেলা বেঁধে সমুদ্রপথে আপনার নির্ধারিত স্থানে প্রেরণ করবো, আর সেই স্থানে তা খুলে দেব, তখন আপনি তা গ্রহণ করবেন। তবে আপনি আমার বাড়ির জন্য খাদ্যদ্রব্যের যোগান দিয়ে আমার অভীষ্ট সিদ্ধ করবেন।
{5:10} এভাবে হীরম সোলায়মানের সমস্ত বাসনা অনুসারে এরস কাঠ ও দেবদারু কাঠ দিতে লাগলেন।
{5:11} আর সোলায়মান হীরমের বাড়ির খাদ্যদ্রব্যের জন্য তাঁকে বিশ হাজার কোর গম ও বিশ কোর ছেঁচা জলপাইয়ের তেল দিতেন; এভাবে সোলায়মান প্রতি বছর হীরমকে দিতেন।
{5:12} আর মাবুদ তাঁর ওয়াদা অনুসারে সোলায়মানকে জ্ঞান দিলেন। আর হীরম ও সোলায়মানের মধ্যে শান্তি ছিল এবং তাঁরা দু’জনে চুক্তি করলেন।
{5:13} আর বাদশাহ্‌ সোলায়মান সমস্ত ইসরাইল থেকে তাঁর কর্মাধীন গোলাম সংগ্রহ করলেন; সেই গোলামদের সংখ্যা ছিল ত্রিশ হাজার।
{5:14} আর তিনি মাসিক পালাক্রমে তাদের দশ হাজার জনকে লেবাননে প্রেরণ করতেন; তারা এক এক মাস লেবাননে থাকতো ও দুই মাস বাড়িতে থাকতো। বাদশাহ্‌র কর্মাধীন সেই লোকদের নেতা ছিলেন অদোনীরাম।
{5:15} আর সোলায়মানের সত্তর হাজার ভারবাহক ও পর্বতে আশি হাজার পাথর কাটার লোক ছিল।
{5:16} এছাড়া সোলায়মানের কাজের লোকদের উপরে কর্তৃত্বকারী তিন হাজার তিন শত প্রধান কার্যাধ্যক্ষ ছিল।
{5:17} আর মসৃণ করা পাথর দ্বারা গৃহের ভিত্তিমূল স্থাপন করার জন্য তারা বাদশাহ্‌র হুকুম অনুসারে বড় বড় পাথর ও বহুমূল্য পাথর কেটে আনলো।
{5:18} পরে সোলায়মানের রাজমিস্ত্রি ও হীরমের রাজমিস্ত্রিরা এবং গিব্লীয়েরা সেসব মসৃণ করলো; এভাবে তারা গৃহ নির্মাণ করার জন্য কাঠ ও সমস্ত পাথর প্রস্তুত করলো।
{i6:1} বাদশাহ্‌ সোলায়মানের এবাদতখানা নির্মাণ
{6:1} মিসর দেশ থেকে বনি-ইসরাইলদের বের হয়ে আসার পর চার শত আশি বছরে, ইসরাইলের উপরে সোলায়মানের রাজত্বের চতুর্থ বছরের সিব মাসে অর্থাৎ দ্বিতীয় মাসে সোলায়মান মাবুদের উদ্দেশে গৃহ নির্মাণ করতে আরম্ভ করলেন।
{6:2} বাদশাহ্‌ সোলায়মান মাবুদের উদ্দেশে যে গৃহ নির্মাণ করলেন, তা লম্বায় ষাট হাত, চওড়ায় বিশ হাত ও উচ্চতায় ত্রিশ হাত।
{6:3} আর সেই গৃহের প্রধান কক্ষের অর্থাৎ পবিত্র স্থানের সম্মুখে একটি বারান্দা ছিল, তা গৃহের চওড়া অনুসারে কুড়ি হাত লম্বা ও গৃহের সম্মুখে দশ হাত চওড়া।
{6:4} আর গৃহের জন্য তিনি সরু ছিদ্রবিশিষ্ট জানালা প্রস্তুত করলেন।
{6:5} আর তিনি গৃহের দেয়ালের গায়ে চারদিকে, পবিত্র স্থান ও অন্তর্গৃহের দেয়ালের গায়ে চারদিকে থাক এবং চারদিকে কুঠরী নির্মাণ করলেন।
{6:6} তার নিচেও থাক পাঁচ হাত চওড়া ও মধ্যের থাক ছয় হাত চওড়া এবং তৃতীয় থাক সাত হাত চওড়া; কেননা কড়িকাঠ যেন দেয়ালের মধ্যে বদ্ধ না হয়, এজন্য তিনি গৃহের চারদিকে দেয়ালের বাইরের দিকে সোপানাকার করলেন।
{6:7} আর গৃহের নির্মাণকালে সঠিক মাপের পাথর দ্বারা তা নির্মিত হল; নির্মাণকালে গৃহের মধ্যে হাতুড়ি, বাটালি বা আর কোন লোহার অস্ত্রের আওয়াজ শোনা গেল না।
{6:8} মধ্যের থাকের দরজা গৃহের দক্ষিণ দিকে ছিল এবং লোকে পেঁচাল সিঁড়ি দিয়ে মধ্যতলাতে ও মধ্যতলা থেকে তৃতীয়তলাতে উঠে যেত।
{6:9} এভাবে তিনি গৃহ নির্মাণ করলেন, তা সমাপ্ত করলেন এবং এরস কাঠের কড়ি ও সারি সারি (ফলক) দ্বারা গৃহ আচ্ছাদন করলেন।
{6:10} আর গৃহের সর্বগাত্রে পাঁচ পাঁচ হাত উঁচু কুঠরীর থাক করলেন, তা এরস কাঠ দ্বারা গৃহের সঙ্গে সংযুক্ত ছিল।
{6:11} পরে সোলায়মানের কাছে মাবুদের এই কালাম নাজেল হল,
{6:12} তুমি এই গৃহ নির্মাণ করছো; ভাল, যদি আমার সমস্ত বিধি-পথে চল, আমার সমস্ত অনুশাসন পালন কর ও আমার সমস্ত হুকুম গ্রহণ করে সেই অনুসারে চল, তবে আমি তোমার পিতা দাউদকে যা বলেছি, আমার সেই কালাম তোমার পক্ষে সফল করবো।
{6:13} আর আমি বনি-ইসরাইলদের মধ্যে বাস করবো, আমার লোক ইসরাইলকে ত্যাগ করবো না।
{6:14} এভাবে সোলায়মান গৃহ নির্মাণ করলেন, তা সমাপ্ত করলেন।
{6:15} আর তিনি ভিতরে গৃহের দেয়ালগুলোর গায়ে এরস কাঠের তক্তা দিলেন; তিনি ভিতরে গৃহের মেঝে থেকে দেয়ালের ছাদ পর্যন্ত ঐ কাঠ দিয়ে আচ্ছাদন করলেন এবং গৃহের মেঝে দেবদারু কাঠের তক্তা দ্বারা আচ্ছাদন করলেন।
{6:16} আর বিশ হাত পরিমিত গৃহের যে পশ্চাদ্ভাগ, তা মেঝে থেকে দেয়ালের ছাদ পর্যন্ত এরস কাঠের তক্তা দ্বারা আচ্ছাদন করলেন এবং ভিতরে অন্তর্গৃহ অর্থাৎ মহা-পবিত্র স্থানের জন্য তা প্রস্তুত করলেন।
{6:17} তাতে গৃহ, অর্থাৎ সম্মুখস্থ পবিত্র স্থানটি চল্লিশ হাত লম্বা হল।
{6:18} আর গৃহের মধ্যে এরস কাঠে বার্তাকী ও বিকশিত ফুল খোদাই করা হল; সকলই এরস কাঠের হল, কিছুমাত্র পাথর দেখা গেলো না।
{6:19} আর আল্লাহ্‌র শরীয়ত-সিন্দুক স্থাপন করার জন্য পবিত্র স্থানের ভিতরে তিনি একটি অন্তর্গৃহ প্রস্তুত করলেন।
{6:20} তিনি পবিত্র স্থানের ভিতরে বিশ হাত লম্বা ও বিশ হাত চওড়া ও বিশ হাত উঁচু করে খাঁটি সোনা দিয়ে এবং কোরবানগাহ্‌ এরস কাঠ দিয়ে মুড়িয়ে দিলেন।
{6:21} সোলায়মান খাঁটি সোনা দিয়ে গৃহের ভিতরের ভাগ মুড়িয়ে দিলেন এবং অন্তর্গৃহের সম্মুখে সোনার শিকল রাখলেন, আর অন্তর্গৃহ সোনা দিয়ে মুড়িয়ে দিলেন।
{6:22} তিনি সমস্ত গৃহটি সোনা দিয়ে মুড়িয়ে দিলেন, যে পর্যন্ত সমস্ত গৃহের কাজ শেষ না হল এবং অন্তর্গৃহের নিকটস্থ সমস্ত ধূপগাহ্‌টি সোনা দিয়ে মুড়িয়ে দিলেন।
{6:23} আর তিনি অন্তর্গৃহের মধ্যে দশ দশ হাত উঁচু জলপাই কাঠের দু’টি কারুবী নির্মাণ করলেন।
{6:24} একটি কারুবীর একটি পাখা পাঁচ হাত ও অন্য পাখাটি পাঁচ হাত ছিল; একটি পাখার প্রান্তভাগ থেকে অন্য পাখার প্রান্তভাগ পর্যন্ত দশ হাত হল।
{6:25} আর দ্বিতীয় কারুবীও দশ হাত ছিল; দুই কারুবীর সম পরিমাণ ও সম আকার ছিল।
{6:26} প্রথম এবং দ্বিতীয় দুই কারুবীই দশ দশ হাত উঁচু ছিল।
{6:27} পরে তিনি সেই দুই কারুবীকে ভিতরের গৃহে স্থাপন করলেন এবং কারুবীদের পাখা এমনভাবে প্রসারিত হল যে, একটির পাখা এক দেয়াল, অন্যটির পাখা অন্য দেয়াল স্পর্শ করলো এবং তাদের পাখা গৃহের মধ্যে পরস্পর স্পর্শ করলো।
{6:28} পরে তিনি কারুবী দু’টিকে সোনা দিয়ে মুড়িয়ে দিলেন।
{6:29} আর কারুবীর, খেজুর গাছের ও বিকশিত ফুলের মূর্তিতে বাড়ির সমস্ত দেয়ালের গায়ে ভিতরে বাইরে চারদিকে খোদাই করলেন;
{6:30} এবং গৃহের মেঝে ভিতরে বাইরে সোনা দিয়ে ঢেকে দিলেন।
{6:31} আর তিনি অন্তর্গৃহের প্রবেশ-দ্বারে জলপাই কাঠের দরজা তৈরি করলেন এবং কপালী ও বাজু (দেয়ালের) পঞ্চমাংশ হল।
{6:32} ঐ জলপাই কাঠের দু’টি কবাটে কারুবীর, খেজুর গাছের ও বিকশিত পুষ্পের আকৃতি খোদাই করে সোনা দিয়ে তা আচ্ছাদন করলেন; আর কারুবী ও খেজুর গাছের উপরে সোনার পাত করে দিলেন।
{6:33} একইভাবে তিনি বায়তুল-মোকাদ্দসের দ্বারের জন্য (দেয়ালের) চতুর্থাংশে জলপাই কাঠের চৌকাঠ করলেন।
{6:34} আর দেবদারুকাঠের দু’টি দরজা তৈরি করলেন, একটি দরজার দু’টি পাল্লা যেমন কব্‌জাতে খেলত, অন্য দরজার দু’টি পাল্লাও তেমনি কব্‌জাতে খেলত।
{6:35} আর তিনি তার উপরে কারুবী, খেজুর গাছ ও প্রস্ফুটিত ফুল খোদাই করে সেই খোদাইকৃত কর্মসুদ্ধ তা সোনা দিয়ে মুড়িয়ে দিলেন।
{6:36} আর তিনি তিন সারি মসৃণ পাথর ও এক সারি এরস কাঠের কড়ি দ্বারা ভিতর প্রাঙ্গণ নির্মাণ করলেন।
{6:37} চতুর্থ বছরের সিব মাসে মাবুদের গৃহের ভিত্তিমূল স্থাপিত হয়।
{6:38} আর একাদশ বছরের বূল মাসে, অর্থাৎ অষ্টম মাসে নির্ধারিত সমস্ত আকার অনুসারে সর্বাংশে গৃহের নির্মাণ সমাপ্ত হয়; তিনি ঐ গৃহ নির্মাণে সাত বছর ব্যাপৃত ছিলেন।
{i7:1} বাদশাহ্‌ সোলায়মানের অট্টালিকা নির্মাণ
{7:1} আর সোলায়মান তের বছর তাঁর নিজের বাড়ি নির্মাণে ব্যাপৃত থাকলেন; পরে তাঁর বাড়ির সমস্ত নির্মাণ কাজ সমাপ্ত করলেন।
{7:2} আর তিনি লেবানন অরণ্যের বাড়ি নির্মাণ করলেন; তার লম্বা একশত হাত চওড়া পঞ্চাশ হাত ও উচ্চতা ত্রিশ হাত ছিল, তা চার শ্রেণী এরস কাঠের স্তম্ভের উপরে স্থাপিত এবং স্তম্ভগুলোর উপরে এরস কাঠের কড়ি বসান ছিল।
{7:3} স্তম্ভ্ভ্ভগুলোর উপরে প্রত্যেক শ্রেণীতে পনের, সবসুদ্ধ পঁয়তাল্লিশটি কুঠরী স্থাপিত হল, তার উপরে এরস কাঠের ছাদ হল।
{7:4} আর বাতাযুক্ত [চৌকাঠের] তিন শ্রেণী ছিল এবং পরস্পর অনুরূপ জানালার তিন সারি ছিল।
{7:5} আর সমস্ত দরজা ও চৌকাঠ চারকোনা বিশিষ্ট ও বাতাযুক্ত এবং পরস্পর অনুরূপ জানালার তিন সারি ছিল।
{7:6} আর তিনি স্তম্ভশ্রেণীর একটি বারান্দা প্রস্তুত করলেন, তা লম্বায় পঞ্চাশ হাত ও চওড়ায় ত্রিশ হাত এবং তাদের সম্মুখে আর একটি বারান্দা করলেন, তাতেও স্তম্ভশ্রেণী ও তার সম্মুখে গোবরাট ছিল।
{7:7} আর যে বারান্দার সিংহাসনে বসে তিনি বিচার করবেন, সেই বিচারের বারান্দা প্রস্তুত করলেন ও মেঝের এক দিক থেকে অন্য দিক পর্যন্ত এরস কাঠ দিয়ে ঢেকে দিলেন।
{7:8} আর তাঁর বাসগৃহ ও বারান্দার ভিতরে অন্য প্রাঙ্গণ ঠিক একই রকম ছিল। আর সোলায়মান যাঁকে বিয়ে করেছিলেন ফেরাউনের সেই কন্যার জন্য ঐ বারান্দার মত একটি বাড়ি নির্মাণ করলেন।
{7:9} এর ভিত্তিমূল থেকে শুরু করে আলিসা পর্যন্ত ভিতরে ও বাইরে মসৃণ পাথরের পরিমাণ অনুসারে করাত দিয়ে কাটা দামী পাথরে নির্মিত হয়েছিল এবং বাইরে বড় প্রাঙ্গণ পর্যন্ত একই রকম করা হল।
{7:10} আর বহুমূল্য যে পাথর দিয়ে ভিত্তিমূল নির্মিত হয়েছিল, সেসব পাথর বেশ বড় বড় ছিল, কোন কোনটা দশ হাত ও কোন কোনটা আট হাত।
{7:11} তার উপরে দামী পাথর, পরিমাণ অনুসারে মসৃণ পাথর ও এরস কাঠ ছিল।
{7:12} আর যেমন মাবুদের গৃহের মধ্য প্রাঙ্গণে ও গৃহের বারান্দাতে, তেমনি বড় প্রাঙ্গণের চারদিকে তিন শ্রেণী মসৃণ পাথর ও এক শ্রেণী এরস কাঠ ছিল।
{i7:13} এবাদতখানার আসবাবপত্র ও সাজসজ্জা
{7:13} আর বাদশাহ্‌ সোলায়মান লোক প্রেরণ করে টায়ার থেকে হীরমকে আনালেন।
{7:14} সে নপ্তালি বংশীয় এক জন বিধবার পুত্র এবং তার পিতা টায়ার নগরস্থ এক জন কাংস্যকার, ব্রোঞ্জের সমস্ত কাজ করতে সে জ্ঞান, বুদ্ধি ও বিদ্যায় পরিপূর্ণ ছিল; সে বাদশাহ্‌ সোলায়মানের কাছে এসে তাঁর সমস্ত কাজ করলো।
{7:15} সে ব্রোঞ্জের দু’টি স্তম্ভ নির্মাণ করলো; তার এক এক স্তম্ভ আঠার হাত উঁচু এবং বারো হাত পরিমিত সুতা দু’টি স্তম্ভ বেষ্টন করলো।
{7:16} আর দুই স্তম্ভের মাথায় স্থাপন করার জন্য মাথায় সে ছাঁচে ঢালা ব্রোঞ্জের দু’টি মাথলা তৈরি করলো, একটি মাথলার উচ্চতা পাঁচ হাত, দ্বিতীয় মাথলার উচ্চতাও পাঁচ হাত।
{7:17} স্তম্ভের উপরিস্থ সেই মাথলার জন্য জালকার্যের জাল ও শিকলের কাজের পাকানো দড়ি ছিল; এক মাথলার জন্য সাতটি, অন্য মাথলার জন্যও সাতটি।
{7:18} এভাবে সে স্তম্ভ দু’টি নির্মাণ করলো; আর স্তম্ভের উপরিস্থ মাথলা আচ্ছাদনের জন্য জাল কাজের উপরে বেষ্টন করতে দু’টি শ্রেণী তৈরি করলো; এবং অন্য মাথলার জন্যও তা করলো।
{7:19} আর বারান্দাতে দু’টি স্তম্ভের উপরিস্থ মাথলা চার হাত পর্যন্ত শোশন ফুলের আকৃতিবিশিষ্ট ছিল।
{7:20} আর দু’টি স্তম্ভের উপরে জাল কাজের নিকটস্থ মোটাভাগের কাছে মাথলা ছিল; এবং অন্য মাথলার উপরে চারদিকে শ্রেণীবদ্ধ দুই শত ডালিম ছিল।
{7:21} পরে সে ঐ দু’টি স্তম্ভ বায়তুল-মোকাদ্দসের বারান্দাতে স্থাপন করলো এবং ডান দিকের স্তম্ভটি স্থাপন করে তার নাম যাখীন [তিনি সুস্থির করবেন] রাখল এবং বাম দিকের স্তম্ভটি স্থাপন করে তার নাম বোয়স [এতেই বল] রাখল।
{7:22} ঐ দু’টি স্তম্ভের উপরে শোশন ফুলের আকৃতি ছিল; এভাবে দু’টি স্তম্ভের কাজ সমাপ্ত হল।
{7:23} পরে সে ছাঁচে ঢালা একটি গোলাকার সমুদ্র-পাত্র তৈরি করলো, তা এক প্রান্ত থেকে অন্য প্রান্ত পর্যন্ত দশ হাত ও তার উচ্চতা পাঁচ হাত ও তার পরিধি ত্রিশ হাত ছিল।
{7:24} আর চার প্রান্তের নিচে সমুদ্র-পাত্র বেষ্টনকারী বার্তাকীর শ্রেণী ছিল, প্রত্যেক হাত পরিমাণের মধ্যে দশটি করে বার্তাকী ছিল; বার্তাকীর দুই শ্রেণী ছিল, ঐ পাত্র ঢালবার সময়ে সেসব ছাঁচে ঢালা গিয়েছিল।
{7:25} ঐ পাত্রটি বারোটি গরুর উপরে স্থাপিত ছিল; তাদের তিনটি উত্তরমুখ, তিনটি পশ্চিমমুখ, তিনটি দক্ষিণমুখ ও তিনটি পূর্বমুখ ছিল; এভাবে সমুদ্রপাত্র তাদের উপরে স্থাপিত হল; তাদের সকলের পিছনের ভাগ ভিতরে থাকলো।
{7:26} ঐ পাত্রটি চার আঙ্গুল পুরু ও তার প্রান্ত পানপাত্রের প্রান্তের মত, শোশন পুষ্পের পাপড়ির মত ছিল; তাতে দুই হাজার বাৎ পানি ধারণ করতো।
{7:27} পরে সে ব্রোঞ্জের দশটি পীঠ তৈরি করলো। এক একটি পীঠ চার হাত লম্বা, চার হাত চওড়া ও তিন হাত উঁচু ছিল।
{7:28} সেসব পীঠের গঠন এরকম; তাদের পাটা ছিল, সেসব পাটা বিটের মধ্যে ছিল।
{7:29} আর বিটের পাটায় সিংহ, গরু ও কারুবী ছিল এবং উপরিভাগে বিট সকলের উপরে ভিত্তি ছিল এবং সিংহ ও গরুগুলোর নিচে ঝুলান মালার মত কাজ ছিল।
{7:30} প্রত্যেক পীঠের ব্রোঞ্জের চারটি চাকা ও ব্রোঞ্জের আল ছিল এবং চার পায়াতে স্থাপিত অবলম্বন ছিল, সেসব অবলম্বন ধোবার পাত্রের নিচে ঢালা ছিল ও প্রত্যেকের পাশে মালা ছিল।
{7:31} আর মাথলার মধ্যে ও তার উপরে তার মুখ এক হাত, কিন্তু তার মুখ বৈঠকের আকৃতির মত গোল ও দেড় হাত পরিমিত; এবং তার মুখের উপরেও শিল্পকর্ম ছিল; এবং তার সমস্ত পাটা গোল নয়, চারকোনা বিশিষ্ট ছিল।
{7:32} আর পাটার নিচে চারটি চাকা; ঐ চাকার আল পীঠের সঙ্গে সংযুক্ত; তার প্রত্যেক চাকা দেড় হাত উঁচু।
{7:33} আর চাকাগুলোর গঠন রথের চাকার গঠনের মত এবং আল, নেমি, আড়া ও সমস্ত নাভি ছাঁচে ঢালা ছিল।
{7:34} আর প্রত্যেক পীঠের চার কোণে স্থাপিত চার অবলম্বন ছিল; সেই অবলম্বন মূল পীঠের সঙ্গে নির্মিত ছিল।
{7:35} ঐ পীঠের উপরিস্থ অর্ধেক হাত উঁচু বর্তুলাকার হাতল এবং পীঠের উপরিস্থ অবলম্বন ও পাটা তার সঙ্গে নির্মিত ছিল।
{7:36} আর সে তার অবলম্বনের প্রদেশে ও তার ধারে প্রত্যেকের স্থান-পরিমাণ অনুসারে কারুবী, সিংহ ও খেজুর গাছ খোদাই করে চারদিকে মালা দিল।
{7:37} এভাবে সে দশটি পীঠ তৈরি করলো; সবগুলোই এক ছাঁচে, এক পরিমাণে ও এক আকারে নির্মিত।
{7:38} পরে সে ব্রোঞ্জের দশটি ধোবার পাত্র তৈরি করলো, তার প্রত্যেক পাত্রে চল্লিশ বাৎ পানি ধরতো এবং প্রত্যেক পাত্র চার হাত পরিমিত ছিল; আর ঐ দশটি পীঠের মধ্যে এক এক পীঠের উপরে এক একটি ধোবার পাত্র থাকতো।
{7:39} আর সে গৃহের দক্ষিণ পাশে পাঁচ পীঠ ও বাম পাশে পাঁচ পীঠ রাখল; আর গৃহের দক্ষিণ পাশে পূর্ব দিকে দক্ষিণ দিকের সম্মুখে সমুদ্র-পাত্র স্থাপন করলো।
{7:40} হীরম ঐ সমস্ত ধোবার পাত্র, হাতা ও বাটি তৈরি করলো। এভাবে হীরম বাদশাহ্‌ সোলায়মানের জন্য মাবুদের গৃহের যেসব কাজে প্রবৃত্ত হয়েছিল, সেসব সমাপ্ত করলো;
{7:41} অর্থাৎ দু’টি স্তম্ভ ও সেই স্তম্ভের উপরিস্থ মাথলার দু’টি গোলাকার আচ্ছাদন করার দু’টি জালকার্য;
{7:42} আর দু’টি জালকার্যের জন্য চার শত ডালিমের আকার, অর্থাৎ স্তম্ভের উপরিস্থ মাথলার দু’টি গোলাকার আচ্ছাদন করার এক এক জালকার্যের জন্য দুই শ্রেণী ডালিমের আকার;
{7:43} আর দশটি পীঠ ও পীঠের উপরে দশটি ধোবার পাত্র;
{7:44} এবং একটি সমুদ্র-পাত্র ও সমুদ্র-পাত্রের নিচে বারোটি গরু;
{7:45} এবং পাত্র, হাতা ও বাটি; এই যেসব পাত্র হীরম বাদশাহ্‌ সোলায়মানের জন্য মাবুদের গৃহের জন্য প্রস্তুত করলো, সেসবই তেজোময় ব্রোঞ্জ দ্বারা তৈরি করলো।
{7:46} বাদশাহ্‌ জর্ডানের অঞ্চলে সুক্কোৎ ও সর্তনের মধ্যস্থিত কাদা মাটিতে তা ঢালাই করলেন।
{7:47} আর ঐ সমস্ত পাত্র এত বেশি ছিল, যে সোলায়মান তা ওজন করলেন না; ব্রোঞ্জের পরিমাণ নির্ণয় করা গেল না।
{7:48} সোলায়মান মাবুদের গৃহস্থিত সমস্ত পাত্র তৈরি করালেন; সোনার ধূপগাহ্‌ ও দর্শনরুটি রাখার সোনার টেবিল;
{7:49} এবং অন্তর্গৃহের সম্মুখে ডানে পাঁচটি ও বামে পাঁচটি খাঁটি সোনার প্রদীপ-আসন এবং সোনার ফুল, প্রদীপ ও চিমটা;
{7:50} আর খাঁটি সোনার বাটি, কর্তরী, গামলা, চামচ ও অঙ্গার-পাত্র; এবং ভিতরের গৃহের অর্থাৎ মহা-পবিত্র স্থানের দরজার জন্য এবং গৃহের অর্থাৎ বায়তুল-মোকাদ্দসের দরজার জন্য সোনার কব্‌জা করালেন।
{7:51} এভাবে মাবুদের গৃহের জন্য বাদশাহ্‌ সোলায়মানের কৃত সমস্ত কাজ সম্পন্ন হল। আর সোলায়মান তাঁর পিতা দাউদের পবিত্রীকৃত সমস্ত দ্রব্য, অর্থাৎ রূপা, সোনা ও সমস্ত পাত্র আনিয়ে মাবুদের গৃহস্থিত ধনাগারগুলোতে রাখলেন।
{i8:1} এবাদতখানার প্রতিষ্ঠা
{8:1} পরে সোলায়মান দাউদ-নগর অর্থাৎ সিয়োন থেকে মাবুদের শরীয়ত-সিন্দুক উঠিয়ে আনবার জন্য ইসরাইলের প্রাচীন নেতৃবর্গদের ও সমস্ত গোষ্ঠীপতি, অর্থাৎ বনি-ইসরাইলদের পিতৃকুলের নেতৃবর্গকে জেরুশালেমে বাদশাহ্‌ সোলায়মানের কাছে উপস্থিত করলেন।
{8:2} তাতে এথানীম মাসে, অর্থাৎ সপ্তম মাসে, উৎসব সময়ে ইসরাইলের সমস্ত লোক বাদশাহ্‌ সোলায়মানের কাছে জমায়েত হল।
{8:3} পরে ইসরাইলের সমস্ত প্রধান ব্যক্তি উপস্থিত হলে ইমামেরা সিন্দুকটি উঠাল।
{8:4} আর তারা মাবুদের সিন্দুক, জমায়েত-তাঁবু ও তাঁবুর মধ্যস্থিত সমস্ত পবিত্র পাত্র উঠিয়ে আনলো; ইমামেরা ও লেবীয়েরা এসব উঠিয়ে আনলো।
{8:5} আর বাদশাহ্‌ সোলায়মান এবং তাঁর কাছে সমাগত সমস্ত ইসরাইলদের মধ্য তাঁর সঙ্গে সিন্দুকের সম্মুখে থেকে অনেক ভেড়া ও গরু কোরবানী করলেন; সেসব এত বেশি ছিল যে, তাদের সংখ্যা গণনা করা গেল না।
{8:6} পরে ইমামেরা মাবুদের শরীয়ত-সিন্দুক নিয়ে গিয়ে স্বস্থানে, গৃহের অন্তর্গৃহে, মহা-পবিত্র স্থানে, দুই কারুবীর পাখার নিচে স্থাপন করলো।
{8:7} সেই কারুবীরা সিন্দুকের স্থানের উপরে পাখা মেলে রইলো, আর উপরে কারুবীরা সিন্দুক ও তার দু’টি বহন-দণ্ড আচ্ছাদন করে রইলো।
{8:8} সেই দুই বহন-দণ্ড এত দীর্ঘ ছিল যে, তার অগ্রভাগ অন্তর্গৃহের সম্মুখে পবিত্র স্থান থেকে দেখা যেত, তবুও তা বাইরে দেখা যেত না; আজ পর্যন্ত তা সেই স্থানে আছে।
{8:9} সিন্দুকের মধ্যে আর কিছু ছিল না, কেবল সেই দু’খানা পাথর-ফলক ছিল যা মূসা হোরেবে তার মধ্যে রেখেছিলেন; সেই সময়ে, মিসর থেকে বনি-ইসরাইলদের বের হয়ে আসার পর, মাবুদ বনি-ইসরাইলদের সঙ্গে নিয়ম করেছিলেন।
{8:10} আর পবিত্র স্থানের মধ্য থেকে ইমামদের বের হবার সময়ে মাবুদের গৃহ মেঘে এমন পরিপূর্ণ হল যে,
{8:11} মেঘের দরুন ইমামেরা পরিচর্যা করার জন্য দাঁড়াতে পারল না; কেননা মাবুদের গৃহ মাবুদের প্রতাপে পরিপূর্ণ হয়েছিল।
{8:12} তখন সোলায়মান বললেন, মাবুদ বলেছেন যে, তিনি ঘোর অন্ধকারে বাস করবেন।
{8:13} আমি সত্যিই তোমার একটি বাস-গৃহ নির্মাণ করালাম; এটি চিরকাল তোমার নিবাসস্থান।
{i8:14} বাদশাহ্‌ সোলায়মানের ভাষণ
{8:14} পরে বাদশাহ্‌ মুখ ফিরিয়ে সমস্ত ইসরাইল-সমাজকে দোয়া করলেন; আর সমস্ত ইসরাইল-সমাজ দণ্ডায়মান হল।
{8:15} আর তিনি বললেন, মাবুদ ধন্য হোন, ইসরাইলের আল্লাহ্‌। তিনি আমার পিতা দাউদের কাছে নিজের মুখে এই কথা বলেছিলেন এবং নিজের হাত দিয়ে এটা সফল করেছেন,
{8:16} যথা, যেদিন আমার লোক ইসরাইলকে মিসর থেকে বের করে এনেছি, সেদিন থেকে আমি আমার নাম স্থাপনের জন্য গৃহ নির্মাণার্থে ইসরাইলের সমস্ত বংশের মধ্যে কোন নগর মনোনীত করি নি; কিন্তু আমার লোক ইসরাইলের নেতা হবার জন্য দাউদকে মনোনীত করেছি।
{8:17} আর ইসরাইলের আল্লাহ্‌ মাবুদের নামের উদ্দেশে একটি গৃহ নির্মাণ করতে আমার পিতা দাউদের বাসনা ছিল।
{8:18} কিন্তু মাবুদ আমার পিতা দাউদকে বললেন, আমার নামের উদ্দেশে একটি গৃহ নির্মাণ করতে তোমার বাসনা হয়েছে; তোমার এরকম মনস্থ করা ভালই বটে।
{8:19} তবুও তুমি সেই গৃহ নির্মাণ করবে না, কিন্তু তোমার বংশ থেকে উৎপন্ন পুত্রই আমার নামের উদ্দেশে গৃহ নির্মাণ করবে।
{8:20} মাবুদ এই যে কথা বলেছিলেন, তা সফল করলেন; মাবুদের ওয়াদা অনুসারে আমি আমার পিতা দাউদের পদ লাভ করে ও ইসরাইলের সিংহাসনে উপবিষ্ট হয়ে ইসরাইলের আল্লাহ্‌ মাবুদের নামের উদ্দেশে এই গৃহ নির্মাণ করেছি।
{8:21} আর মাবুদ আমাদের পূর্বপুরুষদেরকে মিসর দেশ থেকে বের করার সময়ে তাদের সঙ্গে যে নিয়ম করেছিলেন, তার আধার যে সিন্দুক, সেই সিন্দুকের জন্য আমি এখানে একটি স্থান নির্ধারণ করেছি।
{i8:22} বাদশাহ্‌ সোলায়মানের মুনাজাত
{8:22} পরে সোলায়মান সমস্ত ইসরাইল-সমাজের সাক্ষাতে মাবুদের কোরবানগাহ্‌র সম্মুখে দাঁড়িয়ে বেহেশতের দিকে দু’হাত তুললেন;
{8:23} আর তিনি বললেন, হে মাবুদ, ইসরাইলের আল্লাহ্‌, উপরিস্থ বেহেশতে বা নিচস্থ দুনিয়াতে তোমার মত আর আল্লাহ্‌ নেই। সর্বান্তঃকরণে যারা তোমার সাক্ষাতে চলে, তোমার সেই গোলামদের পক্ষে তুমি নিয়ম পালন ও অটল মহব্বত প্রকাশ করে থাক;
{8:24} তুমি তোমার গোলাম আমার পিতা দাউদের কাছে যা ওয়াদা করেছিলে তা পালন করেছ, যা নিজের মুখে বলেছিলে তা নিজের হাতে সিদ্ধ করেছ, যেমন আজ দেখা যাচ্ছে।
{8:25} এখন, হে মাবুদ, ইসরাইলের আল্লাহ্‌, তুমি তোমার গোলাম আমার পিতা দাউদের কাছে যা ওয়াদা করেছিলে, তা রক্ষা কর; তুমি বলেছিলে, আমার দৃষ্টিতে ইসরাইলের সিংহাসনে বসতে তোমার (বংশে) লোকের অভাব হবে না; কেবলমাত্র যদি আমার সাক্ষাতে তুমি যেমন চলেছ, তোমার সন্তানরা আমার সাক্ষাতে তেমনি চলবার জন্য যার যার পথে সাবধান থাকে।
{8:26} এখন, হে ইসরাইলের আল্লাহ্‌, আরজ করি, তোমার গোলাম আমার পিতা দাউদের কাছে যে কথা তুমি বলেছিলে, তা সফল হোক।
{8:27} কিন্তু আল্লাহ্‌ কি সত্যি সত্যিই দুনিয়াতে বাস করবেন? দেখ, বেহেশত ও বেহেশতের বেহেশত তোমাকে ধারণ করতে পারে না, তবে আমার নির্মিত এই গৃহ কি পারবে?
{8:28} তবুও হে মাবুদ, আমার আল্লাহ্‌, তুমি তোমার গোলামের মুনাজাতে ও বিনতিতে মনোযোগ দাও, তোমার গোলাম আজ তোমার কাছে যে কাতরোক্তি ও মুনাজাত করছে, তা শোন।
{8:29} যে স্থানের বিষয়ে তুমি বলেছ, ‘আমার নাম সেই স্থানে থাকবে;’ সেই স্থানের অর্থাৎ এই গৃহের প্রতি তোমার চোখ দিনরাত উন্মীলিত থাকুক এবং এই স্থানের অভিমুখে তোমার গোলাম যে মুনাজাত করে, তা শুনো।
{8:30} আর তোমার গোলাম ও তোমার লোক ইসরাইল যখন এই স্থানের উদ্দেশে মুনাজাত করবে, তখন তাদের বিনতিতে কান দিও; তোমার নিবাস-স্থান বেহেশতে তা শুনো এবং শুনে তা মাফ করো।
{8:31} কেউ তাঁর প্রতিবেশীর বিরুদ্ধে গুনাহ্‌ করলে যদি তাকে কসম খেয়ে শপথ করাবার জন্য বাধ্য করা হয়, আর সে এসে এই গৃহে তোমার কোরবানগাহ্‌র সম্মুখে সেই কসম খায়;
{8:32} তবে তুমি বেহেশতে তা শুনো এবং নিষ্পত্তি করে তোমার গোলামদের বিচার করো; দোষীকে দোষী করে তার কাজের ফল তার মাথায় বর্তিয়ে এবং ধার্মিককে ধার্মিক করে তার ধার্মিকতা অনুযায়ী ফল দিও।
{8:33} তোমার লোক ইসরাইল তোমার বিরুদ্ধে গুনাহ্‌ করার দরুন দুশমনের সম্মুখে আহত হওয়ার পর যদি পুনর্বার তোমার দিকে ফেরে এবং এই গৃহে তোমার নামের প্রশংসা-গজল করে তোমার কাছে মুনাজাত ও ফরিয়াদ করে;
{8:34} তবে তুমি বেহেশতে তা শুনো এবং তোমার লোক ইসরাইলের গুনাহ্‌ মাফ করো, আর তাদের পূর্বপুরুষদের এই যে দেশ দিয়েছ, এখানে পুনর্বার তাদেরকে এনো।
{8:35} তোমার বিরুদ্ধে তাদের গুনাহ্‌র দরুন যদি আসমান রুদ্ধ হয়, বৃষ্টি না হয়, আর লোকেরা যদি এই স্থানের উদ্দেশে মুনাজাত করে, তোমার নামের প্রশংসা-গজল করে এবং তোমা থেকে দুঃখ পাওয়াতে যার যার গুনাহ্‌ থেকে ফিরে;
{8:36} তবে তুমি বেহেশতে তা শুনো এবং তোমার গোলামদের ও তোমার লোক ইসরাইলের গুনাহ্‌ মাফ করো ও তাদের গন্তব্য সৎপথ তাদেরকে দেখিও; এবং তুমি তোমার লোকদের যে দেশ অধিকার হিসেবে দিয়েছ, তোমার সেই দেশে বৃষ্টি পাঠিও।
{8:37} দেশে যদি দুর্ভিক্ষ হয়, যদি মহামারী হয়, যদি শস্যের শোষ বা ম্লানি, পঙ্গপাল বা কীট হয়, যদি তাদের দুশমনেরা তাদের দেশে, নগরে নগরে, তাদের অবরোধ করে, যদি কোন মারী বা রোগের প্রাদুর্ভাব হয়;
{8:38} তা হলে কোন ব্যক্তি বা তোমার সমস্ত লোক ইসরাইল, যারা প্রত্যেকে নিজ নিজ মনের কষ্ট জানে এবং এই গৃহের প্রতি দু’হাত তুলে কোন মুনাজাত বা ফরিয়াদ করে;
{8:39} তবে তুমি তোমার নিবাস-স্থান বেহেশতে তা শুনো এবং মাফ করো, কাজ করো এবং প্রত্যেক জনকে স্ব স্ব পথ অনুযায়ী প্রতিফল দিও — তুমি তো তাদের অন্তঃকরণ জান, কেননা একমাত্র তুমিই যাবতীয় মানুষের অন্তঃকরণের খবর জান —
{8:40} যেন আমাদের পূর্বপুরুষদেরকে তুমি যে দেশ দিয়েছ, এই দেশে তারা যত দিন জীবিত থাকবে, তত দিন তোমাকে ভয় করে।
{8:41} এছাড়া তোমার লোক ইসরাইল গোষ্ঠীর নয়, এমন কোন বিদেশী যখন তোমার নামের অনুরোধে দূর দেশ থেকে আসবে —
{8:42} কারণ তারা তোমার মহানাম, তোমার শক্তিমান হাত ও তোমার বাড়িয়ে দেওয়া বাহুর কথা শুনবে — যখন সে এসে এই গৃহের উদ্দেশে মুনাজাত করবে,
{8:43} তখন তুমি তোমার নিবাস-স্থান বেহেশতে তা শুনো; এবং সেই বিদেশী তোমার কাছে যে কিছু মুনাজাত করবে, সেই অনুসারে করো; যেন তোমার লোক ইসরাইলের মত তোমাকে ভয় করার জন্য দুনিয়ার সমস্ত জাতি তোমার নাম জানতে পারে এবং তারা জানতে পায় যে, আমার নির্মিত এই গৃহের উপরে তোমারই নাম কীর্তিত।
{8:44} তুমি তোমার লোকদেরকে কোন পথে প্রেরণ করলে যদি তারা তাদের দুশমনদের সঙ্গে যুদ্ধ করতে বের হয় এবং তোমার মনোনীত নগরের অভিমুখে ও তোমার নামের জন্য আমার নির্মিত গৃহের অভিমুখে মাবুদের কাছে মুনাজাত করে;
{8:45} তবে তুমি বেহেশতে তাদের মুনাজাত ও ফরিয়াদ শুনো এবং তাদের বিচার নিষ্পত্তি করো।
{8:46} তারা যদি তোমার বিরুদ্ধে গুনাহ্‌ করে — কেননা গুনাহ্‌ না করে এমন কোন মানুষ নেই এবং তুমি যদি তাদের প্রতি ত্রুুদ্ধ হয়ে দুশমনের হাতে তাদেরকে তুলে দাও ও দুশমনেরা তাদেরকে বন্দী করে দূরস্থ কিংবা নিকটস্থ শত্রু-দেশে নিয়ে যায়;
{8:47} তবুও যে দেশে তাদের বন্দী হিসেবে নেওয়া হয়েছে, সেই দেশে যদি মনে মনে বিবেচনা করে ও ফিরে এবং যারা তাদেরকে বন্দী করে নিয়ে গেছে, তাদের দেশে যদি তোমার কাছে ফরিয়াদ করে বলে, আমরা গুনাহ্‌ করেছি; অপরাধী হয়েছি, অবাধ্য হয়েছি;
{8:48} যে দুশমনেরা তাদেরকে নিয়ে গেছে, তাদের দেশে যদি সমস্ত অন্তঃকরণ ও অকৃত্রিম ইচ্ছা নিয়ে তোমার কাছে ফিরে আসে এবং তুমি তাদের পূর্বপুরুষদেরকে যে দেশ দিয়েছ, তাদের সেই দেশের জন্য, তোমার মনোনীত নগরের জন্য ও তোমার নাম উপলক্ষে আমার নির্মিত গৃহের জন্য যদি তোমার কাছে মুনাজাত করে;
{8:49} তবে তুমি তোমার নিবাসস্থান বেহেশতে তাদের মুনাজাত ও ফরিয়াদ শুনো এবং তাদের বিচার নিষ্পত্তি করো;
{8:50} আর তোমার যে লোকেরা তোমার বিরুদ্ধে গুনাহ্‌ করেছে, তাদেরকে মাফ করো এবং তোমার বিরুদ্ধে কৃত তাদের সমস্ত অধর্ম মার্জনা করো; আর যারা তাদেরকে বন্দী করে নিয়ে যায়, তাদের করুণার পাত্র করো, তারা যেন এদের প্রতি করুণা করে।
{8:51} কেননা এরা তোমারই লোক ও তোমারই অধিকার; তুমি এদেরকে মিসর থেকে, লোহার হাপরের মধ্য থেকে বের করে এনেছ।
{8:52} এভাবে তোমার এই গোলামের বিনতিতে ও তোমার লোক ইসরাইলের বিনতিতে তোমার চোখ উন্মীলিত হোক, আর তারা যে কোন বিষয়ে তোমাকে ডাকে, তুমি তাদের কথায় কান দিও।
{8:53} কেননা হে সার্বভৌম মাবুদ, যখন তুমি আমাদের পূর্বপুরুষদের মিসর থেকে বের করে এনেছিলে, তখন তোমার গোলাম মূসার মধ্য দিয়ে যেমন বলেছিলে, তেমনি তুমিই তোমার অধিকার বলে তাদেরকে দুনিয়ার সমস্ত জাতি থেকে পৃথক করেছ।
{i8:54} ইসরাইল সমাজের জন্য বাদশাহ্‌ সোলায়মানের দোয়া
{8:54} মাবুদের কাছে এ সব মুনাজাত ও ফরিয়াদ শেষ করলেন এবং সোলায়মান এতক্ষণ যে মাবুদের কোরবানগাহ্‌র সম্মুখে জানু পেতে ও বেহেশতের দিকে দু’হাত তুলেছিলেন তা থেকে উঠলেন।
{8:55} আর তিনি দাঁড়িয়ে উচ্চৈঃস্বরে সমস্ত ইসরাইল-সমাজকে দোয়া করলেন, বললেন;
{8:56} মাবুদ ধন্য হোন, যিনি তাঁর সকল ওয়াদা অনুসারে তাঁর লোক ইসরাইলকে বিশ্রাম দিয়েছেন; তিনি তাঁর গোলাম মূসার মধ্য দিয়ে যে ওয়াদা করেছিলেন, সেই উত্তম প্রতিজ্ঞার একটি কথাও অন্যথা হয় নি।
{8:57} আমাদের আল্লাহ্‌ মাবুদ যেমন আমাদের পূর্বপুরুষদের সহবর্তী ছিলেন, তেমনি আমাদেরও সহবর্তী থাকুন, তিনি আমাদেরকে ত্যাগ না করুন, ছেড়ে না যান।
{8:58} তাঁর সমস্ত পথে চলতে ও আমাদের পূর্বপুরুষদেরকে তিনি যা যা হুকুম করেছিলেন, তাঁরা সেসব হুকুম, বিধি ও অনুশাসন পালন করতে আমাদের অন্তর তাঁর প্রতি আকর্ষণ করুন।
{8:59} আর এই যেসব কথার দ্বারা আমি মাবুদের কাছে অনুরোধ করলাম; আমার এসব কথা দিনরাত আমাদের আল্লাহ্‌ মাবুদের সম্মুখে থাকুক; এবং দিন দিন যেমন প্রয়োজন তেমনি তিনি তাঁর গোলাম ও তাঁর লোক ইসরাইলের বিচার সিদ্ধ করুন;
{8:60} যেন দুনিয়ার সমস্ত জাতি জানতে পারে যে, মাবুদই আল্লাহ্‌, আর কেউ নেই।
{8:61} অতএব তাঁর বিধিপথে চলতে ও তাঁর হুকুম পালন করতে আমাদের আল্লাহ্‌ মাবুদের কাছে তোমাদের অন্তঃকরণ একাগ্র হোক, যেমন আজ দেখা যাচ্ছে।
{i8:62} এবাদতখানার উদ্বোধন
{8:62} পরে বাদশাহ্‌ ও তাঁর সঙ্গে সমস্ত ইসরাইল মাবুদের সম্মুখে কোরবানী করলেন।
{8:63} সোলায়মান মাবুদের উদ্দেশে বাইশ হাজার গরু ও এক লক্ষ বিশ হাজার ভেড়া মঙ্গল-কোরবানী হিসেবে কোরবানী করলেন। এভাবে বাদশাহ্‌ ও সমস্ত বনি-ইসরাইল মাবুদের গৃহ প্রতিষ্ঠা করলেন।
{8:64} সেদিন বাদশাহ্‌ মাবুদের গৃহের সম্মুখস্থ প্রাঙ্গণের মধ্যদেশ পবিত্র করলেন, কেননা তিনি সেই স্থানে পোড়ানো-কোরবানী ও শস্য-উৎসর্গ এবং মঙ্গল-কোরবানীর চর্বি উৎসর্গ করলেন; কারণ পোড়ানো-কোরবানী ও শস্য-উৎসর্গ; এবং মঙ্গল-কোরবানীর চর্বি গ্রহণের জন্য মাবুদের সম্মুখস্থ ব্রোঞ্জের কোরবানগাহ্‌ ছোট ছিল।
{8:65} এভাবে সেই সময়ে সোলায়মান ও তাঁর সঙ্গে সমস্ত ইসরাইল, হমাতের প্রবেশ-স্থান থেকে মিসরের স্রোত পর্যন্ত (দেশবাসী) মহাসমাজ, সাত দিন আর সাত দিন, চৌদ্দ দিন আমাদের আল্লাহ্‌ মাবুদের সম্মুখে উৎসব করলেন।
{8:66} অষ্টম দিনে তিনি লোকদের বিদায় করলেন ও তারা বাদশাহ্‌কে দোয়া করলো এবং মাবুদ তাঁর গোলাম দাউদ ও তাঁর লোক ইসরাইলের যেসব মঙ্গল করেছিলেন, সেই সবের জন্য আনন্দিত ও হৃষ্টচিত্ত হয়ে নিজ নিজ তাঁবুতে চলে গেল।
{i9:1} বাদশাহ্‌ সোলায়মানের কাছে আল্লাহ্‌র ওয়াদা
{9:1} সোলায়মান মাবুদের গৃহ ও রাজপ্রাসাদ নির্মাণ এবং তাঁর বাসনামত যেসব কাজ করতে স্থির করেছিলেন তা সমাপ্ত করলে,
{9:2} মাবুদ যেমন গিবিয়োনে দর্শন দিয়েছিলেন, তেমনি সোলায়মানকে দ্বিতীয় বার দর্শন দিলেন।
{9:3} মাবুদ তাঁকে বললেন, তুমি আমার কাছে যে মুনাজাত ও ফরিয়াদ করেছ তা আমি শুনেছি; এই যে গৃহ তুমি নির্মাণ করেছ, এর মধ্যে চিরকালের জন্য আমার নাম স্থাপনার্থে আমি এটি পবিত্র করলাম এবং এই স্থানে প্রতিনিয়ত আমার চোখ ও আমার অন্তর থাকবে।
{9:4} আর তোমার পিতা দাউদ যেমন চলতেন, তেমনি তুমিও যদি অন্তরের সিদ্ধতা ও সরলতায় আমার সাক্ষাতে চল, আমি তোমাকে যে সমস্ত হুকুম দিয়েছি, যদি সেই অনুসারে কাজ কর এবং আমার বিধি ও সমস্ত অনুশাসন পালন কর,
{9:5} তবে ‘ইসরাইলের সিংহাসনে বসতে তোমার বংশে লোকের অভাব হবে না,’ এই বলে তোমার পিতা দাউদের কাছে যে ওয়াদা করেছিলাম, সেই অনুসারে আমি ইসরাইলে তোমার রাজ-সিংহাসন চিরকালের জন্য স্থির করবো।
{9:6} কিন্তু যদি তোমরা, বা তোমাদের সন্তানেরা, কোনক্রমে আমার পিছনে চলা থেকে ফিরে যাও ও তোমাদের সম্মুখে স্থাপিত আমার হুকুম ও বিধিগুলো পালন না কর, কিন্তু গিয়ে অন্য দেবতাদের সেবা কর ও তাদের কাছে সেজ্‌দা কর,
{9:7} তবে আমি ইসরাইলকে যে দেশ দিয়েছি, তা থেকে তাদেরকে উচ্ছেদ করবো এবং আমার নামের জন্য এই যে গৃহ পবিত্র করলাম, তা আমার দৃষ্টিপথ থেকে দূর করে দেব এবং সমস্ত জাতির মধ্যে ইসরাইল প্রবাদ ও উপহাসের পাত্র হবে।
{9:8} আর এই গৃহ যদিও এত উঁচু, তবুও যে কেউ এর কাছ দিয়ে গমন করবে, সে চমকে উঠবে, শিস দেবে ও জিজ্ঞাসা করবে, এই দেশের ও এই গৃহের প্রতি মাবুদ এমন কেন করেছেন?
{9:9} আর লোকে বলবে, এর কারণ হচ্ছে, যিনি এই লোকদের পূর্বপুরুষদের মিসর দেশ থেকে বের করে এনেছিলেন, তারা তাদের আল্লাহ্‌ সেই মাবুদকে ত্যাগ করেছে এবং অন্য দেবতাদের অবলম্বন করে তাদের কাছে সেজ্‌দা ও তাদের সেবা করেছে; এজন্য মাবুদ তাদের উপর এসব অমঙ্গল উপস্থিত করলেন।
{9:10} বিশ বছর অতীত হল; এই সময়ের মধ্যে সোলায়মান মাবুদের গৃহ ও রাজ-প্রাসাদ, এই দু’টি গৃহ নির্মাণ করেন।
{9:11} টায়ারের বাদশাহ্‌ হীরম সোলায়মানের সমস্ত বাসনা অনুসারে এরস কাঠ, দেবদারু কাঠ ও সোনা যুগিয়েছিলেন, তাই তখন বাদশাহ্‌ সোলায়মান হীরমকে গালীল দেশস্থ বিশটি নগর দিলেন।
{9:12} আর হীরম সোলায়মানের দেওয়া সেসব নগর দেখবার জন্য টায়ার থেকে আসলেন, কিন্তু সেগুলো তাঁর দৃষ্টিতে তুষ্টিজনক হল না।
{9:13} তিনি বললেন, হে আমার ভাই, এসব কেমন নগর আমাকে দিলে? আর তিনি সেগুলোর নাম কাবূল দেশ রাখলেন; আজও সেই নাম রয়েছে।
{9:14} আর হীরম এক শত বিশ তালন্ত সোনা বাদশাহ্‌কে পাঠিয়ে দিয়েছিলেন।
{i9:15} বাদশাহ্‌ সোলায়মানের অন্যান্য কাজ
{9:15} আর সোলায়মান মাবুদের গৃহ, নিজের বাড়ি, মিল্লো, জেরুশালেমের প্রাচীর, হাৎসোর, মগিদ্দো ও গেষর গাঁথবার জন্য যে সমস্ত কর্মাধীন গোলাম সংগ্রহ করেছিলেন তার বৃত্তান্ত এই:
{9:16} মিসরের বাদশাহ্‌ ফেরাউন এসে গেষর অধিকার করে আগুনে পুড়িয়ে দেন এবং সেই নগর-নিবাসী কেনানীয়দেরকে হত্যা করেন, পরে তা যৌতুক হিসেবে তাঁর কন্যা সোলায়মানের স্ত্রীকে দেন।
{9:17} আর সোলায়মান গেষর ও নিম্নস্থিত বৈৎ-হোরোণ,
{9:18} এবং বালৎ, আর দেশের মরুভূমিস্থ তামর,
{9:19} এবং সোলায়মানের সমস্ত ভাণ্ডার-নগর এবং তাঁর রথগুলো ও ঘোড়সওয়ারদের সমস্ত নগর, আর জেরুশালেমে, লেবাননে ও তাঁর অধিকার দেশের সর্বত্র যা যা নির্মাণ করতে সোলায়মানের বাসনা ছিল, তিনি সেসব নির্মাণ করলেন।
{9:20} আমোরীয়, হিট্টিয়, পরিষীয়, হিব্বীয় ও যিবূষীয় যেসব লোক অবশিষ্ট ছিল, যারা বনি-ইসরাইল নয়,
{9:21} যাদেরকে বনি-ইসরাইল নিঃশেষে বিনষ্ট করতে পারেন নি, দেশে অবশিষ্ট সেই লোকদের সন্তানদের সোলায়মান তাঁর কর্মাধীন গোলাম করে সংগ্রহ করলেন; তারা আজ পর্যন্ত তা-ই করছে।
{9:22} কিন্তু সোলায়মান বনি-ইসরাইলদের মধ্যে কাউকেও গোলাম করলেন না; তারা যোদ্ধা, তাঁর কর্মকর্তা, জনাধ্যক্ষ, সেনানী এবং তাঁর রথগুলোর ও ঘোড়সওয়ারদের নেতা হল।
{9:23} তাদের মধ্যে পাঁচ শত পঞ্চাশ জন সোলায়মানের কাজে নিযুক্ত প্রধান নেতা ছিল; তারা কর্মরত লোকদের উপরে কর্তৃত্ব করতো।
{9:24} আর ফেরাউনের কন্যা দাউদ-নগর থেকে তাঁর জন্য নির্মিত বাড়িতে উঠে আসলেন; সেই সময় সোলায়মান মিল্লো গাঁথলেন।
{9:25} আর সোলায়মান মাবুদের জন্য যে কোরবানগাহ্‌ তৈরি করেছিলেন, তার উপরে বছরের মধ্যে তিন বার পোড়ানো-কোরবানী ও মঙ্গল-কোরবানী করতেন এবং সেই সময়ে মাবুদের সম্মুখস্থ কোরবানগাহে ধূপ জ্বালাতেন। এভাবে তিনি গৃহ নির্মাণ সমাপ্ত করলেন।
{i9:26} বাদশাহ্‌ সোলায়মানের বাণিজ্যিক কাজ
{9:26} আর বাদশাহ্‌ সোলায়মান ইদোম দেশে লোহিত সাগরের তীরস্থ এলতের নিকটবর্তী ইৎসিয়োন-গেবরে কতকগুলো জাহাজ নির্মাণ করলেন।
{9:27} পরে হীরম সোলায়মানের গোলামদের সঙ্গে সামুদ্রিক কাজে নিপুণ তাঁর নাবিক গোলামদেরকে সেসব জাহাজ প্রেরণ করলেন।
{9:28} তারা ওফীরে গিয়ে সেই স্থান থেকে চার শত বিশ তালন্ত সোনা নিয়ে বাদশাহ্‌ সোলায়মানের কাছে আনলো।
{i10:1} বাদশাহ্‌ সোলায়মানের কাছে সাবা দেশের রাণী
{10:1} আর সাবার রাণী মাবুদের নামের পক্ষে সোলায়মানের কীর্তি শুনে কঠিন কঠিন প্রশ্ন দ্বারা তাঁর পরীক্ষা করতে আসলেন।
{10:2} তিনি অতি বিপুল ঐশ্বর্যসহ, সুগন্ধি দ্রব্য, বিপুল পরিমাণ সোনা ও মণিবাহক সমস্ত উট সঙ্গে নিয়ে জেরুশালেমে আসলেন এবং সোলায়মানের কাছে এসে তাঁর মনে যা ছিল তাঁকে সমস্তই বললেন।
{10:3} আর সোলায়মান তাঁর সমস্ত প্রশ্নের জবাব দিলেন; বাদশাহ্‌র বোধের অগম্য কিছুই ছিল না, তিনি তাঁকে সকলই বললেন।
{10:4} এভাবে সাবার রাণী সোলায়মানের সমস্ত জ্ঞান ও তাঁর নির্মিত বাড়ি,
{10:5} এবং তাঁর টেবিলের খাদ্যদ্রব্য ও তাঁর কর্মকর্তাদের উপবেশন ও দণ্ডায়মান পরিচারকদের শ্রেণী ও তাদের পরিচ্ছদ এবং তাঁর পানপাত্র-বাহকদের ও মাবুদের গৃহে উঠবার জন্য তাঁর নির্মিত সিঁড়ি, এসব দেখে স্তম্ভিত হয়ে গেলেন।
{10:6} আর তিনি বাদশাহ্‌কে বললেন, আমি নিজের দেশে থাকতে আপনার কথা ও জ্ঞানের বিষয় যে কথা শুনেছিলাম তা সমস্তই সত্য।
{10:7} কিন্তু আমি যতক্ষণ এসে স্বচক্ষে না দেখলাম, ততক্ষণ সেই কথায় আমার বিশ্বাস হয় নি, আর দেখুন অর্ধেকও আমাকে বলা হয় নি; আমি যে খ্যাতি শুনেছিলাম তার চেয়েও আপনার জ্ঞান ও ঐশ্বর্য অনেক বেশি।
{10:8} সুখী আপনার লোকেরা! সুখী আপনার এই গোলামেরা, যারা নিয়মিত ভাবে আপনার সম্মুখে দাঁড়ায়, যারা আপনার জ্ঞানের উক্তি শোনে!
{10:9} আপনার আল্লাহ্‌ মাবুদ ধন্য হোন, যিনি আপনাকে ইসরাইলের সিংহাসনে বসাবার জন্য আপনার প্রতি সন্তুষ্ট হয়েছেন; মাবুদ ইসরাইলকে চিরকাল মহব্বত করেন, এজন্য বিচার ও ধর্ম প্রচলন করতে আপনাকে বাদশাহ্‌ করেছেন।
{10:10} পরে তিনি বাদশাহ্‌কে এক শত বিশ তালন্ত সোনা ও প্রচুর সুগন্ধি দ্রব্য ও মণি উপঢৌকন দিলেন। সাবার রাণী বাদশাহ্‌ সোলায়মানকে যত সুগন্ধি দ্রব্য দিলেন, তত বেশি সুগন্ধি দ্রব্য আর কখনও আসে নি।
{10:11} আর হীরমের যেসব জাহাজ ওফীর থেকে সোনা নিয়ে আসত, সেসব জাহাজ ওফীর থেকে বিস্তর চন্দন কাঠ ও মণিও আনত।
{10:12} সেই চন্দন কাঠ দ্বারা বাদশাহ্‌ মাবুদের গৃহ ও রাজপ্রাসাদের জন্য গরাদিয়া ও গায়কদের জন্য বীণা এবং নেবল প্রস্তুত করলেন; এত বেশি চন্দন কাঠ আর কখনও আসে নি, দেখাও যায় নি।
{10:13} আর বাদশাহ্‌ সোলায়মান সাবার রাণীর বাসনা অনুসারে তাঁর যাবতীয় বাঞ্ছিত দ্রব্য দিলেন, তা ছাড়া সোলায়মান তাঁর রাজকীয় দানশীলতা অনুসারে তাঁকে আরও দিলেন। পরে তিনি ও তাঁর গোলামেরা স্বদেশে ফিরে গেলেন।
{i10:14} বাদশাহ্‌ সোলায়মানের ঐশ্বর্য
{10:14} এক বছরের মধ্যে সোলায়মানের কাছে ছয় শত ছেষট্টি তালন্ত পরিমিত সোনা আসত।
{10:15} এছাড়া বণিক, ব্যবসায়ী ও আরবীয় বাদশাহ্‌দের সমস্ত বাদশাহ্‌ ও শাসনকর্তাদের কাছ থেকে সোনার আমদানি হত।
{10:16} তাতে বাদশাহ্‌ সোলায়মান পিটানো সোনার দুই শত বড় ঢাল প্রস্তুত করলেন, তার প্রত্যেক ঢালে ছয় শত শেকল পরিমিত সোনা ছিল।
{10:17} তিনি পিটানো সোনা দিয়ে তিন শত ঢাল প্রস্তুত করলেন; তার প্রত্যেক ঢালে তিন মানি করে সোনা ছিল, পরে বাদশাহ্‌ লেবানন অরণ্যস্থ বাড়িতে সেগুলো রাখলেন।
{10:18} আর বাদশাহ্‌ হাতির দাঁতের একটি বড় সিংহাসন নির্মাণ করে খাঁটি সোনা দিয়ে মুড়িয়ে দিলেন।
{10:19} ঐ সিংহাসনের ছয়টি সিঁড়ি ছিল ও সিংহাসনের উপরিস্থ ভাগ পিছনের দিকে গোলাকার ছিল এবং আসনের উভয় পাশে হাতা ছিল, সেই হাতার কাছে দুই সিংহমূর্তি দণ্ডায়মান ছিল।
{10:20} আর সেই ছয়টি সিঁড়ির উপরে দুই পাশে বারোটি সিংহমূর্তি দণ্ডায়মান ছিল; এরকম সিংহাসন আর কোন রাজ্যে নির্মিত হয় নি।
{10:21} বাদশাহ্‌ সোলায়মানের সমস্ত পানপাত্র সোনার ছিল ও লেবানন অরণ্যস্থ বাড়ির যাবতীয় পাত্র খাঁটি সোনার ছিল; রূপার কিছুই ছিল না; সোলায়মানের অধিকারে তা কিছুরই মধ্যে গণ্য ছিল না।
{10:22} কেননা সমুদ্রে হীরমের জাহাজের সঙ্গে বাদশাহ্‌রও তর্শীশের জাহাজ ছিল; সেই তর্শীশের সমস্ত জাহাজ তিন বছরান্তে এক বার সোনা, রূপা, হাতির দাঁত, বানর ও ময়ূর নিয়ে আসত।
{10:23} এভাবে ঐশ্বর্যে ও জ্ঞানে বাদশাহ্‌ সোলায়মান দুনিয়ার সকল বাদশাহ্‌র মধ্যে প্রধান হলেন।
{10:24} আর আল্লাহ্‌ সোলায়মানের চিত্তে যে জ্ঞান দিয়েছিলেন, তাঁর সেই জ্ঞানের উক্তি শুনবার জন্য সর্বদেশীয় লোক তাঁর সঙ্গে সাক্ষাৎ করতে চেষ্টা করতো।
{10:25} আর প্রত্যেকে নিজস্ব উপঢৌকন, রূপার পাত্র, সোনার পাত্র, কাপড়-চোপড়, অস্ত্র ও সুগন্ধি দ্রব্য, ঘোড়া ও খচ্চর আনত; প্রতি বছর এরকম হত।
{10:26} আর সোলায়মান অনেক রথ ও ঘোড়সওয়ার সংগ্রহ করলেন; তাঁর এক হাজার চার শত রথ ও বারো হাজার ঘোড়সওয়ার ছিল, আর সেসব তিনি রথনগরগুলোতে এবং জেরুশালেমে বাদশাহ্‌র কাছে রাখতেন।
{10:27} বাদশাহ্‌ জেরুশালেমে রূপাকে পাথরের মত ও এরস কাঠকে নিম্নভূমিস্থ ডুমুর গাছের মত প্রচুর করলেন।
{10:28} আর সোলায়মানের সমস্ত ঘোড়া মিসর ও কুয়ে থেকে আনা হত; বাদশাহ্‌র বণিকেরা কুয়ে থেকে মূল্য দিয়ে পালে পালে ঘোড়া কিনে আনত।
{10:29} আর মিসর থেকে আনা এক এক রথের মূল্য ছয় শত শেকল রূপা ও এক এক ঘোড়ার মূল্য এক শত পঞ্চাশ শেকল ছিল। এইভাবে ওদের দ্বারা হিট্টিয় সমস্ত বাদশাহ্‌র জন্য ও অরামীয় বাদশাহ্‌দের জন্যও ঘোড়া আনা হত।
{i11:1} বাদশাহ্‌ সোলায়মানের গুনাহ্‌
{11:1} বাদশাহ্‌ সোলায়মান ফেরাউনের কন্যা ছাড়া আরও অনেক বিদেশী রমণী, অর্থাৎ মোয়াবীয়া, অম্মোণীয়া, ইদোমীয়া, সীদোনীয়া ও হিত্তীয়া রমণীকে মহব্বত করতেন।
{11:2} যে জাতিদের বিষয়ে মাবুদ বনি-ইসরাইলদের বলেছিলেন, তোমরা তাদের কাছে যেও না এবং তাদেরকে তোমাদের কাছে আসতে দিও না, কেননা তারা নিশ্চয়ই তোমাদের হৃদয়কে তাদের দেবতাদের পিছনে চলে বিপথগামী করবে, সোলায়মান তাদেরই প্রতি প্রেমাসক্ত হলেন।
{11:3} সাত শত রমণী তাঁর পত্নী ও তিন শত তাঁর উপপত্নী ছিল; তাঁর সেই স্ত্রীরা তাঁর হৃদয়কে বিপথগামী করলো।
{11:4} ফলে এরকম ঘটলো, সোলায়মানের বৃদ্ধ বয়সে তাঁর স্ত্রীরা তাঁর হৃদয়কে অন্য দেবতাদের পশ্চাতগামী করে বিপথগামী করলো; তাঁর পিতা দাউদের অন্তঃকরণ যেমন ছিল, তেমনি তাঁর আল্লাহ্‌ মাবুদের ভক্তিতে তাঁর অন্তঃকরণ একাগ্র ছিল না।
{11:5} কিন্তু সোলায়মান সীদোনীয়দের দেবী অষ্টারত ও অম্মোনীয়দের ঘৃণ্য দেবতা মিল্‌কমের অনুগামী হলেন।
{11:6} এভাবে সোলায়মান মাবুদের দৃষ্টিতে যা মন্দ তা-ই করলেন; তাঁর পিতা দাউদের মত সমপূর্ণভাবে মাবুদের অনুগামী হলেন না।
{11:7} সেই সময়ে সোলায়মান জেরুশালেমের সম্মুখস্থ পর্বতে মোয়াবের ঘৃণ্য দেবতা কমোশ ও অম্মোনীয়দের ঘৃণ্য দেবতা মোলাকের জন্য উচ্চস্থলী নির্মাণ করলেন।
{11:8} তাঁর যত বিদেশী স্ত্রী যার যার দেবতার উদ্দেশে ধূপ জ্বালাত ও পশু কোরবানী করতো, তাদের সকলের জন্য তিনি তা-ই করলেন।
{11:9} অতএব মাবুদ সোলায়মানের প্রতি ক্রুদ্ধ হলেন; কেননা তাঁর অন্তঃকরণ ইসরাইলের আল্লাহ্‌ মাবুদের দিকে না থেকে বিপথগামী হয়েছিল, যিনি দু’বার তাঁকে দর্শন দিয়েছিলেন,
{11:10} এই বিষয়ে মাবুদ তাঁকে হুকুম দিয়েছিলেন, যেন তিনি অন্য দেবতাদের অনুগামী না হন; কিন্তু মাবুদ যা হুকুম দিয়েছিলেন, তা তিনি পালন করলেন না।
{11:11} অতএব মাবুদ সোলায়মানকে বললেন, তোমার তো এই ব্যবহার, তুমি আমার নিয়ম ও আমার হুকুম করা সমস্ত বিধি পালন কর নি; এই কারণ আমি অবশ্য তোমা থেকে রাজ্য চিরে নিয়ে তোমার গোলামকে দেব।
{11:12} তবুও তোমার পিতা দাউদের জন্য তোমার বর্তমান কালে তা করবো না, কিন্তু তোমার পুত্রের হাত থেকে তা চিরে নেব।
{11:13} যা হোক, সারা রাজ্য চিরে নেব না; কিন্তু আমার গোলাম দাউদের জন্য ও আমার মনোনীত জেরুশালেমের জন্য তোমার পুত্রকে এক বংশ দেব।
{i11:14} বাদশাহ্‌ সোলায়মানের বিপক্ষ
{11:14} পরে মাবুদ সোলায়মানের এক জন বিপক্ষ সৃষ্টি করলেন; তিনি ইদোমীয় হদদ; ইদোমের রাজবংশে তাঁর জন্ম হয়।
{11:15} দাউদ যখন ইদোমে ছিলেন, আর সেনাপতি যোয়াব নিহতদেরকে দাফন করতে উঠে গিয়েছিলেন ও ইদোমের প্রত্যেক পুরুষকে আঘাত করেছিলেন;
{11:16} [কারণ যতদিন যোয়াব ইদোমের সমস্ত পুরুষকে উচ্ছিন্ন না করলেন, ততদিন অর্থাৎ, ছয় মাস পর্যন্ত তিনি ও সমস্ত ইসরাইল ইদোমে ছিলেন;]
{11:17} সেই সময় ঐ হদদ ও তাঁর সঙ্গে তাঁর পিতার গোলাম কয়েকজন ইদোমীয় পুরুষ মিসরে পালিয়ে গিয়েছিলেন; তখন হদদ নিতান্ত বালক ছিলেন;
{11:18} তাঁরা মাদিয়ান থেকে পারণে যান; পরে পারণ থেকে লোক সঙ্গে নিয়ে মিসরে গিয়ে মিসরের বাদশাহ্‌ ফেরাউনের কাছে উপস্থিত হন; তিনি তাঁকে একটি বাড়ি এবং তাঁর জন্য খাদ্য দেন ও তাঁকে ভূমি দান করেন।
{11:19} আর হদদ ফেরাউনের কাছে অতিশয় অনুগ্রহ পান এবং ফেরাউন তাঁর সঙ্গে নিজের শ্যালিকার অর্থাৎ তহ্‌পনেষ রাণীর বোনের বিয়ে দেন।
{11:20} আর তহ্‌পনেষের বোন তাঁর জন্য গনুবৎ নামে একটি পুত্র প্রসব করেন এবং তহ্‌পনেষ ফেরাউনের বাড়িতে তার স্তন্য ত্যাগ করান, আর গনুবৎ ফেরাউনের বাড়িতে ফেরাউনের পুত্রদের মধ্যে ছিল।
{11:21} পরে যখন হদদ মিসরে শুনলেন যে, দাউদ তাঁর পূর্বপুরুষদের সঙ্গে নিদ্রাগত হয়েছেন ও সেনাপতি যোয়াবের মৃত্যু হয়েছে, তখন হদদ ফেরাউনকে বললেন, আমাকে বিদায় করুন, আমি স্বদেশে যাই।
{11:22} ফেরাউন তাঁকে বললেন, আমার এখানে তোমার কিসের অভাব হয়েছে যে তুমি স্বদেশে যেতে চাইছো। তিনি বললেন, অভাব হয় নি, তবুও কোন ভাবে আমাকে বিদায় করুন।
{11:23} আল্লাহ্‌ সোলায়মানের আর এক জন বিপক্ষ উৎপন্ন করলেন; তিনি ইলিয়াদার পুত্র রষোণ; সেই ব্যক্তি সোবার বাদশাহ্‌ হদদেষর নামক তাঁর প্রভুর কাছ থেকে পালিয়ে গিয়েছিলেন।
{11:24} আর যে সময়ে দাউদ সোবার লোকদের আক্রমণ করেন, সেই সময় তিনি নিজের কাছে লোক সংগ্রহ করে দলপতি হয়েছিলেন। পরে তাঁরা দামেস্কে গিয়ে সেখানে বাস করলেন এবং দামেস্কে রাজত্ব করলেন।
{11:25} হদদের কৃত অপকার ছাড়াও তিনি সোলায়মানের সমস্ত জীবনকাল ইসরাইলের বিপক্ষ ছিলেন এবং ইসরাইলের সঙ্গে শত্রুতা করেছিলেন, আর অরামে রাজত্ব করলেন।
{i11:26} বাদশাহ্‌ সোলায়মানের বিরুদ্ধে ইয়ারাবিমের বিদ্রোহ
{11:26} আর সরেদানীবাসী ইফ্রয়ীমীয় নবাটের পুত্র ইয়ারাবিম সোলায়মানের গোলাম ছিলেন; তাঁর মায়ের নাম ছিল সরূয়া; তিনি বিধবা ছিলেন; সে ব্যক্তিও বাদশাহ্‌র বিরুদ্ধে গেলেন।
{11:27} বাদশাহ্‌র বিরুদ্ধে তাঁর যাবার কারণ এই — সোলায়মান মিল্লো গাঁথছিলেন ও তাঁর পিতা দাউদের নগরের ভগ্নস্থান মেরামত করে দিচ্ছিলেন।
{11:28} আর ইয়ারাবিম বলবান বীর ছিলেন এবং সোলায়মান এই যুবকটিকে কর্মদক্ষ দেখে তাকে ইউসুফ-কুলের সমস্ত কর্মাধীন লোকের নেতা করেন।
{11:29} সেই সময় ইয়ারাবিম জেরুশালেমের বাইরে গেলে শীলোনীয় অহিয় নবী পথে তাঁর দেখা পেলেন; অহিয় নতুন পোশাক পরা ছিলেন এবং মাঠে কেবল তাঁরা দু’জন ছিলেন।
{11:30} তখন অহিয় তাঁর গায়ের নতুন পোশাকখানি ধরে ছিঁড়ে বারো খণ্ড করলেন।
{11:31} আর তিনি ইয়ারাবিমকে বললেন, দশ খণ্ড তুমি নাও, কেননা ইসরাইলের আল্লাহ্‌ মাবুদ এই কথা বলেন, দেখ আমি সোলায়মানের হাত থেকে রাজ্য চিরে নেব ও দশ বংশ তোমাকে দেব।
{11:32} কিন্তু আমার গোলাম দাউদ এবং ইসরাইলের সমস্ত বংশের মধ্য থেকে আমার মনোনীত জেরুশালেম নগরের জন্য অবশিষ্ট এক বংশ ওর থাকবে।
{11:33} কারণ তারা আমাকে ত্যাগ করে সীদোনীয়দের দেবী অষ্টোরত, মোয়াবের দেব কমোশ ও অম্মোনীয়দের দেব মিল্‌কমের কাছে ভূমিতে উবুড় হয়েছে; ওর পিতা দাউদের মত তারা আমার দৃষ্টিতে যা ভাল, তা করতে এবং আমার বিধি ও অনুশাসনগুলো পালন করতে আমার পথে চলে নি।
{11:34} তবুও আমি ওর অধিকার থেকে সমস্ত রাজ্য নেব না, কিন্তু আমার মনোনীত গোলাম যে দাউদ আমার হুকুম ও সমস্ত বিধি পালন করতো, তার জন্য ওকে সারা জীবন বাদশাহ্‌র পদে রাখবো।
{11:35} কিন্তু ওর পুত্রের হাত থেকে রাজ্য নেব এবং তোমাকে দেব, দশ বংশ দেব।
{11:36} আর আমার নাম স্থাপনার্থে আমার মনোনীত যে জেরুশালেম নগর, তন্মধ্যে আমার সম্মুখে যেন আমার গোলাম দাউদের প্রদীপ নিত্য থাকে, এজন্য ওর পুত্রকে এক বংশ দেব।
{11:37} আর আমি তোমাকে গ্রহণ করবো, তাতে তুমি তোমার প্রাণের সমস্ত বাসনা অনুসারে রাজত্ব করবে, ইসরাইলের বাদশাহ্‌ হবে।
{11:38} আর যদি তুমি আমার গোলাম দাউদের মত আমার সমস্ত হুকুমে কান দাও এবং আমার বিধি ও হুকুম পালন করার জন্য আমার পথে চল ও আমার দৃষ্টিতে যা ভাল, তা কর, তবে আমি তোমার সহবর্তী থাকব এবং যেমন দাউদের জন্য গেঁথেছি, তেমনি তোমার জন্যও একটি সুদৃঢ় কুল গাঁথব এবং ইসরাইলকে তোমার হাতে দেব।
{11:39} আর এই কারণ আমি দাউদের বংশকে অবনত করবো, কিন্তু চিরকালের জন্য নয়।
{11:40} অতএব সোলায়মান ইয়ারাবিমকে হত্যা করতে চেষ্টা করলেন; কিন্তু ইয়ারাবিম মিসর দেশে মিসরের বাদশাহ্‌ শীশকের কাছে পালিয়ে গেলেন এবং সোলায়মানের মৃত্যু পর্যন্ত মিসরে থাকলেন।
{i11:41} বাদশাহ্‌ সোলায়মানের মৃত্যু
{11:41} সোলায়মানের অবশিষ্ট বৃত্তান্ত এবং তাঁর সমস্ত কাজ ও জ্ঞানের বিবরণ কি সোলায়মানের কর্মবৃত্তান্ত কিতাবে লেখা নেই?
{11:42} সোলায়মান জেরুশালেমে চল্লিশ বছর সমস্ত ইসরাইলের উপর রাজত্ব করলেন।
{11:43} পরে সোলায়মান তাঁর পূর্বপুরুষদের সঙ্গে নিদ্রাগত হলেন ও তাঁর পিতা দাউদের নগরে তাঁকে দাফন করা হল এবং তাঁর পুত্র রহবিয়াম তাঁর পদে বাদশাহ্‌ হলেন।
{i12:1} বাদশাহ্‌ রহবিয়ামের বিরুদ্ধে ইসরাইলের বিদ্রোহ
{12:1} রহবিয়াম শিখিমে গেলেন; কেননা তাঁকে বাদশাহ্‌ করার জন্য সমস্ত ইসরাইল শিখিমে উপস্থিত হয়েছিল।
{12:2} আর যখন নবাটের পুত্র ইয়ারাবিম এই বিষয় শুনলেন; [কারণ তিনি তখনও মিসরে ছিলেন, বাদশাহ্‌ সোলায়মানের সম্মুখ থেকে সেখানে পালিয়ে গিয়েছিলেন; এবং তিনি মিসরে বাস করছিলেন; আর লোকেরা দূত পাঠিয়ে তাঁকে ডেকে আনলো;]
{12:3} তখন ইয়ারাবিম ও সমস্ত ইসরাইল-সমাজ রহবিয়ামের কাছে এসে এই কথা বললেন,
{12:4} আপনার পিতা আমাদের উপর দুঃসহ জোয়াল চাপিয়ে দিয়েছেন, অতএব আপনার পিতা আমাদের উপরে যে কঠিন গোলামীর কাজ ও ভারী জোয়াল চাপিয়েছেন আপনি তা লঘু করুন, করলে আমরা আপনার গোলামী করবো।
{12:5} তিনি তাদের বললেন, এখন চলে যাও, তিন দিন পর আবার আমার কাছে এসো। তাতে লোকেরা চলে গেল।
{12:6} পরে বাদশাহ্‌ রহবিয়াম, তাঁর পিতা সোলায়মানের জীবনকালে যে প্রাচীন লোকেরা তাঁর সেবা করতেন, তাঁদের সঙ্গে মন্ত্রণা করলেন, বললেন, আমি ঐ লোকদের কি জবাব দেব? তোমরা কি মন্ত্রণা দাও?
{12:7} তাঁরা তাঁকে বললেন, যদি আপনি আজ ঐ লোকদের সেবক হয়ে ওদের সেবা করেন এবং ওদের উত্তর দেন ও ভাল কথা বলেন, তবে ওরা সব সময় আপনার সেবক হয়ে থাকবে।
{12:8} কিন্তু তিনি ঐ বৃদ্ধদের দেওয়া মন্ত্রণা ত্যাগ করে, তাঁর বয়স্য যে যুবকেরা যারা তাঁর সঙ্গে বড় হয়েছিল এবং তখন তাঁর সেবা করতো, তাদের সঙ্গে মন্ত্রণা করলেন।
{12:9} তিনি তাদের বললেন, ঐ লোকেরা বলছে, আপনার পিতা আমাদের উপরে যে যোঁয়াল চাপিয়েছেন তা লঘু করুন, এখন আমরা ওদের কি জবাব দেব? তোমরা কি মন্ত্রণা দাও?
{12:10} তাঁর বয়স্য যুবকেরা জবাবে বললো, যে লোকেরা আপনাকে বলছে, আপনার পিতা আমাদের উপরে ভারী জোয়াল চাপিয়েছেন, আপনি আমাদের পক্ষে তা লঘু করুন, তাদের এই কথা বলুন, আমার কনিষ্ঠ আঙ্গুল আমার পিতার কোমরের চেয়েও মোটা।
{12:11} এখন, আমার পিতা তোমাদের উপরে ভারী যোঁয়াল চাপিয়ে দিয়েছিলেন, কিন্তু আমি তোমাদের যোঁয়াল আরও ভারী করবো; আমার পিতা তোমাদের কশা দ্বারা শাস্তি দিতেন, কিন্তু আমি তোমাদের বৃশ্চিক দ্বারা শাস্তি দেব।
{12:12} পরে ‘তৃতীয় দিনে আমার কাছে ফিরে এসো;’ বাদশাহ্‌র এই কথানুসারে ইয়ারাবিম এবং সমস্ত লোক তৃতীয় দিনে রহবিয়ামের কাছে উপস্থিত হলেন।
{12:13} আর বাদশাহ্‌ লোকদের কঠিন জবাব দিলেন; বৃদ্ধ নেতারা তাঁকে যে মন্ত্রণা দিয়েছিলেন, তিনি তা ত্যাগ করলেন;
{12:14} আর সেই যুবকদের মন্ত্রণানুযায়ী কথা তাদের বললেন; তিনি বললেন, আমার পিতা তোমাদের যোঁয়াল ভারী করেছিলেন, কিন্তু আমি তোমাদের যোঁয়াল আরও ভারী করবো; আমার পিতা তোমাদের কশা দ্বারা শাস্তি দিতেন, কিন্তু আমি তোমাদেরকে বৃশ্চিক দ্বারা শাস্তি দেব।
{12:15} এভাবে বাদশাহ্‌ লোকদের কথায় কান দিলেন না; কেননা শীলোনীয় অহিয়ের দ্বারা মাবুদ নবাটের পুত্র ইয়ারাবিমকে যে কথা বলেছিলেন, তা অটল রাখার জন্য মাবুদ থেকে এই ঘটনা হল।
{12:16} যখন সমস্ত ইসরাইল দেখলো, বাদশাহ্‌ তাদের কথায় কান দিলেন না, তখন লোকেরা বাদশাহ্‌কে এই উত্তর দিল, দাউদে আমাদের কি অংশ? ইয়াসির পুত্রে আমাদের কোন অধিকার নেই; হে ইসরাইল তোমাদের তাঁবুতে যাও; দাউদ! এখন তুমি নিজের কুল দেখ। পরে ইসরাইল লোকেরা যার যার তাঁবুতে চলে গেল।
{12:17} তবুও যে সমস্ত বনি-ইসরাইল এহুদার সকল নগরে বাস করতো, রহবিয়াম সেসব নগরে রাজত্ব করতে থাকলেন।
{12:18} পরে রহবিয়াম বাদশাহ্‌ তাঁর অধঃস্তন গোলামদের নেতা অদোরামকে পাঠালেন; কিন্তু সমস্ত ইসরাইল তাকে পাথর মারল, তাতে তাঁর মৃত্যু হল। আর বাদশাহ্‌ রহবিয়াম জেরুশালেমে পালাবার জন্য শীঘ্র গিয়ে রথে উঠলেন।
{12:19} এভাবে ইসরাইল দাউদের কুলের বিরুদ্ধে বিদ্রোহ করলো, আজ পর্যন্ত সেই ভাবেই আছে।
{i12:20} ইয়ারাবিম ইসরাইলের বাদশাহ্‌ হন
{12:20} যখন সমস্ত ইসরাইল শুনতে পেল যে ইয়ারাবিম ফিরে এসেছেন, তখন লোক পাঠিয়ে তাঁকে তাদের সভায় ডেকে আনাল এবং সমস্ত ইসরাইলের বাদশাহ্‌ করলো; কেবল এহুদা-বংশ ছাড়া আর কোন বংশ দাউদ-কুলের অনুগামী থাকলো না।
{12:21} জেরুশালেমে উপস্থিত হওয়ার পর রহবিয়াম এহুদার সমস্ত কুল ও বিন্‌ইয়ামীন-বংশকে, এক লক্ষ আশি হাজার মনোনীত যোদ্ধাকে ইসরাইল-কুলের সঙ্গে যুদ্ধ করার জন্য সোলায়মানের পুত্র রহবিয়ামের অধীনে রাজ্য ফিরিয়ে আনবার জন্য একত্র করলেন।
{12:22} কিন্তু আল্লাহ্‌র লোক শময়িয়ের কাছে আল্লাহ্‌র এই কালাম নাজেল হল,
{12:23} তুমি সোলায়মানের পুত্র এহুদার বাদশাহ্‌ রহবিয়াম, এহুদার ও বিন্‌ইয়ামীনের সমস্ত কুল এবং অবশিষ্ট লোকদেরকে বল,
{12:24} মাবুদ এই কথা বলেন, তোমরা যাত্রা করো না, তোমাদের ভাইদের সঙ্গে বনি-ইসরাইলদের সঙ্গে যুদ্ধ করো না; প্রত্যেকে যার যার বাড়িতে ফিরে যাও, কেননা এই ঘটনা আমা থেকে হল। অতএব তারা মাবুদের কালাম মেনে মাবুদের হুকুম অনুসারে ফিরে গেল।
{i12:25} বাদশাহ্‌ ইয়ারাবিমের মূর্তিপূজা
{12:25} পরে ইয়ারাবিম পর্বতময় আফরাহীম প্রদেশস্থ শিখিম নির্মাণ করে সেখানে বাস করলেন; সেই স্থান থেকে যাত্রা করে পনূয়েল নির্মাণ করলেন।
{12:26} আর ইয়ারাবিম মনে মনে বললেন, এবার হয়তো রাজ্য আবার দাউদ-কুলের হাতে ফিরে যাবে।
{12:27} এই লোকেরা যদি জেরুশালেমে মাবুদের গৃহে কোরবানী করতে যায়, তবে এদের অন্তর এদের প্রভু এহুদার বাদশাহ্‌ রহবিয়ামের প্রতি ফিরবে; আর এরা আমাকে হত্যা করে পুনর্বার এহুদার বাদশাহ্‌ রহবিয়ামের পক্ষ হবে।
{12:28} অতএব বাদশাহ্‌ মন্ত্রণা করে সোনার দু’টি বাছুর তৈরি করালেন; আর তিনি লোকদেরকে বললেন, জেরুশালেমে যাওয়া তোমাদের পক্ষে কোন কাজের বিষয় নয়, হে ইসরাইল, দেখ, এই তোমার দেবতা, যিনি মিসর দেশ থেকে তোমাকে বের করে এনেছেন।
{12:29} তিনি তাদের একটা বেথেলে স্থাপন করলেন, আর একটা দানে রাখলেন।
{12:30} এই ব্যাপারটা তাদের পক্ষে গুনাহ্‌স্বরূপ হয়ে দাঁড়াল, কেননা তার একটার পূজা করার জন্য বৈথেল ও অন্যটার পূজা করার জন্য লোকেরা দান পর্যন্তও যেতে লাগল।
{12:31} পরে তিনি কতকগুলো উচ্চস্থলীতে বাড়ি নির্মাণ করলেন এবং যারা লেবির সন্তান নয়, এসব লোকের মধ্য থেকে ইমাম নিযুক্ত করলেন।
{12:32} আর ইয়ারাবিম অষ্টম মাসের পঞ্চদশ দিনে এহুদাস্থ উৎসবের মত একটি উৎসব নির্ধারণ করলেন; এবং কোরবানগাহ্‌র কাছে উঠে গেলেন; তিনি বেথেলেও এরকম করলেন, নিজের তৈরি বাছুরের মূর্তির কাছে কোরবানী করলেন এবং তাঁর তৈরি উচ্চস্থলীগুলোর ইমামদেরকে বেথেলে রাখলেন।
{12:33} তিনি অষ্টম মাসের, যে মাস তিনি পরিকল্পনা করেছিলেন, সেই মাসের পঞ্চদশ দিনে তাঁর তৈরি কোরবানগাহ্‌র কাছে গেলেন, আর তিনি ইসরাইল-সন্তানদের জন্য উৎসব নির্ধারণ করলেন এবং ধূপদাহের জন্য কোরবানগাহ্‌র কাছে গেলেন।
{i13:1} এহুদার এক জন নবীর বিবরণ
{13:1} আর দেখ, আল্লাহ্‌র এক জন লোক মাবুদের কালামের দ্বারা এহুদা থেকে বেথেলে উপস্থিত হলেন; আর ইয়ারাবিম ধূপদাহের জন্য কোরবানগাহ্‌র কাছে দাঁড়িয়ে ছিলেন।
{13:2} আর সেই ব্যক্তি কোরবানগাহ্‌র বিরুদ্ধে মাবুদের কালামের দ্বারা এই কথা ঘোষণা করলেন, হে কোরবানগাহ্‌, হে কোরবানগাহ্‌, মাবুদ এই কথা বলেন, দেখ দাউদ-কুলে ইউসিয়া নামে একটি বালকের জন্ম হবে; উচ্চস্থলীগুলোর যে ইমামেরা তোমার উপরে ধূপ জ্বালায়, তাদেরকে তিনি তোমার উপরে কোরবানী করবেন ও তোমার উপরে মানুষের অস্থি পোড়ানো হবে।
{13:3} আর সেই দিনে সেই ব্যক্তি একটি চিহ্ন নির্ধারণ করে বললেন, মাবুদ এই চিহ্নের কথা বলেছেন; দেখ, এই কোরবানগাহ্‌ ফেটে যাবে ও এর উপরিস্থ ভস্ম পড়ে যাবে।
{13:4} আল্লাহ্‌র লোক বৈথেলস্থ কোরবানগাহ্‌র বিরুদ্ধে যে কথা ঘোষণা করলেন, তা শুনে বাদশাহ্‌ ইয়ারাবিম কোরবানগাহ্‌ থেকে হাত প্রসারিত করে বললেন, ওকে ধর। কিন্তু তিনি তাঁর বিরুদ্ধে যে হাত প্রসারিত করলেন তা শুকিয়ে গেল, তিনি তা আর গুটিয়ে নিতে পারলেন না।
{13:5} আর আল্লাহ্‌র লোক মাবুদের কালামের দ্বারা যে চিহ্ন নির্ধারণ করেছিলেন, সেই অনুসারে কোরবানগাহ্‌ ফেটে গেল এবং কোরবানগাহ্‌ থেকে ভস্ম পড়ে গেল।
{13:6} তখন বাদশাহ্‌ আল্লাহ্‌র লোককে বললেন, আমার হাত যেন পুনরায় সুস্থ হয়, এজন্য আপনি আপনার আল্লাহ্‌ মাবুদের কাছে রহমত যাচ্ঞা করুন, আমার জন্য মুনাজাত করুন। তাতে আল্লাহ্‌র লোক মাবুদের কাছে যাচ্ঞা করলেন, আর বাদশাহ্‌র হাত পুনরায় সুস্থ হল, আগের মত হল।
{13:7} তখন বাদশাহ্‌ আল্লাহ্‌র লোককে বললেন, আপনি আমার সঙ্গে বাড়িতে এসে আরাম করুন, আর আমি আপনাকে উপহার দেব।
{13:8} আল্লাহ্‌র লোক বাদশাহ্‌কে বললেন, যদি আপনি আমাকে আপনার বাড়ির অর্ধেকও দিয়ে দেন তবুও আপনার সঙ্গে প্রবেশ করবো না, আমি এই স্থানে অন্ন ভোজন বা পানি পান করবো না;
{13:9} কেননা মাবুদের কালাম দ্বারা আমি এই হুকুম পেয়েছি, তুমি অন্ন ভোজন ও পানি পান করো না এবং যে পথ দিয়ে যাবে, সেই পথ দিয়ে ফিরে এসো না।
{13:10} পরে তিনি যে পথ দিয়ে বেথেলে এসেছিলেন, সেই পথে না গিয়ে অন্য পথ ধরে প্রস্থান করলেন।
{13:11} বেথেলে এক জন প্রাচীন নবী বাস করতেন; তাঁর এক পুত্র এসে, বেথেলে সেই দিন আল্লাহ্‌র লোক যা যা করেছিলেন, সমস্তই তাঁকে জানালো; তিনি বাদশাহ্‌কে যে যে কথা বলেছিলেন, তার বৃত্তান্তও পুত্রেরা পিতাকে বললো।
{13:12} তাদের পিতা জিজ্ঞাসা করলো, তিনি কোন পথে গেলেন? এহুদা থেকে আগত আল্লাহ্‌র লোক কোন্‌ পথ ধরে গিয়েছিলেন, তা তাঁর পুত্রেরা দেখেছিল।
{13:13} তখন তিনি তাঁর পুত্রদেরকে বললেন, আমার জন্য গাধা সাজাও; তারা তাঁর জন্য গাধা সাজালে তিনি তার উপরে চড়লেন।
{13:14} আর তিনি আল্লাহ্‌র লোকের পিছনে গেলেন এবং একটি এলা গাছের তলে তাঁকে বসে থাকতে দেখে বললেন, আপনি কি এহুদা থেকে আগত আল্লাহ্‌র লোক? তিনি বললেন, আমি সেই।
{13:15} তখন তিনি তাঁকে বললেন, আমার সঙ্গে বাড়িতে চলুন, আহার করুন।
{13:16} তিনি বললেন, আমি আপনার সঙ্গে ফিরে যেতে ও আপনার বাড়িতে প্রবেশ করতে পারি না; এবং এই স্থানে আপনার সঙ্গে অন্ন ভোজন বা পানি পান করবো না;
{13:17} কেননা মাবুদের কালাম দ্বারা আমাকে বলা হয়েছে, তুমি সেই স্থানে অন্ন ভোজন ও পানি পান করো না এবং যে পথ দিয়ে যাবে, সেই পথ দিয়ে ফিরে এসো না।
{13:18} তিনি তাঁকে বললেন, আপনি যেমন, আমিও তেমনি নবী; এক জন ফেরেশতা আমাকে মাবুদের কালামের মাধ্যমে এই কথা বলেছেন, তুমি ওকে অন্ন ভোজন ও পানি পান করাবার জন্য সঙ্গে করে তোমার বাড়িতে ফিরিয়ে আন। কিন্তু তিনি তাঁকে মিথ্যা কথা বললেন।
{13:19} তখন তিনি তাঁর সঙ্গে ফিরে গিয়ে তাঁর বাড়িতে অন্ন ভোজন ও পানি পান করলেন।
{13:20} তাঁরা ভোজন স্থানে বসে আছেন, এমন সময়ে যে নবী ওঁকে ফিরিয়ে এনেছিলেন তাঁর কাছে মাবুদের কালাম নাজেল হল;
{13:21} তখন তিনি এহুদা থেকে আগত আল্লাহ্‌র লোককে উচ্চৈঃস্বরে বললেন, মাবুদ এই কথা বলেন, তুমি মাবুদের কালামের বিরুদ্ধাচরণ করেছ; তোমার আল্লাহ্‌ মাবুদ তোমাকে যা হুকুম করেছিলেন, তা তুমি পালন কর নি,
{13:22} তিনি যে স্থানের বিষয়ে বলেছিলেন, তুমি অন্ন ভোজন ও পানি পান করো না, সেই স্থানে ফিরে এসে তুমি অন্ন ভোজন ও পানি পান করেছ; এই কারণে তোমার লাশ তোমার পূর্বপুরুষদের কবরে রাখা হবে না।
{13:23} পরে তাঁর অন্ন ভোজন ও পানি পান শেষ হলে তিনি তাঁর জন্য, অর্থাৎ যাঁকে ফিরিয়ে এনেছিলেন, সেই নবীর জন্য গাধা সাজালেন।
{13:24} পরে তিনি যাত্রা করলে, পথের মধ্যে একটি সিংহ তাঁকে পেয়ে হত্যা করলো ও তাঁর লাশ পথে পড়ে থাকলো এবং তার পাশে গাধা দাঁড়িয়ে রইলো; লাশের পাশে সিংহ দাঁড়িয়ে রইলো।
{13:25} আর দেখ, লোকেরা পথ দিয়ে যাতায়াত করতে করতে দেখলো, লাশ পথে পড়ে রয়েছে এবং লাশের পাশে সিংহ দাঁড়িয়ে আছে; পরে লোকেরা ঐ প্রাচীন নবীর নিজের নগরে এসে সংবাদ দিল।
{13:26} আর যে নবী তাঁকে পথ থেকে ফিরিয়ে এনেছিলেন, তিনি ঐ সংবাদ শুনে বললেন, ইনি আল্লাহ্‌র সেই লোক, যিনি মাবুদের কালামের বিরুদ্ধাচরণ করেছিলেন, তাঁর প্রতি মাবুদের কথিত কালাম অনুসারে মাবুদ তাঁকে সিংহের হাতে তুলে দিয়েছেন, আর সিংহ তাঁকে আক্রমণ করে হত্যা করেছে।
{13:27} পরে তিনি তাঁর পুত্রদেরকে বললেন, আমার জন্য গাধা সাজাও; তারা তা সাজাল।
{13:28} আর তিনি গিয়ে দেখলেন, লাশ পথে পড়ে রয়েছে এবং লাশের পাশে গাধা ও সিংহ দাঁড়িয়ে আছে; সিংহ লাশ খায় নি, গাধাকেও বিদীর্ণ করে নি।
{13:29} পরে সেই নবী আল্লাহ্‌র লোকের লাশ তুলে নিলেন এবং গাধার উপরে রেখে ফিরিয়ে আনলেন; সেই বৃদ্ধ নবী তাঁর বিষয়ে মাতম করতে ও তাঁকে দাফন করতে নিজ নগরে আসলেন।
{13:30} আর তিনি তাঁর কবরে ঐ লাশ রাখলেন এবং তাঁরা হায়, আমার ভাই! বলে তাঁর জন্য মাতম করলেন।
{13:31} এভাবে তাঁকে কবর দেবার পর তিনি তাঁর পুত্রদেরকে বললেন, আমি যখন মারা যাব তখন এই যে কবরে আল্লাহ্‌র লোককে দাফন করা হল, সেই একই কবরে আমাকে দাফন করো, এর অস্থির পাশে আমার অস্থি রেখো।
{13:32} কেননা বৈথেলস্থ কোরবানগাহ্‌র ও সামেরিয়ার নানা নগরে অবস্থিত উচ্চস্থলীর গৃহের বিরুদ্ধে মাবুদের কালাম দ্বারা ইনি যে কথা ঘোষণা করেছেন তা অবশ্য সফল হবে।
{13:33} এই ঘটনার পরেও ইয়ারাবিম তাঁর কুপথ থেকে ফিরলেন না, কিন্তু পুনর্বার লোকসাধারণের মধ্য থেকে লোকদেরকে উচ্চস্থলীর ইমাম নিযুক্ত করলেন; যার ইচ্ছা হত, তিনি তাকেই অভিষেক করতেন, যেন সে উচ্চস্থলীর ইমাম হয়।
{13:34} আর এই ব্যাপারটি ইয়ারাবিমের কুলের পক্ষে গুনাহ্‌স্বরূপ হল, যেন তা উচ্ছিন্ন হয় ও দুনিয়ার বুক থেকে মুছে যায়।
{i14:1} ইয়ারাবিমের বিরুদ্ধে অহিয়ের ভবিষ্যদ্বাণী
{14:1} সেই সময়ে ইয়ারাবিমের পুত্র অবিয় ভীষণ অসুস্থ হয়ে পড়লো।
{14:2} তাতে ইয়ারাবিম তাঁর স্ত্রীকে বললেন, আরজ করি, উঠ, ছদ্মবেশ ধারণ কর, তুমি যে ইয়ারাবিমের স্ত্রী তা যেন টের পাওয়া না যায়; তুমি শীলোতে যাও; দেখ, সেখানে অহিয় নবী আছেন, তিনিই আমার বিষয় বলেছিলেন যে আমি এই জাতির বাদশাহ্‌ হব।
{14:3} তুমি দশখানা রুটি, কতকগুলো পিঠা ও এক ভাড় মধু সঙ্গে নিয়ে তাঁর কাছে যাও; বালকটির কি হবে, তা তিনি তোমাকে জানাবেন।
{14:4} ইয়ারাবিমের স্ত্রী তা-ই করলেন, তিনি শীলোতে গিয়ে অহিয়ের বাড়িতে উপস্থিত হলেন। ঐ সময়ে অহিয় দেখতে পেতেন না, কেননা বৃদ্ধ বয়সের দরুন তাঁর দৃষ্টি ক্ষীণ হয়েছিল।
{14:5} আর মাবুদ অহিয়কে বললেন, দেখ, ইয়ারাবিমের স্ত্রী তোমার কাছে তাঁর পুত্রের কথা জিজ্ঞাসা করতে আসছে, কেননা বালকটি ভীষণ অসুস্থ; তুমি তাকে অমুক অমুক কথা বলবে; কেননা সে যখন আসবে, তখন অপরিচিতার ভান করবে।
{14:6} পরে দরজায় তাঁর প্রবেশের সময়ে অহিয় তাঁর পায়ের আওয়াজ শোনামাত্র বললেন, হে ইয়ারাবিমের স্ত্রী, ভিতরে এসো; তুমি কেন অপরিচিতার মত ভান করছো? আমি অশুভ সংবাদ দিতে তোমার কাছে প্রেরিত হলাম।
{14:7} যাও ইয়ারাবিমকে বল, ইসরাইলের আল্লাহ্‌ মাবুদ এই কথা বলেন, আমি লোকদের মধ্য থেকে তোমাকে উঁচু করে আমার লোক ইসরাইলের নেতা করেছি,
{14:8} এবং দাউদের কুল থেকে রাজ্য চিরে নিয়ে তোমাকে দিয়েছি; তবুও আমার গোলাম যে দাউদ আমার হুকুম পালন করতো এবং আমার দৃষ্টিতে যা ন্যায্য, তা-ই করার জন্য সর্বান্তঃকরণে আমার অনুগামী ছিল, তুমি তার মত হও নি।
{14:9} কিন্তু তোমার আগে যারা ছিল, তুমি তাদের সকলের চেয়ে বেশি দুষ্কর্ম করেছ; এবং গিয়ে নিজের জন্য অন্য দেবতা ও ছাঁচে ঢালা মূর্তিগুলো তৈরি করে আমাকে অসন্তুষ্ট করেছ এবং আমাকে তোমার পিছনে ফেলেছ।
{14:10} এজন্য দেখ, আমি ইয়ারাবিমের কুলের উপরে অমঙ্গল ঘটাবো; যারবিয়াম-বংশের প্রত্যেক পুরুষকে মুছে ফেলব — সে ইসরাইলের মধ্যে কেনা গোলামই হোক বা স্বাধীন মানুষই হোক; লোকে যেমন ঝাঁটি দিয়ে নিঃশেষে মল দূর করে, তেমনি আমি ইয়ারাবিমের কুলকে একেবারে ঝাঁটি দিয়ে ফেলবো।
{14:11} ইয়ারাবিমের যে কেউ নগরে মৃত্যুবরণ করলে তাকে কুকুরে খাবে ও যার মৃত্যু মাঠে হবে, তাকে আসমানের পাখিরা খাবে, কারণ মাবুদ এই কথা বলেছেন।
{14:12} অতএব তুমি উঠ, তোমার ঘরে যাও; নগরে তোমার পদার্পণ করা মাত্র বালকটির মৃত্যু হবে।
{14:13} আর তার জন্য সমস্ত ইসরাইল মাতম করতে করকে তাকে দাফন করবে; বস্তুত ইয়ারাবিমের কুলে কেবল সেই কবর পাবে; কেননা ইয়ারাবিমের কুলের মধ্যে ইসরাইলের আল্লাহ্‌ মাবুদের প্রতি তারই কিঞ্চিৎ সদ্ভাব পাওয়া গেছে।
{14:14} আর মাবুদ নিজের উদ্দেশ্যে ইসরাইলের জন্য এক জন বাদশাহ্‌ উৎপন্ন করবেন; সে ইয়ারাবিমের কুলকে সেদিন উচ্ছিন্ন করবে; এমন কি এখনই করবে।
{14:15} বস্তুত মাবুদ ইসরাইলকে আঘাত করে পানির মধ্যে দুলতে থাকা নল-খাগড়ার সমান করবেন এবং তাদের পূর্বপুরুষদেরকে এই যে উত্তম দেশ দিয়েছেন, এই দেশ থেকে ইসরাইলকে উৎপাটন করে (ফোরাত) নদীর ওপারে ছিন্নভিন্ন করবেন, কারণ তারা তাদের জন্য প্রচুর আশেরা মূর্তি তৈরি করে মাবুদকে অসন্তুষ্ট করেছে।
{14:16} ইয়ারাবিম যেসব গুনাহ্‌ করেছেন এবং যেসব গুনাহ্‌র দ্বারা ইসরাইলকে গুনাহ্‌ করিয়েছেন, তার দরুন মাবুদ ইসরাইলকে ত্যাগ করবেন।
{14:17} পরে ইয়ারাবিমের স্ত্রী প্রস্থান করলেন এবং তির্সাতে উপস্থিত হলেন, তিনি বাড়ির দরজার গোবরাটে আসামাত্র বালকটির মৃত্যু হল।
{14:18} আর মাবুদ তাঁর গোলাম অহিয় নবীর দ্বারা যে কালাম বলেছিলেন, সেই অনুসারে সমস্ত ইসরাইল তাকে কবর দিয়ে তার জন্য মাতম করলো।
{i14:19} বাদশাহ্‌ ইয়ারাবিমের মৃত্যু
{14:19} ইয়ারাবিমের অবশিষ্ট বৃত্তান্ত, তিনি কিভাবে যুদ্ধ করলেন ও কিভাবে রাজত্ব করলেন, দেখ, তার বিবরণ ইসরাইলের বাদশাহ্‌দের ইতিহাস-পুস্তকে লেখা আছে।
{14:20} ইয়ারাবিমের রাজত্বকাল বাইশ বছর; পরে তিনি তাঁর পূর্বপুরুষদের সঙ্গে নিদ্রাগত হলেন; আর তাঁর পুত্র নাদব তাঁর পদে বাদশাহ্‌ হলেন।
{i14:21} এহুদার বাদশাহ্‌ রহবিয়াম
{14:21} সোলায়মানের পুত্র রহবিয়াম এহুদা দেশে রাজত্ব করলেন। রহবিয়াম একচল্লিশ বছর বয়সে রাজত্ব করতে আরম্ভ করেন এবং মাবুদ নিজের নাম স্থাপনার্থে ইসরাইলের সমস্ত বংশ থেকে যে নগর মনোনীত করেছিলেন, সেই জেরুশালেমে তিনি সতের বছর রাজত্ব করেন; তাঁর মায়ের নাম নয়মা, তিনি অম্মোনীয়া।
{14:22} আর এহুদা মাবুদের দৃষ্টিতে যা মন্দ তা-ই করতো; তাদের পূর্বপুরুষেরা যা যা করেছিল, সেই সকলের চেয়ে তারা নিজেদের বেশি গুনাহ্‌-কর্ম দ্বারা তাঁর অন্তর্জ্বালা জন্মাত।
{14:23} তারাও নিজেদের জন্য অনেক উচ্চস্থলী এবং প্রত্যেক উঁচু পর্বতে ও প্রত্যেক সবুজ গাছের তলে স্তম্ভ ও আশেরা-মূর্তি তৈরি করতো; আর দেশে পুংগামী লোকও ছিল।
{14:24} মাবুদ বনি-ইসরাইলদের সম্মুখ থেকে যে জাতিদের অধিকারচ্যুত করেছিলেন, তাদের সমস্ত ঘৃণিত কাজ অনুসারে ওরা কাজ করতো।
{14:25} আর রহবিয়াম বাদশাহ্‌র পঞ্চম বছরে মিসরের বাদশাহ্‌ শীশক জেরুশালেমের বিরুদ্ধে আসলেন;
{14:26} তিনি মাবুদের গৃহের ও রাজপ্রাসাদের ধন নিয়ে গেলেন; তিনি সকল কিছুই নিয়ে গেলেন, এমনকি সোলায়মানের নির্মিত সোনার ঢালগুলোও নিয়ে গেলেন।
{14:27} পরে রহবিয়াম বাদশাহ্‌ তার পরিবর্তে ব্রোঞ্জের ঢাল তৈরি করিয়ে রাজপ্রাসাদের দ্বারপাল পদাতিকদের নেতৃ-বর্গের হাতে তুলে দিলেন।
{14:28} বাদশাহ্‌ যখন মাবুদের গৃহে প্রবেশ করতেন তখন ঐ পদাতিকরা সেসব ঢাল ধরত এবং পরে পদাতিকদের ঘরে ফিরিয়ে নিয়ে যেত।
{14:29} রহবিয়ামের অবশিষ্ট বৃত্তান্ত ও সমস্ত কাজের বিবরণ কি এহুদা-বাদশাহ্‌দের ইতিহাস পুস্তকে লেখা নেই?
{14:30} রহবিয়াম ও ইয়ারাবিমের মধ্যে নিয়ত যুদ্ধ হত।
{14:31} পরে রহবিয়াম তাঁর পূর্বপুরুষদের সঙ্গে নিদ্রাগত হলেন এবং তাঁর পূর্বপুরুষদের সঙ্গে দাউদ-নগরে সমাহিত হলেন। তাঁর মায়ের নাম নয়মা, তিনি অম্মোনীয়া। পরে তাঁর পুত্র অবিয়াম তাঁর পদে বাদশাহ্‌ হলেন।
{i15:1} এহুদার বাদশাহ্‌ অবিয়াম
{15:1} নবাটের পুত্র ইয়ারাবিম বাদশাহ্‌র অষ্টাদশ বছরে অবিয়াম এহুদা রাজত্ব করতে আরম্ভ করেন।
{15:2} তিনি তিন বছর জেরুশালেমে রাজত্ব করেন; তাঁর মায়ের নাম মাখা; তিনি অবীশালোমের কন্যা।
{15:3} তাঁর আগে তাঁর পিতা যেসব গুনাহ্‌ করেছিলেন তিনিও সেসব গুনাহ্‌র পথে চলতেন; তাঁর পূর্বপুরুষ দাউদের অন্তঃকরণ যেমন ছিল তাঁর অন্তঃকরণ তেমনি তাঁর আল্লাহ্‌ মাবুদের উদ্দেশে একাগ্র ছিল না।
{15:4} তবুও দাউদের জন্য তাঁর পরে তাঁর সন্তানকে তুলে ধরবার ও জেরুশালেমকে দৃঢ় করার জন্য তাঁর আল্লাহ্‌ মাবুদ জেরুশালেমে তাঁকে একটি প্রদীপ দিলেন।
{15:5} কেননা মাবুদের দৃষ্টিতে যা ন্যায্য দাউদ তা-ই করতেন; হিট্টিয় ঊরিয়ের ব্যাপারটি ছাড়া অন্য কোন বিষয়ে তিনি তাঁর সারা জীবনে মাবুদের হুকুম অমান্য করেন নি।
{15:6} রহবিয়ামের ও ইয়ারাবিমের মধ্যে যে যুদ্ধ শুরু হয়েছিল তাঁর সমস্ত জীবনকালে সেই যুদ্ধ চলছিল।
{15:7} অবিয়ামের অবশিষ্ট বৃত্তান্ত ও সমস্ত কর্ম-বিবরণ এহুদা-বাদশাহ্‌দের ইতিহাস-পুস্তকে কি লেখা নেই? আর অবিয়ামের ও ইয়ারাবিমের মধ্যে যুদ্ধ হত।
{15:8} পরে অবিয়াম তাঁর পূর্বপুরুষদের সঙ্গে নিদ্রাগত হলেন এবং লোকেরা তাঁকে দাউদ-নগরে কবর দিল; আর তাঁর পুত্র আসা তাঁর পদে বাদশাহ্‌ হলেন।
{i15:9} এহুদার বাদশাহ্‌ আসা
{15:9} ইসরাইলের বাদশাহ্‌ ইয়ারাবিমের বিশ বছরে আসা এহুদার উপর রাজত্ব করতে আরম্ভ করেন।
{15:10} তিনি একচল্লিশ বছর জেরুশালেমে রাজত্ব করেন; তাঁর মায়ের নাম মাখা, তিনি অবীশালোমের কন্যা।
{15:11} আসা তাঁর পূর্বপুরুষ দাউদের মত মাবুদের দৃষ্টিতে যা ন্যায্য, তা-ই করতেন।
{15:12} তিনি দেশ থেকে পুরুষ সমকামীদের তাড়িয়ে দিলেন এবং তাঁর পূর্বপুরুষদের তৈরি সমস্ত মূর্তি দূর করে দিলেন।
{15:13} আর তাঁর মা মাখা আশেরার জন্য একটি ঘৃণার যোগ্য মূর্তি তৈরি করেছিলেন বলে তাঁকে রাণীমাতার পদ থেকে সরিয়ে দিলেন এবং আসা তাঁর সেই মূর্তি ধ্বংস করে কিদ্রোণ স্রোতের ধারে তা পুড়িয়ে দিলেন।
{15:14} কিন্তু সমস্ত উচ্চস্থলী দূরীকৃত হল না; তবুও আসার অন্তঃকরণ সারা জীবন মাবুদের উদ্দেশে একাগ্র ছিল।
{15:15} আর তিনি তাঁর পিতার পবিত্রীকৃত ও নিজের পবিত্রীকৃত রূপা, সোনা ও পাত্রগুলো মাবুদের গৃহে আনলেন।
{i15:16} অরামের সঙ্গে সম্পর্ক স্থাপন
{15:16} আসা এবং ইসরাইলের বাদশাহ্‌ বাশার মধ্যে যুদ্ধ হত।
{15:17} আর এহুদার বাদশাহ্‌ আসার কাছে কাউকেও যাতায়াত করতে না দেবার উদ্দেশ্যে ইসরাইলের বাদশাহ্‌ বাশা এহুদার বিরুদ্ধে যাত্রা করে রামা গাঁথলেন।
{15:18} তখন আসা মাবুদের গৃহস্থিত ভাণ্ডারের অবশিষ্ট সমস্ত রূপা ও সোনা এবং রাজ-প্রাসাদের সমস্ত ধন নিয়ে তাঁর গোলামদের হাতে তুলে দিলেন; এবং বাদশাহ্‌ আসা তাদেরকে হিষিয়োনের পৌত্র টব্রিন্মোণের পুত্র বিনহদদ নামক দামেস্ক-নিবাসী অরামের বাদশাহ্‌র কাছে এই বলে পাঠালেন,
{15:19} আমাতে ও আপনাতে, আমার পিতা ও আপনার পিতাতে নিয়ম আছে; দেখুন, আমি আপনার কাছে রূপা ও সোনা উপহার পাঠালাম; আপনি গিয়ে ইসরাইলের বাদশাহ্‌ বাশার সঙ্গে আপনার যে নিয়ম আছে তা ভঙ্গ করুন, তা হলে সে আমার কাছ থেকে প্রস্থান করবে।
{15:20} তখন বিনহদদ্‌ বাদশাহ্‌ আসার কথায় কান দিলেন; তিনি ইসরাইলের নগরগুলোর বিরুদ্ধে তাঁর সেনাপতিদেরকে প্রেরণ করলেন এবং ইয়োন, দান, আবেল-বৈৎ-মাখা ও সমস্ত কিন্নেরৎ এবং নপ্তালির সমস্ত দেশে আঘাত করলেন।
{15:21} তখন বাশা এই সংবাদ পেয়ে রামা নির্মাণ থেকে নিবৃত্ত হয়ে তির্সাতে রইলেন।
{15:22} পরে বাদশাহ্‌ আসা সমস্ত এহুদাকে আহ্বান করলেন, কাউকেও বাদ দিলেন না; রামায় বাশা যে পাথর ও কাঠ দিয়ে গেঁথেছিলেন, তারা তার সবকিছু নিয়ে গেল; আর বাদশাহ্‌ আসা তা দ্বারা বিন্‌-ইয়ামীনের সেবা ও মিস্পা নগর গাঁথলেন।
{15:23} আসার অবশিষ্ট সমস্ত বৃত্তান্ত ও তাঁর সকল বিক্রমের কাজ, সমস্ত কর্মবিবরণ এবং তিনি যে যে নগর গাঁথলেন, এই সমস্ত কথা কি এহুদা-বাদশাহ্‌দের ইতিহাস পুস্তকে লেখা নেই? কিন্তু বৃদ্ধ বয়সে তাঁর পায়ে রোগ হল।
{15:24} পরে আসা তাঁর পূর্বপুরুষদের সঙ্গে নিদ্রাগত হলেন এবং তাঁর পূর্বপুরুষ দাউদের নগরে তাঁর পূর্বপুরুষদের সঙ্গে তাঁকে দাফন করা হল। আর তাঁর পুত্র যিহোশাফট তাঁর পদে বাদশাহ্‌ হলেন।
{i15:25} ইসরাইলের বাদশাহ্‌ নাদব
{15:25} এহুদার বাদশাহ্‌ আসার দ্বিতীয় বছরে ইয়ারাবিমের পুত্র নাদব ইসরাইলে রাজত্ব করতে আরম্ভ করেন; তিনি দু’বছর ইসরাইলে রাজত্ব করেন।
{15:26} মাবুদের দৃষ্টিতে যা মন্দ তিনি তা-ই করতেন, তাঁর পিতার পথে, তাঁর পিতা যার দ্বারা ইসরাইলকে গুনাহ্‌ করিয়েছিলেন, সেই গুনাহ্‌-পথে চলতেন।
{15:27} আর ইষাখর-কুলজাত অহিয়ের পুত্র বাশা তাঁর বিরুদ্ধে চক্রান্ত করলেন; এবং বাশা ফিলিস্তিনীদের অধিকৃত গিব্বথোনে তাঁকে আঘাত করলেন; ঐ সময়ে নাদব ও সমস্ত ইসরাইল গিব্বথোন অবরোধ করছিলেন।
{15:28} এহুদার বাদশাহ্‌ আসার তৃতীয় বছরে বাশা নাদবকে খুন করে তাঁর পদে বাদশাহ্‌ হন।
{15:29} বাদশাহ্‌ হয়েই বাশা ইয়ারাবিমের সমস্ত কুলকে আঘাত করেন। মাবুদ তাঁর গোলাম শীলোনীয় অহিয়ের দ্বারা যে কথা বলেছিলেন, সেই অনুসারে বাশা ইয়ারাবিমের সম্পর্কীয় শ্বাসবিশিষ্ট কাউকেও অবশিষ্ট রাখলেন না, সকলকেই সংহার করলেন।
{15:30} এর কারণ এই, ইয়ারাবিম অনেক গুনাহ্‌ করেছিলেন এবং তার দ্বারা ইসরাইলকে গুনাহ্‌ করিয়েছিলেন; ফলে এই অসন্তোষজনক কাজ দ্বারা তিনি ইসরাইলের আল্লাহ্‌ মাবুদকে অসন্তুষ্ট করেছিলেন।
{i15:31} ইসরাইলের বাদশাহ্‌ বাশা
{15:31} নাদবের অবশিষ্ট বৃত্তান্ত ও সমস্ত কর্ম-বিবরণ কি ইসরাইলের বাদশাহ্‌দের ইতিহাস-পুস্তকে লেখা নেই?
{15:32} আর আসার ও ইসরাইলের বাদশাহ্‌ বাশার মধ্যে সারা জীবন যুদ্ধ হত।
{15:33} এহুদার বাদশাহ্‌ আসার তৃতীয় বছরে অহিয়ের পুত্র বাশা তির্সাতে সমস্ত ইসরাইলে রাজত্ব করতে আরম্ভ করে চব্বিশ বছর রাজত্ব করেন।
{15:34} মাবুদের দৃষ্টিতে যা মন্দ, তিনি তা-ই করতেন এবং ইয়ারাবিমের পথে, যার দ্বারা তিনি ইসরাইলকে গুনাহ্‌ করিয়েছিলেন, তাঁর সেই গুনাহ্‌ পথে চলতেন।
{16:1} পরে হনানির পুত্র যেহূর কাছে বাশার বিরুদ্ধে মাবুদের এই অভিযোগ উত্থাপিত হল,
{16:2} আমি তোমাকে ধূলির মধ্য থেকে উঠালাম ও আমার লোক ইসরাইলের নেতা করলাম, কিন্তু তুমি ইয়ারাবিমের পথে চলেছ, আমার লোক ইসরাইলকে গুনাহ্‌ করিয়ে তাদের গুনাহ্‌ দ্বারা আমাকে অসন্তুষ্ট করেছে।
{16:3} দেখ, আমি বাশা ও তার কুলকে মুছে ফেলব এবং তোমার কুলকে নবাটের পুত্র ইয়ারাবিমের কুলের সমান করবো।
{16:4} বাশার যে কেউ নগরে ইন্তেকাল করবে, কুকুরেরা তাকে খাবে এবং যার মাঠে মৃত্যু হবে, আসমানের পাখিরা তাকে খাবে।
{16:5} বাশার অবশিষ্ট বৃত্তান্ত, তাঁর কর্মবিবরণ ও বিক্রমের কাজ কি ইসরাইলের বাদশাহ্‌দের ইতিহাস-পুস্তকে লেখা নেই?
{16:6} পরে বাশা তাঁর পূর্বপুরুষদের সঙ্গে নিদ্রাগত হলেন ও তির্সাতে তাঁকে দাফন করা হল এবং তাঁর পুত্র এলা তাঁর পদে বাদশাহ্‌ হলেন।
{16:7} আবার হনানির পুত্র যেহূ নবী দ্বারা বাশার ও তাঁর কুলের বিরুদ্ধে মাবুদের কালাম উপস্থিত হয়েছিল, তার কারণ একে তো বাশা মাবুদের সাক্ষাতে তাঁর কৃত যেসব দুষ্কর্ম দ্বারা তাঁকে অসন্তুষ্ট করেছিলেন, সেই সবের দ্বারা ইয়ারাবিমের কুলের সমান হয়েছিলেন, আবার সেই কুলকে আঘাত করেছিলেন।
{i16:8} ইসরাইলের বাদশাহ্‌ এলা
{16:8} এহুদার বাদশাহ্‌ আসার ষড়বিংশ বছরে বাশার পুত্র এলা তির্সাতে ইসরাইলের উপর রাজত্ব করতে আরম্ভ করে দু’বছর রাজত্ব করেন।
{16:9} পরে তাঁর অর্ধসংখ্যক রথের নেতা সিম্রি নামে তাঁর গোলাম তাঁর বিরুদ্ধে চক্রান্ত করলেন। এলা তির্সাতে রাজপ্রাসাদের নেতা অর্সার বাড়িতে পান করে মাতাল হলেন,
{16:10} আর সিম্রি ভিতরে গিয়ে এহুদার বাদশাহ্‌ আসার সপ্তবিংশ বছরে তাঁকে আক্রমণ করে হত্যা করলেন ও তাঁর পদে বাদশাহ্‌ হলেন।
{16:11} রাজত্বের আরম্ভকালে তিনি সিংহাসনে উপবিষ্ট হওয়ামাত্র বাশার সমস্ত কুলকে আঘাত করলেন; তাঁর কুলে কোন পুরুষ, তাঁর জ্ঞাতি কিংবা বন্ধু কাউকেও অবশিষ্ট রাখলেন না।
{16:12} ফলত মাবুদ যেহূ নবী দ্বারা বাশার বিরুদ্ধে যে কথা বলেছিলেন, সেই অনুসারে সিম্রি বাশার সমস্ত কুল সংহার করলেন।
{16:13} এর কারণ বাশার সমস্ত গুনাহ্‌ ও তাঁর পুত্র এলার গুনাহ্‌-কাজ; তাঁরা নিজেরা গুনাহ্‌ করেছিলেন এবং ইসরাইলকেও গুনাহ্‌ করিয়ে ইসরাইলের আল্লাহ্‌ মাবুদকে তাদের অসার মূর্তির দ্বারা অসন্তুষ্ট করেছিলেন।
{16:14} এলার অবশিষ্ট বৃত্তান্ত ও তাঁর সমস্ত কাজের বিবরণ ইসরাইলের বাদশাহ্‌দের ইতিহাস-কিতাবে কি লেখা নেই?
{i16:15} ইসরাইলের বাদশাহ্‌ সিম্রি
{16:15} এহুদার বাদশাহ্‌ আসার সপ্তবিংশ বছরে সিম্রি সাত দিন তির্সাতে রাজত্ব করেন; সেই সময়ে লোকেরা ফিলিস্তিনীদের অধিকৃত গিব্বথোনের বিরুদ্ধে শিবির স্থাপন করেছিল।
{16:16} পরে সেই শিবিরস্থ লোকেরা শুনতে পেল যে, সিম্রি চক্রান্ত করেছে ও বাদশাহ্‌কে আঘাত করেছে; তখন সমস্ত ইসরাইল সেদিন শিবিরের মধ্যে অম্রি নামক সেনাপতিকে ইসরাইলের বাদশাহ্‌ বলে ঘোষণা করলো।
{16:17} পরে অম্রি ও তাঁর সঙ্গে সমস্ত ইসরাইল গিব্বথোন থেকে যাত্রা করে তির্সা অবরোধ করলেন।
{16:18} আর নগর অধিকৃত হল দেখে সিম্রি রাজপ্রাসাদের দুর্গে গিয়ে তাঁর উপরে রাজপ্রাসাদ আগুন দিয়ে পুড়িয়ে দিলেন ও নিজেও আগুনে পুড়ে মরলেন।
{16:19} এর কারণ তাঁর গুনাহ্‌-কাজ, ফলত মাবুদের দৃষ্টিতে যা মন্দ তিনি তা-ই করতেন, ইয়ারাবিমের পথে চলতেন, তিনি নিজে গুনাহ্‌ করে ইসরাইলকে দিয়েও গুনাহ্‌ করিয়েছিলেন।
{16:20} সিম্রির অবশিষ্ট বৃত্তান্ত ও তাঁর কৃত চক্রান্তের বিষয় ইসরাইলের বাদশাহ্‌দের ইতিহাস-কিতাবে কি লেখা নেই?
{i16:21} ইসরাইলের বাদশাহ্‌ অম্রি
{16:21} সেই সময় ইসরাইলের লোকেরা দুই দল হল: অর্ধেক লোক গীনতের পুত্র তিব্‌নিকে বাদশাহ্‌ করতে তার অনুগামী হল, আর অর্ধেক লোক অম্রির অনুগামী হল।
{16:22} কিন্তু অম্রির অনুগামী লোকেরা গীনতের পুত্র তিব্‌নির অনুগামীদের পরাজিত করলো; আর তিব্‌নি মারা গেল এবং অম্রি বাদশাহ্‌ হলেন।
{16:23} এহুদার বাদশাহ্‌ আসার একত্রিংশ বছরে অম্রি ইসরাইলে রাজত্ব করতে আরম্ভ করে বারো বছর রাজত্ব করেন; তিনি ছয় বছর তির্সাতে রাজত্ব করেন।
{i16:24} ইসরাইলের নতুন রাজধানী সামেরিয়া
{16:24} পরে তিনি দুই তালন্ত রূপা মূল্য দিয়ে সামেরের কাছ থেকে সামেরিয়া পাহাড় ক্রয় করলেন, আর সেই পাহাড়ের উপরে নগর নির্মাণ করলেন; এবং যে নগর নির্মাণ করলেন, ঐ পাহাড়ের অধিকারী সামেরের নাম অনুসারে সেই নগরের নাম সামেরিয়া রাখলেন।
{16:25} মাবুদের দৃষ্টিতে যা মন্দ অম্রি তা-ই করতেন এবং তাঁর আগে যাঁরা ছিলেন তাঁদের সকলের চেয়ে বেশি দুষ্কর্ম করলেন।
{16:26} বাস্তবিক ইনি নবাটের পুত্র ইয়ারাবিমের সমস্ত পথে চলতেন এবং তিনি যেসব গুনাহ্‌ দ্বারা ইসরাইলকে গুনাহ্‌ করিয়ে ইসরাইলের আল্লাহ্‌ মাবুদকে তাদের অসার মূর্তিগুলো দিয়ে অসন্তুষ্ট করেছিলেন, ইনিও সেসব গুনাহ্‌র পথে চলতেন।
{16:27} অম্রির অবশিষ্ট কাজের বৃত্তান্ত ও যে সমস্ত বিক্রমের কাজ তিনি দেখিয়েছিলেন তা ইসরাইলের বাদশাহ্‌দের ইতিহাস-পুস্তকে কি লেখা নেই?
{16:28} পরে অম্রি তাঁর পূর্বপুরুষদের সঙ্গে নিদ্রাগত হলেন ও সামেরিয়াতে তাঁকে দাফন করা হল এবং তাঁর পুত্র আহাব তাঁর পদে বাদশাহ্‌ হলেন।
{i16:29} ইসরাইলের বাদশাহ্‌ আহাব
{16:29} এহুদার বাদশাহ্‌ আসার আটত্রিশ বছরে অম্রির পুত্র আহাব ইসরাইলে রাজত্ব করতে আরম্ভ করেন; আর অম্রির পুত্র আহাব বাইশ বছর সামেরিয়াতে ইসরাইলে উপর রাজত্ব করেন।
{16:30} তাঁর আগে যাঁরা ছিলেন, তাঁদের সকলের চেয়ে অম্রির পুত্র আহাব মাবুদের দৃষ্টিতে যা মন্দ তা-ই বেশি পরিমাণে করতেন।
{i16:31} বাল দেবতার পূজারী ঈষেবলকে বিয়ে করা
{16:31} নবাটের পুত্র ইয়ারাবিমের গুনাহ্‌-পথে গমন করা যেন তাঁর পক্ষে লঘু বিষয় বলে মনে হত, তাই তিনি সীদোনীয়দের ইৎবাল বাদশাহ্‌র কন্যা ঈষেবলকে বিয়ে করলেন, আর গিয়ে বালের সেবা ও তাঁর কাছে সেজ্‌দা করতে লাগলেন।
{16:32} আর তিনি সামেরিয়াতে যে বাল-মন্দির নির্মাণ করেছিলেন, তাঁর মধ্যে বালের জন্য একটি কোরবানগাহ্‌ তৈরি করলেন।
{16:33} আর আহাব আশেরা-মূর্তি তৈরি করলেন। তাঁর আগে ইসরাইলে যত বাদশাহ্‌ ছিলেন, সেই সকলের চেয়ে আহাব ইসরাইলের আল্লাহ্‌ মাবুদের অসন্তোষজনক কাজ আরও বেশি করলেন।
{16:34} তাঁর সময়ে বৈথেলীয় হীয়েল জেরিকো নগর নির্মাণ করলো; তাতে মাবুদ নূনের পুত্র ইউসার দ্বারা যে কালাম বলেছিলেন, সেই অনুসারে তাকে ভিত্তিমূল স্থাপনের দণ্ডস্বরূপ নিজের জ্যেষ্ঠ পুত্র অবীরামকে এবং দ্বার স্থাপনের দণ্ডস্বরূপ নিজের কনিষ্ঠ পুত্র সগূবের প্রাণ দিতে হল।
{i17:1} দাঁড়কাকের দেওয়া হযরত ইলিয়াসের খাবার
{17:1} আর গিলিয়দ-প্রবাসীদের মধ্যবর্তী তিশ্‌বীয় ইলিয়াস আহাবকে বললেন, আমি যাঁর সাক্ষাতে দণ্ডায়মান, ইসরাইলের আল্লাহ্‌ সেই জীবন্ত মাবুদের কসম, এই কয়েক বছর শিশির কি বৃষ্টি পড়বে না; কেবল আমার কথা অনুসারে পড়বে।
{17:2} পরে তাঁর কাছে মাবুদের এই কালাম নাজেল হল,
{17:3} তুমি এই স্থান থেকে প্রস্থান করে পূর্ব দিকে যাও এবং জর্ডানের সম্মুখস্থ করীৎ স্রোতের ধারে লুকিয়ে থাক।
{17:4} সেই স্থানে তুমি স্রোতের পানি পান করতে পাবে, আর আমি কাকদেরকে তোমার খাদ্যদ্রব্য যোগাবার হুকুম দিয়েছি।
{17:5} তখন তিনি গিয়ে মাবুদের কালাম অনুসারে কাজ করলেন, জর্ডানের সম্মুখস্থ করীৎ স্রোতের ধারে গিয়ে অবস্থিতি করলেন।
{17:6} আর কাকেরা তাঁর জন্য খুব ভোরে রুটি ও গোশ্‌ত এবং সন্ধ্যাবেলাও রুটি ও গোশ্‌ত এনে দিত; আর তিনি স্রোতের পানি পান করতেন।
{17:7} কিছুকাল পরে দেশে বৃষ্টি না হওয়াতে ঐ স্রোত শুকিয়ে গেল।
{i17:8} সারিফতের বিধবা
{17:8} পরে তাঁর কাছে মাবুদের এই কালাম নাজেল হল,
{17:9} তুমি উঠ, সিডনের অন্তর্গত সারিফতে গিয়ে সেখানে বাস কর; দেখ, আমি সেখানে এক জন বিধবাকে তোমার খাদ্যদ্রব্য যোগাবার হুকুম দিয়েছি।
{17:10} তখন তিনি সারিফতে যাত্রা করলেন; আর যখন সেই নগরের দ্বারে উপস্থিত হলেন, দেখ, সেই স্থানে এক জন বিধবা কাঠ কুড়াচ্ছে। তিনি তাকে ডেকে বললেন, আরজ করি, তুমি একটি পাত্রে কিঞ্চিৎ পানি আন, আমি পান করবো।
{17:11} সে স্ত্রীলোকটি তা আনতে যাচ্ছে, ইতোমধ্যে তিনি তাকে ডেকে বললেন, আরজ করি, আমার জন্য এক খণ্ড রুটি হাতে করে এনো।
{17:12} সে বললো, তোমার আল্লাহ্‌ জীবন্ত মাবুদের কসম, আমার ঘরে একটি পিষ্টকও নেই; কেবল জালায় এক মুষ্টি ময়দা ও ভাঁড়ে কিঞ্চিৎ তেল আছে, আর দেখ, আমি কিছু কাঠ কুড়াচ্ছি, তা নিয়ে গিয়ে আমার ও আমার ছেলেটির জন্য তা পাক করবো; পরে আমরা তা খেয়ে মরবো।
{17:13} ইলিয়াস তাকে বললেন, ভয় করো না; যা বললে, তা কর গিয়ে কিন্তু প্রথমে তা থেকে আমার জন্য একটি ক্ষুদ্র পিঠা প্রস্তুত করে আন; পরে তোমার ও ছেলেটির জন্য প্রস্তুত করো।
{17:14} কেননা ইসরাইলের আল্লাহ্‌ মাবুদ এই কথা বলেন, যেদিন পর্যন্ত মাবুদ ভূতলে বৃষ্টি না দেন, সেদিন পর্যন্ত তোমার ময়দার জালা শূন্য হবে না ও তেলের ভাঁড় শুকিয়ে যাবে না।
{17:15} তাতে সে গিয়ে ইলিয়াসের কথা অনুসারে কাজ করলো; আর সে এবং ইলিয়াস এবং সেই স্ত্রীলোকের পরিজন অনেক দিন পর্যন্ত ভোজন করলো।
{17:16} মাবুদ ইলিয়াসের মাধ্যমে যে কালাম বলেছিলেন, সেই অনুসারে ঐ ময়দার জালা শূন্য হল না ও তেলের ভাঁড়ও শুকাল না।
{i17:17} বিধবার পুত্রের জীবন দান
{17:17} এসব ঘটনার পরে সেই স্ত্রীলোকের, সেই গৃহকর্ত্রীর পুত্র অসুস্থ হল এবং তার অসুস্থতা এমন ভীষণ হল যে, তার শরীরে আর শ্বাসবায়ু রইলো না।
{17:18} তখন স্ত্রীলোকটি ইলিয়াসকে বললো, হে আল্লাহ্‌র লোক, আপনার সঙ্গে আমার কি কাজ? আপনি আমার অপরাধ স্মরণ করাতে ও আমার পুত্রকে মেরে ফেলতে আমার এখানে এসেছেন।
{17:19} তিনি তাকে বললেন, তোমার পুত্রটি আমাকে দাও। পরে তিনি তার কোল থেকে ছেলেটিকে নিয়ে উপরে তাঁর থাকবার কুঠরীতে গিয়ে তাঁর নিজের বিছানায় শুইয়ে দিলেন।
{17:20} আর তিনি মাবুদকে ডেকে বললেন, হে মাবুদ, আমার আল্লাহ্‌, আমি যে বিধবার বাড়িতে প্রবাস করছি তুমি কি তার পুত্রকে মেরে ফেলে তার উপরে অমঙ্গল উপস্থিত করলে?
{17:21} পরে তিনি বালকটির উপরে তিনবার তাঁর শরীর লম্বমান করে মাবুদকে ডেকে বললেন, হে মাবুদ, আমার আল্লাহ্‌, আরজ করি, এই বালকের মধ্যে প্রাণ ফিরে আসুক।
{17:22} তখন মাবুদ ইলিয়াসের কথায় কান দিলেন, তাতে বালকটির প্রাণ তার মধ্যে ফিরে এল, সে পুনর্জীবিত হল।
{17:23} পরে ইলিয়াস বালকটিকে নিয়ে উপরিস্থ কুঠরী থেকে বাড়ির মধ্যে নেমে গিয়ে তার মায়ের কাছে ফিরিয়ে দিলেন; আর ইলিয়াস বললেন, দেখ, তোমার পুত্র জীবিত।
{17:24} তাতে সেই স্ত্রী ইলিয়াসকে বললো, এখন আমি জানতে পারলাম, আপনি আল্লাহ্‌র লোক এবং মাবুদের যে কালাম আপনার মুখে আছে, তা সত্যি।
{i18:1} হযরত ইলিয়াস ও আল্লাহ্‌ভক্ত ওবদিয়
{18:1} অনেক দিনের পরে, বৃষ্টি না হওয়ার তৃতীয় বছরে, ইলিয়াসের কাছে মাবুদের এই কালাম উপস্থিত হল, তুমি গিয়ে আহাবকে দেখা দাও; পরে আমি ভূতলে বৃষ্টি প্রেরণ করবো।
{18:2} তাতে ইলিয়াস আহাবকে দেখা দিতে গেলেন। সেই সময় সামেরিয়ায় ভারী দুর্ভিক্ষ হয়েছিল।
{18:3} আর আহাব রাজপ্রাসাদের নেতা ওবদিয়কে ডাকলেন। ওবদিয় মাবুদকে অতিশয় ভয় করতেন;
{18:4} আর যে সময়ে ঈষেবল মাবুদের নবীদেরকে উচ্ছেদ করছিল, সেই সময়ে ওবদিয় এক শত নবীকে নিয়ে পঞ্চাশ পঞ্চাশ জন করে গহ্বরের মধ্যে লুকিয়ে রেখেছিলেন, আর তিনি খাবার ও পানি দিয়ে তাদেরকে প্রতিপালন করতেন।
{18:5} আহাব ওবদিয়কে বললেন, দেশের মধ্যে যত পানির ফোয়ারা ও স্রোতমার্গ আছে, তুমি সেগুলোর কাছে যাও; হয় তো আমরা কিছু ঘাস পেতে পারি এবং তাতে ঘোড়া ও খচ্চরগুলোর প্রাণ রক্ষা হবে, নতুবা সমস্ত পশু হারাতে হবে।
{18:6} আর তাঁরা দেশে পরিভ্রমণ করার জন্য তাদের মধ্যে দেশ দু’ভাগ করে নিলেন; আহাব স্বতন্ত্র এক পথে গেলেন এবং ওবদিয় স্বতন্ত্র অন্য পথে গেলেন।
{18:7} ওবদিয় পথ দিয়ে যাচ্ছিলেন, এমন সময়ে দেখ, ইলিয়াস তাঁর সম্মুখে উপস্থিত; তখন ওবদিয় তাঁকে চিনতে পেরে ভূমিতে উবুড় হয়ে পড়ে বললেন, আপনি কি আমার প্রভু ইলিয়াস?
{18:8} জবাবে তিনি বললেন, আমি সেই; যাও, তোমার প্রভুকে বল, দেখুন ইলিয়াস উপস্থিত।
{18:9} তিনি বললেন, আমি কি গুনাহ্‌ করলাম যে, আপনি আপনার গোলাম আমাকে হত্যা করার জন্য আহাবের হাতে তুলে দিতে চান?
{18:10} আপনার আল্লাহ্‌ জীবন্ত মাবুদের কসম, এমন কোন জাতি কি রাজ্য নেই, যার কাছে আমার প্রভু আপনার সন্ধানে দূত পাঠান নি; আর যখন তারা বললো, সে ব্যক্তি নেই; তখন তারা আপনাকে পায়নি বলে তিনি সেসব রাজ্যের ও জাতির লোকদেরকে শপথও করিয়েছেন।
{18:11} এখন আপনি বলছেন, যাও, তোমার প্রভুকে বল, দেখুন, ইলিয়াস উপস্থিত।
{18:12} আর আমি আপনার কাছ থেকে গেলেই মাবুদের রূহ্‌ আমার অজ্ঞাত কোন স্থানে আপনাকে নিয়ে যাবেন, তাতে আমি গিয়ে আহাবকে সংবাদ দিলে যদি তিনি আপনার উদ্দেশ না পান, তবে আমাকে হত্যা করবেন; কিন্তু আপনার গোলাম আমি বাল্যকাল থেকে মাবুদকে ভয় করে আসছি।
{18:13} ঈষেবল যখন মাবুদের নবীদেরকে হত্যা করছিলেন, তখন আমি যা করেছিলাম, তা কি আমার প্রভু শোনেন নি? আমি পঞ্চাশ পঞ্চাশ জন করে মাবুদের এক শত নবীকে গহ্বরে লুকিয়ে রেখে খাবার ও পানি দিয়ে প্রতিপালন করেছি।
{18:14} আর এখন আপনি বলছেন, যাও, তোমার প্রভুকে বল, দেখুন, ইলিয়াস উপস্থিত; তিনি তো আমাকে হত্যা করবেন।
{18:15} ইলিয়াস বললেন, আমি যাঁর সাক্ষাতে দণ্ডায়মান, সেই বাহিনীগণের জীবন্ত মাবুদের কসম, আমি আজ অবশ্য তাঁকে দেখা দেব।
{i18:16} কর্মিল পর্বতে হযরত ইলিয়াস
{18:16} তখন ওবদিয় আহাবের সঙ্গে সাক্ষাত করতে গেলেন ও তাঁকে সংবাদ দিলেন; তাতে আহাব ইলিয়াসের সঙ্গে সাক্ষাৎ করতে গেলেন।
{18:17} ইলিয়াসের দেখা পাওয়ামাত্র আহাব তাঁকে বললেন, হে ইসরাইলের কাঁটা, এ কি তুমি?
{18:18} ইলিয়াস বললেন, আমি ইসরাইলের কাঁটা নই, কিন্তু আপনি ও আপনার পিতৃকুল ইসরাইলের কাঁটা; কেননা আপনারা মাবুদের সমস্ত হুকুম ত্যাগ করেছেন এবং আপনি বালদেবদের অনুগামী হয়েছেন।
{18:19} এখন লোক পাঠিয়ে সমস্ত ইসরাইলকে কর্মিল পর্বতে আমার কাছে জমায়েত করুন এবং বালের নবী সেই চার শত পঞ্চাশজন ও আশেরার নবী সেই চারশোজনকেও উপস্থিত করুন, যারা ঈষেবলের সঙ্গে একই মেজে ভোজন করে থাকে।
{18:20} তাতে আহাব সমস্ত বনি-ইসরাইলের কাছে লোক পাঠালেন এবং সেই নবীদেরকে কর্মিল পর্বতে একত্র করলেন।
{18:21} পরে ইলিয়াস সমস্ত লোকের কাছে উপস্থিত হয়ে বললেন, তোমরা কতকাল দুই নৌকায় পা দিয়ে থাকবে? মাবুদ যদি আল্লাহ্‌ হন, তবে তাঁর অনুগামী হও; আর বাল যদি আল্লাহ্‌ হয়, তবে তাঁর অনুগামী হও। কিন্তু লোকেরা তাঁকে কোন জবাব দিল না।
{18:22} তখন ইলিয়াস লোকদেরকে বললেন, আমি, কেবল একা আমিই, মাবুদের নবী অবশিষ্ট আছি; কিন্তু বালের নবীরা চার শত পঞ্চাশ জন আছে।
{18:23} আমাদেরকে দু’টি ষাঁড় দেওয়া হোক; তারা তাদের জন্য একটি ষাঁড় মনোনীত করুক ও খণ্ড খণ্ড করে কাঠের উপরে রাখুক, কিন্তু তাতে আগুন না দিক; পরে আমি অন্য ষাঁড়টি প্রস্তুত করে কাঠের উপরে রাখবো, কিন্তু তাতে আগুন দেব না।
{18:24} পরে তোমরা তোমাদের দেবতার নামে ডেকো এবং আমি মাবুদের নামে ডাকব; আর যে আল্লাহ্‌ আগুনের দ্বারা উত্তর দেবেন, তিনিই আল্লাহ্‌ হোন। সকলে জবাবে বললো, বেশ ভাল কথা।
{18:25} পরে ইলিয়াস বালের নবীদেরকে বললেন, তোমরা তো অনেকে আছ, প্রথমে তোমরাই তোমাদের জন্য একটা ষাঁড় নির্বাচন করে প্রস্তুত কর এবং তোমাদের দেবতার নামে ডাক, কিন্তু আগুন দিও না।
{18:26} পরে তাদেরকে যে ষাঁড় দেওয়া হল, তা নিয়ে তারা প্রস্তুত করলো এবং সকাল থেকে মধ্যাহ্নকাল পর্যন্ত এই বলে বালের নামে ডাকতে লাগল, হে বাল, আমাদেরকে উত্তর দাও। কিন্তু কোন বাণী হল না এবং কেউই উত্তর দিল না। আর তারা যে কোরবানগাহ্‌ তৈরি করেছিল তার কাছে খোঁড়ার মত নাচতে লাগল।
{18:27} পরে মধ্যাহ্নকালে ইলিয়াস তাদেরকে বিদ্রূপ করে বললেন, উচ্চৈঃস্বরে ডাক; কেননা সে দেবতা; সে ধ্যান করছে, বা কোথাও গেছে, বা পথে চলছে, কিংবা হয়তো ঘুমিয়ে গেছে, তাকে জাগানো চাই।
{18:28} তখন তারা উচ্চৈঃস্বরে ডাকল এবং তাদের রীতি অনুসারে শরীর রক্তের ধারা বহন পর্যন্ত ছুরিকা ও শলাকা দ্বারা নিজেদের ক্ষতবিক্ষত করলো।
{18:29} আর মধ্যাহ্নকাল অতীত হলে তারা বিকাল বেলা কোরবানীর সময় পর্যন্ত ভাবোক্তি প্রচার করতে থাকল, তবুও কোন বাণীও হল না, কেউ জবাবও দিল না, কেউ মনোযোগও করলো না।
{18:30} পরে ইলিয়াস সমস্ত লোককে বললেন, আমার কাছে এসো; তাতে সমস্ত লোক তাঁর কাছে এল। আর তিনি মাবুদের ভেঙ্গে-পড়া কোরবানগাহ্‌ সারালেন।
{18:31} কারণ ‘তোমার নাম ইসরাইল হবে,’ এই বলে মাবুদের কালাম যে ইয়াকুবের কাছে উপস্থিত হয়েছিল, তাঁর সন্তানদের বংশ-সংখ্যা অনুসারে ইলিয়াস বারোটি পাথর গ্রহণ করলেন।
{18:32} আর তিনি সেই পাথরগুলো দিয়ে মাবুদের নামে একটি কোরবানগাহ্‌ তৈরি করলেন এবং কোরবানগাহ্‌র চারদিকে দুই কাঠা বীজ ধরতে পারে, এমন একটি প্রণালী খনন করলেন।
{18:33} পরে তিনি কাঠ সাজিয়ে ষাঁড়টি খণ্ড খণ্ড করে কাঠের উপরে রাখলেন। আর বললেন, চার জালা পানি ভরে এই পোড়ানো-কোরবানীর ও কাঠের উপরে ঢেলে দাও।
{18:34} পরে তিনি বললেন, দ্বিতীয় বার সেটি কর; তারা দ্বিতীয় বার তা করলো। পরে তিনি বললেন, তৃতীয় বার কর; তারা তৃতীয় বার তা করলো।
{18:35} তখন কোরবানগাহ্‌র চারদিকে পানি গেল এবং তিনি ঐ প্রণালীও পানিতে পরিপূর্ণ করলেন।
{18:36} পরে বিকাল বেলা কোরবানী সময়ে ইলিয়াস নবী কাছে এসে বললেন, হে মাবুদ, ইব্রাহিম, ইস্‌হাক ও ইসরাইলের আল্লাহ্‌, আজ জানিয়ে দাও যে, ইসরাইলের মধ্যে তুমিই আল্লাহ্‌ এবং আমি তোমার গোলাম ও তোমার কালাম অনুসারেই এসব কাজ করলাম।
{18:37} হে মাবুদ, আমাকে উত্তর দাও, আমাকে উত্তর দাও; যেন এই লোকেরা জানতে পারে যে, হে মাবুদ, তুমিই আল্লাহ্‌ এবং তুমিই এদের অন্তর ফিরিয়ে এনেছ।
{18:38} তখন উপর থেকে মাবুদের আগুন পড়লো এবং পোড়ানো-কোরবানী, কাঠ, পাথর ও ধূলি গ্রাস করলো এবং প্রণালীস্থিত পানিও চেটে খেল।
{18:39} তা দেখে সমস্ত লোক উবুড় হয়ে পড়ে বললো, মাবুদই আল্লাহ্‌, মাবুদই আল্লাহ্‌।
{18:40} তখন ইলিয়াস তাদেরকে বললেন, তোমরা বালের নবীদেরকে ধর, তাদের এক জনকেও পালিয়ে রক্ষা পেতে দিও না। তখন তারা তাদেরকে ধরলো, আর ইলিয়াস তাদেরকে নিয়ে কীশোন স্রোতোমার্গে নেমে গেলেন এবং সেখানে তাদেরকে হত্যা করলেন।
{i18:41} অনাবৃষ্টির অবসান
{18:41} পরে ইলিয়াস আহাবকে বললেন, আপনি গিয়ে ভোজন পান করুন, কেননা ভারী বৃষ্টির আওয়াজ হচ্ছে।
{18:42} তাতে আহাব ভোজন পান করতে উঠে গেলেন। আর ইলিয়াস কর্মিলের শৃঙ্গে উঠলেন; এবং ভূমির দিকে নত হয়ে তাঁর মুখ দুই জানুর মধ্যে রাখলেন।
{18:43} আর তিনি তাঁর ভৃত্যকে বললেন, তুমি উঠে যাও, সমুদ্রের দিকে দৃষ্টিপাত কর। তাতে সে গিয়ে দৃষ্টিপাত করে বললো, কিছুই নেই। এভাবে সাত বার ইলিয়াস তাকে ফিরে গিয়ে দেখতে বললেন।
{18:44} পরে সপ্তম বারে সে বললো, দেখুন, মানুষের হাতের মত ক্ষুদ্র একখানি মেঘ সমুদ্র থেকে উঠছে। তখন ইলিয়াস বললেন, উঠে গিয়ে আহাবকে বল, রথে ঘোড়া যুড়ে নেমে যান, নাহলে বৃষ্টিতে আপনার ফিরে যাওয়া বাধা সৃষ্টি করবে।
{18:45} আর অমনি মেঘে ও বায়ুতে আসমান ঘোর হয়ে উঠলো ও ভারী বৃষ্টি হল; তাতে আহাব ঘোড়ার গাড়িতে আরোহণ করে যিষ্রিয়েলে গমন করলেন।
{18:46} আর মাবুদের হাত ইলিয়াসের উপরে অবস্থান করছিল, তাই তিনি কোমরবন্ধনী পরে যিষ্রিয়েলের প্রবেশ-স্থান পর্যন্ত আহাবের আগে আগে দৌড়ে গেলেন।
{i19:1} হযরত ইলিয়াসের হোরেব পর্বতে পালিয়ে যাওয়া
{19:1} আর ইলিয়াস যা যা করেছিলেন এবং কেমন করে তিনি সমস্ত নবীকে তলোয়ার দ্বারা হত্যা করেছিলেন তার সবই আহাব ঈষেবলকে বললেন।
{19:2} তাতে ঈষেবল ইলিয়াসের কাছে দূত পাঠিয়ে বললো, আগামীকাল এমন সময়ে যদি আমি তোমার প্রাণকে তাদের এক জনের প্রাণের সমান না করি, তবে দেবতারা আমাকে তেমন ও তার চেয়েও বেশি দণ্ড দিন।
{19:3} ইলিয়াস তা দেখে উঠলেন এবং প্রাণ রক্ষা করবার জন্য চলে গেলেন, আর এহুদার অন্তর্গত বেরশেবাতে উপস্থিত হয়ে সেখানে তাঁর ভৃত্যটিকে রাখলেন।
{19:4} কিন্তু তিনি নিজে একদিনের পথ মরুভূমিতে অগ্রসর হয়ে একটি রোতম গাছের কাছে গিয়ে তার তলে বসলেন এবং নিজের মৃত্যুর জন্য প্রার্থনা করলেন; বললেন, এই যথেষ্ট; হে মাবুদ, এখন আমার প্রাণ নাও, কেননা আমার পূর্বপুরুষদের থেকে আমি উত্তম নই।
{19:5} পরে তিনি একটি রোতম গাছের তলে শুয়ে ঘুমিয়ে পড়লেন; আর দেখ, এক জন ফেরেশতা তাঁকে স্পর্শ করে বললেন, উঠ, আহার কর।
{19:6} তিনি চেয়ে দেখলেন, তাঁর শিয়রে উতপ্ত পাথরে সেঁকা একখানি রুটি ও এক পাত্র পানি রয়েছে; তখন তিনি ভোজন পান করে পুনর্বার শয়ন করলেন।
{19:7} পরে মাবুদের ফেরেশতা দ্বিতীয় বার তাঁর কাছে এসে তাঁকে স্পর্শ করে বললেন, উঠ, আহার কর, কেননা তোমার শক্তির চেয়েও পথ অনেক বেশি।
{19:8} তাতে তিনি উঠে ভোজন পান করলেন এবং সেই খাদ্যের প্রভাবে চল্লিশ দিনরাত গমন করে আল্লাহ্‌র পর্বত হোরেবে উপস্থিত হলেন।
{19:9} পরে তিনি সেখানে একটি গহ্বরে উপস্থিত হয়ে সেই স্থানে রাত যাপন করলেন। আর দেখ, তাঁর কাছে মাবুদের কালাম নাজেল হল; তিনি বললেন, ইলিয়াস, তুমি এখানে কি করছো?
{19:10} ইলিয়াস বললেন, আমি বাহিনীগণের আল্লাহ্‌ মাবুদের পক্ষে অতিশয় উদ্যোগী হয়েছি; কেননা বনি-ইসরাইল তোমার নিয়ম ত্যাগ করেছে, তোমার সমস্ত কোরবানগাহ্‌ উৎপাটন করেছে ও তোমার নবীদেরকে তলোয়ার দ্বারা হত্যা করেছে; আর আমি, কেবল একা আমিই অবশিষ্ট রইলাম; আর তারা আমার প্রাণ নিতে চেষ্টা করছে।
{i19:11} হোরেব পর্বতে আল্লাহ্‌র কাছে হযরত ইলিয়াস
{19:11} পরে তিনি বললেন, তুমি বের হয়ে এই পর্বতে মাবুদের সম্মুখে দাঁড়াও। আর দেখ, মাবুদ সেই স্থান দিয়ে গমন করলেন; এবং মাবুদের অগ্রগামী প্রবল প্রচণ্ড বায়ু পর্বতমালা বিদীর্ণ করলো ও সমস্ত শৈল ভেঙে ফেললো; কিন্তু সেই বায়ুতে মাবুদ ছিলেন না। বায়ুর পরে ভূমিকম্প হল, কিন্তু সেই ভূমিকম্পে মাবুদ ছিলেন না।
{19:12} ভূমিকম্পের পরে আগুন হল, কিন্তু সেই আগুনে মাবুদ ছিলেন না। আগুনের পরে কিছুটা শব্দকারী ক্ষুদ্র একটি স্বর শোনা গেল;
{19:13} তা শোনামাত্র ইলিয়াস শাল দিয়ে মুখ ঢাকলেন এবং বাইরে গিয়ে গহ্বরের মুখে দাঁড়ালেন। আর দেখ, তাঁর প্রতি এই বাণী হল, ইলিয়াস, তুমি এখানে কি করছো?
{19:14} তিনি বললেন, আমি বাহিনীগণের আল্লাহ্‌ মাবুদের পক্ষে অতিশয় উদ্যোগী হয়েছি; কেননা বনি-ইসরাইল তোমার নিয়ম ত্যাগ করেছে, তোমার সমস্ত কোরবানগাহ্‌ উৎপাটন করেছে ও তোমার নবীদেরকে তলোয়ার দ্বারা হত্যা করেছে; আর আমি, কেবল একা আমিই অবশিষ্ট রইলাম; আর তারা আমার প্রাণ নিতে চেষ্টা করছে।
{19:15} তখন মাবুদ তাঁকে বললেন, তুমি যাও, নিজের পথে ফিরে দামেস্কের মরু-ভূমিতে গমন কর, পরে গিয়ে হসায়েলকে অরামের উপরে বাদশাহ্‌র পদে অভিষেক কর,
{19:16} এবং নিম্‌শির পুত্র যেহূকে ইসরাইলের উপরে বাদশাহ্‌র পদে অভিষেক কর; আর তোমার পদে নবী হবার জন্য আবেল-মহোলা নিবাসী শাফটের পুত্র আল-ইয়াসাকে অভিষেক কর।
{19:17} তাতে যে ব্যক্তিই হসায়েলের তলোয়ার এড়াবে, যেহূ তাকে হত্যা করবে; যে ব্যক্তিই যেহূর তলোয়ার এড়াবে, আল-ইয়াসা তাকে হত্যা করবে।
{19:18} কিন্তু ইসরাইলের মধ্যে আমি আমার জন্য সাত হাজার লোককে অবশিষ্ট রাখবো, তারা বালের সম্মুখে তাদের হাঁটু পাতে নি ও তাকে চুম্বনও করে নি।
{i19:19} হযরত ইলিয়াস ও আল-ইয়াসা
{19:19} পরে তিনি সেই স্থান থেকে গিয়ে শাফটের পুত্র আল-ইয়াসার দেখা পেলেন; সেই সময়ে তিনি হাল বইতেছিলেন; বারো জোড়া বলদ তাঁর আগে ছিল এবং শেষ জোড়ার সঙ্গে তিনি নিজে ছিলেন। ইলিয়াস তাঁর কাছ পর্যন্ত অগ্রসর হয়ে তাঁর শাল তাঁর গায়ে ফেলে দিলেন।
{19:20} তাতে তিনি সমস্ত বলদ ত্যাগ করে ইলিয়াসের পেছন পেছন দৌড়ে গিয়ে তাঁকে বললেন, আরজ করি, অনুমতি দিন, আমি আমার মাতা পিতাকে চুম্বন করে আসি, পরে আপনাকে অনুসরণ করবো। তিনি তাঁকে বললেন, তুমি ফিরে যাও, বল দেখি, আমি তোমার কি করলাম?
{19:21} পরে তিনি তাঁকে ছেড়ে ফিরে গেলেন এবং সেই বলদ জোড়া নিয়ে কোরবানী করলেন এবং তাদের জোয়ালির কাঠ দিয়ে গোশ্‌ত রান্না করলেন, পরে লোকদের দিলে তারা ভোজন করলো। তখন তিনি উঠে ইলিয়াসের পিছনে চললেন ও তাঁর পরিচর্যা করতে লাগলেন।
{i20:1} বাদশাহ্‌ বিন্‌হদদের সামেরিয়া আক্রমণ
{20:1} আর অরামের বাদশাহ্‌ বিন্‌হদদ তাঁর সমস্ত সৈন্য একত্র করলেন; তাঁর সঙ্গে বত্রিশ জন বাদশাহ্‌ এবং অনেক ঘোড়া ও রথ ছিল; তিনি গিয়ে সামেরিয়া অবরোধ করলেন ও সেই নগরের বিরুদ্ধে যুদ্ধ করলেন।
{20:2} তিনি নগরে ইসরাইলের বাদশাহ্‌ আহাবের কাছে দূতদেরকে পাঠিয়ে বললেন, বিন্‌হদদ এই কথা বলেন,
{20:3} তোমার রূপা ও তোমার সোনা আমার এবং তোমার সমস্ত স্ত্রী ও তোমার সন্তানদের মধ্যে যারা উত্তম, তারা আমার।
{20:4} ইসরাইলের বাদশাহ্‌ জবাব দিয়ে বললেন, হে আমার মালিক বাদশাহ্‌, আপনার কথা যথার্থ, আমি আপনার এবং আমার সর্বস্বই আপনার।
{20:5} পরে দূতেরা আবার এসে বললো, বিন্‌হদদ এই কথা বলেন, আমি তোমার কাছে দূতদেরকে পাঠিয়ে বলেছিলাম, তুমি তোমার রূপা ও সোনা এবং স্ত্রী ও সন্তানদেরকে আমার হাতে তুলে দাও।
{20:6} কিন্তু আগামীকাল এই সময়ে আমি আমার গোলামদেরকে তোমার কাছে পাঠাব, তারা তোমার ও তোমার গোলামদের বাড়িতে অনুসন্ধান করবে এবং যত দ্রব্য তোমার দৃষ্টিতে রমণীয়, সেসব হাতে করে নিয়ে আসবে।
{20:7} তখন ইসরাইলের বাদশাহ্‌ দেশের সমস্ত প্রাচীন লোকদেরকে ডেকে বললেন, আরজ করি, বিবেচনা করে দেখ, এই ব্যক্তি কেবল অনিষ্টের চেষ্টা করছে, কেননা এই লোকটি আমার স্ত্রী ও পুত্রদের জন্য এবং আমার রূপা ও সোনার জন্য হুকুম পাঠালে আমি তা দিতে অস্বীকার করি নি।
{20:8} জবাবে সমস্ত প্রাচীন লোক ও সমস্ত লোক তাঁকে বললো, আপনি শুনবেন না, সম্মত হবেন না।
{20:9} তখন তিনি বিন্‌হদদের দূতদেরকে বললেন, আমার মালিক বাদশাহ্‌কে বল, আপনি প্রথমে আপনার গোলামের কাছে যা কিছু বলে পাঠিয়েছিলেন, সেসব আমি করবো; কিন্তু এই কাজ করতে পারি না। পরে দূতেরা প্রস্থান করলো এবং বিন্‌হদদকে সংবাদ দিল।
{20:10} তখন বিন্‌হদদ তাঁর কাছে লোক পাঠিয়ে বললেন, সামেরিয়ার ধূলি যদি আমার পিছনে থাকা সমস্ত লোক মুষ্টিতে ভরে নিয়ে না আনতে পারে, তবে দেবতারা আমাকে অমুক ও ততোধিক দণ্ড দিন।
{20:11} তাতে ইসরাইলের বাদশাহ্‌ জবাবে বললেন, তোমরা তাঁকে বল, যে ব্যক্তি সাজ-পোশাক ধারণ করে, সে সাজ-পোশাক ত্যাগীর মত গর্ব না করুক।
{20:12} বিন্‌হদদের কাছে এই সংবাদ গিয়ে যখন পৌঁছাল তখন তিনি ও অন্য বাদশাহ্‌রা কুটিরে কুটিরে পান করছিলেন; তিনি তাঁর গোলামদেরকে বললেন, সৈন্য তৈরি করতে বল। তাতে তারা নগরের বিরুদ্ধে সৈন্য প্রস্তুত করতে লাগল।
{i20:13} আহাবের হাতে বিন্‌হদদের পরাজয়
{20:13} আর দেখ, এক জন নবী ইসরাইলের বাদশাহ্‌ আহাবের কাছে এসে বললেন, মাবুদ এই কথা বলেন, তুমি কি ঐ মস্ত বড় সৈন্যদলটা দেখেছ? দেখ, আজ আমি ওদের তোমার হাতে তুলে দেব; তাতে তুমি জানতে পারবে যে, আমিই মাবুদ।
{20:14} আহাব বললেন, কার দ্বারা করবেন? নবী বললেন, মাবুদ এই কথা বলেন, প্রদেশের শাসনকর্তাদের যুবকদের দ্বারা। বাদশাহ্‌ জিজ্ঞাসা করলেন, যুদ্ধের আরম্ভ কে করবে? তিনি বললেন, আপনি।
{20:15} তখন তিনি বিভিন্ন প্রদেশের শাসনকর্তাদের যুবকদেরকে সংগ্রহ করলেন, তারা দুই শত বত্রিশ জন হল; এবং তাদের পিছনে সমস্ত লোক অর্থাৎ সমস্ত বনি-ইসরাইলকে সংগ্রহ করলে সাত হাজার জন হল।
{20:16} পরে তারা মধ্যাহ্নকালে বের হল। তখন বিনহ্‌দদ ও অন্য বাদশাহ্‌রা, তাঁর সহায় বত্রিশ জন বাদশাহ্‌, কুটিরে কুটিরে পান করে মাতাল হয়েছিলেন।
{20:17} প্রদেশের শাসনকর্তাদের সেই যুবকেরাই প্রথমেই বাইরে গেল, তখন বিন্‌হদদ লোক পাঠালে তারা তাঁকে সংবাদ দিল, সামেরিয়া থেকে কয়েক জন লোক বের হয়ে এসেছে।
{20:18} তিনি বললেন, তারা যদি সন্ধির জন্য এসে থাকে তবে তোমরা তাদেরকে জীবন্ত ধর। যদি যুদ্ধের জন্যও এসে থাকে তবু জীবন্ত ধর।
{20:19} ইতোমধ্যে ওরা, প্রদেশের শাসন-কর্তাদের সেই যুবকরা ও তাদের পিছনে থাকা সৈন্যদল নগর থেকে বের হল।
{20:20} আর তারা প্রত্যেকে যার যার বাধাদানকারীকে হত্যা করলো, তাতে অরামীয়েরা পালিয়ে গেল, আর ইসরাইল তাদের পিছনে পিছনে তাড়া করে গেল এবং অরামরাজ বিন্‌হদদ ঘোড়ায় উঠে কয়েকজন ঘোড়-সওয়ার সৈন্যের সঙ্গে পালিয়ে রক্ষা পেলেন।
{20:21} পরে ইসরাইলের বাদশাহ্‌ বের হয়ে তাদের ঘোড়া ও সমস্ত রথ বিনষ্ট করলেন এবং মহাবিক্রমে অরামীয়দেরকে সংহার করলেন।
{20:22} পরে সেই নবী ইসরাইলের বাদশাহ্‌র কাছে এসে বললেন, আপনি গিয়ে নিজেকে বলবান করুন এবং সাবধান হয়ে আপনার কর্তব্য বিবেচনা করুন, কেননা বছর ফিরলে আবার অরামের বাদশাহ্‌ আপনার বিরুদ্ধে যুদ্ধ করতে আসবেন।
{i20:23} অরামের পরাজয়
{20:23} আর অরামের বাদশাহ্‌র গোলামেরা তাঁকে বললো, ওদের দেবতা পর্বতমালার দেবতা, এজন্য আমাদের চেয়ে ওরা বলবান হয়েছিল; কিন্তু চলুন, আমরা সমভূমিতে ওদের সঙ্গে যুদ্ধ করি, অবশ্য ওদের চেয়ে আমরা বলবান হবো।
{20:24} আপনি এই কাজ করুন, বাদশাহ্‌দেরকে সরিয়ে দিয়ে তাঁদের স্থানে সেনাপতিদেরকে নিযুক্ত করুন।
{20:25} আর আপনার পক্ষের যত সৈন্য, যত ঘোড়া ও রথ হারিয়েছেন, তত সৈন্য তত ঘোড়া ও রথ সংগ্রহ করুন; পরে আমরা সমভূমিতে ওদের সঙ্গে যুদ্ধ করবো, করলে অবশ্য ওদের চেয়ে বলবান হবো। তিনি তাদের কথা শুনে সেই অনুসারে কাজ করলেন।
{20:26} বছর ফিরে আসলে বিন্‌হদদ অরামীয়দেরকে সংগ্রহ করে ইসরাইলের সঙ্গে যুদ্ধ করতে অফেকে গেলেন।
{20:27} আর বনি-ইসরাইলদের সংগ্রহ করা হল এবং তারা খাদ্যদ্রব্যাদি প্রস্তুত করে তাদের বিরুদ্ধে যাত্রা করলো; আর বনি-ইসরাইল দু’টি ক্ষুদ্র ছাগল পালের মত তাদের সম্মুখে শিবির স্থাপন করলো; কিন্তু অরামীয়েরা দেশময় ছেয়ে গেল।
{20:28} পরে আল্লাহ্‌র এক জন লোক এসে ইসরাইলের বাদশাহ্‌কে বললেন, মাবুদ এই কথা বলেন, অরামীয়েরা বলেছে, মাবুদ পর্বতমালার দেবতা, সমভূমির দেবতা নন; এজন্য আমি এ সব মহাজনতাকে তোমার হাতে তুলে দেব, তখন তোমরা জানবে যে, আমিই মাবুদ।
{20:29} আর তারা সাত দিন পর্যন্ত সম্মুখাসম্মুখি হয়ে শিবিরে রইলো, পরে সপ্তম দিনে যুদ্ধ শুরু হল; তাতে বনি-ইসরাইল এক দিনে অরামের এক লক্ষ পদাতিক সৈন্যকে সংহার করলো;
{20:30} কিন্তু অবশিষ্ট সকলে অফেকে পালিয়ে গেল, নগরে প্রবেশ করলো আর তার নগরের প্রাচীর সেই অবশিষ্ট সাতাশ হাজার লোকের উপরে ধ্বসে পড়লো। আর বিন্‌হদদ পালিয়ে নগরে গিয়ে একটি ভিতরের কুঠরীতে প্রবেশ করলেন।
{20:31} পরে তাঁর গোলামেরা তাঁকে বললো, দেখুন, আমরা শুনেছি, ইসরাইল-কুলের বাদশাহ্‌রা দয়ালু বাদশাহ্‌, আরজ করি, আমরা কোমরে চট পরে মাথায় দড়ি দিয়ে বের হয়ে ইসরাইলের বাদশাহ্‌র কাছে যাই, হয় তো তিনি আপনার প্রাণ রক্ষা করবেন।
{20:32} পরে তারা কোমরে চট পরে মাথায় দড়ি দিয়ে ইসরাইলের বাদশাহ্‌র কাছে এসে বললো, আপনার গোলাম বিন্‌হদদ বলছেন, আরজ করি, আমার প্রাণ রক্ষা করুন। তিনি বললেন, তিনি কি এখনও জীবিত আছেন? তিনি আমার ভাই।
{20:33} সেই লোকেরা এটি শুভ লক্ষণ বিবেচনা করলো এবং তাঁর মনের ভাব বুঝে তাড়াতাড়ি করে বললো, হ্যাঁ, আপনার ভাই বিন্‌হদদ। তিনি বললেন, তোমরা গিয়ে তাঁকে আন। তাতে বিন্‌হদদ বের হয়ে তাঁর কাছে আসলেন, আর তিনি তাঁকে রথে উঠিয়ে নিলেন।
{20:34} তখন বিন্‌হদদ তাঁকে বললেন, আপনার পিতার কাছ থেকে আমার পিতা যেসব নগর অধিকার করেছিলেন, সেগুলো আমি ফিরিয়ে দেব; এবং আমার পিতা যেমন সামেরিয়াতে বাজার বসিছেন, তেমনি আপনিও দামেস্কে আপনার জন্য বাজার বসান। আহাব বললেন, আমি এই নিয়মে আপনাকে ছেড়ে দেব। পরে তিনি তাঁর সঙ্গে নিয়ম স্থির করে তাঁকে ছেড়ে দিলেন।
{i20:35} এক জন নবী বাদশাহ্‌ আহাবকে দোষী করলেন
{20:35} পরে সাহাবী-নবীদের মধ্যে এক জন মাবুদের কালাম দ্বারা তার সহ-সাহাবীকে বললো, তুমি আমাকে আক্রমণ কর। কিন্তু সে তাকে আক্রমণ করতে সম্মত হল না।
{20:36} তখন সে তাকে বললো, তুমি মাবুদের কথা মান্য করলে না, এই কারণে দেখ, আমার কাছ থেকে যাওয়া মাত্র একটি সিংহ তোমাকে হত্যা করবে। পরে সে তার কাছ থেকে যাওয়া মাত্র একটি সিংহ তাকে দেখতে পেয়ে হত্যা করলো।
{20:37} পরে সে আর এক জনকে দেখতে পেয়ে বললো, তুমি আমাকে আক্রমণ কর। এই ব্যক্তি তাকে আক্রমণ করে ক্ষত করলো।
{20:38} পরে সেই নবী গিয়ে ছদ্মবেশে চোখের উপরাংশে পাগড়ী বেঁধে পথে বাদশাহ্‌র অপেক্ষায় দাঁড়িয়ে রইলো।
{20:39} পরে যখন বাদশাহ্‌ কাছ দিয়ে যাচ্ছিলেন, তখন সে বাদশাহ্‌র কাছে কেঁদে কেঁদে বললো, আপনার গোলাম আমি যুদ্ধে গিয়েছিলাম, আর দেখুন, এক ব্যক্তি পাশে ফিরে আমার কাছে একটা লোককে এনে বললো; এই ব্যক্তিকে সাবধানে রাখ; একে যদি কোনক্রমে না পাওয়া যায়, তবে এর প্রাণের পরিবর্তে তোমার প্রাণ যাবে, নতুবা তোমাকে এক তালন্ত রূপা দিতে হবে।
{20:40} কিন্তু আপনার গোলাম আমি এদিকে ওদিকে ব্যস্ত ছিলাম, ইতোমধ্যে সে কোথায় চলে গেল। তখন ইসরাইলের বাদশাহ্‌ তাকে বললেন, ঐরূপই তোমার বিচার হবে; তুমি নিজেই তা স্থির করলে।
{20:41} পরে সে শীঘ্র তাঁর চোখের উপর থেকে পাগড়ীটি উঠিয়ে নিল, তাতে ইসরাইলের বাদশাহ্‌ চিনতে পারলেন যে, সে নবীদের মধ্যে এক জন।
{20:42} পরে সে তাঁকে বললো, মাবুদ এই কথা বলেন, আমি যে ব্যক্তিকে বিনাশের জন্য বর্জন করেছিলাম, তাকে তুমি তোমার হাত থেকে ছেড়ে দিয়েছ; এজন্য তার প্রাণের পরিবর্তে তোমার প্রাণ ও তার লোকের পরিবর্তে তোমার লোক বিনষ্ট হবে।
{20:43} তখন ইসরাইলের বাদশাহ্‌ বিষণ্ন ও রুষ্ট হয়ে বাড়িতে গেলেন, পরে সামেরিয়াতে উপস্থিত হলেন।
{i21:1} নাবোতের আঙ্গুরক্ষেত
{21:1} এর পরে এই ঘটনা হল; যিষ্রিয়েলীয় নাবোতের একটি আঙ্গুর-ক্ষেত ছিল, তা ছিল যিষ্রিয়েলে সামেরিয়ার বাদশাহ্‌ আহাবের রাজপ্রাসাদের পাশেই।
{21:2} আহাব নাবোৎকে বললেন, তোমার আঙ্গুরক্ষেতটি আমাকে দাও; আমি তা সব্‌জির ক্ষেত করবো, কারণ ওটা আমার বাড়ির কাছে; ওটার পরিবর্তে তোমাকে আরও উত্তম একখানি আঙ্গুরক্ষেত দেব; কিংবা যদি তুমি ভাল মনে কর, তবে তার মূল্য অনুসারে রূপার মুদ্রা তোমাকে দেব।
{21:3} নাবোৎ আহাবকে বললেন, আমি যে আমার পৈতৃক অধিকার আপনাকে দিই, মাবুদ তা নিবারণ করুন।
{21:4} তখন, ‘আমি পৈতৃক অধিকার আপনাকে দেব না,’ যিষ্রিয়েলীয় নাবোতের উচ্চারিত এই কথায় আহাব বিষণ্ন ও রুষ্ট হয়ে তাঁর বাড়িতে আসলেন এবং বিছানায় শুয়ে রইলেন, মুখ ফিরিয়ে থাকলেন, খাদ্য গ্রহণ করলেন না।
{21:5} তখন তাঁর স্ত্রী ঈষেবল তাঁর কাছে এসে তাঁকে বললো, তোমার মন এমন বিষণ্ন কেন যে, তুমি আহার কর না?
{21:6} তিনি তাকে বললেন, আমি যিষ্রিয়েলীয় নাবোৎকে বলেছিলাম, টাকা নিয়ে তোমার আঙ্গুরক্ষেতটি আমাকে দাও; কিংবা যদি সন্তুষ্ট হও, তবে আমি তার পরিবর্তে আর একখানি আঙ্গুরক্ষেত তোমাকে দেব; তাতে সে জবাবে বললো, আমি আমার আঙ্গুরক্ষেত আপনাকে দেব না।
{21:7} তখন তাঁর স্ত্রী ঈষেবল তাঁকে বললো, এখন তুমিই না ইসরাইলে রাজত্ব করছো? উঠ, আহার কর; তোমার অন্তর প্রফুল্ল হোক; আমি যিষ্রিয়েলীয় নাবোতের আঙ্গুরক্ষেত তোমাকে দেব।
{21:8} পরে সে আহাবের নাম করে কয়েকটি পত্র লিখে তাঁর মুদ্রায় মুদ্রাঙ্কিত করলো, আর নাবোতের প্রতিবেশীদের, তাঁর বসতি-নগরের প্রাচীন ও প্রধান লোকদের কাছে সেসব পত্র প্রেরণ করলো।
{21:9} পত্রে সে এই কথা লিখেছিল, তোমরা রোজা ঘোষণা কর ও লোকদের মধ্যে নাবোৎকে উঁচু স্থানে বসাও।
{21:10} আর পাষণ্ড দুই জন পুরুষকে তার সম্মুখে বসিয়ে দাও; তাঁরা তার বিরুদ্ধে এই সাক্ষ্য দিক যে, ‘তুমি আল্লাহ্‌ ও বাদশাহ্‌র বিরুদ্ধে অপমানজনক কথা বলেছ’। পরে তাকে বাইরে নিয়ে গিয়ে পাথর ছুঁড়ে হত্যা কর।
{21:11} পরে তার নগরস্থ লোকেরা, নগরবাসী প্রাচীন ও প্রধানবর্গ, ঈষেবলের প্রেরিত হুকুম অনুসারে, তার প্রেরিত পত্রের লিখন অনুসারে, কাজ করলো।
{21:12} তারা রোজা ঘোষণা করলো এবং লোকদের মধ্যে নাবোৎকে উঁচু স্থানে বসালো।
{21:13} পরে পাষণ্ড দুই পুরুষ এসে তার সম্মুখে বসলো; সেই দুই পাষণ্ড পুরুষ লোকদের সাক্ষাতে নাবোতের বিরুদ্ধে এই সাক্ষ্য দিল যে, নাবোৎ আল্লাহ্‌ ও বাদশাহ্‌র বিরুদ্ধে অপমানজনক কথা বলেছে। তাতে লোকেরা তাঁকে নগরের বাইরে নিয়ে গিয়ে পাথর ছুঁড়ে হত্যা করলো।
{21:14} পরে তারা ঈষেবলের কাছে এই সংবাদ পাঠাল, নাবোৎকে পাথর ছুঁড়ে হত্যা করা হয়েছে।
{21:15} নাবোৎকে পাথর ছুঁড়ে মেরে ফেলা হয়েছে শোনামাত্র ঈষেবল আহাবকে বললো, উঠ, যিষ্রিয়েলীয় নাবোৎ টাকায় যে আঙ্গুরক্ষেত আমাকে দিতে অসম্মত ছিল, তা গিয়ে অধিকার কর; কেননা নাবোৎ জীবিত নেই, তার মৃত্যু হয়েছে।
{21:16} তখন নাবোতের মৃত্যু হয়েছে, এই কথা শুনে আহাব যিষ্রিয়েলীয় নাবোতের আঙ্গুরক্ষেত অধিকার করতে গেলেন।
{i21:17} নবী ইলিয়াস মাবুদের বিচার ঘোষণা করলেন
{21:17} আর তিশ্‌বীয় ইলিয়াসের কাছে মাবুদের এই কালাম উপস্থিত হল,
{21:18} উঠ, সামেরিয়া-নিবাসী ইসরাইলের বাদশাহ্‌ আহাবের সঙ্গে সাক্ষাৎ করতে যাও; দেখ সে নাবোতের আঙ্গুরক্ষেতে রয়েছে, সে তা অধিকার করতে গেছে।
{21:19} তুমি তাকে বলবে, মাবুদ এই কথা বলেন, তুমি কি হত্যা করে অন্যের অধিকার হরণ কর নি? আর তাকে বলবে, মাবুদ এই কথা বলেন, যে স্থানে কুকুরেরা নাবোতের রক্ত চেটে খেয়েছে, সেই স্থানে কুকুরেরা তোমার রক্তও চেটে খাবে।
{21:20} তখন আহাব ইলিয়াসকে বললেন, হে আমার দুশমন, তুমি কি আমাকে পেয়েছ? তিনি বললেন, তোমাকে পেয়েছি; কারণ মাবুদের দৃষ্টিতে যা মন্দ, তুমি তা-ই করার জন্য নিজেকে বিক্রি করেছ।
{21:21} দেখ, আমি তোমার অমঙ্গল উপস্থিত করবো ও তোমাকে নিঃশেষে বিলীন করবো; এবং আহাব-বংশের প্রত্যেক পুরুষ এবং ইসরাইলের মধ্যে সমস্ত লোককে উচ্ছেদ করবো — সে কেনা গোলামই হোক বা স্বাধীন মানুষই হোক।
{21:22} আর আমি তোমার কুল নবাটের পুত্র ইয়ারাবিমের কুলের সমান ও অহিয়ের পুত্র বাশার কুলের সমান করবো; এর কারণ তোমার সেই অসন্তোষজনক আচার ব্যবহার যা দ্বারা তুমি আমাকে অসন্তুষ্ট করেছ, আর ইসরাইলকে গুনাহ্‌ করিয়েছ।
{21:23} আবার ঈষেবলের বিষয়েও মাবুদ বললেন যে, কুকুরেরা যিষ্রিয়েলের দুর্গপ্রাচীরের কাছে ঈষেবলকে খেয়ে ফেলবে।
{21:24} আহাবের যে কেউ নগরে মারা যাবে, কুকুরেরা তাকে খাবে; এবং যে কেউ মাঠে মারা যাবে, আসমানের পাখিরা তাকে খাবে।
{21:25} (আহাব, যিনি তাঁর স্ত্রী ঈষেবল কর্তৃক উত্তেজিত হয়ে মাবুদের সাক্ষাতে কদাচরণ করতে নিজেকে বিক্রি করেছিলেন, তার মত আর কেউ কখনও হয় নি।
{21:26} আর মাবুদ যে ইমোরীয়দেরকে বনি-ইসরাইলদের সম্মুখ থেকে অধিকারচ্যুত করেছিলেন, তাদের সমস্ত কাজ অনুসারে তিনি প্রতিমা পূজা করে অতিশয় ঘৃণার কাজ করতেন।)
{21:27} আহাব যখন ঐ সমস্ত কথা শুনলেন, তখন তাঁর কাপড় ছিঁড়লেন এবং গায়ে চট বেঁধে রোজা করলেন, চটে শয়ন করলেন এবং ধীরে ধীরে চলাফেরা করলেন।
{21:28} পরে তিশ্‌বীয় ইলিয়াসের কাছে মাবুদের এই কালাম উপস্থিত হল,
{21:29} আহাব আমার সাক্ষাতে নিজেকে অবনত করেছে, তা কি তুমি দেখছ? সে আমার সাক্ষাতে নিজেকে অবনত করেছে, এজন্য আমি তার জীবনকালে ঐ অমঙ্গল ঘটাবো না, কিন্তু তার পুত্রের জীবনকালে তার কুলে সেই অমঙ্গল উপস্থিত করবো।
{i22:1} অরামের বিরুদ্ধে ইসরাইল ও এহুদার বাদশাহ্‌
{22:1} পরে তিন বছর পর্যন্ত উভয় পক্ষ ক্ষান্ত রইলো; অরামের ও ইসরাইলের মধ্যে যুদ্ধ হল না।
{22:2} তৃতীয় বছরে এহুদার বাদশাহ্‌ যিহোশাফট ইসরাইলের বাদশাহ্‌র কাছে আসলেন।
{22:3} আর ইসরাইলের বাদশাহ্‌ তাঁর গোলামদের বললেন, রামোৎ-গিলিয়দ যে আমাদের, তা কি তোমরা জান না? কিন্তু আমরা অরামের বাদশাহ্‌র হাত থেকে তা না নিয়ে চুপ করে আছি।
{22:4} আর তিনি যিহোশাফটকে বললেন, আপনি কি যুদ্ধ করার জন্য রামোৎ-গিলিয়দে আমার সঙ্গে যাবেন? যিহোশাফট ইসরাইলের বাদশাহ্‌কে বললেন, আমি ও আপনি, আমার লোক ও আপনার লোক এবং আমার ঘোড়া ও আপনার ঘোড়া, সবই এক।
{22:5} পরে যিহোশাফট ইসরাইলের বাদশাহ্‌কে বললেন, আরজ করি, প্রথমে মাবুদের কালামের খোঁজ করুন।
{22:6} তাতে ইসরাইলের বাদশাহ্‌ নবীদেরকে, অনুমান চার শত জনকে একত্র করে জিজ্ঞাসা করলেন, আমি রামোৎ-গিলিয়দের বিরুদ্ধে যুদ্ধযাত্রা করবো, না ক্ষান্ত হব? তখন তারা বললো, যাত্রা করুন; প্রভু তা বাদশাহ্‌র হাতে তুলে দিবেন।
{22:7} কিন্তু যিহোশাফট বললেন, এই স্থানে কি মাবুদের এমন কোন নবী নেই যে, আমরা তাঁরই কাছে খোঁজ করতে পারি?
{22:8} ইসরাইলের বাদশাহ্‌ যিহোশাফটকে বললেন, আমরা যার দ্বারা মাবুদের কাছে খোঁজ করতে পারি, এমন আর এক জন আছে, সে ইম্লের পুত্র মীখায়, কিন্তু আমি তাকে ঘৃণা করি, কেননা আমার উদ্দেশে সে মঙ্গলের নয়, কেবল অমঙ্গলের ভবিষ্যদ্বাণী প্রচার করে।
{22:9} যিহোশাফট বললেন, বাদশাহ্‌, এমন কথা বলবেন না। তখন ইসরাইলের বাদশাহ্‌ তাঁর এক জন কর্মচারীকে ডেকে হুকুম দিলেন, ইম্লের পুত্র মীখায়কে শীঘ্র নিয়ে এসো।
{22:10} সেই সময়ে ইসরাইলের বাদশাহ্‌ ও এহুদার বাদশাহ্‌ নিজ নিজ রাজপোশাক পরে সামেরিয়ার দ্বার-প্রবেশ-স্থানের কাছে খোলা জায়গায় যার যার সিংহাসনে বসেছিলেন এবং তাঁদের সম্মুখে নবীরা সকলে ভবিষ্যদ্বাণী প্রচার করছিল।
{22:11} আর কেনানার পুত্র সিদিকিয় লোহার দু’টি শিং তৈরি করে বললো, মাবুদ এই কথা বলেন, এর দ্বারা আপনি অরামের বিনাশ সাধন পর্যন্ত আঘাত করতে থাকবেন।
{22:12} আর নবীরা সকলেই সেরকম ভবিষ্যদ্বাণী প্রচার করলো, বললো, আপনি রামোৎগিলিয়দে যাত্রা করুন, কতকার্য হোন; কেননা মাবুদ তা বাদশাহ্‌র হাতে তুলে দেবেন।
{i22:13} আহাবের বিরুদ্ধে হযরত মিখায়ের ভবিষ্যদ্বাণী
{22:13} আর যে দূত মীখায়কে ডাকতে গিয়েছিল, সে তাঁকে বললো, দেখুন, নবীদের সমস্ত কথা এক মুখে বাদশাহ্‌র পক্ষে মঙ্গল সূচনা করে; আরজ করি, আপনার কথা তাদের কোন একজনের কথার সমান হোক; আপনি মঙ্গলসূচক কথা বলুন।
{22:14} মীখায় বললেন, জীবন্ত মাবুদের কসম, মাবুদ আমাকে যা বলেন, আমি তা-ই বলবো।
{22:15} পরে তিনি বাদশাহ্‌র কাছে আসলে বাদশাহ্‌ তাঁকে জিজ্ঞাসা করলেন, মীখায়, আমরা রামোৎ-গিলিয়দে যুদ্ধ করতে যাব, না ক্ষান্ত হব? তিনি তাঁকে বললেন, হ্যাঁ, যাত্রা করুন, কৃতকার্য হোন! মাবুদ তা বাদশাহ্‌র হাতে তুলে দেবেন!
{22:16} বাদশাহ্‌ তাঁকে বললেন, তুমি মাবুদের নামে আমাকে সত্য ছাড়া আর কিছুই বলবে না, আমি কতবার তোমাকে এই শপথ করাব?
{22:17} তখন তিনি বললেন, আমি সমস্ত ইসরাইলকে অরক্ষক ভেড়ার পালের মত পর্বতমালার উপরে ছিন্নভিন্ন দেখলাম এবং মাবুদ বললেন, ওদের মালিক নেই; ওরা প্রত্যেকে সহিসালামতে নিজ নিজ বাড়িতে ফিরে যাক।
{22:18} তখন ইসরাইলের বাদশাহ্‌ যিহোশাফটকে বললেন, আমি কি আগেই আপনাকে বলি নি যে, এই ব্যক্তি আমার উদ্দেশে মঙ্গলের নয়, কেবল অমঙ্গলের ভবিষ্যদ্বাণী প্রচার করে?
{22:19} আর মীখায় বললেন, এজন্য আপনি মাবুদের কালাম শুনুন; আমি দেখলাম, মাবুদ তাঁর সিংহাসনে উপবিষ্ট, আর তাঁর ডানে ও বামে তাঁর কাছে বেহেশতের সমস্ত বাহিনী দণ্ডায়মান।
{22:20} পরে মাবুদ বললেন, আহাব যেন যাত্রা করে রামোৎ-গিলিয়দে মারা পড়ে, এজন্য কে তাকে প্রলুব্ধ করবে?
{22:21} তাতে কেউ একভাবে, কেউ বা অন্যভাবে বললো। শেষে একটি রূহ্‌ গিয়ে মাবুদের সম্মুখে দাঁড়িয়ে বললো, আমি তাকে প্রলুব্ধ করবো।
{22:22} মাবুদ বললেন, কেমন করে? সে বললো, আমি গিয়ে তার সমস্ত নবীর মুখে মিথ্যাবাদী রূহ্‌ হবো। তখন তিনি বললেন, তুমি তাঁকে প্রলুব্ধ করবে, কৃতকার্যও হবে; যাও তা-ই কর।
{22:23} অতএব দেখুন, মাবুদ আপনার এ সব নবীর মুখে মিথ্যাবাদী রূহ্‌ দিয়েছেন; আর মাবুদ আপনার বিষয়ে অমঙ্গলের কথা বলেছেন।
{22:24} তখন কেনানার পুত্র সিদিকিয় কাছে এসে মীখায়ের গালে চড় মেরে বললো, মাবুদের রূহ্‌ তোর সঙ্গে কথা বলবার জন্য আমার কাছ থেকে কোন পথে গিয়েছিলেন?
{22:25} মীখায় বললেন, দেখ, যেদিন তুমি লুকাবার জন্য একটি ভিতরের কুঠরীতে যাবে সেদিন তা জানবে।
{22:26} পরে ইসরাইলের বাদশাহ্‌ বললেন, মীখায়কে ধরে পুনরায় নগরাধ্যক্ষ আমোন ও রাজপুত্র যোয়াশের কাছে নিয়ে যাও;
{22:27} আর বল, বাদশাহ্‌ এই কথা বলেন, একে কারাগারে আটক করে রাখ এবং যে পর্যন্ত আমি সহিসালামতে ফিরে না আসি, সে পর্যন্ত একে আহার করার জন্য কষ্টযুক্ত রুটি ও পানি দাও।
{22:28} মীখায় বললেন, যদি আপনি কোন মতে সহিসালামতে ফিরে আসেন, তবে মাবুদ আমার দ্বারা কথা বলেন নি। আর তিনি বললেন, হে জাতিরা, তোমরা সকলে শোন।
{i22:29} বাদশাহ্‌ আহাবের পরাজয় ও মৃত্যু
{22:29} পরে ইসরাইলের বাদশাহ্‌ ও এহুদার বাদশাহ্‌ যিহোশাফট রামোৎ-গিলিয়দে যাত্রা করলেন।
{22:30} আর ইসরাইলের বাদশাহ্‌ যিহোশাফটকে বললেন, আমি অন্য বেশ ধারণ করে যুদ্ধে প্রবেশ করবো, আপনি রাজপোশাকই পরে নিন। পরে ইসরাইলের বাদশাহ্‌ অন্য বেশ ধরে যুদ্ধে প্রবেশ করলেন।
{22:31} অরামের বাদশাহ্‌ তাঁর রথের বত্রিশ জন সেনাপতিকে এই হুকুম দিয়েছিলেন, তোমরা কেবল ইসরাইলের বাদশাহ্‌ ছাড়া তোমরা ছোট বা বড় আর কারো সঙ্গে যুদ্ধ করো না।
{22:32} পরে রথের সেনাপতিরা যিহোশাফটকে দেখে, উনিই অবশ্য ইসরাইলের বাদশাহ্‌, এই বলে তাঁর সঙ্গে যুদ্ধ করার জন্য এক পাশে গেলেন। তখন যিহোশাফট চেঁচিয়ে উঠলেন।
{22:33} আর রথের সেনাপতিরা যখন দেখলেন, ইনি ইসরাইলের বাদশাহ্‌ নন, তখন তাঁর পিছনে তাড়া না করে ফিরে গেলেন।
{22:34} কিন্তু একটা লোক লক্ষ্য স্থির না করেই ধনুকে টান দিয়ে ইসরাইলের বাদশাহ্‌র উদর-রক্ষার ও বুকপাটার সন্ধিস্থানে তীর দ্বারা আঘাত করলো; তাতে তিনি তাঁর সারথিকে বললেন, হাত ফিরিয়ে সৈন্যদলের মধ্য থেকে আমাকে নিয়ে যাও, আমি দারুণ আঘাত পেয়েছি।
{22:35} সেই দিন তুমুল যুদ্ধ হল, আর লোকেরা অরামীয়দের সম্মুখে বাদশাহ্‌কে রথে দণ্ডায়মান রাখল; কিন্তু সন্ধ্যাবেলা তিনি ইন্তেকাল করলেন এবং তাঁর ক্ষতের রক্ত রথের মেঝেও পড়লো।
{22:36} পরে সূর্যাস্তকালে সৈন্যদলের মধ্যে সর্বত্র এই কথা প্রচারিত হল, প্রত্যেক জন যার যার নগরে, প্রত্যেক জন যার যার দেশে চলে যাক।
{22:37} এভাবে বাদশাহ্‌র মৃত্যুর পর সামেরিয়াতে আনা হলেন, আর লোকেরা সামেরিয়াতে বাদশাহ্‌কে দাফন করলো।
{22:38} পরে সামেরিয়ার পুস্করিণীর ধারে তাঁর রথ ধোয়া হলে মাবুদের কথিত কালাম অনুসারে কুকুরেরা তাঁর রক্ত চেটে খেল; পতিতারা সেখানে গোসল করতো।
{22:39} আহাবের অবশিষ্ট বৃত্তান্ত ও সমস্ত কাজের বিবরণ এবং তিনি যে হাতির দাঁতের বাড়ি নির্মাণ করেছিলেন, আর যে সমস্ত নগর নির্মাণ করলেন সেই সমস্ত কথা কি ইসরাইলের বাদশাহ্‌দের ইতিহাস-পুস্তকে লেখা নেই?
{22:40} এভাবে আহাব তাঁর পূর্ব-পুরুষদের সঙ্গে নিদ্রাগত হলেন, আর তাঁর পুত্র অহসিয় তাঁর পদে বাদশাহ্‌ হলেন।
{i22:41} এহুদার বাদশাহ্‌ যিহোশাফট
{22:41} ইসরাইলের বাদশাহ্‌ আহাবের চতুর্থ বছরে আসার পুত্র যিহোশাফট এহুদায় রাজত্ব করতে আরম্ভ করেন।
{22:42} যিহোশাফট পঁয়ত্রিশ বছর বয়সে রাজত্ব করতে আরম্ভ করে জেরুশালেমে পঁচিশ বছর রাজত্ব করেন; তাঁর মায়ের নাম অসূবা, তিনি শিল্‌হির কন্যা।
{22:43} যিহোশাফট তাঁর পিতা আসার সমস্ত পথে চলতেন, সেই পথ থেকে না ফিরে মাবুদের দৃষ্টিতে যা ন্যায্য, তা-ই করতেন, কিন্তু সমস্ত উচ্চস্থলী উচ্ছিন্ন হয় নি, লোকেরা তখনও উচ্চস্থলীতে কোরবানী করতো ও ধূপ জ্বালাত।
{22:44} আর যিহোশাফট ইসরাইলের বাদশাহ্‌র সঙ্গে সন্ধি স্থাপন করেন।
{22:45} যিহোশাফটের অবশিষ্ট বৃত্তান্ত এবং তিনি যে যে বিক্রমের কাজ করলেন ও যেসব যুদ্ধ করলেন সেই সকল কি এহুদা-বাদশাহ্‌দের ইতিহাস-কিতাবে লেখা নেই?
{22:46} তাঁর পিতা আসার সময়ে যে পুরুষ সমকামীরা অবশিষ্ট ছিল, তাদেরকে তিনি দেশ থেকে দূর করে দিলেন।
{22:47} সেই সময়ে ইদোমে বাদশাহ্‌ ছিল না, এক জন প্রতিনিধি রাজত্ব করতেন।
{22:48} যিহোশাফট সোনার জন্য ওফীরে প্রেরণ করার জন্য তর্শীশের কয়েকটি জাহাজ নির্মাণ করলেন, কিন্তু সেগুলো গেল না, কেননা সেই জাহাজগুলো ইৎসিয়োন-গেবরে ধ্বংস হয়ে গিয়েছিল।
{22:49} তখন আহাবের পুত্র অহসিয় যিহোশাফটকে বললেন, আপনার গোলামদের সঙ্গে আমার গোলামেরা জাহাজে যাক; কিন্তু যিহোশাফট সম্মত হলেন না।
{22:50} পরে যিহোশাফট তাঁর পূর্বপুরুষদের সঙ্গে নিদ্রাগত হলেন এবং তাঁর পূর্বপুরুষ দাউদের নগরে পূর্বপুরুষদের সঙ্গে তাঁকে দাফন করা হল; আর তাঁর পুত্র যিহোরাম তাঁর পদে বাদশাহ্‌ হলেন।
{i22:51} ইসরাইলের বাদশাহ্‌ অহসিয়
{22:51} এহুদার বাদশাহ্‌ যিহোশাফটের সতের বছরে আহাবের পুত্র অহসিয় সামেরিয়াতে ইসরাইলের উপর রাজত্ব করতে আরম্ভ করেন এবং তিনি দু’বছর ইসরাইলে রাজত্ব করেন।
{22:52} মাবুদের দৃষ্টিতে যা মন্দ তা-ই তিনি করতেন, তাঁর পিতার পথে ও তাঁর মাতার পথে এবং নবাটের পুত্র যে ইয়ারাবিম ইসরাইলকে গুনাহ্‌ করিয়েছিলেন, তাঁর পথে চলতেন।
{22:53} তিনি বালের সেবা করতেন, তার কাছে সেজ্‌দা করতেন এবং ইসরাইলের আল্লাহ্‌ মাবুদকে অসন্তুষ্ট করতেন, তাঁর পিতা যা যা করতেন, তিনিও তা-ই করতেন।
