{i1:1} সমস্ত কিছুই অসার
{1:1} হেদায়েতকারীর কথা; তিনি দাউদের পুত্র, জেরুশালেমের বাদশাহ্‌।
{1:2} হেদায়েতকারী বলছেন, অসারের অসার, সকলই অসার।
{1:3} মানুষ সূর্যের নিচে যে পরিশ্রমে পরিশ্রান্ত হয়, তার সেসব পরিশ্রমে কি ফল দেখতে পায়?
{1:4} এক পুরুষ চলে যায়, আর এক পুরুষ আসে; কিন্তু দুনিয়া নিত্যস্থায়ী।
{1:5} সূর্যও ওঠে, আবার সূর্য অস্ত যায় এবং দ্রুত স্বস্থানে যায়, সেখানে গিয়ে আবার উঠে।
{1:6} বায়ু দক্ষিণ দিকে যায় ও ঘুরে ঘুরে উত্তর দিকে যায়; নিরন্তর ঘুরে ঘুরে নিজের পথে যায় এবং বায়ু নিজের চক্রপথে ফিরে আসে।
{1:7} পানির স্রোতগুলো সমুদ্রে প্রবেশ করে, তবুও সমুদ্র পূর্ণ হয় না; পানির স্রোতগুলো যে স্থানে যায়, সেই স্থানে পুনরায় চলে যায়।
{1:8} সমস্ত বিষয় ক্লান্তিজনক; তার বর্ণনা করা মানুষের অসাধ্য; দর্শনে চোখ তৃপ্ত হয় না এবং শ্রবণে কান তৃপ্ত হয় না।
{1:9} যা হয়েছে, তা-ই হবে; যা করা গেছে, তা-ই করা যাবে; সূর্যের নিচে নতুন কিছুই নেই।
{1:10} এমন কি কিছু আছে, যার সম্বন্ধে মানুষ বলে, দেখ, এটা নতুন? তা আগে আমাদের পূর্ববর্তী যুগপর্যায়ে ছিল;
{1:11} আগেকার দিনের লোকদের বিষয় কারো স্মরণে নেই এবং ভবিষ্যতে যারা জন্মাবে, তাদের বিষয়ও পরবর্তী বংশধরদের স্মরণে থাকবে না।
{i1:12} প্রজ্ঞার খোঁজ
{1:12} আমি হেদায়েতকারী, জেরুশালেমে ইসরাইলের বাদশাহ্‌ ছিলাম।
{1:13} আর আমি প্রজ্ঞা দ্বারা আসমানের নিচে কৃত সমস্ত বিষয়ের অনুশীলন ও অনুসন্ধান করতাম; আল্লাহ্‌ বনি-আদমদেরকে কষ্টযুক্ত করার জন্য এই ভীষণ কষ্ট দিয়েছেন।
{1:14} সূর্যের নিচে কৃত সমস্ত কাজ আমি দেখেছি; দেখ, সে সবই অসার ও বায়ুর পিছনে দৌড়ানো ছাড়া আর কিছু নয়।
{1:15} যা বাঁকা, তা সোজা করা যায় না; এবং যা নেই, তা গণনা করা যায় না।
{1:16} আমি আমার হৃদয়ের সঙ্গে কথাবার্তা বললাম, বললাম, দেখ, আমার আগে জেরুশালেমে যেসব শাসনকর্তা ছিলেন, সেই সকলের চেয়ে আমি বেশি জ্ঞানবিশিষ্ট হয়েছি এবং আমার হৃদয় নানা রকম জ্ঞানে ও বিদ্যায় পারদর্শী হয়েছে।
{1:17} আমি প্রজ্ঞা জানতে এবং পাগলামী ও অজ্ঞানতা জানতে মনোযোগ করলাম, আমি জানলাম যে, তাও বায়ুর পিছনে দৌড়ানো ছাড়া আর কিছু নয়।
{1:18} কেননা প্রজ্ঞা বাড়লে মনস্তাপ বাড়ে এবং যে বিদ্যা বৃদ্ধি করে, সে ব্যথারও বৃদ্ধি করে।
{i2:1} আমোদ-প্রমোদ অসার
{2:1} আমি মনে মনে বললাম, ‘এসো, আমি একবার আমোদ-প্রমোদের দ্বারা তোমার পরীক্ষা করি, তুমি সুখভোগ কর;’ আর দেখ, তাও অসার।
{2:2} আমি হাসির বিষয়ে বললাম, ওটা পাগলামী; এবং আমোদের বিষয়ে বললাম, ওতে কি উপকার হবে?
{2:3} আমি মনে মনে দেখতে চাইলাম, কিভাবে মদ্যপানে শরীরকে তুষ্ট করবো, তখনও আমার মন প্রজ্ঞাসহকারে আমাকে পথ দেখাচ্ছিল — আর কিভাবে অজ্ঞানতা অবলম্বন করে শেষে দেখতে পারব, আসমানের নিচে বনি-আদমদের সমস্ত জীবনকালে কি কি করা ভাল।
{2:4} আমি নিজের জন্য নানা মহৎ কাজ করলাম, নিজের জন্য নানা স্থানে বাড়ি নির্মাণ করলাম, নিজের জন্য আঙ্গুর-ক্ষেতগুলো প্রস্তুত করলাম;
{2:5} আমি নিজের জন্য অনেক বাগান ও উপবন করে তার মধ্যে সমস্ত রকম ফলের গাছ রোপণ করলাম;
{2:6} সেই বনের বৃদ্ধি পাওয়া গাছগুলোতে পানি সেচনের জন্য আমি বিভিন্ন স্থানে পুকুর খনন করলাম।
{2:7} আমি অনেক গোলাম বাঁদী ক্রয় করলাম এবং আমার বাড়িতে গোলামেরা জন্মগ্রহণ করলো; আর আমার আগে জেরুশালেমে যাঁরা ছিলেন, সেগুলো থেকে আমার গোমেষাদি পশুধন বেশি ছিল।
{2:8} আমি রূপা ও সোনা এবং নানা বাদশাহ্‌র ও নানা প্রদেশের বিশেষ বিশেষ ধন সঞ্চয় করলাম; আমি অনেক গায়ক গায়িকা ও বনি-আদমদের সন্তোষকারিণী কত উপপত্নী পেলাম।
{2:9} বাস্তবিক আমি মহান ছিলাম, আমার আগে যাঁরা জেরুশালেমে ছিলেন, সেই সকলের চেয়ে বেশি সমৃদ্ধশালী হলাম এবং আমার প্রজ্ঞা আমার সহবর্তিনী ছিল।
{2:10} আর আমার চোখ দু’টি যা ইচ্ছা করতো, তা আমি তাদের অগোচর রাখতাম না; আমার হৃদয়কে কোন আনন্দভোগ করতে বারণ করতাম না; বাস্তবিক আমার সমস্ত পরিশ্রমে আমার হৃদয় আনন্দ করতো; সমস্ত পরিশ্রমে এ-ই আমার পুরস্কার হল।
{2:11} পরে আমার হাত যেসব কাজ করতো, যে পরিশ্রমে আমি পরিশ্রান্ত হতাম, সেই সমস্তের প্রতি দৃষ্টিপাত করলাম, আর দেখ, সে সবই অসার ও বায়ুর পিছনে দৌড়ানো ছাড়া আর কিছু নয়; সূর্যের নিচে কোন কিছুতেই লাভ নেই।
{i2:12} প্রজ্ঞা ও আনন্দ যিনি লাভ করতে পারেন
{2:12} পরে আমি প্রজ্ঞা এবং উন্মত্ততা ও অজ্ঞানতা দেখতে প্রবৃত্ত হলাম; কারণ যে ব্যক্তি রাজ পদের উত্তরাধিকারী হয়ে আসবে, সে কি করবে? আগে যা করা গিয়েছিল, তা-ই মাত্র।
{2:13} তখন আমি দেখলাম, যেমন অন্ধকারের চেয়ে আলো উত্তম, তেমনি অজ্ঞানতার চেয়ে প্রজ্ঞা উত্তম।
{2:14} জ্ঞানবানের মস্তকেই চোখ থাকে, কিন্তু হীনবুদ্ধি অন্ধকারে ভ্রমণ করে; তবুও আমি জানলাম যে, সকলেরই এক দশা ঘটে।
{2:15} তখন আমি মনে মনে বললাম, হীনবুদ্ধির প্রতি যা ঘটে, তা-ই তো আমার প্রতি ঘটে, তবে আমি কি জন্য বেশি জ্ঞানবান হলাম? পরে আমি মনে মনে বললাম, এও অসার।
{2:16} কেননা হীনবুদ্ধির মত জ্ঞানবানের বিষয়ও লোকে চিরকাল মনে রাখবে না, ভবিষ্যৎকালে কিছুই স্মরণে থাকবে না; আহা! হীনবুদ্ধি যেমন মরে, তেমনি জ্ঞানবানও মরে।
{2:17} সুতরাং আমি জীবনে বিরক্ত হলাম; কেননা সূর্যের নিচে যে কাজ করা হয় তা আমার কষ্টদায়ক মনে হল; কারণ সকলই অসার ও বায়ুর পিছনে দৌড়ানো ছাড়া আর কিছু নয়।
{2:18} সূর্যের নিচে আমি যে পরিশ্রমে পরিশ্রান্ত হতাম, আমার সেসব পরিশ্রমে বিরক্ত হলাম; কেননা আমার পরবর্তী ব্যক্তির জন্য তা রেখে যেতে হবে।
{2:19} আর সে জ্ঞানবান হবে, কি হীনবুদ্ধি হবে, তা কে জানে? কিন্তু আমি সূর্যের নিচে যে পরিশ্রম করে প্রজ্ঞা দেখাতাম, সেসব পরিশ্রমের ফলাধিকারী সে হবে; এও অসার।
{2:20} অতএব সূর্যের নিচে আমি যে পরিশ্রমে পরিশ্রান্ত হতাম, পুনরায় আমার সেসব পরিশ্রমের বিষয়ে নিজের হৃদয়কে নিরাশ করলাম।
{2:21} কেননা এক ব্যক্তির পরিশ্রম প্রজ্ঞা, বিদ্যা ও কৌশল সহযুক্ত হতে পারে; তবুও যে ব্যক্তি সে বিষয়ে পরিশ্রম করে নি, তাকে তার অধিকার বলে তা দিয়ে যেতে হয়।
{2:22} এও অসার ও বড় মন্দ। তবে সূর্যের নিচে মানুষ যেসব পরিশ্রম ও হৃদয়ের উদ্বেগে পরিশ্রান্ত হয়, তাতে তার কি ফল লাভ হয়?
{2:23} কেননা তার সমস্ত দিন ব্যথাযুক্ত এবং তার কষ্ট মনস্তাপজনক, রাত্রেও তার দিল বিশ্রাম পায় না। এও অসার।
{2:24} ভোজন পান করা এবং নিজের পরিশ্রমের মধ্যে প্রাণকে সুখভোগ করানো ছাড়া আর মঙ্গল মানুষের হয় না; এও আমি দেখলাম যে, তা আল্লাহ্‌ থেকে হয়।
{2:25} আর আমা থেকে কে বেশি ভোজন করতে কিংবা বেশি সুখভোগ করতে পারে?
{2:26} বস্তুত যে ব্যক্তি আল্লাহ্‌র প্রীতিজনক, তাকে তিনি প্রজ্ঞা, বিদ্যা ও আনন্দ দেন; কিন্তু গুনাহ্‌গারকে কষ্ট দেন, যেন সে আল্লাহ্‌র প্রীতিজনক ব্যক্তিকে দেবার জন্য ধন সংগ্রহ ও সঞ্চয় করে। এও অসার ও বায়ুর পিছনে দৌড়ানো ছাড়া আর কিছু নয়।
{i3:1} সমস্ত কিছুর নির্দিষ্ট সময় আছে
{3:1} সকল বিষয়েরই সময় আছে ও আসমানের নিচে সমস্ত ব্যাপারের কাল আছে। জন্মের ও মরণের কাল;
{3:2} রোপণের ও রোপিত বীজ উৎপাটনের কাল;
{3:3} মেরে ফেলবার ও সুস্থ করার কাল;
{3:4} ভাঙ্গবার ও গাঁথবার কাল; কাঁদবার ও হাসার কাল; মাতম করার ও নৃত্য করার কাল;
{3:5} পাথর নিক্ষেপ করার ও তা সংগ্রহ করার কাল; আলিঙ্গনের কাল ও আলিঙ্গন না করার কাল; খোঁজ করার কাল ও হারাবার কাল;
{3:6} রক্ষণের ও ফেলে দেবার কাল;
{3:7} ছিঁড়বার কাল ও জোড়া দেবার কাল; নীরব থাকবার ও কথা বলবার কাল;
{3:8} মহব্বত করার ও ঘৃণা করার কাল; যুদ্ধের কাল ও সন্ধির কাল।
{i3:9} আল্লাহ্‌ দত্ত কাজ
{3:9} শ্রমিকের পরিশ্রমে তার কি ফল হয়?
{3:10} আল্লাহ্‌ বনি-আদমদের কষ্টযুক্ত করার জন্য যে কষ্ট দেন, তা আমি দেখেছি।
{3:11} তিনি সকলই যথাকালে মনোহর করেছেন, আবার তাদের হৃদয়মধ্যে অতীত ও ভবিষ্যতের ধারণা রেখেছেন; তবুও আল্লাহ্‌ আদি থেকে শেষ পর্যন্ত যেসব কাজ করেন, মানুষ তার তত্ত্ব বের করতে পারে না।
{3:12} আমি জানি, সারা জীবন আনন্দ ও সৎকর্ম করা ছাড়া আর মঙ্গল তাদের হয় না।
{3:13} আর প্রত্যেক মানুষ যে ভোজন পান ও সমস্ত পরিশ্রমের মধ্যে সুখভোগ করে, তাও আল্লাহ্‌র দান।
{3:14} আমি জানি, আল্লাহ্‌ যা কিছু করেন, তা চিরস্থায়ী; তা বাড়াতেও পারা যায় না, কমাতেও পারা যায় না; আর আল্লাহ্‌ তা করেছেন, যেন তাঁর সম্মুখে মানুষ ভয় পায়।
{3:15} যা আছে, তা-ই ছিল এবং যা হবে, তাও আগে ছিল; এবং যা চলে গেছে, আল্লাহ্‌ তার অনুসন্ধান করেন।
{i3:16} বিচার ও ভবিষ্যত আল্লাহ্‌র অধীন
{3:16} আরও আমি সূর্যের নিচে, বিচারের স্থানে দেখলাম, সেখানেও নাফরমানী আছে; এবং ধার্মিকতার স্থানে দেখলাম, সেখানে নাফরমানী আছে।
{3:17} আমি মনে মনে বললাম, আল্লাহ্‌ই ধার্মিকের ও দুষ্টের বিচার করবেন, কেননা সেখানে সমস্ত ব্যাপারের জন্য এবং সমস্ত কাজের জন্য বিশেষ কাল আছে।
{3:18} আমি মনে মনে বললাম, বনি-আদমকে আল্লাহ্‌ পরীক্ষা করেন, যেন তারা দেখতে পায় যে, তারা নিজেই পশুর মত।
{3:19} কেননা বনি-আদমদের প্রতি যা ঘটে, তা পশুর প্রতিও ঘটে, সকলেরই প্রতি এক রকম ঘটনা ঘটে; এই যেমন মরে, সে তেমনি মরে; এবং তাদের সকলেরই নিশ্বাস এক; পশু থেকে মানুষের কোন কিছুতেই প্রাধান্য নেই, কেননা সকলই অসার।
{3:20} সকলেই এক স্থানে গমন করে, সকলেই ধূলি থেকে উৎপন্ন এবং সকলেই ধূলিতে প্রতিগমন করে।
{3:21} বনি-আদমদের রূহ্‌ ঊর্ধ্বগামী হয় ও পশুর রূহ্‌ ভূতলের দিকে অধোগামী হয়, তা কে জানে?
{3:22} অতএব আমি দেখলাম, নিজের কাজে আনন্দ করা ছাড়া আর মঙ্গল মানুষের নেই; কেননা এ-ই তার অধিকার। মানুষের মৃত্যুর পরে যা ঘটবে, কে তাকে এনে তা দেখাতে পারে?
{i4:1} জুলুম, পরিশ্রম ও সঙ্গীহীন অবস্থা
{4:1} পরে আমি ফিরে, সূর্যের নিচে যেসব জুলুম হয়, তা নিরীক্ষণ করতে লাগলাম। আর দেখ, নির্যাতিত লোকদের অশ্রুপাত হচ্ছে, কিন্তু তাদের সান্ত্বনাকারী কেউ নেই; জুলুমবাজ লোকদের হাতে বল আছে, কিন্তু নির্যাতিত লোকদের সান্ত্বনা দেবার মত কেউ নেই।
{4:2} অতএব যারা এখনও জীবিত আছে, তাদের চেয়ে, যারা ইতোপূর্বে মারা গেছে, আমি তাদের প্রশংসা করলাম।
{4:3} কিন্তু যে আজ পর্যন্ত হয় নি এবং সূর্যের নিচে কৃত মন্দ কাজ দেখে নি, তার অবস্থা দু’টি বিষয় থেকেও ভাল।
{4:4} পরে আমি সমস্ত পরিশ্রম ও কর্ম-কৌশল দেখে বুঝলাম, এতে মানুষ প্রতিবেশীর ঈর্ষাভাজন হয়; এও অসার ও বায়ুর পিছনে দৌড়ানো ছাড়া আর কিছু নয়।
{4:5} হীনবুদ্ধি হাত জড়সড় করে নিজের মাংস ভোজন করে।
{4:6} পরিশ্রম ও বায়ুভক্ষণসহ পূর্ণ দুই মুষ্টির চেয়ে শান্তিসহ পূর্ণ এক মুষ্টি ভাল।
{4:7} তখন আমি ফিরে সূর্যের নিচে অসারতা নিরীক্ষণ করলাম।
{4:8} কোন ব্যক্তি একা থাকে, তার দ্বিতীয় কেউ নেই, পুত্র নেই, ভাইও নেই, তবুও তার পরিশ্রমের সীমা নেই, তার চোখের ধনে তৃপ্ত হয় না। সে বলে, তবে আমি কার জন্য পরিশ্রম করছি ও নিজের প্রাণকে সুখভোগ থেকে বঞ্চিত করছি? এও অসার ও ভারী কষ্টজনক।
{i4:9} বন্ধুত্বের মূল্য
{4:9} এক জনের চেয়ে দু’জন ভাল, কেননা তাদের পরিশ্রমে সুফল হয়।
{4:10} কারণ তারা পড়ে গেলে এক জন নিজের সঙ্গীকে উঠাতে পারে; কিন্তু ধিক্‌ তাকে, যে একাকী, কেননা সে পড়ে গেলে তাকে তুলতে পারে, এমন দোসর কেউই নেই।
{4:11} আবার দু’জন একত্র শয়ন করলে উষ্ণ হয়, কিন্তু এক জন কেমন করে উষ্ণ হবে?
{4:12} আর যে একাকী, তাকে যদিও কেউ পরাস্ত করে, তবুও দু’জন তার প্রতিরোধ করবে এবং ত্রিগুণ সুতা শীঘ্র ছেঁড়ে না।
{4:13} যে হীনবুদ্ধি বৃদ্ধ বাদশাহ্‌ আর কোন পরামর্শ গ্রহণ করতে পারে না, তার চেয়ে বরং দরিদ্র জ্ঞানবান যুবক ভাল।
{4:14} কেননা হয়তো সে বাদশাহ্‌ হবার জন্য কারাগার থেকে বের হয়েছিল; এমন কি, তার রাজ্যেও হয়তো সে গরীব অস্থায় জন্মেছিল।
{4:15} আমি সূর্যের নিচে ভ্রমণকারী সমস্ত প্রাণীকে দেখলাম, তারা সেই যুবকের পিছনে গেল যে ব্যক্তি বাদশাহ্‌র পরে তার পদ লাভ করলো।
{4:16} সেসব মানুষের, যাদের উপরে সে শাসনকর্তা হয়েছিল, তারা অসংখ্য; তবুও পরবর্তী মানুষেরা সেই ব্যক্তিতে আনন্দ করবে না। বস্তুত এও অসার ও বায়ুর পিছনে দৌড়ানো ছাড়া আর কিছু নয়।
{i5:1} আল্লাহ্‌র প্রতি ভয়
{5:1} তুমি আল্লাহ্‌র গৃহে গমনকালে তোমার চরণ সাবধানে ফেলো; কারণ হীনবুদ্ধিদের মত কোরবানী করার চেয়ে বরং শুনবার জন্য উপস্থিত হওয়া ভাল; কেননা ওরা যে মন্দ কাজ করছে, তা বোঝে না।
{5:2} তুমি নিজের মুখকে দ্রুত কথা বলতে দিও না এবং আল্লাহ্‌র সাক্ষাতে কথা বলতে তোমার কথাগুলো যেন দ্রুত না হয়; কেননা আল্লাহ্‌ বেহেশতে ও তুমি দুনিয়াতে, অতএব তোমার কথা অল্প হোক।
{5:3} কারণ স্বপ্ন বহুকষ্টসহ উপস্থিত হয়, আর হীনবুদ্ধি কথা অনেক কথা বললে বোকামী বের হয়ে আসে।
{5:4} আল্লাহ্‌র কাছে মানত করলে তা পরিশোধ করতে বিলম্ব করো না, কারণ হীনবুদ্ধি লোকদের উপর তাঁর সন্তোষ নেই; যা মানত করবে, তা পরিশোধ করো।
{5:5} মানত করে না দেওয়ার চেয়ে বরং তোমার মানত না করাই ভাল।
{5:6} তুমি তোমার কথার দরুন নিজেকে গুনাহ্‌র মধ্যে ডুবিয়ে দিও না; এবং “ওটা ভুল,” এমন কথা ফেরেশতার সাক্ষাতে বলো না; আল্লাহ্‌ কেন তোমার কথায় ক্রুদ্ধ হয়ে তোমার হাতের কাজ নষ্ট করবেন?
{5:7} বস্তুত অনেক স্বপ্ন দেখা ও অনেক কথা বলা অসারতা বয়ে নিয়ে আসে; কিন্তু তুমি আল্লাহ্‌কে ভয় কর।
{5:8} তুমি দেশে দরিদ্রের জুলুম, কিংবা বিচার ও ধার্মিকতার খণ্ডন দেখলে সেই ব্যাপারে চমৎকৃত হয়ো না, কেননা উচ্চপদস্থ লোকের চেয়ে উচ্চতর পদান্বিত এক জন রক্ষক আছেন; আবার যিনি উচ্চতম, তিনি উভয়ের কর্তা।
{5:9} আর দেশের ফল সকলেরই জন্য; ভূমির দ্বারা বাদশাহ্‌ সেবা পেয়ে থাকেন।
{i5:10} অভিলাষের অসারতা
{5:10} যে ব্যক্তি টাকা ভালবাসে, সে টাকায় তৃপ্ত হয় না; আর যে ব্যক্তি ধনরাশি ভালবাসে, সে ধনাগমে তৃপ্ত হয় না; এও অসার।
{5:11} সম্পত্তি বাড়লে ভোক্তাও বাড়ে; আর দৃষ্টিসুখ ছাড়া সম্পত্তিতে সম্পত্তির মালিকদের কি ফল হয়?
{5:12} শ্রমজীবী বেশি বা অল্প আহার করুক, নিদ্রা তার মিষ্ট লাগে; কিন্তু ধনবানের পূর্ণতা তাকে নিদ্রা যেতে দেয় না।
{5:13} সূর্যের নিচে আমি এই বিষম অনিষ্ট দেখেছি যে, ধনাধিকারীর অনিষ্টের জন্যই ধন রক্ষিত হয়;
{5:14} আর দুর্ঘটনায় সেই ধনের ক্ষয় হয় এবং যদিও সে সন্তানের পিতা, কিন্তু তার হাতে কিছুই নেই।
{5:15} সে মাতৃগর্ভ থেকে উলঙ্গ আসে; যেমন আসে তেমনি উলঙ্গই পুনরায় চলে যায়; পরিশ্রম করলেও সে যা সঙ্গে করে নিয়ে যেতে পারে, এমন কিছুই নেই।
{5:16} এও বিষম অনিষ্ট; সে যেমন আসে, সর্বতোভাবে তেমনি যায়; অতএব বায়ুর জন্য পরিশ্রম করার পর তার কি ফল দেখবে?
{5:17} আর সে সারা জীবন অন্ধকারে আহার করে এবং তার বিষম বিরক্তি, অসুস্থতা ও ক্রোধ উপস্থিত হয়।
{5:18} দেখ, আমি দেখেছি, এ-ই উত্তম ও মনোরঞ্জক, আল্লাহ্‌ মানুষকে যে কয় দিন পরমায়ু দেন, সেসব দিন সে যেন সূর্যের নিচে নিজের কর্তব্য সমস্ত পরিশ্রমের মধ্যে ভোজন পান ও সুখভোগ করে, কারণ এ-ই তার অংশ।
{5:19} আবার আল্লাহ্‌ যে কোন ব্যক্তিকে ধন-সম্পত্তি দান করেন, তাকে তা ভোগ করতে, নিজের অংশ নিতে ও নিজের পরিশ্রমে আনন্দ করতে ক্ষমতা দেন, এও আল্লাহ্‌র দান।
{5:20} কারণ সে নিজের পরমায়ুর দিনগুলো তত স্মরণ করবে না, কেননা আল্লাহ্‌ তার হৃদয়ের আনন্দে তাকে অধিকার করে রাখেন।
{i6:1} অতৃপ্তির হতাশা
{6:1} সূর্যের নিচে আমি একটা অনিষ্টের বিষয় দেখেছি, তা মানবজাতির জন্য ভীষণ কষ্টের;
{6:2} আল্লাহ্‌ কোন ব্যক্তিকে এত ধন, সম্পত্তি ও গৌরব দেন যে, অভীষ্ট বস্তুগুলোর মধ্যে তার প্রাণের জন্য কিছুই অভাব থাকে না, তবুও আল্লাহ্‌ তা ভোগ করার ক্ষমতা তাকে দেন না, কিন্তু অপর লোক তা ভোগ করে; এও অসার ও অনিষ্টকর ব্যাধি।
{6:3} কোন ব্যক্তি যদি এক শত পুত্রের জন্ম দিয়ে অনেক বছর বেঁচে দীর্ঘজীবী হয়, কিন্তু তার প্রাণ যদি মঙ্গলে তৃপ্ত না হয় এবং তার কবরও যদি না হয়, তবে আমি বলি, তা থেকে বরং গর্ভস্রাবও ভাল।
{6:4} কেননা তা বাষ্পবৎ আসে ও অন্ধকারে চলে যায় ও তার নাম অন্ধকারে ঢাকা পড়ে;
{6:5} আবার তা সূর্য দেখে নি ও কিছুই জানে নি; তবুও সেই মানুষের চেয়ে এর বেশি বিশ্রাম হয়।
{6:6} সে যদিও দুই হাজার বছর জীবিত থাকে এবং কোন মঙ্গল ভোগ না করে তবে কি লাভ, সকলই কি এক স্থানে যায় না?
{6:7} মানুষের সমস্ত পরিশ্রম তার মুখের জন্য, তবুও ক্ষুধা নিবৃত্ত হয় না।
{6:8} বস্তুত হীনবুদ্ধির চেয়ে জ্ঞানবানের বিশেষ সুবিধা কি? আর জীবিতদের সাক্ষাতে চলতে জানে এমন দুঃখী লোকেরই বা কি উৎকর্ষ?
{6:9} দৃষ্টিসুখ যত ভাল, প্রাণের লালসা তত ভাল নয়; এও অসার ও বায়ুর পিছনে দৌড়ানো ছাড়া আর কিছু নয়।
{6:10} যা হয়েছে, অনেক দিন হল তার নামকরণ হয়েছিল, কারণ সকলে জানে যে, সে মানুষ এবং নিজের চেয়ে পরাক্রান্ত লোকের সঙ্গে বিতণ্ডা করতে সে অপারগ।
{6:11} যাতে অসারতা বাড়ে, এমন অনেক কথা আছে, তাতে মানুষের কি উৎকর্ষ?
{6:12} বস্তুত জীবনকালে মানুষের মঙ্গল কি, তা কে জানে? তার অসার জীবনকাল তো সে ছায়ার মত যাপন করে; আর মানুষের মৃত্যুর পরে সূর্যের নিচে কি ঘটবে, তা তাকে কে জানাতে পারে?
{i7:1} ভিন্ন ভিন্ন নীতি কথা
{7:1} উৎকৃষ্ট সুগন্ধি তেলের চেয়ে সুখ্যাতি ভাল এবং জন্মদিনের চেয়ে মরণদিন ভাল।
{7:2} ভোজের বাড়িতে যাওয়ার চেয়ে মাতম-গৃহে যাওয়া ভাল, কেননা তা সকল মানুষের শেষগতি এবং জীবিত লোক তাতে মনোনিবেশ করবে।
{7:3} হাসি থেকে মনস্তাপ ভাল, কারণ মুখের বিষণ্নতায় হৃদয় খুশি হয়।
{7:4} জ্ঞানবানদের হৃদয় মাতম-গৃহে থাকে, কিন্তু হীনবুদ্ধিদের দিল আমোদ-গৃহে থাকে।
{7:5} হীনবুদ্ধিদের গান শোনার চেয়ে জ্ঞানবানের ভর্ৎসনা শোনা ভাল।
{7:6} কেননা যেমন হাঁড়ির নিচে কাঁটার চড়চড় আওয়াজ, তেমনি হীনবুদ্ধির হাসি; এও অসার।
{7:7} জুলুম জ্ঞানবানকে পাগল করে তোলে এবং ঘুষ বুদ্ধি নষ্ট করে।
{7:8} কাজের আরম্ভ থেকে তার অন্ত ভাল এবং গর্বিত লোকের চেয়ে ধীর লোক ভাল।
{7:9} তোমার রূহ্‌কে তাড়াতাড়ি বিরক্ত হতে দিও না, কেননা হীনবুদ্ধি লোকদেরই বুক বিরক্তির আশ্রয়।
{7:10} তুমি জিজ্ঞাসা করো না, বর্তমান কালের চেয়ে পূর্বকাল কেন ভাল ছিল? কেননা এই বিষয়ে তোমার জিজ্ঞাসা করা প্রজ্ঞা থেকে উৎপন্ন হয় না।
{7:11} পৈতৃক ধনের মত প্রজ্ঞা ভাল; যারা সূর্য দর্শন করে তাদের পক্ষে আরও উৎকৃষ্ট।
{7:12} কেননা প্রজ্ঞা আশ্রয়, ধনও আশ্রয় বটে, কিন্তু প্রজ্ঞার উৎকৃষ্টতা এই যে, প্রজ্ঞা নিজের অধিকারীর জীবন রক্ষা করে।
{7:13} আল্লাহ্‌র কাজ নিরীক্ষণ কর, কারণ তিনি যা বাঁকা করেছেন, তা সরল করা কার সাধ্য?
{7:14} সুখের দিনে সুখী হও এবং দুঃখের দিনে দেখ, আল্লাহ্‌ সুখ ও দুঃখ পাশাপাশি রেখেছেন, অভিপ্রায় এই, তারপর কি ঘটবে, তার কিছুই যেন মানুষ জানতে না পারে।
{7:15} আমি নিজের অসারতার কালে এ সবই দেখেছি; কোন ধার্মিক লোক নিজের ধার্মিকতায় বিনষ্ট হয় এবং কোন দুষ্ট লোক নিজের দুষ্টতায় দীর্ঘ কাল যাপন করে।
{7:16} অতি ধার্মিক হয়ো না ও নিজেকে অতিশয় জ্ঞানবান দেখিও না;
{7:17} কেন নিজেকে নষ্ট করবে? অতি দুষ্ট হয়ো না, অজ্ঞানও হয়ো না; তোমার সময় না হতে কেন মরবে?
{7:18} তুমি যদি তা ধরে রাখ এবং তা থেকেও হাত নিবৃত্ত না কর, তবে ভাল; কেননা যে আল্লাহ্‌কে ভয় করে, সে ঐ সমস্ত চরম অবস্থা থেকে উত্তীর্ণ হবে।
{7:19} জ্ঞানবানকে প্রজ্ঞা যত বলবান করে, নগরস্থ দশ জন পরাক্রমী তত করে না।
{7:20} এমন ধার্মিক লোক দুনিয়াতে নেই, যে সৎকর্ম করে, গুনাহ্‌ করে না।
{7:21} যত কথা বলা যায়, সকল কথায় মন দিও না; দিলে হয় তো শুনবে, তোমার গোলাম তোমাকে বদদোয়া দিচ্ছে।
{7:22} কেননা তুমিও অন্যকে পুনঃ পুনঃ বদদোয়া দিয়েছ, তা তোমার মন জানে।
{i7:23} প্রজ্ঞার খোঁজ
{7:23} আমি প্রজ্ঞা দ্বারা এগুলোর পরীক্ষা করলাম; আমি বললাম, জ্ঞানবান হব, কিন্তু জ্ঞান আমার কাছ থেকে দূরে ছিল।
{7:24} যা আছে, তা দূরে রয়েছে; তা অতি গভীর কে তা পেতে পারে?
{7:25} আমি ফিরলাম ও মনোনিবেশ করলাম, যেন জানতে ও অনুসন্ধান করতে পারি, প্রজ্ঞা ও তত্ত্ব খোঁজ করতে পারি, জানতে পারি যে, নাফরমানী হীনবুদ্ধিতা মাত্র, আর অজ্ঞানতা পাগলামী মাত্র।
{7:26} তাতে মৃত্যুর চেয়েও তিক্ত পদার্থ পেলাম, অর্থাৎ সেই স্ত্রীলোক, যার অন্তঃকরণ ফাঁদ, জাল ও হাত শিকলস্বরূপ; যে ব্যক্তি আল্লাহ্‌র প্রীতিজনক, সে তা থেকে রক্ষা পাবে, কিন্তু গুনাহ্‌গার তার দ্বারা ধৃত হবে।
{7:27} হেদায়েতকারী বলছেন, দেখ, তত্ত্ব পাবার জন্য একটির পর একটি বিবেচনা করে আমি এটি পেয়েছি।
{7:28} আমার মন এখনও যার খোঁজ করে আসছে, তা আমি পাই নি; হাজারের মধ্যে এক জন পুরুষকে পেয়েছি; কিন্তু সেই সবের মধ্যে একটি স্ত্রীলোককেও পাই নি।
{7:29} দেখ, কেবল এ-ই জানতে পেয়েছি যে, আল্লাহ্‌ মানুষকে সরল করে নির্মাণ করেছিলেন, কিন্তু তারা জীবনকে অনেক জটিল করে তুলেছে।
{i8:1} সাংসারিক বিষয়ের অসারতা
{8:1} জ্ঞানবানের মত কে? কে বস্তুর ব্যাখ্যা জানে? মানুষের প্রজ্ঞা তার মুখ উজ্জ্বল করে এবং তার মুখের কঠিনতা পরিবর্তন হয়।
{8:2} আমার পরামর্শ এই, তুমি বাদশাহ্‌র হুকুম পালন কর; আল্লাহ্‌র সাক্ষাতে কৃত শপথ করেছ বলেই তা সম্পন্ন কর।
{8:3} তাঁর সম্মুখ থেকে তাড়াতাড়ি চলে যেও না; মন্দ বিষয়ে লিপ্ত থেকো না; কেননা তিনি যা ইচ্ছা করেন, তা-ই করেন।
{8:4} কারণ বাদশাহ্‌র কথা অনেক শক্তিশালী, আর ‘তুমি কি করছো?’ এমন কথা তাঁকে কে বলতে পারে?
{8:5} যে ব্যক্তি হুকুম পালন করে, সে কোন মন্দ বিষয় জানবে না; আর জ্ঞানবানের মন সঠিক সময় ও বিচার জানে।
{8:6} বস্তুত সমস্ত ব্যাপারের জন্য উপযুক্ত সময় ও বিচার আছে; কারণ মানুষের দুঃখ তার পক্ষে অতিমাত্র।
{8:7} কেননা কি ঘটবে, তা সে জানে না; কিভাবেই বা ঘটবে, তা তাকে কে জানাতে পারে?
{8:8} বায়ুকে যেমন ধরে রাখবার ক্ষমতা কারো নেই তেমনি মরণদিনের উপরে কর্তৃত্ব কারো নেই এবং যুদ্ধের সময় কারো ছুটি পাওয়া সম্ভব হবে না, আর নাফরমানী দুষ্টকে উদ্ধার করবে না।
{8:9} আমি এই সমস্ত কিছুই দেখেছি ও সূর্যের নিচে যেসব কাজ করা যায়, তার প্রতি মনোনিবেশ করেছি; কোন কোন সময়ে এক জন অন্যের উপরে তার অমঙ্গলের জন্য কর্তৃত্ব করে।
{i8:10} আল্লাহ্‌ভক্তদের মঙ্গল নিশ্চিত
{8:10} আমি এও দেখেছি যে, দুষ্টরা কবর পেল, সমাধি মধ্যে প্রবেশ করলো; কিন্তু যারা সদাচরণ করেছিল, তারা পবিত্র স্থান থেকে চলে গেল এবং নগরে লোকে তাদের ভুলে গেল; এও অসার।
{8:11} দুষ্কর্মের দণ্ডাজ্ঞা দ্রুত কার্যকর হয় না, এই কারণে বনি-আদমদের অন্তঃকরণ দুষ্কর্ম করতে সম্পূর্ণভাবে রত হয়।
{8:12} গুনাহ্‌গার যদিও শতবার দুষ্কর্ম করে দীর্ঘকাল থাকে, তবুও আমি নিশ্চয় জানি, আল্লাহ্‌-ভীত লোকদের, যারা আল্লাহ্‌র সাক্ষাতে ভয় পায়, তাদের মঙ্গল হবে;
{8:13} কিন্তু দুষ্ট লোকের মঙ্গল হবে না ও সে দীর্ঘকাল থাকবে না; তার আয়ু ছায়াস্বরূপ; কারণ সে আল্লাহ্‌র সাক্ষাতে ভীত হয় না।
{8:14} দুনিয়াতে এই সব অসারতা সাধিত হয়; এমন ধার্মিক লোক আছে, যাদের প্রতি দুষ্টদের কর্মানুযায়ী ফল ঘটে; আবার এমন দুষ্ট লোক আছে, যাদের প্রতি ধার্মিকদের কর্মানুযায়ী ফল ঘটে; আমি বললাম, এও অসার।
{8:15} তখন আমি আমোদের প্রশংসা করলাম, কেননা ভোজন পান ও আমোদ করা ছাড়া সূর্যের নিচে মানুষের আর ভাল কিছু নেই; সূর্যের নিচে আল্লাহ্‌দত্ত তার জীবনকালে সেটাই তার পরিশ্রমে তার সহবর্তী হবে।
{8:16} আমি যখন প্রজ্ঞার তত্ত্ব জানতে এবং দুনিয়াতে যে কষ্ট ঘটে, তা দেখতে মনোনিবেশ করলাম,
{8:17} মানুষের চোখ দিনরাত যখন নিদ্রা দেখে না তখন আল্লাহ্‌র সমস্ত কাজের বিষয়ে এই বিষয়টি দেখলাম, সূর্যের নিচে আল্লাহ্‌ যে কাজ করেছেন, মানুষ তার তত্ত্ব পেতে পারে না; কারণ যদিও মানুষ তার অনুসন্ধানের জন্য পরিশ্রম করে, তবুও তার তত্ত্ব পেতে পারে না; এমন কি, জ্ঞানবান লোকেও যদি বলে জানতে পারব, তবু তার প্রকৃত তত্ত্ব খুঁজে পায় না।
{i9:1} সকলের শেষ অবস্থা একই
{9:1} বস্তুত আমি এ সব বিষয় অনুসন্ধান করার জন্য এ সব বিষয়ে মনোনিবেশ করলাম; ধার্মিক ও জ্ঞানবান লোকেরা এবং তাদের সমস্ত কাজ আল্লাহ্‌র হস্তগত; মহব্বত বা ঘৃণা, তা মানুষ জানে না; সমস্তই তাদের সম্মুখে।
{9:2} সকলের প্রতি নির্বিশেষে সকলই ঘটে; ধার্মিক বা দুষ্ট এবং ভাল বা মন্দ ও পাক বা নাপাক এবং কোরবানীদাতা বা যে কোরবানী দেয় না, সকলের প্রতি এক রকম ঘটনা হয়; ভাল যেমন, গুনাহ্‌গারও তেমনি এবং শপথকারী যেমন, শপথে ভয়কারীও তেমনি।
{9:3} সূর্যের নিচে যত কাজ করা যায়, তার মধ্যে দুঃখের বিষয় যে, সকলের প্রতি এক রকম ঘটনা হয়; এছাড়া, বনি-আদমদের অন্তঃকরণ দুষ্টতায় পরিপূর্ণ এবং সারা জীবন পাগলামী তাদের হৃদয়ের মধ্যে থাকে, পরে তারা মৃতদের কাছে যায়।
{9:4} কারণ কে অব্যাহতি পায়? সমস্ত জীবিত লোকের মধ্যে প্রত্যাশা আছে, কেননা মৃত সিংহের চেয়ে বরং জীবিত কুকুর ভাল।
{9:5} কারণ জীবিত লোকেরা জানে যে, তারা মরবে; কিন্তু মৃতেরা কিছুই জানে না এবং তাদের আর কোন ফলও হয় না, কারণ লোকে তাদের বিষয় ভুলে যায়।
{9:6} তাদের মহব্বত, তাদের ঘৃণা ও তাদের ঈর্ষা সকল কিছুই বিনষ্ট হয়ে গেছে; সূর্যের নিচে যে কোন কাজ করা যায়, তাতে কোনকালেও তাদের আর কোন অধিকার হবে না।
{9:7} তুমি যাও, আনন্দপূর্বক তোমার খাদ্য গ্রহণ কর, হৃষ্টচিত্তে তোমার আঙ্গুর-রস পান কর, কেননা আল্লাহ্‌ আগে থেকেই তোমার সমস্ত কাজ গ্রাহ্য করে আসছেন।
{9:8} তোমার কাপড় সর্বদা সাদা রংয়ের থাকুক, তোমার মাথায় তেলের অভাব না হোক।
{9:9} সূর্যের নিচে আল্লাহ্‌ তোমাকে অসার জীবনের যত দিন দিয়েছেন, তোমার সেসব অসার দিন থাকতে তুমি নিজের প্রিয়া স্ত্রীর সঙ্গে সুখে জীবন যাপন কর, কেননা জীবনের মধ্যে এবং তুমি সূর্যের নিচে যে পরিশ্রমে পরিশ্রান্ত হচ্ছো, তার মধ্যে এ-ই তোমার অধিকার।
{9:10} তোমার হাত যে কোন কাজ করতে পারে, তোমার শক্তির সঙ্গে তা কর; কেননা তুমি যে স্থানে যাচ্ছ, সেই পাতালে কোন কাজ কি সঙ্কল্প, বা বিদ্যা বা প্রজ্ঞা, কিছুই নেই।
{9:11} আমি ফিরলাম ও সূর্যের নিচে দেখলাম যে, দ্রুতগামীদের দ্রুতগমন, বা বীরদের যুদ্ধ, বা জ্ঞানবানদের অন্ন, বা বুদ্ধিমানদের ধন, বা বিজ্ঞদেরই দয়া লাভ হয়, এমন নয়, কিন্তু সকলের কাছে সময় ও সুযোগ আসে।
{9:12} বাস্তবিক মানুষও নিজের কাল জানে না; যেমন মাছ অশুভ জালে ধৃত হয়, কিংবা যেমন পাখিগুলো ফাঁদে ধৃত হয়, তেমনি বনি-আদমেরা অশুভকালে ধরা পড়ে, তা হঠাৎ তাদের উপরে এসে পড়ে।
{i9:13} হীনবুদ্ধির চেয়ে প্রজ্ঞা ভাল
{9:13} আবার আমি প্রজ্ঞাকে সূর্যের নিচে এভাবে দেখেছি, আর তা আমার দৃষ্টিতে মহৎ বোধ হল।
{9:14} একটি ক্ষুদ্র নগর ছিল, তাতে লোক অল্প ছিল; পরে মহান কোন বাদশাহ্‌ এসে তা বেষ্টন করে তার বিরুদ্ধে বড় বড় দুর্গ নির্মাণ করলেন।
{9:15} আর ঐ নগরের মধ্যে এক জন জ্ঞানবান দরিদ্র লোককে পাওয়া গেল; সে তার প্রজ্ঞা দ্বারা নগরটি রক্ষা করলো, কিন্তু সেই দরিদ্র লোকটিকে কেউই স্মরণ করলো না।
{9:16} তখন আমি বললাম, পরাক্রম থেকে প্রজ্ঞা উত্তম, তবুও দরিদ্রের প্রজ্ঞাকে তুচ্ছ করা হয় ও তার কথা কেউ শোনে না।
{i9:17} ভিন্ন ভিন্ন নীতি কথা
{9:17} হীনবুদ্ধিদের মধ্যে কর্তৃত্বকারীর চিৎকারের চেয়ে জ্ঞানবানদের কথা শান্তি-স্থানে বেশি শোনা হয়।
{9:18} যুদ্ধাস্ত্রের চেয়েও প্রজ্ঞা উত্তম, কিন্তু এক জন গুনাহ্‌গার বহু মঙ্গল বিনষ্ট করে।
{10:1} মৃত মাছি দ্বারা বণিকের সুগন্ধি তেল দুর্গন্ধ হয় ও ফেনা ওঠে; প্রজ্ঞা ও সম্মানের চেয়ে যৎকিঞ্চিৎ অজ্ঞানতার ভার বোশ।
{10:2} জ্ঞানবানের হৃদয় তার ডানে, কিন্তু হীনবুদ্ধির হৃদয় তার বামে থাকে।
{10:3} আবার পথে চলবার সময়েও অজ্ঞানের হৃদয় জ্ঞানশূন্য থাকে, আর সে প্রত্যেক জনকে দেখায় যে, সে অজ্ঞান।
{10:4} যদিও তোমার উপরে শাসনকর্তার মনে বিরুদ্ধ ভাব জন্মে, তবুও তোমার স্থান ছেড়ো না, কেননা শান্তভাব বড় বড় গুনাহ্‌ ক্ষান্ত করে।
{10:5} আমি সূর্যের নিচে একটি মন্দ বিষয় দেখেছি, তা শাসনকর্তা থেকে উৎপন্ন ভুলের মত দেখায়;
{10:6} অজ্ঞানতা অতি উচ্চপদে স্থাপিত হয় এবং ধনবানেরা নিচু পদে বসে।
{10:7} আমি গোলামদেরকে ঘোড়ার উপরে এবং অধিপতিদেরকে গোলামের মত পায়ে হেঁটে চলতে দেখেছি।
{10:8} যে খাদ খনন করে, সে তার মধ্যে পড়বে; ও যে ব্যক্তি বেড়া ভেঙ্গে ফেলে, সাপে তাকে দংশন করবে।
{10:9} যে ব্যক্তি পাথর সরায় সে তাতেই ব্যথা পাবে ও যে ব্যক্তি কাঠ কাটে সে তাতে বিপদ্‌গ্রস্ত হবে।
{10:10} লোহা ভোঁতা হলে ও তাতে ধার না দিলে তা চালাতে বেশি বল লাগে, কিন্তু প্রজ্ঞাই কৃতকার্য হবার উপযুক্ত উপায়।
{10:11} মন্ত্রমুগ্ধ হবার আগে যদি সাপে কামড় দেয়, তবে মন্ত্র উচ্চারণে কোনো ফল নেই।
{10:12} জ্ঞানবানের মুখ থেকে বের হওয়া কথা অনুগ্রহ নিয়ে আসে, কিন্তু হীনবুদ্ধির নিজের কথা তাকে গ্রাস করে।
{10:13} তার মুখ থেকে বের হওয়া কথার আরম্ভটাই হল অজ্ঞানতা আর তার মুখের শেষফলটা হল দুঃখদায়ক প্রলাপ।
{10:14} অজ্ঞান লোক অনেক কথা বলে; কিন্তু কি হবে, তা মানুষ জানে না; এবং তারপর কি হবে, তা তাকে কে জানাতে পারে?
{10:15} হীনবুদ্ধি লোকের পরিশ্রম তাকে ক্লান্ত করে, কেননা নগরে কিভাবে যেতে হয় তা সে জানে না।
{10:16} হে দেশ, ধিক্‌ তোমাকে, যদি তোমার বাদশাহ্‌ বালক হন ও তোমার শাসনকর্তারা যদি খুব ভোরে ভোজন করেন।
{10:17} হে দেশ, সুখী তুমি, যদি কুলীন-পুত্র তোমার বাদশাহ্‌ হন এবং তোমার শাসনকর্তারা উপযুক্ত সময়ে ভোজন করেন, বলবৃদ্ধির জন্য, মত্ততার জন্য নয়।
{10:18} অলসতার জন্য ছাদ বসে যায় ও হাতের শিথিলতার জন্য ঘরে পানি পড়ে।
{10:19} হাসির জন্য ভোজ প্রস্তুত করা হয় এবং আঙ্গুর-রস জীবন আনন্দযুক্ত করে, আর টাকা সকলই যোগায়।
{10:20} মনের মধ্যেও বাদশাহ্‌কে বদদোয়া দিও না, নিজের শয়নাগারে ধনীকে বদদোয়া দিও না; কেননা শূন্যের পাখি সেই আওয়াজ নিয়ে যাবে; যার পাখা আছে, সে সেই কথা জানাবে।
{i11:1} জ্ঞানবান লোক যা করে
{11:1} তুমি পানির উপরে তোমার খাবার ছড়িয়ে দাও, কেননা অনেক দিনের পরে তা পাবে।
{11:2} সাত জনকে, এমন কি, আট জনকেও অংশ বিতরণ কর, কেননা দুনিয়াতে কি বিপদ ঘটবে তা তুমি জান না।
{11:3} মেঘগুলো যখন বৃষ্টিতে পূর্ণ হয়, তখন ভূতলে পানি সেচন করে; এবং গাছ যখন দক্ষিণে কিংবা উত্তরে পড়ে, তখন সেই গাছ যে দিকে পড়ে, সে সেই দিকে থাকে।
{11:4} যে জন বায়ু মানে, সে বীজ বপন করবে না; এবং যে জন মেঘ দেখে, সে শস্য কাটবে না।
{11:5} রূহের গতি ও গর্ভবতীর উদরস্থ অস্থির বৃদ্ধি যেমন তুমি জান না, তেমনি সব কিছুর সৃষ্টিকর্তা আল্লাহ্‌র কাজও তুমি জান না।
{11:6} তুমি খুব ভোরে নিজের বীজ বপন কর এবং সন্ধ্যাবেলাও কাজ থেকে বিরত থেকো না। কেননা এটা কিংবা ওটা, কোন্‌টা সফল হবে, কিংবা উভয় সমভাবে উৎকৃষ্ট হবে, তা তুমি জান না।
{i11:7} যৌবনকালে আল্লাহ্‌র প্রতি মন দিতে উপদেশ
{11:7} সত্যিই, আলো সুন্দর এবং চোখের পক্ষে সূর্যদর্শন ভাল।
{11:8} কোন মানুষ যদি অনেক বছর জীবিত থাকে, তবে সেই সকলে আনন্দ করুক, কিন্তু অন্ধকারের দিনগুলোও মনে রাখুক; কেননা সেই সকল দিন অনেক হবে। যা যা ঘটে, সে সবই অসার।
{11:9} হে যুবক, তুমি তোমার তরুণ বয়সে আনন্দ কর, যৌবনকালে তোমার হৃদয় তোমাকে আহ্লাদিত করুক, তুমি তোমার হৃদয়ের আবেগ-তাড়িত পথগুলোতে ও তোমার চোখের দৃষ্টিতে চল; কিন্তু জেনো, আল্লাহ্‌ এসব ধরে তোমাকে বিচারে আনবেন।
{11:10} অতএব তোমার অন্তর থেকে বিরক্তি দূর কর, শরীর থেকে দুঃখ অপসারণ কর, কেননা তরুণ বয়স ও জীবনের অরুণোদয়কাল অসার।
{12:1} আর তুমি যৌবনকালে তোমার সৃষ্টিকর্তাকে স্মরণ কর, যেহেতু দুঃসময় আসছে এবং সেসব বছর সন্নিকট হচ্ছে, যখন তুমি বলবে, এতে আমার প্রীতি নেই।
{12:2} সেই সময়ে সূর্য, আলো, চন্দ্র ও তারাগুলো অন্ধকারময় হবে এবং বৃষ্টির পরে পুনর্বার মেঘ ফিরে আসবে।
{12:3} সেই দিনে বাড়ির রক্ষকেরা ভয়ে কাঁপবে, পরাক্রমী ব্যক্তিরা নত হবে ও পেষণকারী লোকেরা সংখ্যায় অল্প হয়েছে বলে কাজ ত্যাগ করবে এবং জানালা দিয়ে দর্শনকারিণীরা অন্ধীভূতা হবে;
{12:4} আর পথের দিকের দরজা রুদ্ধ হবে; তখন যাঁতার আওয়াজ অতি সূক্ষ্ম হবে এবং পাখির কূজনে লোকে উঠে দাঁড়াবে ও বাদ্যকারিণী কন্যারা সকলে ক্ষীণ হবে।
{12:5} আবার লোকে উঁচু স্থানে যেতে ভয় পাবে ও পথে ত্রাস হবে, কদম গাছে ফুল ফুটবে, ফড়িং অতি কষ্টে চলবে; ও কামনা নিস্তেজ হবে; কেননা মানুষ তার নিত্যস্থায়ী নিবাসে চলে যাবে ও মাতমকারীরা পথে পথে বেড়াবে।
{12:6} সেই সময়ে রূপার তার খুলে যাবে, সোনার পানপাত্র ভেঙ্গে যাবে এবং ফোয়ারার ধারে কলস খণ্ড খণ্ড হবে ও কূপে পানি তোলার চাকা ভেঙ্গে যাবে।
{12:7} আর ধূলি আগের মত মাটিতে প্রতিগমন করবে; এবং রূহ্‌ যাঁর দান, সেই আল্লাহ্‌র কাছে প্রতিগমন করবে।
{12:8} হেদায়েতকারী বলছেন, অসারের অসার, সকলই অসার।
{i12:9} উপসংহার
{12:9} শেষ কথা, হেদায়েতকারী জ্ঞানবান ছিলেন; তাই তিনি লোকদেরকে জ্ঞান শিক্ষা দিতেন এবং মনোনিবেশ ও বিবেচনা করতেন, অনেক প্রবাদ বিন্যাস করতেন।
{12:10} হেদায়েতকারী উপযুক্ত শব্দের অনুসন্ধান করতেন এবং তিনি যা লিখেছেন তা খাঁটি ও সত্য।
{12:11} জ্ঞানবানদের কথা রাখালের লাঠির মত, তাদের সঙ্কলিত কথাগুলো শক্ত করে পোঁতা গোঁজের মত, যেগুলো একই ভেড়ার রাখাল দ্বারা দেওয়া হয়েছে। আর শেষ কথা এই, হে বৎস, তুমি এসব থেকে উপদেশ গ্রহণ কর;
{12:12} অনেক পুস্তক রচনার শেষ হয় না এবং অধ্যয়নের আধিক্যে শরীরের ক্লান্তি হয়।
{12:13} এসো, আমরা সমস্ত বিষয়ের উপসংহার শুনি; আল্লাহ্‌কে ভয় কর ও তাঁর সমস্ত হুকুম পালন কর, কেননা এই সব মানুষের কর্তব্য।
{12:14} কারণ আল্লাহ্‌ সমস্ত কাজ এমন কি, সমস্ত গুপ্ত বিষয় বিচারে আনবেন — তা ভাল হোক বা মন্দ হোক।
