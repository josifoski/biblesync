{i1:1} ভূমিকা
{1:1} ঈসা মসীহের প্রকাশিত কালাম, আল্লাহ্‌ যা তাঁকে দান করলেন, যেন যা যা শীঘ্র ঘটবে, সেসব তিনি তাঁর গোলামদের দেখিয়ে দেন; আর তিনি নিজের ফেরেশতা প্রেরণ করে তাঁর গোলাম ইউহোন্নাকে তা জানালেন।
{1:2} ইউহোন্না আল্লাহ্‌র কালাম এবং ঈসা মসীহের সাক্ষ্যের সম্বন্ধে যা যা দেখেছেন সেই বিষয়ে সাক্ষ্য দিলেন।
{1:3} ধন্য, যে এই ভবিষ্যদ্বাণীর কালামগুলো পাঠ করে ও যারা শোনে এবং এতে লেখা হুকুমগুলো পালন করে; কেননা কাল সন্নিকট।
{i1:4} সাতটি মণ্ডলীর প্রতি শুভেচ্ছা
{1:4} ইউহোন্না — এশিয়ায় অবস্থিত সাতটি মণ্ডলীর সমীপে। যিনি আছেন ও যিনি ছিলেন ও যিনি আসছেন, তাঁর কাছ থেকে এবং তাঁর সিংহাসনের সম্মুখবর্তী সাতটি রূহ্‌ থেকে এবং
{1:5} যিনি “বিশ্বস্ত সাক্ষী,” মৃতদের মধ্যে “প্রথমজাত” ও “দুনিয়ার বাদশাহ্‌দের শাসনকর্তা,” সেই ঈসা মসীহ্‌ থেকে, রহমত ও শান্তি তোমাদের প্রতি বর্ষিত হোক। যিনি আমাদের মহব্বত করেন ও নিজের রক্তে আমাদের গুনাহ্‌ থেকে আমাদের মুক্ত করেছেন,
{1:6} এবং আমাদের দিয়ে একটি রাজ্য গড়ে তুলেছেন ও তাঁর আল্লাহ্‌ ও পিতার সেবার জন্য ইমাম করেছেন, তাঁর মহিমা ও পরাক্রম যুগপর্যায়ের যুগে যুগে হোক। আমিন।
{1:7} দেখ, তিনি “মেঘ সহকারে আসছেন,” আর প্রত্যেক চোখ তাঁকে দেখবে এবং “যারা তাঁকে বিদ্ধ করেছিল, তারাও দেখবে;” আর দুনিয়ার “সমস্ত বংশ তাঁর জন্য মাতম” করবে। তা-ই হোক, আমিন।
{1:8} এই কথা প্রভু আল্লাহ্‌ বলছেন, আমি আল্‌ফা এবং ওমেগা, যিনি আছেন ও যিনি ছিলেন ও যিনি আসছেন, যিনি সর্বশক্তিমান।
{i1:9} হযরত ইউহোন্নার দর্শন লাভ
{1:9} আমি ইউহোন্না, তোমাদের ভাই এবং তোমাদের সঙ্গে ঈসাতে একই দুঃখভোগ, রাজ্য ও ধৈর্যের সহভাগী। আমি আল্লাহ্‌র কালাম ও ঈসার সাক্ষ্যের জন্য পাট্‌ম নামক দ্বীপে উপস্থিত হলাম।
{1:10} আমি প্রভুর দিনে রূহ্‌বিষ্ট হলাম এবং আমার পিছনে তূরী-ধ্বনির মত একটি মহারব শুনলাম।
{1:11} কেউ বললেন, তুমি যা দেখছ, তা একটি কিতাবে লেখ এবং ইফিষ, স্মুর্ণা, পর্গাম, থুয়াতীরা, সার্দি, ফিলাদিল্‌ফিয়া ও লায়দিকেয়া — এই সাতটি মণ্ডলীর কাছে পাঠিয়ে দাও।
{1:12} তাতে আমার প্রতি যাঁর বাণী হচ্ছিল, তাঁকে দেখবার জন্য আমি মুখ ফিরালাম; মুখ ফিরিয়ে সাতটি সোনার প্রদীপ-আসন দেখলাম,
{1:13} ও সেসব প্রদীপ-আসনের মধ্যে ইবনুল-ইন্‌সানের মত এক ব্যক্তি, পা পর্যন্ত পোশাকে ঢাকা এবং “বক্ষঃস্থলে সোনার পটি বাঁধা ছিল;
{1:14} তাঁর মাথা ও চুল সাদা রংয়ের ভেড়ার লোমের মত, হিমের মত সাদা রংয়ের এবং তাঁর চোখ আগুনের শিখার মত,
{1:15} এবং তাঁর পা আগুনে পোড়ানো পরিষ্কার করা উজ্জ্বল ব্রোঞ্জের মত এবং তাঁর গলার আওয়াজ পানির স্রোতের শব্দের মত।
{1:16} আর তাঁর ডান হাতে সাতটি তারা আছে এবং তাঁর মুখ থেকে ধারালো দ্বিধার তরবারি বের হচ্ছে এবং তাঁর মুখমণ্ডল পূর্ণ তেজে জ্বলন্ত সূর্যের মত।
{1:17} তাঁকে দেখামাত্র আমি মরার মত হয়ে তাঁর পায়ে পড়লাম। তখন তিনি ডান হাত দিয়ে আমাকে স্পর্শ করে বললেন, ভয় করো না, আমি প্রথম ও শেষ; আমি জীবন্ত;
{1:18} আমি মারা গিয়েছিলাম, আর দেখ, আমি যুগ-পর্যায়ের যুগে যুগে জীবন্ত; আর মৃত্যু ও পাতালের চাবি আমার হাতে আছে।
{1:19} অতএব তুমি যা যা দেখলে এবং যা যা আছে ও এর পরে যা যা হবে, সেসবই লিখে রাখবে।
{1:20} আমার ডান হাতে যে সাতটি তারা এবং সাতটি সোনার প্রদীপ-আসন দেখলে তার নিগূঢ়তত্ত্ব এই — সেই সাতটি তারা ঐ সাতটি মণ্ডলীর ফেরেশতা এবং সেই সাতটি প্রদীপ-আসন ঐ সাতটি মণ্ডলী।
{i2:1} ইফিষে অবস্থিত মণ্ডলীর প্রতি
{2:1} ইফিষে অবস্থিত মণ্ডলীর ফেরেশতাকে এই কথা লিখ — যিনি নিজের ডান হাতে সেই সাতটি তারা ধারণ করেন, যিনি সেই সাতটি সোনার প্রদীপ-আসনের মধ্যে যাতায়াত করেন, তিনি এই কথা বলেন;
{2:2} আমি জানি তোমার কাজগুলো এবং তোমার পরিশ্রম ও ধৈর্য; আরও আমি জানি যে, তুমি দুর্বৃত্তকে সহ্য করতে পার না এবং নিজেদের প্রেরিত বললেও যারা প্রেরিত নয়, তাদেরকে পরীক্ষা করেছ ও মিথ্যাবাদী বলে জেনেছ।
{2:3} আমি আরও জানি যে, তোমার ধৈর্য আছে, আর তুমি আমার নামের জন্য ভার বহন করেছ, ক্লান্ত হও নি।
{2:4} তবুও তোমার বিরুদ্ধে আমার কথা আছে, তুমি তোমার প্রথম মহব্বত পরিত্যাগ করেছ।
{2:5} অতএব স্মরণ কর, কোথা থেকে পড়ে গেছ; মন ফিরাও ও প্রথমে যে সব কাজ করতে সেসব কাজ কর। যদি মন না ফিরাও, তবে আমি তোমার কাছে আসবো ও তোমার প্রদীপ-আসন স্বস্থান থেকে দূর করে দেব।
{2:6} কিন্তু একটি গুণ তোমার আছে; আমি যে নীকলায়তীয়দের কাজ ঘৃণা করি, তা তুমিও ঘৃণা কর।
{2:7} যার কান আছে, সে শুনুক, পাক-রূহ্‌ মণ্ডলীগুলোকে কি বলছেন। যে জয় করে, তাকে আমি আল্লাহ্‌র “পরমদেশস্থ জীবন-বৃক্ষের” ফল ভোজন করতে দেব।
{i2:8} স্মুর্ণায় অবস্থিত মণ্ডলীর প্রতি
{2:8} আর স্মুর্ণায় অবস্থিত মণ্ডলীর ফেরেশতাকে এই কথা লিখ — যিনি প্রথম ও শেষ, যিনি মরেছিলেন, আর জীবিত হলেন, তিনি এই কথা বলেন।
{2:9} আমি জানি তোমার দুঃখ-কষ্ট ও দীনতা, তবুও তুমি ধনবান; এবং নিজেদের ইহুদী বললেও যারা ইহুদী নয়, কিন্তু শয়তানের সমাজ, তাদের ধর্ম-নিন্দাও আমি জানি।
{2:10} তোমাকে যেসব দুঃখ ভোগ করতে হবে, তাতে ভয় করো না। দেখ, তোমাদের পরীক্ষার জন্য শয়তান তোমাদের কাউকে কাউকেও কারাগারে নিক্ষেপ করতে উদ্যত আছে, তাতে দশ দিন পর্যন্ত তোমরা কষ্ট ভোগ করবে। তুমি মরণ পর্যন্ত বিশ্বস্ত থাক, তাতে আমি তোমাকে জীবন-মুকুট দেব।
{2:11} যার কান আছে, সে শুনুক, রূহ্‌ মণ্ডলীগুলোকে কি বলছেন। যে জয় করে, দ্বিতীয় মৃত্যু তার অনিষ্ট করবে না।
{i2:12} পর্গামে অবস্থিত মণ্ডলীর প্রতি
{2:12} আর পর্গামে অবস্থিত মণ্ডলীর ফেরেশতাকে এই কথা লিখ — যিনি ধারালো দ্বিধার তলোয়ার ধারণ করেন, তিনি এই কথা বলেন;
{2:13} আমি জানি, তুমি কোথায় বাস করছো, সেখানে শয়তানের সিংহাসন রয়েছে। আর তুমি আমার নাম দৃঢ়ভাবে ধারণ করছো, আমাতে তোমার ঈমান অস্বীকার কর নি; আমার সেই সাক্ষী, আমার সেই বিশ্বস্ত লোক আন্তিপা যখন তোমাদের মধ্যে সেখানে নিহত হয়েছিল, যেখানে শয়তান বাস করে, তখনও ঈমান অস্বীকার কর নি।
{2:14} তবুও তোমার বিরুদ্ধে আমার কয়েকটি কথা আছে, কেননা সেই স্থানে তোমার কাছে বালামের শিক্ষাবলম্বী কয়েকজন লোক আছে; সেই বালাম বনি-ইসরাইলদের সম্মুখে বাধাজনক পাথর ফেলে রাখতে বালাককে শিক্ষা দিয়েছিল, যেন তারা মূর্তির কাছে উৎসর্গ-করা খাবার ভোজন ও পতিতা-গমন করে।
{2:15} সেরকমভাবে নীকলায়তীয়দের শিক্ষা অনুসারে যারা চলে এমন কয়েকজনও তোমার কাছে আছে।
{2:16} অতএব মন ফিরাও, নতুবা আমি শীঘ্রই তোমার কাছে আসবো এবং আমার মুখের তরবারি দ্বারা তাদের সঙ্গে যুদ্ধ করবো।
{2:17} যার কান আছে, সে শুনুক, রূহ্‌ মণ্ডলীগুলোকে কি বলছেন। যে জয় করে তাকে আমি গুপ্ত “মান্না” এবং একখানি শ্বেত পাথর দেব, সেই পাথরের উপরে “নতুন একটি নাম” লেখা আছে; আর কেউই সেই নাম জানে না, কেবল যে তা গ্রহণ করে, সেই জানে।
{i2:18} থুয়াতীরায় অবস্থিত মণ্ডলীর প্রতি
{2:18} আর থুয়াতীরায় অবস্থিত মণ্ডলীর ফেরেশতাকে এই কথা লিখ — যিনি আল্লাহ্‌র পুত্র, যাঁর চোখ আগুনের শিখার মত ও যাঁর পা উজ্জ্বল ব্রোঞ্জের মত, তিনি এই কথা বলেন;
{2:19} আমি জানি তোমার কাজগুলো ও তোমার মহব্বত ও ঈমান ও পরিচর্যা ও ধৈর্য, আর তোমার প্রথম কাজের চেয়ে শেষ কাজ যে বেশি তাও আমি জানি।
{2:20} তবুও তোমার বিরুদ্ধে আমার কথা আছে; ঈষেবল নাম্নী যে নারী নিজেকে মহিলা-নবী বলে, তুমি তাকে প্রশ্রয় দিচ্ছ এবং সে আমারই গোলামদেরকে পতিতাগমন ও মূর্তির কাছে উৎসর্গ-করা খাবার ভোজন করতে শিক্ষা দিয়ে ভুলাচ্ছে।
{2:21} আমি তাকে মন ফিরাবার জন্য সময় দিয়েছিলাম, কিন্তু সে নিজের জেনা থেকে মন ফিরাতে চায় না।
{2:22} দেখ, আমি তাকে বিছানায় ফেলে রাখব এবং যারা তার সঙ্গে জেনা করে, তারা যদি তার কাজ থেকে মন না ফিরায়, তবে তাদেরকে ভীষণ কষ্টের মধ্যে ফেলে দেব;
{2:23} আর আমি তার সন্তানদেরকে আঘাত করে হত্যা করবো; তাতে সমস্ত মণ্ডলী জানতে পারবে, “আমি মর্মের ও হৃদয়ের অনুসন্ধানকারী, আর আমি তোমাদের প্রত্যেককে তাদের কাজ অনুসারে ফল দিব”।
{2:24} কিন্তু থুয়াতীরাতে অবশিষ্ট তোমাদের যত জন সেই শিক্ষা গ্রহণ করে নি, লোকে যাকে গভীরতত্ত্ব বলে, শয়তানের সেই গভীরতত্ত্বগুলো যারা জানে নি — তাদের বলছি, তোমাদের উপরে আমি অন্য কোন ভার অর্পণ করি না;
{2:25} কেবল যা তোমাদের আছে, তা আমার আগমন পর্যন্ত দৃঢ়ভাবে ধারণ কর।
{2:26} আর যে জয় করে ও শেষ পর্যন্ত আমার হুকুম করা কাজগুলো পালন করে, তাকে আমি নিজে পিতা থেকে যেমন পেয়েছি, তেমনি জাতিদের উপরে কর্তৃত্ব দেব;
{2:27} তাতে সে লোহার দণ্ড দ্বারা তাদের এমনি শাসন করবে যে, কুমারের মাটির পাত্রের মত চুরমার করে ফেলবে।
{2:28} আর আমি প্রভাতী তারা তাকে দেব।
{2:29} যার কান আছে, সে শুনুক, পাক-রূহ্‌ মণ্ডলীগুলোকে কি বলছেন।
{i3:1} সার্দিতে অবস্থিত মণ্ডলীর প্রতি
{3:1} আর সার্দিতে অবস্থিত মণ্ডলীর ফেরেশতাকে এই কথা লিখ — যিনি আল্লাহ্‌র সাতটি রূহ্‌ এবং সাতটি তারা ধারণ করেন, তিনি এই কথা বলেন; আমি তোমার কাজগুলোর কথা জানি; তোমার জীবন নামমাত্র; তুমি মৃত।
{3:2} তুমি জাগ্রত হও এবং অবশিষ্ট যেসব বিষয় মৃতপ্রায় হয়েছে তা সুস্থির কর; কেননা আমি তোমার কোন কাজ আমার আল্লাহ্‌র সাক্ষাতে সিদ্ধ হতে দেখি নি।
{3:3} অতএব তুমি স্মরণ কর, কিভাবে পেয়েছ ও শুনেছ, আর তা পালন কর এবং মন ফিরাও। যদি জাগ্রত না হও, তবে আমি চোরের মত আসবো; এবং কোন্‌ মুহূর্তে তোমার কাছে আসবো, তা তুমি জানতে পারবে না।
{3:4} তবুও সার্দিতে তোমার এমন কয়েকজন লোক আছে, যারা নিজ নিজ পোশাক মলিন করে নি; তারা সাদা পোশাক পরে আমার সঙ্গে যাতায়াত করবে; কেননা তারা যোগ্য।
{3:5} যে জয় করে, সে এই রকম সাদা পোশাক পরবে এবং আমি তার নাম কোনক্রমেই জীবন-কিতাব থেকে মুছে ফেলবো না, কিন্তু আমার পিতার ও তাঁর ফেরেশতাদের সাক্ষাতে তার নাম স্বীকার করবো।
{3:6} যার কান আছে, সে শুনুক, রূহ্‌ মণ্ডলীগুলোকে কি বলছেন।
{i3:7} ফিলাদিল্‌ফিয়ায় অবস্থিত মণ্ডলীর প্রতি
{3:7} আর ফিলাদিল্‌ফিয়ায় অবস্থিত মণ্ডলীর ফেরেশতাকে লিখ — যিনি পবিত্র, যিনি সত্যময়, যিনি “দাউদের চাবি ধারণ করেন, যিনি খুললে কেউ রুদ্ধ করে না ও রুদ্ধ করলে কেউ খোলে না,” তিনি এই কথা বলেন;
{3:8} আমি তোমার কাজগুলোর কথা জানি; দেখ, আমি তোমার সম্মুখে একটি উম্মুক্ত দ্বার রাখলাম, তা রুদ্ধ করতে কারো সাধ্য নেই; কেননা তোমার কিঞ্চিৎ শক্তি আছে, আর তুমি আমার কালাম পালন করেছ, আমার নাম অস্বীকার কর নি।
{3:9} শয়তানের সমাজের যে লোকেরা নিজেদের ইহুদী বললেও ইহুদী নয়, কিন্তু মিথ্যা কথা বলে, তুমি দেখবে, তাদের দশা আমি কি করি। দেখ, আমি তোমার পায়ের কাছে তাদেরকে উপস্থিত করে অবনত করাব; এবং তারা জানতে পারবে যে, আমি তোমাকে মহব্বত করেছি।
{3:10} তুমি আমার ধৈর্যের কথা রক্ষা করেছ, এজন্য আমিও তোমাকে সেই পরীক্ষাকাল থেকে রক্ষা করবো, যা দুনিয়া-নিবাসীদের পরীক্ষা করার জন্য সারা দুনিয়াতে উপস্থিত হবে।
{3:11} আমি শীঘ্র আসছি; তোমার যা আছে, তা দৃঢ়ভাবে ধারণ কর, যেন কেউ তোমার মুকুট অপহরণ না করে।
{3:12} যে জয় করে, তাকে আমি আমার আল্লাহ্‌র গৃহের স্তম্ভস্বরূপ করবো এবং সে আর কখনও সেখান থেকে বাইরে যাবে না; এবং তার উপরে আমার আল্লাহ্‌র নাম লিখব এবং আমার আল্লাহ্‌র নগরী যে নতুন জেরুশালেম বেহেশত থেকে, আমার আল্লাহ্‌র কাছ থেকে নেমে আসবে, তার নাম এবং আমার নতুন নাম লিখব।
{3:13} যার কান আছে, সে শুনুক, পবিত্র রূহ্‌ মণ্ডলীগুলোকে কি বলছেন।
{i3:14} লায়দিকেয়ায় অবস্থিত মণ্ডলীর প্রতি
{3:14} আর লায়দিকেয়ায় অবস্থিত মণ্ডলীর ফেরেশতাকে এই কথা লিখ — যিনি আমিন, যিনি বিশ্বাস্য ও সত্যময় সাক্ষী, যিনি আল্লাহ্‌র সৃষ্টির আদি, তিনি এই কথা বলেন;
{3:15} আমি তোমার কাজগুলোর কথা জানি, তুমি না ঠাণ্ডা না গরম; তুমি হয় ঠাণ্ডা হলে, নয় গরম হলে ভাল হত।
{3:16} এভাবে তুমি ঈষদুষ্ণ, না গরম না ঠাণ্ডা, এজন্য আমি নিজের মুখ থেকে তোমাকে বমি করে ফেলে দিতে উদ্যত হয়েছি।
{3:17} তুমি বলছো আমি ধনবান, ধন সঞ্চয় করেছি, আমার কিছুরই অভাব নেই; কিন্তু জান না যে, তুমিই দুর্ভাগা, কৃপাপাত্র, দরিদ্র, অন্ধ ও উলঙ্গ।
{3:18} আমি তোমাকে একটি পরামর্শ দিই; তুমি আমার কাছ থেকে এসব দ্রব্য ক্রয় কর — আগুনে পুড়িয়ে পরিষ্কার করা সোনা, যেন ধনবান হও; সাদা কোর্তা, যেন তা দিয়ে আচ্ছাদিত হলে পর আর তোমার উলঙ্গতার লজ্জা প্রকাশিত না হয়; চোখে লেপনীয় অঞ্জন, যেন দেখতে পাও।
{3:19} আমি যত লোককে মহব্বত করি, সেই সকলকে অনুযোগ করি ও শাসন করি; অতএব উদ্যোগী হও ও মন ফিরাও।
{3:20} দেখ, আমি দরজায় দাঁড়িয়ে আছি ও আঘাত করছি; কেউ যদি আমার গলার আওয়াজ শুনে ও দরজা খুলে দেয়, তবে আমি তার কাছে প্রবেশ করবো ও তার সঙ্গে ভোজন করবো এবং সেও আমার সঙ্গে ভোজন করবে।
{3:21} যে জয় করে, তাকে আমার সঙ্গে আমার সিংহাসনে বসতে দেব, যেমন আমি নিজে জয় করেছি এবং আমার পিতার সঙ্গে তাঁর সিংহাসনে বসেছি।
{3:22} যার কান আছে, সে শুনুক, পাক-রূহ্‌ মণ্ডলীগুলোকে কি বলছেন।
{i4:1} বেহেশতী এবাদতের দর্শন
{4:1} এর পরে আমি দৃষ্টিপাত করলাম, আর দেখ, বেহেশতে একটি দ্বার খোলা রয়েছে! তূরীর আওয়াজের মত যার গলার আওয়াজ আমি প্রথমে শুনেছিলাম, সেই আওয়াজ শুনলাম, যেন কেউ বলছেন, এই স্থানে উঠে এসো, এর পরে যা যা অবশ্য ঘটবে, সেই সব আমি তোমাকে দেখাই।
{4:2} আমি তখনই রূহে আবিষ্ট হলাম; আর দেখ, বেহেশতে একটি সিংহাসন স্থাপিত, সেই সিংহাসনের উপরে এক ব্যক্তি বসে আছেন।
{4:3} যিনি বসে আছেন, তিনি দেখতে সূর্যকান্তের ও সার্দীয় মণির মত; আর সেই সিংহাসনের চারদিকে মেঘধনুক, তা দেখতে মরকত মণির মত;
{4:4} আর সেই সিংহাসনের চারদিকে চব্বিশটি সিংহাসন আছে, সেসব সিংহাসনে চব্বিশ জন প্রাচীন বসে আছেন, তাঁরা সাদা কাপড় পরা এবং তাঁদের মাথার উপরে সোনার মুকুট।
{4:5} সেই সিংহাসন থেকে বিদ্যুৎ, ভয়ংকর আওয়াজ ও মেঘ-গর্জন বের হচ্ছে; এবং সেই সিংহাসনের সম্মুখে সাতটি প্রদীপ জ্বলছে, তা আল্লাহ্‌র সাতটি রূহ্‌।
{4:6} আর সেই সিংহাসনের সম্মুখে যেন স্ফটিকের মত স্বচ্ছ একটি কাচের সমুদ্র আছে এবং সিংহাসনের মধ্যে ও সিংহাসনের চারদিকে চার জন প্রাণী আছেন; তাঁরা সম্মুখে ও পিছনে চোখে পরিপূর্ণ।
{4:7} প্রথম প্রাণী সিংহের মত, দ্বিতীয় প্রাণী বাছুরের মত, তৃতীয় প্রাণী মানুষের মত মুখমণ্ডলবিশিষ্ট এবং চতুর্থ প্রাণী উড়ন্ত ঈগল পাখির মত।
{4:8} সেই চারটি প্রাণীর প্রত্যেকের ছয় ছয়টি করে পাখা এবং তাঁরা চারদিকে ও ভিতরে চোখে পরিপূর্ণ; আর তাঁরা দিনরাত বিরামহীনভাবে এই কথা বলছেন, ‘পবিত্র, পবিত্র, পবিত্র প্রভু আল্লাহ্‌ সর্বশক্তিমান, যিনি ছিলেন, যিনি আছেন ও যিনি আসছেন।’
{4:9} আর যিনি সিংহাসনে বসে আছেন, যিনি যুগপর্যায়ের যুগে যুগে জীবন্ত, সেই প্রাণীরা যখন তাঁকে মহিমা ও সমাদর ও শুকরিয়া জানাবেন,
{4:10} তখন যিনি সিংহাসনে বসে আছেন, তাঁর সম্মুখে ঐ চব্বিশ জন প্রাচীন সেজ্‌দা করবেন এবং যিনি যুগপর্যায়ের যুগে যুগে জীবন্ত, তাঁর এবাদত করবেন, আর নিজ নিজ মুকুট সিংহাসনের সম্মুখে নিক্ষেপ করে বলবেন,
{4:11} ‘হে আমাদের প্রভু ও আমাদের আল্লাহ্‌, তুমিই মহিমা ও সমাদর ও পরাক্রম গ্রহণের যোগ্য; কেননা তুমিই সকলের সৃষ্টি করেছ, এবং তোমার ইচ্ছাতে সকলই অস্তিত্ব লাভ করেছে ও সৃষ্ট হয়েছে।
{i5:1} আল্লাহ্‌র মেষশাবকের বেহেশতী মহিমা
{5:1} আর, যিনি সিংহাসনে বসে আছেন, আমি তাঁর ডান হাতে একটি কিতাব দেখলাম; তা ভিতরে ও বাইরে লেখা এবং সাতটি মোহর দিয়ে সীলমোহর করা ছিল।
{5:2} পরে আমি দেখলাম, এক শক্তিশালী ফেরেশতা জোর গলায় এই কথা ঘোষণা করছেন, ঐ কিতাব ও তার সীলমোহরগুলো খুলবার যোগ্য কে?
{5:3} কিন্তু বেহেশতে বা দুনিয়াতে বা দুনিয়ার নিচে সেই কিতাব খুলতে অথবা তার প্রতি দৃষ্টিপাত করতে কারো সাধ্য হল না।
{5:4} তখন আমি ভীষণভাবে কাঁদতে লাগলাম, কারণ সেই কিতাব খুলবার ও তার প্রতি দৃষ্টিপাত করার যোগ্য কাউকেও পাওয়া গেল না।
{5:5} তাতে সেই প্রাচীনদের মধ্যে এক জন আমাকে বললেন, কেঁদো না; দেখ, যিনি এহুদা-বংশীয় সিংহ, দাউদের মূলস্বরূপ, তিনি ঐ কিতাব ও তার সাতটি সীলমোহর খুলবার জন্য বিজয়ী হয়েছেন।
{5:6} পরে আমি দেখলাম, ঐ সিংহাসন ও চার জন প্রাণীর মধ্যে ও প্রাচীনদের মধ্যে একটি মেষশাবক দাঁড়িয়ে আছে, তাঁকে যেন হত্যা করা হয়েছিল; তাঁর সাতটি শিং ও সাতটি চোখ; সেই চোখ সারা দুনিয়াতে প্রেরিত আল্লাহ্‌র সাতটি রূহ্‌।
{5:7} পরে তিনি এসে, যিনি সিংহাসনে বসে আছেন, তাঁর ডান হাত থেকে সেই কিতাবটি গ্রহণ করলেন।
{5:8} তিনি যখন কিতাবখানি গ্রহণ করেন, তখন ঐ চার প্রাণী ও চব্বিশ জন প্রাচীন মেষশাবককের সাক্ষাতে সেজ্‌দা করলেন; তাঁদের প্রত্যেকের কাছে একটি বীণা ও সুগন্ধি ধূপে পরিপূর্ণ সোনার বাটি ছিল; সেই ধূপ পবিত্র লোকদের মুনাজাত-স্বরূপ।
{5:9} আর তাঁরা একটি নতুন গজল গাইলেন, বললেন, ‘তুমি ঐ কিতাব গ্রহণ করার ও তার সীলমোহরগুলো খুলবার যোগ্য; কেননা তুমি হত হয়েছ এবং নিজের রক্ত দ্বারা সমস্ত বংশ ও ভাষা ও জাতি ও লোকবৃন্দ থেকে আল্লাহ্‌র জন্য লোকদেরকে ক্রয় করেছ;
{5:10} এবং আমাদের আল্লাহ্‌র উদ্দেশে তাদেরকে রাজ্য দিয়েছ ও ইমাম করেছ; আর তারা দুনিয়ার উপরে রাজত্ব করবে।’
{5:11} পরে আমি দৃষ্টিপাত করলাম এবং সেই সিংহাসন ও প্রাণীদের ও প্রাচীনদের চারদিকে অনেক ফেরেশতার কণ্ঠস্বর শুনলাম; তাঁদের সংখ্যা হাজার হাজার, কোটি কোটি। তাঁরা উচ্চৈঃস্বরে বললেন,
{5:12} ‘মেষশাবক, যিনি হত হয়েছিলেন, তিনিই পরাক্রম ও ধন ও জ্ঞান ও শক্তি ও সমাদর ও গৌরব ও শুকরিয়া, এসব গ্রহণ করার যোগ্য।’
{5:13} পরে আমি আরও শুনলাম, বেহেশতে ও দুনিয়াতে ও দুনিয়ার নিচে ও সমুদ্রের উপরে যেসব সৃষ্ট বস্তু এবং এই সকলের মধ্যে যা কিছু আছে, সমস্ত কিছুই এই কথা বলছে, ‘যিনি সিংহাসনে বসে আছেন, তাঁর প্রতি ও মেষশাবকের প্রতি শুকরিয়া ও সমাদর ও গৌরব ও কর্তৃত্ব যুগপর্যায়ের যুগে যুগে বর্তুক।’
{5:14} আর সেই চার জন প্রাণী বললেন, আমিন। আর সেই প্রাচীনেরা ভূমিতে উবুড় হয়ে সেজদা করলেন।
{i6:1} একটি কিতাবের সাতটি সীলমোহর খুলবার দর্শন
{6:1} পরে আমি দেখলাম, যখন সেই মেষশাবক সেই সাতটি সীলমোহরের মধ্যে প্রথম সীলমোহরটি খুললেন, তখন আমি সেই চার জন প্রাণীর মধ্যে এক জন প্রাণীর মেঘ-গর্জনের মত এই বাণী শুনলাম, এসো।
{6:2} আমি দৃষ্টিপাত করলাম, আর দেখ, একটি সাদা রংয়ের ঘোড়া এবং তার উপরে যিনি বসে আছেন, তিনি ধনুকধারী ও তাঁকে একটি মুকুট দেওয়া হল; এবং তিনি জয় করতে করতে ও জয় করার জন্য বের হলেন।
{6:3} আর তিনি যখন দ্বিতীয় সীলমোহরটি খুললেন, তখন আমি দ্বিতীয় প্রাণীর এই বাণী শুনলাম, এসো।
{6:4} পরে আর একটি ঘোড়া বের হল, সেটি লাল রংয়ের এবং যে তার উপরে বসে আছে, তাকে ক্ষমতা দেওয়া হল, যেন সে দুনিয়া থেকে শান্তি অপহরণ করে, আর যেন মানুষেরা পরস্পরকে হত্যা করে; এবং একটি বড় তলোয়ার তাকে দেওয়া হল।
{6:5} পরে তিনি যখন তৃতীয় সীলমোহরটি খুললেন, তখন আমি তৃতীয় প্রাণীর এই বাণী শুনলাম, এসো। পরে আমি দৃষ্টিপাত করলাম, আর দেখ, একটি কালো রংয়ের ঘোড়া এবং যে তার উপরে বসে আছে, তার হাতে একটি দাঁড়িপাল্লা।
{6:6} পরে আমি চার জন প্রাণীর মধ্য থেকে বের হওয়া এরকম বাণী শুনলাম, এক সের গমের মূল্য এক সিকি, আর তিন সের যবের মূল্য এক সিকি এবং তুমি তেল ও আঙ্গুর-রসের ক্ষতি করো না।
{6:7} পরে তিনি যখন চতুর্থ সীলমোহরটি খুললেন, তখন আমি চতুর্থ প্রাণীর এই বাণী শুনলাম, এসো।
{6:8} পরে আমি দৃষ্টিপাত করলাম, আর দেখ, একটি ফ্যাকাশে রংয়ের ঘোড়া এবং যে তার উপরে বসে আছে, তার নাম মৃত্যু এবং পাতাল তার পিছনে চলেছে; আর তাদের দুনিয়ার চতুর্থ অংশের উপরে কর্তৃত্ব দেওয়া হল, যেন তারা তরবারি, দুর্ভিক্ষ, মহামারী ও বন্য পশু দ্বারা হত্যা করে।
{6:9} পরে তিনি যখন পঞ্চম সীলমোহরটি খুললেন, তখন আমি দেখলাম, কোরবানগাহ্‌র নিচে সেই লোকদের প্রাণ আছে, যাঁরা আল্লাহ্‌র কালামের জন্য এবং তাঁরা যে সাক্ষ্য দিয়েছিলেন সেই কারণে হত্যা করা হয়েছিল।
{6:10} তাঁরা জোরে চিৎকার করে ডেকে বললেন, হে পবিত্র সত্যময় অধিপতি, বিচার করতে এবং দুনিয়া-নিবাসীদেরকে আমাদের রক্তপাতের প্রতিফল দিতে কত কাল বিলম্ব করবে?
{6:11} তখন তাঁদের প্রত্যেককে সাদা কাপড় দেওয়া হল এবং তাঁদেরকে বলা হল যে, তাঁদের যে সহ-গোলাম ও ভাইদেরকে তাঁদের মত নিহত হতে হবে, যে পর্যন্ত তাঁদের সংখ্যা পূর্ণ না হয় সেই পর্যন্ত তাদের কিছুকাল অপেক্ষা করতে হবে।
{6:12} পরে আমি দেখলাম, তিনি যখন ষষ্ঠ সীলমোহরটি খুললেন, তখন মহা ভূমিকমপ হল; এবং সূর্য চটের মত কালো রংয়ের ও পূর্ণচন্দ্র রক্তের মত হল;
{6:13} আর ডুমুর গাছে প্রবল বায়ু বইলে ডুমুর যেমন অসময়ে পড়ে যায়, তেমনি আসমানের তারাগুলো দুনিয়ার উপর খসে পড়লো;
{6:14} আর আসমান গুটানো পুস্তকের মত অপসারিত হল এবং সমস্ত পর্বত ও সমস্ত দ্বীপ স্থানচ্যুত হল।
{6:15} আর দুনিয়ার বাদশাহ্‌রা, সম্ভ্রান্ত লোকেরা, সহস্রপতিরা, ধনবানেরা, বিক্রমশালীরা এবং সমস্ত গোলাম ও স্বাধীন লোকেরা গুহা ও পর্বতের শৈলে গিয়ে লুকাল,
{6:16} আর পর্বত ও শৈলগুলোকে বলতে লাগল, আমাদের উপরে পড়, যিনি সিংহাসনে বসে আছেন, তাঁর সম্মুখ থেকে এবং মেষশাবকের গজব থেকে আমাদের লুকিয়ে রাখ;
{6:17} কেননা তাঁদের গজব নাজেলের সেই মহাদিন এসে পড়লো, আর কে দাঁড়াতে পারে?
{i7:1} আল্লাহ্‌র গোলামদের সীলমোহর করা ও বেহেশতী সুখের বর্ণনা
{7:1} তারপর আমি দেখলাম, দুনিয়ার চার কোণে চার জন ফেরেশতা দাঁড়িয়ে আছেন, তারা দুনিয়ার চার কোণের বায়ু ধরে রাখছেন, যেন দুনিয়া কিংবা সাগরে কিংবা কোন গাছের উপরে বায়ু প্রবাহিত না হয়।
{7:2} পরে দেখলাম, আর এক জন ফেরেশতা সূর্যের উদয় স্থান থেকে উঠে আসছেন, তাঁর কাছে জীবন্ত আল্লাহ্‌র সীলমোর আছে; তিনি চিৎকার করে ডেকে, যে চার জন ফেরেশতাকে দুনিয়া ও সমুদ্রের ক্ষতি করার ক্ষমতা দেওয়া হয়েছিল, তাঁদেরকে বললেন,
{7:3} আমরা যে পর্যন্ত আমাদের আল্লাহ্‌র গোলামদের ললাটে সীলমোহর না দিই, সেই পর্যন্ত তোমরা দুনিয়া কিংবা সমুদ্র কিংবা গাছগুলোর কোন ক্ষতি করো না।
{7:4} পরে আমি ঐ সীলমোহর করা লোকদের সংখ্যা শুনলাম; বনি-ইসরাইলদের সমস্ত বংশের এক লক্ষ চুয়াল্লিশ হাজার লোককে সীলমোহর করা হয়েছিল।
{7:5} এহুদা-বংশের বারো হাজার লোককে সীলমোহর করা হয়েছিল; রূবেণ-বংশের বারো হাজার; গাদ-বংশের বারো হাজার;
{7:6} আশের-বংশের বারো হাজার; নপ্তালি-বংশের বারো হাজার; মানশা-বংশের বারো হাজার;
{7:7} শিমিয়োন-বংশের বারো হাজার; লেবি-বংশের বারো হাজার; ইষাখর-বংশের বারো হাজার;
{7:8} সবূলূন-বংশের বারো হাজার; ইউসুফ-বংশের বারো হাজার; বিন্‌ইয়ামীন-বংশের বারো হাজার লোককে সীলমোহর করা হয়েছিল।
{i7:9} সাদা কাপড় পরা লোকের ভিড়
{7:9} এর পরে আমি দৃষ্টিপাত করলাম, আর দেখ, প্রত্যেক জাতি, বংশ ও লোকবৃন্দ ও ভাষার অনেক লোক, তাদের গণনা করতে সমর্থ কেউ ছিল না; তারা সিংহাসন ও মেষশাবকের সম্মুখে দাঁড়িয়ে আছে; তারা সাদা কাপড় পরা ও তাদের হাতে খেজুরের পাতা;
{7:10} এবং তারা জোরে চিৎকার করে বলছে, ‘নাজাত আমাদের আল্লাহ্‌র, যিনি সিংহাসনে বসে আছেন এবং মেষশাবকের দান।’
{7:11} আর ফেরেশতা সকলেই সিংহাসন ও প্রাচীনদের ও চার জন প্রাণীর চারদিকে দাঁড়িয়ে ছিলেন; তাঁরা সিংহাসনের সম্মুখে অধোমুখে ভূমিতে উবুড় হয়ে আল্লাহ্‌র এবাদত করে বললেন,
{7:12} ‘আমিন; শুকরিয়া ও গৌরব ও জ্ঞান ও প্রশংসা ও সমাদর ও পরাক্রম ও শক্তি যুগপর্যায়ের যুগে যুগে আমাদের আল্লাহ্‌র প্রতি বর্তুক। আমিন।’
{7:13} পরে প্রাচীনদের মধ্যে এক জন আমাকে বললেন, সাদা কাপড় পরা এই লোকেরা কে ও কোথা থেকে আসল?
{7:14} আমি তাঁকে বললাম, হে আমার প্রভু, তা আপনিই জানেন। তিনি আমাকে বললেন, এরা সেই লোক, যারা সেই মহাকষ্টের মধ্য থেকে এসেছে এবং মেষশাবকের রক্তে নিজ নিজ কাপড় ধুয়ে সাদা করেছে।
{7:15} এজন্য এরা আল্লাহ্‌র সিংহাসনের সম্মুখে আছে; এবং তারা দিনরাত তাঁর এবাদতখানায় তাঁর এবাদত করে, আর যিনি সিংহাসনে বসে আছেন তিনি এদের উপরে তাঁর তাঁবু খাটাবেন।
{7:16} “এরা আর কখনও ক্ষুধিত হবে না, আর কখনও তৃষ্ণার্তও হবে না এবং এদের কোন রৌদ্র বা কোন উত্তাপ লাগবে না;
{7:17} কারণ সিংহাসনের মধ্যস্থিত মেষ-শাবক এদেরকে পালন করবেন এবং জীবন-পানির ফোয়ারার কাছে নিয়ে যাবেন, আর আল্লাহ্‌ এদের চোখের সমস্ত পানি মুছে দেবেন।
{i8:1} সপ্তম সীলমোহর
{8:1} আর তিনি যখন সপ্তম সীলমোহরটি খুললেন, তখন বেহেশতে আধা ঘণ্টা পর্যন্ত নিঃশব্দতা বিরাজ করলো।
{8:2} পরে আমি সেই সাত জন ফেরেশতাকে দেখলাম, যাঁরা আল্লাহ্‌র সম্মুখে দাঁড়িয়ে থাকেন; তাঁদেরকে সাতটি তূরী দেওয়া হল।
{8:3} পরে আর এক জন ফেরেশতা এসে কোরবানগাহ্‌র কাছে দাঁড়ালেন, তাঁর হাতে সোনার ধূপদানি ছিল; এবং তাঁকে প্রচুর ধূপ দেওয়া হল, যেন তিনি তা সিংহাসনের সম্মুখস্থ সোনার ধূপগাহের উপরে সকল পবিত্র লোকের মুনাজাতে যোগ করেন।
{8:4} তাতে পবিত্র লোকদের মুনাজাতের সঙ্গে ফেরেশতার হাত থেকে ধূপের ধোঁয়া আল্লাহ্‌র সম্মুখে উঠলো।
{8:5} পরে ঐ ফেরেশতা ধূপদানি নিয়ে কোরবানগাহ্‌র আগুনে পূর্ণ করে দুনিয়াতে নিক্ষেপ করলেন; তাতে মেঘ-গর্জন, ভয়ঙ্কর আওয়াজ, বিদ্যুৎ ও ভূমিকমপ হল।
{i8:6} সাতটি তূরী
{8:6} পরে সাতটি তূরীধারী সেই সাত জন ফেরেশতা তূরী বাজাতে প্রস্তুত হলেন।
{8:7} প্রথম ফেরেশতা তূরী বাজালেন, আর রক্ত মিশানো শিলা ও আগুন দুনিয়াতে নিক্ষেপ করা হল, তাতে দুনিয়ার এক তৃতীয়াংশ পুড়ে গেল ও গাছগুলোর এক তৃতীয়াংশ পুড়ে গেল এবং সমস্ত সবুজ রংয়ের ঘাস পুড়ে গেল।
{8:8} পরে দ্বিতীয় ফেরেশতা তূরী বাজালেন, আর যেন জ্বলন্ত আগুনের একটি মহাপর্বত সমুদ্রের মধ্যে নিক্ষেপ করা হল;
{8:9} তাতে সমুদ্রের এক তৃতীয়াংশ রক্ত হয়ে গেল ও সমুদ্রের মধ্যস্থ এক তৃতীয়াংশের জীবন্ত প্রাণী মারা গেল এবং জাহাজগুলোর এক তৃতীয়াংশ নষ্ট হয়ে গেল।
{8:10} পরে তৃতীয় ফেরেশতা তূরী বাজালেন, আর প্রদীপের মত জ্বলন্ত একটি বড় তারা আসমান থেকে পড়ে গেল এবং তা নদ নদীর এক তৃতীয়াংশের উপরে ও পানির ফোয়ারাগুলোর উপরে পড়লো।
{8:11} সেই তারার নাম সোমরাজ, তাতে এক তৃতীয়াংশ পানি সোমরাজের মত তিক্ত হয়ে উঠলো এবং পানি তিক্ত হওয়ার দরুন অনেক লোক মারা গেল।
{8:12} পরে চতুর্থ ফেরেশতা তূরী বাজালেন, আর সূর্যের এক তৃতীয়াংশ ও চন্দ্রের এক তৃতীয়াংশ ও তারাগুলোর এক তৃতীয়াংশ আঘাত পেল, তাতে প্রত্যেকের এক তৃতীয়াংশ অন্ধকার হয়ে গেল এবং দিনের এক তৃতীয়াংশে কোন আলো রইল না, আর রাতের বেলাও তেমনি হল।
{8:13} পরে আমি দৃষ্টিপাত করলাম, আর আসমানের মধ্যপথে উড়ে যাচ্ছে, এমন এক ঈগল পাখির বাণী শুনলাম, সে চিৎকার করে বললো, অবশিষ্ট যে তিন ফেরেশতা তূরী বাজাবেন, তাঁরা তূরী বাজালে পর দুনিয়া-নিবাসীদের বিপর্যয়, বিপর্যয়, বিপর্যয় হবে।
{9:1} পরে পঞ্চম ফেরেশতা তূরী বাজালেন, আর আমি আসমান থেকে দুনিয়াতে একটা তারা পড়তে দেখলাম; তাকে অতল গহ্বরের চাবি দেওয়া হল।
{9:2} তাতে সে অতল গহ্বরটি খুলল, আর ঐ গহ্বরটি থেকে বড় ভাটির ধোঁয়ার মত ধোঁয়া উঠলো; গহ্বর থেকে বের হওয়া সেই ধোঁয়ায় সূর্য ও আসমান অন্ধকার হয়ে গেল।
{9:3} পরে ঐ ধোঁয়া থেকে পঙ্গপাল বের হয়ে দুনিয়াতে আসল, আর তাদেরকে দুনিয়ার বৃশ্চিকের ক্ষমতার মত ক্ষমতা দেওয়া হল।
{9:4} আর তাদেরকে বলা হল, দুনিয়ার ঘাসের বা সবুজ রংয়ের শাকের বা কোন গাছের ক্ষতি করো না, কেবল সেই মানুষদেরই ক্ষতি কর, যাদের ললাটে আল্লাহ্‌র সীলমোহর নেই।
{9:5} ওদেরকে হত্যা করার অনুমতি নয়, কেবল পাঁচ মাস পর্যন্ত যাতনা দেবার অনুমতি তাদেরকে দেওয়া হল; তারা যে যাতনা দেবে তা মানুষের দেহে বৃশ্চিকের দশংনের মতই হবে।
{9:6} সেই সময় মানুষেরা মৃত্যুর খোঁজ করবে, কিন্তু কোন মতে তার উদ্দেশ পাবে না; তারা মৃত্যুর আকাঙক্ষা করবে, কিন্তু মৃত্যু তাদের থেকে পালিয়ে যাবে।
{9:7} ঐ পঙ্গপালের আকৃতি যুদ্ধের জন্য প্রস্তুত করা ঘোড়াগুলোর মত। তাদের মাথায় সোনার মুকুটের মত এক রকম জিনিস ছিল এবং তাদের মুখ মানুষের মুখের মত;
{9:8} আর তাদের চুল স্ত্রীলোকের চুলের মত ও তাদের দাঁত সিংহের দাঁতের মত।
{9:9} আর তাদের বুকপাটা লোহার বুকপাটার মত ও তাদের পাখার আওয়াজ রথের, যুদ্ধে ধাবমান অনেক ঘোড়ার শব্দের মত।
{9:10} আর বৃশ্চিকের মত তাদের লেজ ও হুল আছে; এবং পাঁচ মাস মানুষের ক্ষতি করতে তাদের ক্ষমতা ঐ লেজে রয়েছে।
{9:11} ঐ পঙ্গপালের বাদশাহ্‌ অতল গহ্বরের ফেরেশতা, তার নাম ইবরানী ভাষায় আবদ্দোন ও গ্রীক ভাষায় তার নাম আপল্লুয়োন [বিনাশক]।
{9:12} প্রথম বিপর্যয় শেষ হল, দেখ এর পরে আরও দু’টি বিপর্যয় আসছে।
{9:13} পরে ষষ্ঠ ফেরেশতা তূরী বাজালেন, আর আমি আল্লাহ্‌র সম্মুখস্থ সোনার ধূপগাহের চারটি শৃঙ্গ থেকে একটি বাণী শুনতে পেলাম;
{9:14} তা সেই ষষ্ঠ তূরীধারী ফেরেশতাকে বললো, ফোরাত মহানদীর মধ্যে যে চার জন ফেরেশতা বাঁধা আছে, তাদেরকে মুক্ত কর।
{9:15} তখন মানবজাতির এক তৃতীয় অংশকে হত্যা করার জন্য যে চার জন ফেরেশতাকে সেই দণ্ড, দিন ও মাস ও বছরের জন্য প্রস্তুত করা হয়েছিল, তারা মুক্ত হল।
{9:16} ঐ ঘোড়সওয়ার সৈন্যের সংখ্যা বিশ কোটি; আমি তাদের সেই সংখ্যা শুনলাম।
{9:17} আর দর্শনে আমি সেই ঘোড়া ও ঘোড়সওয়ার ব্যক্তিদের এরকম দেখতে পেলাম, তাদের বুকপাটা আগুনের মত লাল ও নীল রংয়ের ও গন্ধকের মত হলুদ রংয়ের এবং ঘোড়াগুলোর মাথা সিংহের মাথার মত ও তাদের মুখ থেকে আগুন, ধোঁয়া ও গন্ধক বের হচ্ছে।
{9:18} ঐ তিনটি আঘাত দ্বারা, তাদের মুখ থেকে বের হওয়া আগুন, ধোঁয়া ও গন্ধক দ্বারা, এক তৃতীয়াংশ মানবজাতিকে হত্যা করা হল।
{9:19} কেননা সেই ঘোড়াগুলোর শক্তি তাদের মুখে ও তাদের লেজে; কারণ তাদের লেজ সাপের মত এবং মাথাবিশিষ্ট; তার দ্বারাই তারা ক্ষতি করে।
{9:20} এসব আঘাতের পরেও যারা বেঁচে রইল, সেই অবশিষ্ট মানবজাতিরা নিজ নিজ হাতের কাজ থেকে মন ফিরালো না, (অর্থাৎ) বদ-রূহ্‌দের এবাদত থেকে এবং “যে মূর্তিগুলো দেখতে বা শুনতে বা চলতে পারে না, সেসব সোনা, রূপা, ব্রোঞ্জ, পাথর ও কাঠের তৈরি মূর্তিগুলোর” এবাদত থেকে নিবৃত্ত হল না।
{9:21} আর তারা নিজ নিজ হত্যা, নিজ নিজ কুহক, নিজ নিজ জেনা ও চুরি থেকেও মন ফিরালো না।
{i10:1} এক জন ফেরেশতা ও ক্ষুদ্র কিতাব
{10:1} পরে আমি আর এক শক্তিমান ফেরেশতাকে বেহেশত থেকে নেমে আসতে দেখলাম। তাঁর পোশাক ছিল মেঘ, তাঁর মাথার উপরে মেঘধনুক, তাঁর মুখ সূর্যের মত, তাঁর পা আগুনের স্তম্ভের মত,
{10:2} এবং তাঁর হাতে খোলা একখানি ক্ষুদ্র কিতাব ছিল। তিনি সাগরে ডান পা ও স্থলে বাম পা রাখলেন;
{10:3} এবং সিংহ গর্জনের মত হুঙ্কারে চিৎকার করলেন; আর তিনি চিৎকার করলে সাতটি বজ্রধ্বনি হল।
{10:4} সেই সাতটি বজ্রধ্বনির আওয়াজ হলে পর আমি লিখতে উদ্যত হলাম; আর বেহেশত থেকে এই বাণী শুনলাম, ঐ সাতটি বজ্রধ্বনি যা বললো, তা সীলমোহর কর, লিখো না।
{10:5} পরে সেই ফেরেশতা, যাঁকে আমি সমুদ্রের উপরে ও স্থলের উপরে দাঁড়াতে দেখেছিলাম, তিনি বেহেশতের প্রতি “তাঁর ডান হাত উঠালেন,
{10:6} আর যিনি যুগপর্যায়ের যুগে যুগে জীবন্ত, যিনি আসমান ও তার ভেতকার সমস্ত বস্তু এবং দুনিয়া ও তার ভেতরকার সমস্ত বস্তু এবং সমুদ্র ও তার ভেতরকার সমস্ত বস্তু সৃষ্টি করেছিলেন, তাঁর নামে এই শপথ করলেন” আর বিলম্ব হবে না;
{10:7} কিন্তু সপ্তম ফেরেশতার ধ্বনির দিনগুলোতে, যখন তিনি তূরী বাজাতে উদ্যত হবেন, তখন আল্লাহ্‌র নিগূঢ়তত্ত্ব সমাপ্ত হবে, যেমন তিনি তাঁর গোলাম নবীদেরকে এই মঙ্গলবার্তা জানিয়েছিলেন।
{10:8} পরে, বেহেশত থেকে যে বাণী শুনেছিলাম, তা আমার সঙ্গে আবার আলাপ করে বললো, যাও, সমুদ্র ও স্থলের উপরে দণ্ডায়মান ঐ ফেরেশতার হাত থেকে সেই খোলা কিতাবখানি নাও।
{10:9} তখন আমি সেই ফেরেশতার কাছে গিয়ে তাঁকে বললাম, ঐ ক্ষুদ্র কিতাবখানি আমাকে দিন। তিনি আমাকে বললেন, নাও, খেয়ে ফেল; এটি তোমার উদর তিক্ত করে তুলবে কিন্তু তোমার মুখে মধুর মত মিষ্টি লাগবে।
{10:10} তখন আমি ফেরেশতার হাত থেকে সেই ক্ষুদ্র কিতাব গ্রহণ করে খেয়ে ফেললাম। আমার মুখে তা মধুর মত মিষ্ট লাগল কিন্তু খেয়ে ফেলার পর আমার উদর তিক্ত হয়ে গেল।
{10:11} পরে তাঁরা আমাকে বললেন, অনেক লোকবৃন্দ, জাতি, ভাষা ও বাদশাহ্‌র বিষয়ে তোমাকে আবার ভবিষ্যদ্বাণী বলতে হবে।
{i11:1} দু’জন সাক্ষী
{11:1} পরে মাপকাঠির মত একটি নল আমাকে দেওয়া হল; এক জন বললেন, ওঠ, আল্লাহ্‌র এবাদতখানা ও কোরবানগাহ্‌ ও যারা তার মধ্যে এবাদত করে, তাদেরকে পরিমাপ কর।
{11:2} কিন্তু বায়তুল-মোকাদ্দসের বাইরের প্রাঙ্গণ বাদ দাও, তা পরিমাপ করো না, কারণ তা জাতিদেরকে দেওয়া হয়েছে; বিয়াল্লিশ মাস পর্যন্ত তারা পবিত্র নগরকে পদতলে দলিত করবে।
{11:3} আর আমি আমার দুই সাক্ষীকে কাজ দেব, তাঁরা চট পরে এক হাজার দুই শত ষাট দিন পর্যন্ত ভবিষ্যদ্বাণী বলবেন।
{11:4} তাঁরা সেই দুই জলপাই গাছ ও দুই প্রদীপ-আসনস্বরূপ, যাঁরা দুনিয়ার প্রভুর সম্মুখে দাঁড়িয়ে আছেন।
{11:5} আর যদি কেউ তাঁদের ক্ষতি করতে চায়, তবে তাঁদের মুখ থেকে আগুন বের হয়ে তাঁদের দুশমনদেরকে গ্রাস করবে; যদি কেউ তাঁদের ক্ষতি করতে চায়, তবে সেভাবে তাকে হত হতে হবে।
{11:6} আসমান রুদ্ধ করতে তাঁদের ক্ষমতা আছে, যেন তাঁদের কথিত ভবিষ্যদ্বাণীর সমস্ত দিন বৃষ্টি না হয়; এবং পানিকে রক্ত করার জন্য পানির উপরে ক্ষমতা এবং যতবার ইচ্ছা করেন দুনিয়াকে সমস্ত আঘাতে আঘাত করার ক্ষমতা তাঁদের আছে।
{11:7} তাঁরা তাদের সাক্ষ্য সমাপ্ত করার পর, অতল গহ্বর থেকে যে পশু উঠবে, সে তাঁদের সঙ্গে যুদ্ধ করবে, আর তাঁদেরকে জয় করে হত্যা করবে।
{11:8} আর তাঁদের লাশ সেই মহানগরের চকে পড়ে থাকবে, যে নগরকে রূহানিকভাবে সাদুম ও মিসর বলে, আবার যেখানে তাঁদের প্রভু ক্রুশারোপিত হয়েছিলেন।
{11:9} আর বিভিন্ন লোকসমাজ, বংশ, ভাষা ও জাতির লোক সাড়ে তিন দিন পর্যন্ত তাঁদের লাশ দেখবে, আর তাঁদের লাশ কবরে রাখার অনুমতি দেবে না।
{11:10} আর দুনিয়া-নিবাসীরা তাঁদের বিষয়ে আনন্দিত হবে, আমোদ-প্রমোদ করবে ও একে অন্যের কাছে উপহার পাঠাবে, কেননা এই দুই নবী দুনিয়া-নিবাসীদের যন্ত্রণা দিতেন।
{11:11} পরে সেই সাড়ে তিন দিন গত হলে, “আল্লাহ্‌ থেকে জীবনের নিঃশ্বাস তাঁদের মধ্যে প্রবেশ করলো, তাতে তাঁরা পায়ে ভর দিয়ে দাঁড়ালেন,” এবং যারা তাঁদের দেখলো, তারা ভীষণ ভয় পেল।
{11:12} পরে তাঁরা শুনলেন, বেহেশত থেকে তাঁদের প্রতি জোরে জোরে এই কথা বলা হচ্ছে, এই স্থানে উঠে এসো; তখন তাঁরা মেঘযোগে বেহেশতে উঠে গেলেন এবং তাঁদের দুশমনরা তাঁদেরকে দেখল।
{11:13} সেই দণ্ডে মহাভূমিকমপ হল, তাতে নগরের দশ ভাগের এক ভাগ ভেঙ্গে পড়ে গেল; সেই ভূমিকমেপ সাত হাজার মানুষ মারা গেল এবং অবশিষ্ট সকলে ভয় পেল ও বেহেশতের আল্লাহ্‌র গৌরব করলো।
{11:14} দ্বিতীয় বিপর্যয় গত হল; দেখ, তৃতীয় বিপর্যয় শীঘ্রই আসছে।
{i11:15} সপ্তম ফেরেশতার তূরীধ্বনি
{11:15} পরে সপ্তম ফেরেশতা তূরী বাজালেন, তখন বেহেশতে জোরে জোরে এরকম বাণী হল, ‘দুনিয়ার রাজ্য আমাদের প্রভুর ও তাঁর মসীহের হল এবং তিনি যুগপর্যায়ের যুগে যুগে রাজত্ব করবেন।’
{11:16} পরে সেই চব্বিশ জন প্রাচীন, যাঁরা আল্লাহ্‌র সম্মুখে নিজ নিজ সিংহাসনে বসে থাকেন, তাঁরা অধোমুখে ভূমিতে উবুড় হয়ে আল্লাহ্‌র এবাদত করে বলতে লাগলেন,
{11:17} ‘হে প্রভু আল্লাহ্‌, সর্বশক্তিমান, তুমি আছ ও ছিলে, আমরা তোমার শুকরিয়া করছি, কেননা তুমি আপন মহাপরাক্রম গ্রহণ করে রাজত্ব করেছ।
{11:18} আর জাতিরা ক্রুদ্ধ হয়েছিল, কিন্তু তোমার গজব নাজেল করবার সময় উপস্থিত হল, আর মৃত লোকদের বিচার করার সময় এবং তোমার গোলাম নবীদের ও পবিত্র লোকদেরকে ও যারা তোমার নাম ভয় করে, তাদের ক্ষুদ্র ও মহান সকলকে পুরস্কার দেবার এবং দুনিয়া ধ্বংসকারীদের ধ্বংস করার সময় উপস্থিত হল।’
{11:19} পরে আল্লাহ্‌র বেহেশতী এবাদতখানার দ্বার মুক্ত হল, তাতে তাঁর এবাদতখানার মধ্যে তাঁর শরীয়ত-সিন্দুক দেখা গেল এবং বিদ্যুৎ, গর্জন, মেঘধ্বনি, ভূমিকমপ ও মহা-শিলাবৃষ্টি হল।
{i12:1} স্ত্রীলোক ও গ্রাসকারী নাগ
{12:1} আর বেহেশতের মধ্যে একটি মহৎ চিহ্ন দেখা গেল। একটি স্ত্রীলোক ছিল, সূর্য তার পরিচ্ছদ ও চন্দ্র তার পায়ের নিচে এবং তার মাথার উপরে বারোটি তারার একটি মুকুট।
{12:2} সে গর্ভবতী আর ব্যথায় চিৎকার করছে, সন্তান প্রসবের জন্য ব্যথা খাচ্ছে।
{12:3} আর বেহেশতের মধ্যে আর একটি চিহ্ন দেখা গেল, দেখ, এক প্রকাণ্ড লাল রংয়ের নাগ, তার সাতটি মাথা ও দশটি শিং এবং সাতটি মাথায় সাতটি রাজমুকুট,
{12:4} আর তার লেজ আসমানের এক তৃতীয়াংশ নক্ষত্র আকর্ষণ করে দুনিয়াতে নিক্ষেপ করলো। যে স্ত্রীলোকটি সন্তান প্রসব করতে উদ্যত, সেই নাগ তার সম্মুখে দাঁড়াল যেন সে প্রসব করবামাত্র তার সন্তানকে গ্রাস করতে পারে।
{12:5} পরে সেই স্ত্রীলোক “একটি পুত্র-সন্তান প্রসব করলো; যিনি লোহার দণ্ড দ্বারা সমস্ত জাতিকে শাসন করবেন।” আর তার সন্তানটি আল্লাহ্‌ ও তাঁর সিংহাসনের কাছে নীত হলেন।
{12:6} আর সেই স্ত্রীলোকটি মরুভূমিতে পালিয়ে গেল; সেখানে এক হাজার দুই শত ষাট দিন পর্যন্ত প্রতিপালিত হবার জন্য আল্লাহ্‌ কর্তৃক প্রস্তুত তার একটি স্থান আছে।
{i12:7} হযরত মিকাইল ফেরেশতা ও নাগের যুদ্ধ
{12:7} আর বেহেশতে যুদ্ধ হল; মিকাইল ও তাঁর ফেরেশতারা ঐ নাগের সঙ্গে যুদ্ধ করতে লাগলেন। তাতে সেই নাগ ও তার দূতেরাও যুদ্ধ করলো,
{12:8} কিন্তু জয়ী হল না এবং বেহেশতে তাদের স্থান আর পাওয়া গেল না।
{12:9} আর সেই মহানাগকে ফেলে দেওয়া হল; এই সেই পুরানো সাপ, যাকে ইবলিস [অপবাদক] এবং শয়তান [বিপক্ষ] বলা হয়, সে সমস্ত দুনিয়াকে বিপথে নিয়ে যায়। তাকে দুনিয়াতে ফেলে দেওয়া হল এবং তার দূতদেরও তার সঙ্গে ফেলে দেওয়া হল।
{12:10} তখন আমি বেহেশত থেকে জোরে জোরে এই কথা বলতে শুনলাম, ‘এখন নাজাত ও পরাক্রম ও আমাদের আল্লাহ্‌র রাজ্য এবং তাঁর মসীহের কর্তৃত্ব উপস্থিত হল; কেননা আমাদের ভাইদের উপরে যে দোষারোপকারী, যে দিনরাত আমাদের আল্লাহ্‌র সম্মুখে তাদের নামে দোষারোপ করে, সে নিপাতিত হল।
{12:11} আর মেষশাবকের রক্ত দ্বারা এবং নিজ নিজ সাক্ষ্য দ্বারা, তারা তাকে জয় করেছে; আর তারা মৃত্যু পর্যন্ত নিজ নিজ প্রাণও প্রিয় জ্ঞান করে নি।
{12:12} অতএব, হে বেহেশত ও বেহেশত-বাসীরা, আনন্দ কর; দুনিয়া ও সমুদ্রের সন্তাপ হবে; কেননা শয়তান তোমাদের কাছে নেমে গেছে; সে অতিশয় রাগান্বিত, সে জানে, তার কাল সংক্ষিপ্ত।’
{i12:13} নাগকে দুনিয়াতে নিক্ষেপ করা
{12:13} পরে যখন ঐ নাগ দেখলো, তাকে দুনিয়াতে ফেলে দেওয়া হয়েছে, তখন যে স্ত্রীলোকটি পুত্র-সন্তানটি প্রসব করেছিল, সে সেই স্ত্রীলোকটির প্রতি তাড়না করতে লাগল।
{12:14} তখন সেই স্ত্রীলোকটিকে মস্ত বড় ঈগল পাখির দু’টি পাখা দেওয়া হল, যেন সে মরুভূমিতে, নিজের স্থানে উড়ে যায়, যেখানে ঐ নাগের দৃষ্টি থেকে দূরে ‘এক কাল ও দুই কাল ও অর্ধেক কাল’ পর্যন্ত সে প্রতিপালিত হয়।
{12:15} পরে সেই সাপ তার মুখ থেকে স্ত্রীলোকটির পিছনে নদীর মত পানির স্রোত বমি করে ফেলে দিল যেন তাকে পানির স্রোতে ভাসিয়ে দিতে পারে।
{12:16} আর দুনিয়া সেই স্ত্রীলোকটিকে সাহায্য করলো, দুনিয়া আপন মুখ খুলে নাগের মুখ থেকে মুখনিঃসৃত নদী গ্রাস করলো।
{12:17} আর সেই স্ত্রীলোকটির প্রতি নাগ ভীষণ ক্রুদ্ধ হল, আর তার বংশের সেই অবশিষ্ট লোকদের সঙ্গে যারা আল্লাহ্‌র হুকুম পালন ও ঈসার সাক্ষ্য ধারণ করে, তাদের সঙ্গে যুদ্ধ করতে গেল। (12:18) আর সে সমুদ্রের বালুকণার উপরে দাঁড়ালো।
{i13:1} দুই অদ্ভুত পশুর দর্শন
{13:1} আর আমি দেখলাম, “সমুদ্রের মধ্য থেকে একটি পশু উঠছে; তার দশটি শিং” ও সাতটি মাথা; এবং তার শিংগুলোতে দশটি রাজমুকুট এবং তার মাথাগুলোতে আল্লাহ্‌-নিন্দার কতিপয় নাম।
{13:2} সেই যে পশুকে আমি দেখলাম, সে “চিতাবাঘের মত, আর তার পা ভল্লুকের মত এবং মুখ সিংহমুখের মত”; আর সেই নাগ নিজের পরাক্রম ও নিজের সিংহাসন ও মহৎ কর্তৃত্ব তাকে দান করলো।
{13:3} পরে দেখলাম, তার ঐ সমস্ত মাথার মধ্যে একটা মাথা যেন মৃত্যুজনিত আঘাতে আহত হয়েছিল, আর তার সেই আঘাতের প্রতিকার করা হল; আর সারা দুনিয়া চমৎকার জ্ঞান করে সেই পশুর পিছনে চলতে লাগলো।
{13:4} আর তারা নাগকে সেজদা করলো, কেননা সে সেই পশুকে তার কর্তৃত্ব দিয়েছিল; আর তারা সেই পশুকে সেজদা করে বললো, এই পশুর মত কে আছে? এবং এর সঙ্গে কে যুদ্ধ করতে পারে?
{13:5} আর এমন একটি মুখ তাকে দেওয়া হল, যা অহংকার ও কুফরী করে এবং তাকে বিয়াল্লিশ মাস পর্যন্ত কাজ করার ক্ষমতা দেওয়া হল।
{13:6} তাতে সে আল্লাহ্‌র কুফরী করতে মুখ খুলল, তাঁর নাম ও তাঁর বাসস্থানের এবং বেহেশতবাসী সকলের নিন্দা করতে লাগল।
{13:7} আর পবিত্র লোকদের সঙ্গে যুদ্ধ ও তাদেরকে জয় করার ক্ষমতা তাকে দেওয়া হল; এবং তাকে সমস্ত বংশ, লোকবৃন্দ, ভাষা ও জাতির উপরে কর্তৃত্ব দেওয়া হল।
{13:8} তাতে দুনিয়া-নিবাসীদের সমস্ত লোক, যাদের নাম দুনিয়া সৃষ্টির সময় থেকে হত মেষশাবকের জীবন কিতাবে লেখা নেই, তারা তার এবাদত করবে।
{13:9} যদি কারো কান থাকে, সে শুনুক।
{13:10} যদি কেউ বন্দীত্বের পাত্র হয়, তবে সে বন্দীত্বে যাবে; যদি কেউ তলোয়ার দ্বারা হত হবার কথা থাকে, তবে তাকে তলোয়ার দ্বারা হত হতে হবে। এজন্য পবিত্র লোকদের ধৈর্য ও ঈমান থাকা প্রয়োজন।
{i13:11} স্থল থেকে বের হয়ে আসা পশু
{13:11} পরে আমি আর একটি পশুকে দেখলাম, সে স্থল থেকে উঠলো এবং মেষ-শাবকের মত তার দু’টি শিং ছিল, আর সে নাগের মত কথা বলতো।
{13:12} সে ঐ প্রথম পশুর পক্ষে তার সমস্ত কর্তৃত্ব প্রয়োগ করে; এবং যে প্রথম পশুর মৃত্যুজনিত আঘাতের প্রতিকার করা হয়েছিল, দুনিয়া ও তার অধিবাসীদেরকে তার এবাদত করায়।
{13:13} আর সে মহৎ মহৎ চিহ্ন-কাজ করে; এমন কি মানুষের সাক্ষাতে বেহেশত থেকে দুনিয়াতে আগুন নামিয়ে আনে।
{13:14} এভাবে সেই পশুর সাক্ষাতে যেসব চিহ্ন-কাজ করার ক্ষমতা তাকে দেওয়া হয়েছে, তা দ্বারা সে দুনিয়া-নিবাসীদের ভুল পথে নিয়ে যায়; সে দুনিয়া-নিবাসীদেরকে বলে, ‘যে পশু তলোয়ার দ্বারা আহত হয়েও বেঁচেছিল, তার একটি মূর্তি তৈরি কর।’
{13:15} আর তাকে এই ক্ষমতা দেওয়া হল যে, সে ঐ পশুর মূর্তির মধ্যে প্রাণ-বায়ু দেয়, যেন ঐ পশুর মূর্তি কথা বলতে পারে ও এমন করতে পারে যে, যারা সেই পশুর মূর্তির এবাদত করবে না, তাদেরকে হত্যা করতে পারে।
{13:16} আর সে ক্ষুদ্র ও মহান, ধনী ও দরিদ্র, স্বাধীন ও গোলাম, সকলকেই ডান হাতে কিংবা ললাটে চিহ্ন ধারণ করায়;
{13:17} আর ঐ পশুর চিহ্ন অর্থাৎ নাম কিংবা নামের সংখ্যা যে কেউ ধারণ না করে, তার ক্রয় বিক্রি করার অধিকার খর্ব করে।
{13:18} এই সব বুঝতে জ্ঞান দরকার। যে বুদ্ধিমান, সে ঐ পশুর সংখ্যা গণনা করুক; কেননা তা এক জন মানুষের সংখ্যা এবং সেই সংখ্যা ছয় শত ছেষট্টি।
{i14:1} মেষশাবক ও তাঁর সঙ্গীরা
{14:1} পরে আমি দৃষ্টিপাত করলাম, আর দেখ, সেই মেষশাবক সিয়োন পর্বতের উপরে দাঁড়িয়ে আছেন এবং তাঁর সঙ্গে এক লক্ষ চুয়াল্লিশ হাজার লোক, তাদের ললাটে তাঁর নাম ও তাঁর পিতার নাম লেখা।
{14:2} পরে বেহেশত থেকে স্রোতের আওয়াজের ধ্বনি ও মহামেঘধ্বনির মত আওয়াজ শুনলাম; যে আওয়াজ শুনলাম, তাতে মনে হল, যেন বীণাবাদক দল নিজ নিজ বীণা বাজাচ্ছে;
{14:3} আর তারা সিংহাসনের সম্মুখে ও সেই চার জন প্রাণী ও প্রাচীনদের সম্মুখে নতুন একটি গজল গাইছিল; দুনিয়া থেকে ক্রয় করা সেই এক লক্ষ চুয়াল্লিশ হাজার লোক ছাড়া আর কেউ সেই গজল শিখতে পারল না।
{14:4} এরা রমণীদের সংসর্গে কলুষিত হয় নি, কারণ এরা অমৈথুন। যে কোন স্থানে মেষশাবক গমন করেন, সেই স্থানে এরা তাঁর অনুগামী হয়। এরা আল্লাহ্‌র ও মেষশাবকের জন্য অগ্রিমাংশ বলে মানব জাতির মধ্য থেকে ক্রয় করা হয়েছে।
{14:5} আর “তাদের মুখে কোন মিথ্যা কথা পাওয়া যায় নি;” তারা নির্দোষ।
{i14:6} তিন জন ফেরেশতার বাণী
{14:6} পরে আমি আর এক জন ফেরেশতাকে দেখলাম, তিনি আসমানের মধ্য পথে উড়ছেন, তাঁর কাছে অনন্তকালীন ইঞ্জিল আছে, যেন তিনি দুনিয়া-নিবাসীদেরকে অর্থাৎ, প্রত্যেক জাতি, বংশ, ভাষা ও লোকবৃন্দকে, সুসমাচার জানান;
{14:7} তিনি জোরে জোরে এই কথা বললেন, আল্লাহ্‌কে ভয় কর ও তাঁর গৌরব কর, কেননা তাঁর বিচার-সময় উপস্থিত; যিনি বেহেশত, দুনিয়া, সমুদ্র ও পানির ফোয়ারাগুলো উৎপন্ন করেছেন, তাঁর এবাদত কর।
{14:8} পরে তাঁর পিছনে দ্বিতীয় এক জন ফেরেশতা আসলেন, তিনি বললেন, “পড়লো, পড়লো সেই মহতী ব্যাবিলন, যে সমস্ত জাতিকে তার বেশ্যাক্রিয়ার গজবের-মদ পান করিয়েছে।”
{14:9} পরে তৃতীয় এক ফেরেশতা ওঁদের পিছনে আসলেন, তিনি জোরে জোরে এই কথা বললেন, যদি কেউ সেই পশু ও তার মূর্তির এবাদত করে, আর নিজের ললাটে বা হাতে চিহ্ন ধারণ করে,
{14:10} তবে সেই ব্যক্তিও আল্লাহ্‌র সেই “গজবের-মদ পান করবে, যা তাঁর গজবের পানপাত্রে অমিশ্রিতরূপে প্রস্তুত করা হয়েছে”; এবং পবিত্র ফেরেশতাদের সাক্ষাতে ও মেষশাবকের সাক্ষাতে “আগুনে ও গন্ধকে যাতনা পাবে।
{14:11} তাদের যাতনার ধোঁয়া যুগপর্যায়ের যুগে যুগে ওঠে”; যারা সেই পশু ও তার প্রতিমূর্তির এবাদত করে এবং যে কেউ তার নামের চিহ্ন ধারণ করে, তারা দিনে বা রাতে কখনও বিশ্রাম পায় না।
{14:12} যারা আল্লাহ্‌র হুকুম পালন করে ও ঈসার ঈমান ধারণ করে সেই পবিত্র লোকদের এজন্য ধৈর্য থাকা দরকার।
{14:13} পরে আমি বেহেশত থেকে এই বাণী শুনলাম, তুমি লেখ, ধন্য সেই মৃতেরা যারা এখন থেকে প্রভুতে মৃত্যুবরণ করে, হ্যাঁ, পাক-রূহ্‌ বলছেন, তারা নিজ নিজ পরিশ্রম থেকে বিশ্রাম পাবে; কারণ তাদের কাজগুলো তাদের সঙ্গে সঙ্গে চলে।
{i14:14} দুনিয়ার শস্য কাটা
{14:14} আর আমি দৃষ্টিপাত করলাম, আর দেখ, সাদা রংয়ের একখানি মেঘ, “সেই মেঘের উপরে ইবনুল-ইনসানের মত এক ব্যক্তি” বসে আছেন, তাঁর মাথায় সোনা মুকুট ও তাঁর হাতে একখানি ধারালো কাস্তে।
{14:15} পরে এবাদতখানা থেকে আর এক জন ফেরেশতা বের হয়ে, যিনি মেঘের উপরে বসে আছেন, তাঁকে জোরে চিৎকার করে বললেন, “আপনার কাস্তে লাগান, শস্য কাটুন, কারণ শস্য কাটবার সময় এসেছে;” কেননা দুনিয়ার শস্য পেকে গেছে।
{14:16} তাতে, যিনি মেঘের উপরে বসে আছেন, তিনি তাঁর কাস্তে দুনিয়াতে লাগালেন ও দুনিয়ার শস্য কাটা হল।
{14:17} পরে বেহেশতী এবাদতখানা থেকে আর এক জন ফেরেশতা বের হলেন; তাঁর হাতেও একখানি ধারালো কাস্তে ছিল।
{14:18} আর কোরবানগাহ্‌ থেকে অন্য এক জন ফেরেশতা বের হলেন, তিনি আগুনের উপরে কর্তৃত্ববিশিষ্ট, তিনি ঐ ধারালো কাস্তেধারী ব্যক্তিকে জোরে ডেকে এই কথা বললেন, তোমার ধারালো কাস্তে লাগাও, দুনিয়ার আঙ্গুরলতার গুচ্ছগুলো কেটে ফেল, কেননা তার ফল পেকে গেছে।
{14:19} তাতে ঐ ফেরেশতা দুনিয়াতে তাঁর কাস্তে লাগিয়ে দুনিয়ার আঙ্গুর-গুচ্ছ কেটে ফেললেন, আর আল্লাহ্‌র গজবের মহাকুণ্ডে নিক্ষেপ করলেন।
{14:20} পরে নগরের বাইরে ঐ কুণ্ডে তা দলন করা গেল, তাতে কুণ্ড থেকে রক্ত বের হল এবং ঘোড়াগুলোর বল্‌গা পর্যন্ত উঠে দুই শত মাইল পর্যন্ত সমস্ত জায়গা রক্তে ডুবে গেল।
{i15:1} সাতটি অন্তিম আঘাত
{15:1} পরে আমি বেহেশতে আর একটি চিহ্ন দেখলাম, তা মহৎ ও অদ্ভুত। আমি সাত জন ফেরেশতাকে সাতটি আঘাত নিয়ে আসতে দেখলাম; সেগুলো সবই শেষ আঘাত, কেননা সেগুলোর মধ্য দিয়ে আল্লাহ্‌র গজব সমাপ্ত হল।
{15:2} আর আমি দেখলাম, যেন আগুন মিশানো কাচের সমুদ্র; এবং যারা সেই পশু ও তার মূর্তি ও তার নামের সংখ্যার উপরে বিজয়ী হয়েছে, তারা ঐ কাচের সমুদ্রের তীরে দাঁড়িয়ে আছে, তাদের হাতে আল্লাহ্‌র বীণা।
{15:3} আর তারা আল্লাহ্‌র গোলাম মূসার গজল ও মেষশাবকের গজল গায়, বলে, “মহৎ ও আশ্চর্য তোমার কাজগুলো, হে প্রভু আল্লাহ্‌, সর্বশক্তিমান; ন্যায্য ও সত্য তোমার পথগুলো, হে জাতিদের বাদশাহ্‌!
{15:4} হে প্রভু, কে না ভয় পাবে? এবং তোমার নামের গৌরব কে না করবে? কেননা একমাত্র তুমিই পবিত্র, কেননা সমস্ত জাতি এসে তোমার সম্মুখে এবাদত করবে, কেননা তোমার ন্যায়বিচার প্রকাশিত হয়েছে।”
{15:5} আর তারপর আমি দেখলাম, বেহেশতে শরীয়ত-তাঁবুর এবাদতখানাটি খুলে দেওয়া হল;
{15:6} তাতে ঐ সাতটি আঘাতের মালিক সাত জন ফেরেশতা এবাদতখানা থেকে বাইরে আসলেন, তাঁরা বিমল ও উজ্জ্বল মসীনার কাপড় পরা এবং তাঁদের বক্ষঃস্থলে সোনার পটুকা বাঁধা।
{15:7} পরে চার জন প্রাণীর মধ্যে এক জন প্রাণী ঐ সাত জন ফেরেশতাকে সাতটি সোনার বাটি দিলেন, সেগুলো যুগপর্যায়ের যুগে যুগে জীবন্ত আল্লাহ্‌র গজবে পরিপূর্ণ।
{15:8} তাতে আল্লাহ্‌র মহিমা ও তাঁর পরাক্রম থেকে উৎপন্ন ধোঁয়ায় এবাদতখানাটি পরিপূর্ণ হল; এবং ঐ সাত জন ফেরেশতার সাতটি আঘাত সমাপ্ত না হওয়া পর্যন্ত কেউ এবাদতখানায় প্রবেশ করতে পারল না।
{i16:1} আল্লাহ্‌র গজবের সাতটি বাটি
{16:1} পরে আমি এবাদতখানা থেকে জোরে জোরে বলা একটি বাণী শুনলাম, তা ঐ সাত জন ফেরেশতাকে বললো, তোমরা যাও, আল্লাহ্‌র গজবের ঐ সাতটি বাটি দুনিয়াতে ঢেলে দাও।
{16:2} পরে প্রথম ফেরেশতা গিয়ে দুনিয়ার উপরে তাঁর বাটিটি ঢাললেন, তাতে সেই পশুর চিহ্নবিশিষ্ট ও তার মূর্তির এবাদতকারী লোকদের শরীরে ব্যথাজনক দুষ্ট ক্ষত জন্মগ্রহণ করলো।
{16:3} পরে দ্বিতীয় ফেরেশতা সমুদ্রের উপরে তাঁর বাটিটি ঢাললেন, তাতে তা মৃত লোকের রক্তের মত হল এবং সমুদ্রের সমস্ত জীবিত প্রাণী মারা গেল।
{16:4} পরে তৃতীয় ফেরেশতা নদ-নদী ও পানির ফোয়ারাগুলোর উপরে তাঁর বাটিটি ঢাললেন, তাতে সেসব রক্ত হয়ে গেল।
{16:5} তখন আমি পানির উপরে যে ফেরেশতা ক্ষমতা পেয়েছে তাঁর এই বাণী শুনলাম, হে পবিত্র জন, তুমি ন্যায়পরায়ণ; তুমি আছ ও তুমি ছিলে, কারণ তুমি এই সব শাস্তি দিয়েছ;
{16:6} কেননা ওরা পবিত্র লোকদের ও নবীদের রক্তপাত করেছিল; আর তুমি ওদেরকে পান করার জন্য রক্ত দিয়েছ; তারা এর যোগ্য।
{16:7} পরে আমি কোরবানগাহ্‌র এই বাণী শুনলাম, হ্যাঁ, হে প্রভু আল্লাহ্‌, সর্বশক্তিমান, তোমার বিচার সত্য ও ন্যায়ে পূর্ণ।
{16:8} পরে চতুর্থ ফেরেশতা সূর্যের উপরে তাঁর বাটিটি ঢাললেন; তাতে আগুন দ্বারা মানুষকে পুড়িয়ে দেবার ক্ষমতা তাকে দেওয়া হল।
{16:9} তখন ভীষণ তাপে মানুষের শরীর পুড়ে গেল হল এবং যিনি এসব আঘাতের উপরে কর্তৃত্ব করেন, সেই আল্লাহ্‌র নামের কুফরী করলো; তাঁর গৌরব করার জন্য মন ফিরাল না।
{16:10} পরে পঞ্চম ফেরেশতা সেই পশুর সিংহাসনের উপরে তাঁর বাটিটি ঢাললেন; তাতে তার রাজ্য অন্ধকারময় হল এবং লোকেরা যন্ত্রণার দরুন নিজ নিজ জিহ্বা কামড়াতে লাগলো;
{16:11} এবং নিজেদের যন্ত্রণা ও ক্ষতের জন্য বেহেশতের আল্লাহ্‌র নিন্দা করলো এবং তাদের খারাপ কাজ থেকে মন ফিরালো না।
{16:12} পরে ষষ্ঠ ফেরেশতা ফোরাত মহা-নদীতে তাঁর বাটিটি ঢাললেন; তাতে নদীর পানি শুকিয়ে গেল, যেন পূর্ব দেশ থেকে আগমনকারী বাদশাহ্‌দের জন্য পথ প্রস্তুত করা যেতে পারে।
{16:13} পরে আমি দেখলাম, সেই নাগের মুখ ও পশুর মুখ ও ভণ্ড নবীর মুখ থেকে ব্যাঙের মত তিনটি নাপাক রূহ্‌ বের হল।
{16:14} তারা বদ-রূহ্‌দের রূহ্‌, নানা চিহ্ন-কাজ করে; তারা সমস্ত দুনিয়ার বাদশাহ্‌দের কাছে গিয়ে সর্বশক্তিমান আল্লাহ্‌র সেই মহাদিনের যুদ্ধের জন্য তাদেরকে একত্র করে।
{16:15} — দেখ, আমি চোরের মত আসছি; ধন্য সেই ব্যক্তি, যে জেগে থাকে এবং তার পোশাক পরে থাকে, যেন সে উলঙ্গ হয়ে না বেড়ায় এবং লোকে তার লজ্জা না দেখে। —
{16:16} পরে ওরা, ইবরানী ভাষায় যাকে হর্‌মাগিদোন বলে, সেই স্থানে তাদের একত্র করলো।
{16:17} পরে সপ্তম ফেরেশতা আসমানের উপরে তাঁর বাটি ঢাললেন, তাতে এবাদতখানার মধ্য থেকে, সিংহাসন থেকে, এই মহাবাণী বের হল, ‘হয়েছে’।
{16:18} আর বিদ্যুৎ, আওয়াজ ও মেঘধ্বনি হল এবং এক মহা-ভূমিকমপ হল, দুনিয়াতে মানুষের উৎপত্তি কাল থেকে যেরকম কখনও হয় নি, সেই রকম প্রচণ্ড মহাভূমিকমপ হল।
{16:19} তাতে মহানগরী তিন ভাগে বিভক্ত হল এবং জাতিদের নগরগুলো ভেঙ্গে পড়ে গেল; এবং মহতী ব্যাবিলনকে আল্লাহ্‌র সাক্ষাতে স্মরণ করা গেল, যেন আল্লাহ্‌র গজবের ভয়ংকর মদে পূর্ণ পানপাত্র তাকে দেওয়া যায়।
{16:20} আর প্রত্যেক দ্বীপ পালিয়ে গেল ও পর্বতমালাকে আর পাওয়া গেল না।
{16:21} আর আসমান থেকে মানুষের উপরে বড় বড় শিলাবর্ষণ হল, তার এক একটি এক এক তালন্ত পরিমাণ; এই শিলাবৃষ্টিরূপ আঘাতের জন্য মানুষেরা আল্লাহ্‌র কুফরী করলো; কারণ সেই আঘাত ছিল ভীষণ ভয়ংকর।
{i17:1} মহাবেশ্যার দর্শন
{17:1} পরে ঐ সাতটি বাটি যাঁদের হাতে ছিল, সেই সাত জন ফেরেশতার মধ্যে এক জন এসে আমার সঙ্গে আলাপ করে বললেন, এসো, অনেক পানির উপরে বসে আছে যে ঐ মহাবেশ্যা, আমি তোমাকে তার বিচারসিদ্ধ দণ্ড দেখাই,
{17:2} যার সঙ্গে দুনিয়ার বাদশাহ্‌রা জেনা করেছে এবং দুনিয়া-নিবাসীরা যার বেশ্যাক্রিয়ার মদে মাতাল হয়েছে।
{17:3} পরে তিনি রূহে আমাকে মরুভূমির মধ্যে নিয়ে গেলেন; তাতে আমি এক জন নারীকে দেখলাম, সে লাল রংয়ের পশুর উপরে বসে আছে; সেই পশু ধর্মনিন্দার নামে পরিপূর্ণ এবং তার সাতটি মাথা ও দশটি শিং আছে।
{17:4} আর সেই নারী বেগুনি ও লাল কাপড় পরা এবং সোনা, মূল্যবান মণি ও মুক্তায় ভূষিত এবং তার হাতে সোনার একটি পানপাত্র আছে, তা এই ঘৃণার দ্রব্যে ও তার বেশ্যাক্রিয়ার ময়লায় পরিপূর্ণ।
{17:5} আর তার ললাটে এক নাম, এক নিগূঢ়তত্ত্ব লেখা আছে — ‘মহতী ব্যাবিলন, দুনিয়ার পতিতাদের ও ঘৃণাস্পদ সকলের জননী।’
{17:6} আর আমি দেখলাম, সেই নারী পবিত্র লোকদের রক্তে ও ঈসার সাক্ষীদের রক্তে মত্ত। তাকে দেখে আমার অতিশয় আশ্চর্য বোধ হল।
{17:7} আর সেই ফেরেশতা আমাকে বললেন, তুমি আশ্চর্য জ্ঞান করলে কেন? আমি ঐ নারী ও ওর বাহনের অর্থাৎ যার সাতটি মাথা ও দশটি শিং আছে, সেই পশুর নিগূঢ়তত্ত্ব তোমাকে জানাই।
{17:8} তুমি যে পশুকে দেখলে, সে ছিল কিন্তু এখন নেই; সে অতল গহ্বর থেকে উঠবে ও বিনাশে যাবে। আর দুনিয়া-নিবাসী যত লোকের নাম দুনিয়ার আরম্ভ থেকে জীবন-কিতাবে লেখা হয় নি, তারা যখন সেই পশুকে দেখবে যে ছিল, এখন নেই, পরে হবে, তখন আশ্চর্য জ্ঞান করবে।
{17:9} এখানে জ্ঞানযুক্ত মনের প্রয়োজন। ঐ সাতটি মাথা হল সাতটি পর্বত, তাদের উপরে ঐ নারী বসে আছে; এবং তারা সাত জন বাদশাহ্‌;
{17:10} তাদের পাঁচ জন আগেই শেষ হয়ে গেছে, এক জন আছে, আর এক জন এই পর্যন্ত আসে নি; আসলে তাকে অল্পকাল থাকতে হবে।
{17:11} আর যে পশু ছিল, এখন নেই, সে নিজে অষ্টম; সে সেই সাতটির একটি এবং সে বিনাশে যাবে।
{17:12} আর তুমি যে দশটি শিং দেখলে, সেগুলো হল দশ জন বাদশাহ্‌; তারা এই পর্যন্ত রাজ্য পায় নি, কিন্তু এক ঘণ্টার জন্য সেই পশুর সঙ্গে বাদশাহ্‌দের মত কর্তৃত্ব পাবে।
{17:13} তারা একমনা এবং নিজেদের পরাক্রম ও কর্তৃত্ব সেই পশুকে দান করবে।
{17:14} তারা মেষশাবকের সঙ্গে যুদ্ধ করবে, আর মেষ-শাবক তাদের জয় করবেন, কারণ “তিনি প্রভুদের প্রভু ও বাদশাহ্‌দের বাদশাহ্‌;” এবং যারা তাঁর সহবর্তী, আহ্বান পেয়েছে ও মনোনীত ও বিশ্বস্ত, তাঁরাও জয় করবেন।
{17:15} আর তিনি আমাকে বললেন, তুমি যে পানি দেখলে, ঐ পতিতা যাতে বসে আছে, সেই পানি হল লোকবৃন্দ, লোকারণ্য, জাতি-বৃন্দ ও অনেক ভাষা।
{17:16} আর তুমি যে ঐ দশটি শিং এবং পশুটা দেখলে তারা সেই পতিতাকে ঘৃণা করবে এবং তাকে ধ্বংস ও নগ্ন করবে, তার গোশ্‌ত ভোজন করবে এবং তাকে আগুনে পুড়িয়ে দেবে।
{17:17} কেননা আল্লাহ্‌ তাদের অন্তরে এই প্রবৃত্তি দিয়েছিলেন, যেন তারা তাঁরই মানস পূর্ণ করে এবং একমনা হয়; আর যে পর্যন্ত আল্লাহ্‌র কালামগুলো সিদ্ধ না হয়, সেই পর্যন্ত নিজ নিজ রাজ্য সেই পশুকে দেয়।
{17:18} আর তুমি যে নারীকে দেখলে, সে ঐ মহানগরী, যা দুনিয়ার বাদশাহ্‌দের উপর রাজত্ব করছে।
{i18:1} মহতী ব্যাবিলনের বিনাশ
{18:1} এসব কিছুর পরে আমি বেহেশত থেকে আর এক জন ফেরেশতাকে নেমে আসতে দেখলাম; তিনি মহাক্ষমতা সম্পন্ন এবং তাঁর প্রতাপে দুনিয়া আলোতে পূর্ণ হল।
{18:2} তিনি খুব জোরে ডেকে বললেন, ‘পড়লো, পড়লো মহতী ব্যাবিলন; সে বদ-রূহ্‌দের আবাস, সমস্ত নাপাক রূহের কারাগার, ও সমস্ত নাপাক ও ঘৃণ্য পাখির কারাগার হয়ে পড়েছে।
{18:3} কেননা সমুদয় জাতি তার জেনার গজবের মদ পান করেছে, এবং দুনিয়ার বাদশাহ্‌রা তার সঙ্গে জেনা করেছে, এবং দুনিয়ার বণিকেরা তার বিলাসিতার প্রভাবে ধনবান হয়েছে।’
{18:4} পরে আমি বেহেশত থেকে এরকম আর একটি বাণী শুনলাম, ‘হে আমার লোকেরা, এর মধ্য থেকে বের হয়ে এসো, যেন ওর গুনাহ্‌গুলোর সহভাগী না হও, এবং ওর আঘাতগুলো যেন না পাও।
{18:5} কেননা ওর গুনাহ্‌ আসমান পর্যন্ত উঁচু হয়েছে, এবং আল্লাহ্‌ ওর অপরাধগুলো স্মরণ করেছেন।
{18:6} সে যেরকম ব্যবহার করতো, তোমরাও তার প্রতি সেরকম ব্যবহার কর; আর তার কাজ অনুসারে দ্বিগুণ, দ্বিগুণ প্রতিফল তাকে দাও; সে যে পাত্রে পানীয় প্রস্তুত করতো, সেই পাত্রে তার জন্য দ্বিগুণ পরিমাণে পানীয় প্রস্তুত কর।
{18:7} সে যত নিজেকে মহিমান্বিত করতো ও বিলাসিতা করতো, তাকে তত যন্ত্রণা ও শোক দাও। কেননা সে মনে মনে বলছে, আমি রাণীর মত সিংহাসনে বসে আছি; আমি বিধবা নই, কোন মতে শোক দেখবো না।
{18:8} এজন্য একই দিনে তার আঘাতগুলো উপস্থিত হবে, সেগুলো হল মৃত্যু, শোক ও দুর্ভিক্ষ, এবং তাকে আগুনে পুড়িয়ে ফেলা হবে, কারণ তার বিচারকর্তা প্রভু আল্লাহ্‌ শক্তিমান।
{18:9} আর দুনিয়ার যেসব বাদশাহ্‌ তার সঙ্গে জেনা করতো, তার সঙ্গে বিলাসিতায় বাস করতো, তারা তার দাহের ধোঁয়া দেখে তার জন্য কান্নাকাটি করবে ও বুকে করাঘাত করবে;
{18:10} তার যন্ত্রণার ভয়ে দূরে দাঁড়িয়ে তারা বলবে, হায়! হায়! সেই মহানগরী! ব্যাবিলন, সেই পরাক্রান্ত নগরী! কারণ এক ঘণ্টার মধ্যেই তোমার বিচার উপস্থিত!
{18:11} আর দুনিয়ার বণিকেরা তার জন্য কান্নাকাটি ও মাতম করছে; কারণ তাদের বাণিজ্য-দ্রব্য কেউ আর ক্রয় করে না;
{18:12} এসব বাণিজ্য-দ্রব্য — সোনা, রূপা, বহু-মূল্য মণি, মুক্তা, মসীনার কাপড়, বেগুনিয়া কাপড়, রেশমী কাপড়, লাল রংয়ের কাপড়; সমস্ত রকম চন্দন কাঠ, হাতির দাঁতের সমস্ত রকম পাত্র, বহুমূল্য কাঠের ও ব্রোঞ্জের লোহার ও মর্মরের সমস্ত রকম পাত্র,
{18:13} এবং দারুচিনি, এলাচি, ধূপ, সুগন্ধি লেপ্যদ্রব্য, কুন্দুরু, আঙ্গুর-রস, তেল, উত্তম সুজি ও গম, পশু ও ভেড়া; এবং ঘোড়া, রথ ও গোলাম ও মানুষের প্রাণ।
{18:14} আর তোমার প্রাণ যে সমস্ত ফল কামনা করতো, তা তোমার কাছ থেকে দূর হয়েছে, এবং তোমার সমস্ত ধন ও জাঁকজমক বিনষ্ট হয়েছে; লোকে তা আর কখনও পাবে না।
{18:15} ঐ সকলের যে বণিকেরা তার ধনে ধনবান হয়েছিল, তারা তার যন্ত্রণার ভয়ে দূরে দাঁড়িয়ে কান্নাকাটি ও মাতম করতে করতে বলবে,
{18:16} হায়! হায়! সেই মহানগরীর দুর্ভাগ্য, যে মসীনা-কাপড়, বেগুনি কাপড়, ও লাল রংয়ের কাপড় পরা ছিল, এবং সোনা ও বহুমূল্য মণি মুক্তায় ভূষিত ছিল!
{18:17} কারণ এক ঘণ্টার মধ্যেই সেই মহা সম্পত্তি ধ্বংস হয়ে গেল। আর প্রত্যেক প্রধান কর্মকর্তা ও সমুদ্রপথে যে কেউ যাতায়াত করে এবং মাল্লারা ও সমুদ্রের ব্যবসায়ীরা সকলে দূরে দাঁড়িয়ে থাকল,
{18:18} এবং তার দাহের ধোঁয়া দেখে চিৎকার করে বললো, আর কোন্‌ নগর আছে এই মহানগরীর মত?
{18:19} আর তারা মাথায় ধূলা ছড়িয়ে কান্নাকাটি ও মাতম করতে করতে চিৎকার বলতে লাগল, হায়! হায়! সেই মহানগরীর দুর্ভাগ্য, যার ঐশ্বর্য দ্বারা সমুদ্রগামী জাহাজের কর্তারা সকলে ধনবান হত; কারণ এক ঘণ্টার মধ্যেই সে ধ্বংস হয়ে গেল।
{18:20} হে বেহেশত আনন্দ কর, হে পবিত্র লোকেরা, হে প্রেরিতেরা, নবীরা, তোমরা তার বিষয়ে আনন্দ কর; কেননা সে তোমাদের প্রতি যে অন্যায় করেছে, আল্লাহ্‌ তার প্রতিকার করেছেন।
{18:21} পরে এক শক্তিমান ফেরেশতা বড় এক পাটি জাঁতার মত একখানি পাথর নিয়ে সাগরে নিক্ষেপ করে বললেন, এর মত মহানগরী ব্যাবিলন মহাবলে নিপাতিত হবে, আর কখনও তার উদ্দেশ পাওয়া যাবে না।
{18:22} বীণাবাদকদের, গায়কদের এবং যারা বাঁশী বাজায় ও তূরী বাজায় তাদের ধ্বনি তোমার মধ্যে আর কখনও শোনা যাবে না; এবং আর কখনও কোন রকম শিল্পকারকে তোমার মধ্যে পাওয়া যাবে না; এবং যাঁতার আওয়াজ আর কখনও তোমার মধ্যে শোনা যাবে না;
{18:23} এবং প্রদীপের শিখা আর কখনও তোমার মধ্যে জ্বলবে না; এবং বর কন্যার আওয়াজ আর কখনও তোমার মধ্যে শোনা যাবে না; কারণ তোমার বণিকেরা দুনিয়ার সম্ভ্রান্ত ছিল, কারণ তোমার মায়াশক্তিতে সমস্ত জাতি ভ্রান্ত হত।
{18:24} আর নবী ও পবিত্র লোকদের রক্ত এবং যত লোক দুনিয়াতে হত হয়েছে, সেই সবের রক্ত এর মধ্যে পাওয়া গেল।
{i19:1} বাদশাহ্‌দের বাদশাহ্‌ ঈসা মসীহের বিজয়-যাত্রা
{19:1} এই সকলের পরে আমি যেন বেহেশতে স্থিত বিশাল জনসমাগমের মহাধ্বনি শুনলাম, তারা বলছে — হাল্লিলূয়া! নাজাত ও মহিমা ও পরাক্রম আমাদের আল্লাহ্‌রই;
{19:2} কেননা তাঁর বিচারাজ্ঞাগুলো সত্য ও ন্যায্য; কারণ যে মহাবেশ্যা তার বেশ্যাক্রিয়া দ্বারা দুনিয়াকে ভ্রষ্ট করতো, তিনি তার বিচার করেছেন, তার হাত থেকে তাঁর গোলামদের রক্তপাতের পরিশোধ নিয়েছেন।
{19:3} পরে তারা দ্বিতীয়বার বললো, হাল্লিলূয়া! আর যুগপর্যায়ের যুগে যুগে সেই পতিতার ধোঁয়া উঠছে।
{19:4} পরে সেই চব্বিশজন প্রাচীন ও চার প্রাণী ভূমিতে উবুড় হয়ে সিংহাসনে উপবিষ্ট আল্লাহ্‌র এবাদত করলেন, বললেন, আমিন। হাল্লিলূয়া!
{19:5} পরে সেই সিংহাসন থেকে এই বাণী বের হল, হে আল্লাহ্‌র গোলামেরা, তোমরা যারা তাঁকে ভয় কর, তোমরা ক্ষুদ্র বা মহান সকলে আমাদের আল্লাহ্‌র প্রশংসা-গজল কর।
{19:6} পরে আমি বড় লোকারণ্যের কোলাহল ও অনেক পানির কল্লোল ও প্রবল মেঘ-গর্জনের মত এই বাণী শুনলাম, হাল্লিলূয়া! কেননা আমাদের আল্লাহ্‌ প্রভু, যিনি সর্বশক্তিমান, তিনি রাজত্ব গ্রহণ করলেন।
{19:7} এসো, আমরা আনন্দ ও উল্লাস করি এবং তাঁকে গৌরব প্রদান করি, কারণ মেষশাবকের বিয়ে উপস্থিত হল এবং তাঁর ভার্যা নিজেকে প্রস্তুত করলো।
{19:8} আর তাকে এই বর দেওয়া হল যে, সে উজ্জ্বল ও পবিত্র মসীনার কাপড়ে নিজেকে সজ্জিত করে, কারণ সেই মসীনার কাপড় পবিত্র লোকদের ধর্মময়তা।
{19:9} পরে তিনি আমাকে বললেন, তুমি এই কথা লেখ, ধন্য তারা, যারা মেষশাবকের বিয়ের ভোজে দাওয়াত পেয়েছে। আবার তিনি আমাকে বললেন, এসব আল্লাহ্‌র সত্য কালাম।
{19:10} তখন আমি তাঁকে সেজ্‌দা করার জন্য তাঁর পায়ে পড়লাম। তাতে তিনি আমাকে বললেন, দেখো, এমন কাজ করো না; আমি তোমার সহগোলাম এবং তোমার যে ভাইয়েরা ঈসার সাক্ষ্য ধারণ করে, তাদেরও সহগোলাম; আল্লাহ্‌কেই সেজ্‌দা কর; কেননা ঈসার যে সাক্ষ্য, তা-ই ভবিষ্যদ্বাণীর রূহ্‌।
{i19:11} আল্লাহ্‌র কালাম নামে আখ্যাত
{19:11} পরে আমি দেখলাম, বেহেশত খুলে গেল, আর দেখ, সাদা রংয়ের একটি ঘোড়া; যিনি তার উপরে বসে আছেন, তিনি বিশ্বাস্য ও সত্যময় নামে আখ্যাত এবং তিনি ধর্মশীলতায় বিচার ও যুদ্ধ করেন।
{19:12} তাঁর চোখ আগুনের শিখা এবং তাঁর মাথায় অনেক রাজমুকুট; এবং তাঁর একটি লেখা নাম আছে, যা তিনি ছাড়া অন্য কেউ জানে না।
{19:13} আর তিনি রক্তে ডুবানো কাপড় পরা; এবং “আল্লাহ্‌র কালাম” — এই নামে আখ্যাত।
{19:14} আর বেহেশতের সৈন্যরা তাঁর পিছনে পিছনে যায়, তারা সাদা রংয়ের ঘোড়ায় আরোহী এবং সাদা পবিত্র মসীনার কাপড় পরা।
{19:15} আর তাঁর মুখ থেকে একটি ধারালো তরবারি বের হয়, যেন তা দ্বারা তিনি জাতিদেরকে আঘাত করেন; আর তিনি লোহার দণ্ড দ্বারা তাদেরকে শাসন করবেন; এবং তিনি সর্বশক্তিমান আল্লাহ্‌র প্রচণ্ড গজবরূপ আঙ্গুরের কুণ্ড দলন করেন।
{19:16} আর তাঁর পরিচ্ছদে ও ঊরুদেশে এই নাম লেখা আছে — “বাদশাহ্‌দের বাদশাহ্‌ ও প্রভুদের প্রভু।”
{i19:17} পশু ও দুনিয়ার বাদশাহ্‌দের পরাজয়
{19:17} পরে আমি দেখলাম, এক জন ফেরেশতা সূর্যের মধ্যে দাঁড়িয়ে আছেন; আর তিনি জোরে চিৎকার করে, আসমানের মধ্যপথে যেসব পাখি উড়ে যাচ্ছে তাদের সবাইকে বললেন, এসো, আল্লাহ্‌র মহা-ভোজে জমায়েত হও,
{19:18} যেন বাদশাহ্‌দের গোশ্‌ত, সহস্রপতিদের গোশ্‌ত, শক্তিমান লোকদের গোশ্‌ত, ঘোড়াগুলোর ও ঘোড়-সওয়ারদের গোশ্‌ত এবং স্বাধীন ও গোলাম, ক্ষুদ্র ও মহান সকল মানুষের গোশ্‌ত ভোজন কর।
{19:19} পরে আমি দেখলাম, ঐ ঘোড়সওয়ার ব্যক্তি ও তাঁর সৈন্যের সঙ্গে যুদ্ধ করার জন্য সেই পশু ও দুনিয়ার বাদশাহ্‌রা ও তাদের সৈন্যেরা একত্র হল।
{19:20} তাতে সেই পশু ধরা পড়লো এবং যে ভণ্ড নবী তার সাম্মুখে চিহ্ন-কাজ করে পশুর চিহ্নধারী ও তার মূর্তির এবাদতকারীদের ভ্রান্তি জন্মাত, সেও তার সঙ্গে ধরা পড়লো; তারা উভয়ে জীবন্তই জ্বলন্ত গন্ধকের আগুনের হ্রদে নিক্ষিপ্ত হল।
{19:21} আর অবশিষ্ট সকলে সেই ঘোড়সওয়ার ব্যক্তির মুখ থেকে বের হওয়া তরবারি দ্বারা হত হল; এবং সমস্ত পাখি তাদের মাংসে তৃপ্ত হল।
{i20:1} হাজার বছর ও মহাবিচারের বর্ণনা
{20:1} পরে আমি বেহেশত থেকে এক জন ফেরেশতাকে নেমে আসতে দেখলাম, তাঁর হাতে অতল গহ্বরের চাবি এবং বড় একটি শিকল ছিল।
{20:2} তিনি সেই নাগকে ধরলেন; এই সেই পুরানো সাপ, ইবলিস [অপবাদক] এবং শয়তান [বিপক্ষ]; তিনি তাকে এক হাজার বছরের জন্য বাঁধলেন,
{20:3} আর তাকে অতল গহ্বরের মধ্যে ফেলে দিয়ে সেই স্থানের মুখ বন্ধ করে তা সীলমোহর করলেন, যেন এক হাজার বছর সমপূর্ণ না হলে সে জাতিবৃন্দকে আর ভ্রান্ত করতে না পারে; তারপর অল্পকালের জন্য তাকে মুক্ত হতে হবে।
{20:4} পরে আমি কয়েকটি সিংহাসন দেখলাম; সেগুলোর উপরে কেউ কেউ বসলেন, তাঁদেরকে বিচার করার ভার দেওয়া হল। আর ঈসার সাক্ষ্য ও আল্লাহ্‌র কালামের জন্য যারা কুঠার দ্বারা হত হয়েছিল এবং যারা সেই পশুকে ও তার মূর্তির পূজা করে নি, আর নিজ নিজ ললাটে ও হাতে তার চিহ্ন ধারণ করে নি তাদের প্রাণও দেখলাম; তারা জীবিত হয়ে হাজার বছর মসীহের সঙ্গে রাজত্ব করলেন।
{20:5} যে পর্যন্ত সেই হাজার বছর সমাপ্ত না হল, সেই পর্যন্ত অবশিষ্ট মৃতেরা জীবিত হল না।
{20:6} এটিই প্রথম পুনরুত্থান। যে কেউ এই প্রথম পুরুত্থানের অংশী হয়, সে ধন্য ও পবিত্র; তাদের উপরে দ্বিতীয় মৃত্যুর কোন কর্তৃত্ব নেই; কিন্তু তারা আল্লাহ্‌ ও মসীহের ইমাম হবে এবং সেই হাজার বছর তাঁর সঙ্গে রাজত্ব করবে।
{i20:7} ইবলিসকে আগুন ও গন্ধকের হ্রদে নিক্ষেপ
{20:7} সেই হাজার বছর সমাপ্ত হলে শয়তানকে তার কারাগার থেকে মুক্ত করা যাবে।
{20:8} তাতে সে “দুনিয়ার চার কোণে অবস্থিত জাতিদেরকে, ইয়াজুজ ও মাজুজকে” ভ্রান্ত করে যুদ্ধে একত্র করার জন্য বের হবে; তাদের সংখ্যা সমুদ্রের বালুকণার মত।
{20:9} তারা বিস্তীর্ণ দুনিয়ার মধ্য দিয়ে অগ্রসর হয়ে পবিত্র লোকদের শিবির এবং প্রিয় নগরটি ঘেরাও করলো; তখন বেহেশত থেকে আগুন পড়ে তাদের গ্রাস করলো।
{20:10} আর তাদের ভ্রান্তিজনক ইবলিসকে আগুন ও গন্ধকের হ্রদে নিক্ষেপ করা হল, যেখানে ঐ পশু ও ভণ্ড নবীরাও আছে; আর তারা যুগের পর যুগ ধরে সেখানে দিনরাত যন্ত্রণা ভোগ করবে।
{i20:11} মৃতদের বিচার
{20:11} পরে আমি একটি বড় সাদা রংয়ের সিংহাসন ও যিনি তার উপরে বসে আছেন, তাঁকে দেখতে পেলাম; তাঁর সম্মুখ থেকে আসমান ও জমিন পালিয়ে গেল; তাদের জন্য আর স্থান পাওয়া গেল না।
{20:12} আর আমি দেখলাম, ক্ষুদ্র ও মহান সমস্ত মৃত লোক সেই সিংহাসনের সম্মুখে দাঁড়িয়ে আছে; পরে কয়েকখানি কিতাব খোলা হল এবং আর একখানি কিতাব, অর্থাৎ জীবন-কিতাব খোলা হল এবং মৃতদের কিতাবগুলোতে যেমন লেখা হয়েছিল তাদের সেই কাজ অনুসারে বিচার করা হল।
{20:13} আর সমুদ্র তার মধ্যবর্তী মৃতদেরকে তুলে দিল এবং মৃত্যু ও পাতাল তাদের মধ্যবর্তী মৃতদেরকে তুলে দিল এবং তাদের প্রত্যেকের নিজ নিজ কাজ অনুসারে বিচার করা হল।
{20:14} পরে মৃত্যু ও পাতালকে আগুনের হ্রদে নিক্ষেপ করা হল; এই আগুনের হ্রদই হল দ্বিতীয় মৃত্যু।
{20:15} আর জীবন-কিতাবে যার নাম লেখা পাওয়া গেল না, তাকে আগুনের হ্রদে নিক্ষেপ করা হল।”
{i21:1} নতুন আসমান ও নতুন দুনিয়া
{21:1} পরে আমি একটি নতুন আসমান ও একটি নতুন দুনিয়া দেখলাম; কেননা প্রথম আসমান ও প্রথম দুনিয়া বিলুপ্ত হয়েছে এবং সমুদ্র আর ছিল না।
{21:2} আর আমি দেখলাম, পবিত্র নগরী, নতুন জেরুশালেম, বেহেশত থেকে, আল্লাহ্‌র কাছ থেকে নেমে আসছে; সে তার বরের জন্য সুসজ্জিত কনের মত প্রস্তুত হয়েছিল।
{21:3} পরে আমি সিংহাসন থেকে জোরে এই কথা বলতে শুনলাম, দেখ, মানুষের সঙ্গে আল্লাহ্‌র আবাস; তিনি তাদের সঙ্গে বাস করবেন তারা তাঁর লোক হবে। আল্লাহ্‌ নিজে তাদের সঙ্গে থাকবেন ও তাদের আল্লাহ্‌ হবেন।
{21:4} আর তিনি তাদের চোখের সমস্ত পানি মুছে দেবেন; মৃত্যু আর হবে না; শোক বা আর্তনাদ বা ব্যথাও আর হবে না; কারণ প্রথম বিষয়গুলো বিলুপ্ত হল।
{21:5} আর যিনি সিংহাসনে বসে আছেন, তিনি বললেন, দেখ, আমি সকলই নতুন করে তৈরি করছি। পরে তিনি বললেন, লেখ, কেননা এসব কথা বিশ্বাসযোগ্য ও সত্য।
{21:6} পরে তিনি আমাকে বললেন, হয়েছে; আমি আল্‌ফা এবং ওমেগা আদি এবং অন্ত; যে পিপাসিত, আমি তাকে জীবন-পানির ফোয়ারা থেকে বিনামূল্যে পানি দেব।
{21:7} যে জয় করে, সে এই সবকিছুর অধিকারী হবে; এবং আমি তার আল্লাহ্‌ হব ও সে আমার পুত্র হবে।
{21:8} কিন্তু যারা ভীরু, অবিশ্বাসী, ঘৃণার যোগ্য, নরহন্তা, পতিতাগামী, মায়াবী, মূর্তিপূজক তাদের এবং সমস্ত মিথ্যাবাদীর স্থান হবে আগুন ও গন্ধকে জ্বলন্ত হ্রদে; এটিই দ্বিতীয় মৃত্যু।
{i21:9} বেহেশতী জেরুশালেমের দর্শন
{21:9} আর যে সাত জন ফেরেশতার কাছে সাতটি শেষ আঘাতে পরিপূর্ণ সাতটি বাটি ছিল, তাঁদের মধ্যে এক জন ফেরেশতা এসে আমার সঙ্গে আলাপ করে বললেন, এসো, আমি তোমাকে সেই কনেকে, মেষশাবকের ভার্যাকে দেখাই।
{21:10} পরে তিনি রূহে আমাকে একটি উঁচু মহাপর্বতে নিয়ে গিয়ে পবিত্র নগরী জেরুশালেমকে দেখালেন, সেটি বেহেশত থেকে, আল্লাহ্‌র কাছ থেকে নেমে আসছিল।
{21:11} সেটি আল্লাহ্‌র মহিমা-বিশিষ্ট; তার উজ্জ্বলতা বহুমূল্য মণির, স্ফটিকের মত নির্মল সূর্যকান্তমণির মত।
{21:12} সেই নগরের একটি বড় ও উঁচু প্রাচীর আছে এবং বারোটি তোরণদ্বার আছে। সেসব তোরণদ্বারে বারোজন ফেরেশতা থাকেন। সেই সব তোরণদ্বারে বনি-ইসরাইলদের বারো বংশের নাম লেখা আছে।
{21:13} তোরণদ্বারগুলোর মধ্যে আছে পূর্ব দিকে তিনটি দ্বার, উত্তর দিকে তিনটি দ্বার, দক্ষিণ দিকে তিনটি দ্বার ও পশ্চিম দিকে তিনটি দ্বার।
{21:14} আর নগরের প্রাচীরের বারোটি ভিত্তিমূল আছে, সেগুলোর উপরে মেষশাবকের বারো জন প্রেরিতের বারোটি নাম লেখা আছে।
{21:15} আর যিনি আমার সঙ্গে আলাপ করছিলেন, তাঁর হাতে ঐ নগর ও তার তোরণদ্বারগুলো ও তার প্রাচীর মাপবার জন্য একটি সোনার নল ছিল।
{21:16} ঐ নগরটি চারকোনা বিশিষ্ট — লম্বা ও চওড়ায় সমান। আর তিনি সেই নল দ্বারা নগর মাপলে পর পনের শত মাইল হল; সেটি লম্বা, চওড়া ও উচ্চতা এক সমান।
{21:17} পরে তার প্রাচীর মাপলে, মানুষের অর্থাৎ ফেরেশতার পরিমাপ অনুসারে একশত চুয়াল্লিশ হাত হল।
{21:18} প্রাচীরের গাঁথুনি সূর্যকান্তমণির এবং নগর নির্মল কাচের মত পরিষ্কার করা সোনার তৈরি।
{21:19} নগরের প্রাচীরের ভিত্তিমূলগুলো সব রকম মূল্যবান মণিতে ভূষিত; প্রথম ভিত্তিমূল সূর্যকান্তের, দ্বিতীয়টি নীলকান্তের, তৃতীয়টি তাম্রমণির, চতুর্থটি মরকতের,
{21:20} পঞ্চমটি বৈদুর্যের, ষষ্ঠটি সার্দ্দীয় মণির, সপ্তমটি পোখরাজের, অষ্টমটি গোমেদকের, নবমটি পদ্মরাগের, দশমটি লশুনীয়ের, একাদশটি পেরোজের, দ্বাদশটি কটাহেলার।
{21:21} আর বারোটি তোরণদ্বার বারোটি মুক্তা, এক একটি তোরণদ্বার এক একটি মুক্তা দিয়ে তৈরি হয়েছে; এবং নগরের চক স্বচ্ছ কাচের মত খাঁটি সোনার।
{21:22} আর আমি নগরের মধ্যে কোন এবাদতখানা দেখলাম না; কারণ সর্বশক্তিমান প্রভু আল্লাহ্‌ এবং মেষশাবক স্বয়ং তার এবাদতখানাস্বরূপ।
{21:23} সেই নগরে আলো দেবার জন্য সূর্য বা চন্দ্রের কোন প্রয়োজন নেই; কারণ আল্লাহ্‌র মহিমা তা আলোকময় করে এবং মেষশাবক তার প্রদীপস্বরূপ।
{21:24} আর জাতিরা তার আলোতে চলাচল করবে; এবং দুনিয়ার বাদশাহ্‌রা তার মধ্যে নিজ নিজ মহিমা নিয়ে আসবেন।
{21:25} ঐ নগরের তোরণদ্বারগুলো দিনের বেলা কখনও বন্ধ হবে না, বাস্তবিক সেখানে রাত আর হবে না।
{21:26} আর সমস্ত জাতির মহিমা ও ঐশ্বর্য তার মধ্যে আনা হবে।
{21:27} আর নাপাক কিছু অথবা ঘৃণ্য ও মিথ্যাচারী কেউ কখনও তাতে প্রবেশ করতে পারবে না; কেবল মেষ-শাবকের জীবন-কিতাবে যাদের নাম লেখা আছে, তারাই সেখানে প্রবেশ করবে।
{i22:1} জীবন-নদী
{22:1} আর তিনি আমাকে জীবন-পানির নদী দেখালেন, তা স্ফটিকের মত উজ্জ্বল, তা আল্লাহ্‌ ও মেষ-শাবকের সিংহাসন থেকে বের হয়ে সেখানকার চকের মধ্যস্থানে বইছে;
{22:2} নদীর এপারে ও ওপারে জীবন-বৃক্ষ আছে তা বারো বার ফল উৎপন্ন করে, এক এক মাসে নিজ নিজ ফল দেয় এবং সেই গাছের পাতা সমস্ত জাতির সুস্থতার জন্য।
{22:3} সেখানে কোন বদদোয়া আর থাকবে না। আল্লাহ্‌ ও মেষশাবকের সিংহাসন তার মধ্যে থাকবে এবং তাঁর গোলামেরা তাঁর এবাদত করবে,
{22:4} ও তাঁর মুখ দর্শন করবে এবং তাঁর নাম তাদের ললাটে থাকবে।
{22:5} সেখানে রাত আর হবে না এবং লোকদের আর প্রদীপের আলোর কিংবা সূর্যের আলোর প্রয়োজন হবে না, কারণ প্রভু আল্লাহ্‌ তাদেরকে আলোকিত করবেন এবং তারা যুগপর্যায়ের যুগে যুগে রাজত্ব করবে।
{22:6} পরে তিনি আমাকে বললেন, এসব কথা বিশ্বাসযোগ্য ও সত্য। যা যা শীঘ্র ঘটবে তা তাঁর গোলামদেরকে দেখাবার জন্য প্রভু, নবীদের রূহ্‌ সকলের আল্লাহ্‌, তাঁর ফেরেশতাকে প্রেরণ করেছেন।
{22:7} আর দেখ, আমি শীঘ্রই আসছি; ধন্য সেই জন, যে এই কিতাবের ভবিষ্যদ্বাণীর কালামগুলো পালন করে।
{i22:8} শেষ কথা
{22:8} আমি ইউহোন্না এ সব দেখলাম ও শুনলাম। এই সব দেখা ও শোনার পর, যে ফেরেশতা আমাকে এ সব দেখাচ্ছিলেন আমি সেজ্‌দা করার জন্য তাঁর পায়ে পড়লাম।
{22:9} আর তিনি আমাকে বললেন, দেখো, এমন কাজ করো না; আমি তোমার সহগোলাম এবং তোমার ভাই নবীদের ও কিতাবে লেখা সব কথা পালনকারীদের সহগোলাম; আল্লাহ্‌কেই সেজ্‌দা কর।
{22:10} আর তিনি আমাকে বললেন, তুমি এই কিতাবের ভবিষ্যদ্বাণীর সমস্ত কথা সীলমোহর করো না; কেননা সময় সন্নিকট।
{22:11} যে অধর্মচারী, সে এর পরেও অধর্মের কাজ করুক; এবং যে কলুষিত, সে এর পরেও কলুষিত হোক; এবং যে ধার্মিক, সে এর পরেও সঠিক কাজ করুক; এবং যে পবিত্র, সে এর পরেও পবিত্র থাকুক।
{22:12} দেখ, আমি শীঘ্র আসছি; এবং আমার দাতব্য পুরস্কার আমার সঙ্গে আছে, যার যেমন কাজ, তাকে তেমন ফল দেব।
{22:13} আমি আলফা এবং ওমেগা, প্রথম ও শেষ, আদি এবং অন্ত।
{22:14} ধন্য তারা, যারা নিজ নিজ পোশাক ধুয়ে ফেলে, যেন তারা জীবন-বৃক্ষের অধিকারী হয় এবং তোরণদ্বারগুলো দিয়ে নগরে প্রবেশ করে।
{22:15} সমস্ত কুকুর, মায়াবী, বেশ্যাগামী, নরঘাতক ও মূর্তিপূজকেরা এবং যে কেউ মিথ্যা কথা ভালবাসে ও রচনা করে তারা বাইরে পড়ে আছে।
{22:16} আমি ঈসা আমার ফেরেশতাকে পাঠালাম, যেন সে মণ্ডলীগুলোর জন্য তোমাদের কাছে এসব সাক্ষ্য দেয়। আমি দাউদের মূল ও বংশ, উজ্জ্বল প্রভাতী নক্ষত্র।
{22:17} আর পাক-রূহ্‌ ও কন্যা বলছেন, এসো। যে শোনে, সেও বলুক, এসো। আর যে পিপাসিত, সে আসুক; যে ইচ্ছা করে, সে বিনামূল্যেই জীবন-পানি গ্রহণ করুক।
{22:18} যারা এই কিতাবের ভবিষ্যদ্বাণীর সমস্ত কথা শোনে, তাদের প্রত্যেক জনের কাছে আমি সাক্ষ্য দিয়ে বলছি, যদি কেউ এর সঙ্গে আর কিছু যোগ করে, তবে আল্লাহ্‌ সেই ব্যক্তিতে এই কিতাবে লেখা সমস্ত আঘাত যোগ করবেন;
{22:19} আর যদি কেউ এই ভবিষ্যদ্বাণীর কিতাবের কথা থেকে কিছু হরণ করে, তবে আল্লাহ্‌ এই কিতাবে লেখা জীবন-বৃক্ষ ও পবিত্র নগর থেকে তার অংশ হরণ করবেন।
{22:20} যিনি এসব কথার সাক্ষ্য দেন, তিনি বলছেন, সত্যি, আমি শীঘ্র আসছি। আমিন; প্রভু ঈসা, এসো।
{22:21} প্রভু ঈসার রহমত পবিত্র লোকদের সঙ্গে থাকুক। আমিন।
