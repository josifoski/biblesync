{i1:1} ঈসা মসীহের বংশ-তালিকা
{1:1} ঈসা মসীহের বংশ-তালিকা এই — তিনি দাউদের সন্তান, ইব্রাহিমের সন্তান।
{1:2} ইব্রাহিমের পুত্র ইস্‌হাক; ইস্‌হাকের পুত্র ইয়াকুব; ইয়াকুবের পুত্র এহুদা ও তাঁর ভাইয়েরা;
{1:3} এহুদার পুত্র পেরস ও সেরহ, তামরের গর্ভজাত; পেরসের পুত্র হিষ্রোণ; হিষ্রোণের পুত্র রাম;
{1:4} রামের পুত্র অম্মীনাদব; অম্মীনাদবের পুত্র নহোশোন; নহশোনের পুত্র সল্‌মোন;
{1:5} সল্‌মোনের পুত্র বোয়স, রাহবের গর্ভজাত; বোয়সের পুত্র ওবেদ, রূতের গর্ভজাত; ওবেদের পুত্র ইয়াসির;
{1:6} ইয়াসিরের পুত্র বাদশাহ্‌ দাউদ। দাউদের পুত্র সোলায়মান, ঊরিয়ের বিধবার গর্ভজাত;
{1:7} সোলায়মানের পুত্র রহবিয়াম; রহবিয়ামের পুত্র অবিয়; অবিয়ের পুত্র আসা;
{1:8} আসার পুত্র যিহোশাফট; যিহোশাফটের পুত্র যোরাম; যোরামের পুত্র উষিয়;
{1:9} উষিয়ের পুত্র যোথম; যোথমের পুত্র আহস; আহসের পুত্র হিষ্কিয়;
{1:10} হিষ্কিয়ের পুত্র মানশা; মানশার পুত্র আমোন; আমোনের পুত্র ইউসিয়া;
{1:11} ইউসিয়ার সন্তান যিকনিয় ও তাঁর ভাইয়েরা, তারা ব্যাবিলনে নির্বাসন কালে জন্মগ্রহণ করেছেন।
{1:12} যিকনিয়ের পুত্র শল্টীয়েল, সে ব্যাবিলনে নির্বাসনে যাওয়ার পরে জন্মগ্রহণ করেছে; শল্টীয়েলের পুত্র সরুব্বাবিল;
{1:13} সরুব্বাবিলের পুত্র অবীহূদ; অবীহূদের পুত্র ইলীয়াকীম; ইলীয়াকীমের পুত্র আসোর;
{1:14} আসোরের পুত্র সাদোক; সাদোকের পুত্র আখীম; আখীমের পুত্র ইলীহূদ;
{1:15} ইলীহূদের পুত্র ইলিয়াসর; ইলিয়াসরের পুত্র মত্তন; মত্তনের পুত্র ইয়াকুব;
{1:16} ইয়াকুবের পুত্র ইউসুফ; ইনি মরিয়মের স্বামী; এই মরিয়মের গর্ভে ঈসার জন্ম হয়, যাঁকে মসীহ্‌ [অভিষিক্ত] বলা হয়।
{1:17} এভাবে ইব্রাহিম থেকে দাউদ পর্যন্ত সর্বমোট চৌদ্দ পুরুষ; আর দাউদ থেকে ব্যাবিলনের নির্বাসন পর্যন্ত চৌদ্দ পুরুষ এবং ব্যাবিলনের নির্বাসন থেকে মসীহ্‌ পর্যন্ত চৌদ্দ পুরুষ।
{i1:18} ঈসা মসীহের জন্মবিবরণ
{1:18} ঈসা মসীহের জন্ম এভাবে হয়েছিল। তাঁর মা মরিয়ম ইউসুফের প্রতি বাগ্‌দত্তা হলে তাঁদের সহবাসের আগে জানা গেল, পাক-রূহ্‌ের শক্তিতে তিনি গর্ভবতী হয়েছেন।
{1:19} আর তাঁর স্বামী ইউসুফ ধার্মিক ছিলেন বলে তাঁকে সাধারণ লোকদের কাছে নিন্দার পাত্র করতে চাইলেন না। সেজন্য তিনি তাঁকে গোপনে তালাক দেবার ইচ্ছা করলেন।
{1:20} তিনি এসব ভাবছেন, এমন সময় দেখ, প্রভুর এক জন ফেরেশতা স্বপ্নে তাঁকে দর্শন দিয়ে বললেন, ইউসুফ, দাউদ-সন্তান, তোমার স্ত্রী মরিয়মকে গ্রহণ করতে ভয় করো না, কেননা তাঁর গর্ভে যে শিশু জন্মেছেন, তিনি পাক-রূহের শক্তিতেই জন্মেছেন;
{1:21} আর তিনি পুত্র প্রসব করবেন এবং তুমি তাঁর নাম ঈসা [নাজাতদাতা] রাখবে; কারণ তিনিই তাঁর লোকদেরকে তাদের গুনাহ্‌ থেকে নাজাত করবেন।
{1:22} এসব ঘটলো, যেন নবীর মধ্য দিয়ে প্রভুর এই যে কালাম নাজেল হয়েছিল তা পূর্ণ হয়,
{1:23} “দেখ, সেই কন্যা গর্ভবতী হবে এবং পুত্র প্রসব করবে, আর তাঁর নাম ইম্মানূয়েল রাখা হবে;” অনুবাদ করলে এই নামের অর্থ, ‘আমাদের সঙ্গে আল্লাহ্‌’।
{1:24} পরে ইউসুফ ঘুম থেকে উঠে প্রভুর ফেরেশতা তাঁকে যেমন হুকুম করেছিলেন তেমনি করলেন। তিনি মরিয়মকে স্ত্রী হিসেবে গ্রহণ করলেন।
{1:25} আর যে পর্যন্ত মরিয়ম পুত্র প্রসব না করলেন, সেই পর্যন্ত ইউসুফ তাঁর সঙ্গে সহবাস করলেন না, আর তিনি পুত্রের নাম ঈসা রাখলেন।
{i2:1} ঈসা মসীহের খোঁজে পণ্ডিতেরা
{2:1} বাদশাহ্‌ হেরোদের সময়ে এহুদিয়ার বেথেলহেমে ঈসার জন্ম হলে পর, দেখ, পূর্ব দেশ থেকে কয়েক জন পণ্ডিত জেরুশালেমে এসে বললেন,
{2:2} ইহুদীদের যে বাদশাহ্‌ জন্মেছেন, তিনি কোথায়? কারণ আমরা পূর্বদেশে আসমানে তাঁর তারা দেখেছি ও তাঁকে সেজ্‌দা করতে এসেছি।
{2:3} এই কথা শুনে বাদশাহ্‌ হেরোদ অস্থির হয়ে উঠলেন ও তাঁর সঙ্গে জেরুশালেমের সমস্ত লোকেরাও অস্থির হয়ে উঠলো।
{2:4} আর তিনি সমস্ত প্রধান ইমাম ও লোক-সাধারণের আলেমদেরকে একত্র করে তাঁদেরকে জিজ্ঞাসা করলেন, মসীহ্‌ কোথায় জন্মগ্রহণ করবেন?
{2:5} তাঁরা তাঁকে বললেন, এহুদিয়ার বেথেলহেমে, কেননা নবীর মধ্য দিয়ে এই কথা লেখা হয়েছে,
{2:6} “আর তুমি, হে এহুদা দেশের বেথেলহেম, তুমি এহুদার শাসনকর্তাদের মধ্যে কোন মতে ক্ষুদ্রতম নও, কারণ তোমা থেকে সেই শাসনকর্তা উৎপন্ন হবেন, যিনি আমার লোক ইসরাইলকে পালন করবেন।”
{2:7} তখন হেরোদ সেই পণ্ডিতদেরকে গোপনে ডেকে, ঐ তারা কোন্‌ সময়ে দেখা গিয়েছিল, তা তাঁদের কাছ থেকে বিশেষ করে জেনে নিলেন।
{2:8} পরে তিনি তাঁদেরকে বেথেলহেমে পাঠিয়ে দিয়ে বললেন, তোমরা গিয়ে বিশেষ করে সেই শিশুর খোঁজ কর; দেখা পেলে পর আমাকে সংবাদ দিও, যেন আমিও গিয়ে তাঁকে সেজ্‌দা করতে পারি।
{2:9} বাদশাহ্‌র কথা শুনে তাঁরা প্রস্থান করলেন, আর দেখ পূর্বদেশে তাঁরা যে তারা দেখেছিলেন, তা তাঁদের আগে আগে চললো, শেষে যেখানে শিশুটি ছিলেন তার উপরে এসে স্থগিত হয়ে রইলো।
{2:10} তারাটি দেখতে পেয়ে তাঁরা মহানন্দে অতিশয় আনন্দিত হলেন।
{2:11} পরে তাঁরা বাড়ির মধ্যে গিয়ে শিশুটিকে তাঁর মা মরিয়মের সঙ্গে দেখতে পেলেন ও ভূমিষ্ঠ হয়ে তাঁকে সেজ্‌দা করলেন এবং তাঁদের ধনকোষ খুলে তাঁকে সোনা, কুন্দুরু ও গন্ধরস উপহার দিলেন।
{2:12} পরে তাঁরা স্বপ্নে হুকুম পেলেন যেন হেরোদের কাছে ফিরে না যান, তখন অন্য পথ দিয়ে তাঁরা নিজেদের দেশে চলে গেলেন।
{i2:13} ঈসা মসীহ্‌কে নিয়ে মিসরে চলে যাওয়া
{2:13} তাঁরা চলে গেলে পর, দেখ, প্রভুর এক জন ফেরেশতা স্বপ্নে ইউসুফকে দর্শন দিয়ে বললেন, উঠ, শিশুটিকে ও তাঁর মাকে নিয়ে মিসরে পালিয়ে যাও; আর আমি যতদিন তোমাকে না বলি, তত দিন সেখানে থাক; কেননা হেরোদ শিশুটিকে হত্যা করার জন্য তাঁর খোঁজ করবে।
{2:14} তখন ইউসুফ উঠে সেই রাতেই শিশুটিকে ও তাঁর মাকে নিয়ে মিসরে চলে গেলেন;
{2:15} এবং হেরোদের মৃত্যু পর্যন্ত সেখানে থাকলেন। এটা ঘটলো যেন নবীর মধ্য দিয়ে নাজেল হওয়া প্রভুর এই কালাম পূর্ণ হয়, “আমি মিসর থেকে আপন পুত্রকে ডেকে আনলাম”।
{i2:16} বাদশাহ্‌ হেরোদ শিশুদের হত্যা করান
{2:16} পরে হেরোদ যখন দেখলেন যে, তিনি পণ্ডিতদের দ্বারা প্রতারিত হয়েছেন, তখন মহা ক্রুদ্ধ হলেন এবং সেই পণ্ডিতদের কাছে বিশেষ করে যে সময় জেনে নিয়েছিলেন, সেই অনুসারে দু’বছর ও তার অল্প বয়সের যত বালক বেথেলহেম ও তার সমস্ত পরিসীমার মধ্যে ছিল, লোক পাঠিয়ে তাদের সকলকে হত্যা করালেন।
{2:17} তখন ইয়ারমিয়া নবীর মধ্য দিয়ে নাজেল হওয়া প্রভুর এই কালাম পূর্ণ হল,
{2:18} “রামায় আওয়াজ শোনা যাচ্ছে, হাহাকার ও ভীষণ কান্নাকাটি; রাহেলা তার সন্তানদের জন্য কাঁদছেন, সান্ত্বনা পেতে চান না, কেননা তারা আর নেই।”
{i2:19} ঈসা মসীহ্‌কে নিয়ে মিসর থেকে ফিরে আসা
{2:19} হেরোদের মৃত্যু হলে পর, দেখ, প্রভুর এক জন ফেরেশতা মিসরে ইউসুফকে স্বপ্নে দর্শন দিয়ে বললেন,
{2:20} উঠ, শিশুটিকে ও তাঁর মাকে নিয়ে ইসরাইল দেশে যাও; কারণ যারা শিশুটির প্রাণ-নাশের চেষ্টা করেছিল, তারা মারা গেছে।
{2:21} তাতে তিনি উঠে শিশুটিকে ও তাঁর মাকে নিয়ে ইসরাইল দেশে আসলেন।
{2:22} কিন্তু যখন তিনি শুনতে পেলেন যে, আর্খিলায় তার পিতা হেরোদের পদে এহুদিয়াতে রাজত্ব করছেন তখন সেখানে যেতে ভয় পেলেন। পরে স্বপ্নে হুকুম পেয়ে গালীল প্রদেশে চলে গেলেন।
{2:23} তাঁরা নাসরত নামক নগরে গিয়ে বাস করতে লাগলেন, যেন নবীদের মধ্য দিয়ে নাজেল হওয়া এই কালাম পূর্ণ হয় যে, তিনি নাসরতীয় বলে আখ্যাত হবেন।
{i3:1} নবী ও বাপ্তিস্মদাতা ইয়াহিয়ার তবলিগ
{3:1} সেই সময়ে বাপ্তিস্মদাতা ইয়াহিয়া উপস্থিত হয়ে এহুদিয়ার মরুভূমিতে তবলিগ করতে লাগলেন;
{3:2} তিনি বললেন, ‘তওবা কর, কেননা বেহেশতী-রাজ্য সন্নিকট হল।’
{3:3} ইনিই সেই ব্যক্তি, যাঁর বিষয়ে নবী ইশাইয়া বলেছিলেন, “মরুভূমিতে এক জনের কণ্ঠস্বর, সে ঘোষণা করছে, তোমরা প্রভুর পথ প্রস্তুত কর, তাঁর রাজপথগুলো সরল কর।”
{3:4} ইয়াহিয়া উটের লোমের কাপড় পরতেন ও তাঁর কোমরে চামড়ার কোমরবন্ধনী পরতেন; পঙ্গপাল ও বনমধু তাঁর খাদ্য ছিল।
{3:5} তখন জেরুশালেম, সমস্ত এহুদিয়া এবং জর্ডানের নিকটবর্তী সমস্ত অঞ্চলের লোক বের হয়ে তাঁর কাছে যেতে লাগল।
{3:6} তারা নিজ নিজ গুনাহ্‌ স্বীকার করে জর্ডান নদীতে তাঁর দ্বারা বাপ্তিস্ম নিতে লাগল।
{3:7} কিন্তু অনেক ফরীশী ও সদ্দূকী বাপ্তিস্ম নেবার জন্য আসছে দেখে তিনি তাদেরকে বললেন, হে সাপের বংশধরেরা, আগামী গজব থেকে পালিয়ে যেতে তোমাদেরকে কে চেতনা দিল?
{3:8} অতএব মন পরিবর্তনের উপযোগী ফলে ফলবান হও।
{3:9} আর ভেবো না যে, তোমরা মনে মনে বলতে পার, ইব্রাহিম আমাদের পিতা; কেননা আমি তোমাদেরকে বলছি, আল্লাহ্‌ এসব পাথর থেকে ইব্রাহিমের জন্য সন্তান উৎপন্ন করতে পারেন।
{3:10} আর এখনই গাছগুলোর গোড়ায় কুড়াল লাগানো আছে; অতএব যে কোন গাছে উত্তম ফল ধরে না, তা কেটে আগুনে ফেলে দেওয়া হয়।
{3:11} আমি তোমাদেরকে মন পরিবর্তনের জন্য পানিতে বাপ্তিস্ম দিচ্ছি বটে, কিন্তু আমার পরে যিনি আসছেন, তিনি আমার চেয়ে শক্তিমান; আমি তাঁর জুতা বইবারও যোগ্য নই; তিনি তোমাদেরকে পাক-রূহ্‌ ও আগুনে বাপ্তিস্ম দেবেন।
{3:12} তাঁর কুলা তাঁর হাতে আছে, আর তিনি তাঁর খামার পরিষ্কার করবেন এবং তাঁর গম গোলায় সংগ্রহ করবেন, কিন্তু তুষ অনির্বাণ আগুনে পুড়িয়ে দেবেন।
{i3:13} ঈসা মসীহের বাপ্তিস্ম
{3:13} সেই সময়ে ঈসা ইয়াহিয়া কর্তৃক বাপ্তিস্ম নেবার জন্য গালীল থেকে জর্ডানে তাঁর কাছে আসলেন।
{3:14} কিন্তু ইয়াহিয়া তাঁকে বারণ করতে লাগলেন, বললেন, আপনার কাছে আমারই বাপ্তিস্ম নেওয়া উচিত, আর আপনি কিনা এসেছেন আমার কাছে?
{3:15} কিন্তু জবাবে ঈসা তাঁকে বললেন, এখন সম্মত হও, কেননা এভাবে সমস্ত ধার্মিকতা সাধন করা আমাদের পক্ষে উপযুক্ত। তখন তিনি তাঁর কথায় সম্মত হলেন।
{3:16} পরে ঈসা বাপ্তিস্ম নিয়ে যখন পানি থেকে উঠলেন; আর দেখ, তাঁর জন্য বেহেশত খুলে গেল এবং তিনি আল্লাহ্‌র রূহ্‌কে কবুতরের মত নেমে তাঁর নিজের উপরে আসতে দেখলেন।
{3:17} আর দেখ, বেহেশত থেকে এই বাণী হল, ‘ইনিই আমার প্রিয় পুত্র, এঁর উপরেই আমি সন্তুষ্ট।’
{i4:1} ঈসা মসীহের পরীক্ষা
{4:1} তখন ঈসা ইবলিস দ্বারা পরীক্ষিত হবার জন্য, পাক-রূহের পরিচালনায় মরুভূমিতে নীত হলেন।
{4:2} আর চল্লিশ দিন ও চল্লিশ রাত রোজা রাখার পর তাঁর খিদে পেল।
{4:3} তখন শয়তান পরীক্ষা করার জন্য কাছে এসে তাঁকে বললো, তুমি যদি আল্লাহ্‌র পুত্র হও, তবে বলো, যেন এই পাথরগুলো রুটি হয়ে যায়।
{4:4} কিন্তু জবাবে তিনি বললেন, লেখা আছে, “মানুষ কেবল রুটিতে বাঁচবে না, কিন্তু আল্লাহ্‌র মুখ থেকে যে প্রত্যেক কালাম বের হয়, তাতেই বাঁচবে।”
{4:5} তখন শয়তান তাঁকে পবিত্র নগরে নিয়ে গেল এবং বায়তুল-মোকাদ্দসের চূড়ার উপরে দাঁড় করালো,
{4:6} আর তাঁকে বললো, তুমি যদি আল্লাহ্‌র পুত্র হও, তবে নিচে ঝাঁপ দিয়ে পড়, কেননা লেখা আছে, “তিনি তাঁর ফেরেশতাদেরকে তোমার বিষয়ে হুকুম দেবেন, আর তাঁরা তোমাকে হাতে করে তুলে নেবেন, পাছে তোমার পায়ে পাথরের আঘাত লাগে।”
{4:7} ঈসা তাকে বললেন, আবার লেখা আছে, “তুমি তোমার আল্লাহ্‌ মালিকের পরীক্ষা করো না।”
{4:8} আবার শয়তান তাঁকে খুব উঁচু একটি পর্বতে নিয়ে গেল এবং দুনিয়ার সমস্ত রাজ্য ও সেই সবের প্রতাপ দেখালো,
{4:9} আর তাঁকে বললো, তুমি যদি ভূমিষ্ঠ হয়ে আমাকে সেজ্‌দা কর, এ সবই আমি তোমাকে দেব।
{4:10} তখন ঈসা তাঁকে বললেন, দূর হও, শয়তান; কেননা লেখা আছে, “তোমার মালিক আল্লাহ্‌কেই সেজদা করবে, কেবল তাঁরই এবাদত করবে।”
{4:11} তখন শয়তান তাঁর কাছ থেকে চলে গেল, আর দেখ, ফেরেশতারা কাছে এসে তাঁর পরিচর্যা করতে লাগলেন।
{i4:12} গালীলে ঈসা মসীহের সেবা-কাজের আরম্ভ
{4:12} পরে ঈসা শুনতে পেলেন যে, ইয়াহিয়াকে কারাগারে বন্দী করা হয়েছে, তখন তিনি গালীলে চলে গেলেন;
{4:13} আর নাসরত ত্যাগ করে সমুদ্রতীরে, সবূলূন ও নপ্তালি অঞ্চলে অবস্থিত কফরনাহূমে গিয়ে বাস করলেন;
{4:14} যেন নবী ইশাইয়ার মধ্য দিয়ে যে কালাম নাজেল হয়েছিল তা পূর্ণ হয়,
{4:15} “সবূলূন দেশ ও নপ্তালি দেশ, সমুদ্রের পথে, জর্ডান নদীর অন্য পারে, অ-ইহুদীদের গালীল,
{4:16} যে জাতি অন্ধকারে বসে ছিল, তারা মহা আলো দেখতে পেল, যারা মৃত্যুর দেশে ও ছায়াতে বসে ছিল, তাদের উপরে আলো উদিত হল।”
{4:17} সেই সময় থেকে ঈসা তবলিগ করতে আরম্ভ করলেন; বলতে লাগলেন, ‘মন ফিরাও, কেননা বেহেশতী-রাজ্য সন্নিকট’।
{i4:18} ঈসা মসীহ্‌ তাঁর প্রথম সাহাবীকে আহ্বান করেন
{4:18} একদিন তিনি গালীল সমুদ্রের তীর দিয়ে বেড়াতে বেড়াতে শিমোন, যাকে পিতর বলা হয়, আর তাঁর ভাই আন্দ্রিয়কে দেখতে পেলেন। তাঁরা সাগরে জাল ফেলছেন, কারণ তাঁরা জেলে ছিলেন।
{4:19} তিনি তাঁদেরকে বললেন, আমাকে অনুসরণ কর।
{4:20} আমি তোমাদেরকে মানুষ ধরা জেলে করবো। আর তখনই তাঁরা তাদের জাল পরিত্যাগ করে তাঁর পিছনে চললেন।
{4:21} পরে তিনি সেখান থেকে এগিয়ে গিয়ে সিবদিয়ের পুত্র ইয়াকুব ও ইউহোন্না নামে দুই ভাইকে দেখতে পেলেন। তাঁরা তাঁদের পিতা সিবদিয়ের সঙ্গে নৌকায় জাল সারছিলেন। ঈসা তাঁদেরকে ডাকলেন।
{4:22} আর তখনই তাঁরা নৌকা ও তাঁদের পিতাকে পরিত্যাগ করে তাঁর পিছনে চললেন।
{i4:23} ঈসা মসীহ্‌ অনেক লোককে সুস্থ করেন
{4:23} পরে ঈসা সারা গালীলে ভ্রমণ করতে লাগলেন; তিনি লোকদের বিভিন্ন মজলিস-খানায় উপদেশ দিলেন, বেহেশতী-রাজ্যের সুসমাচার তবলিগ করলেন এবং লোকদের সমস্ত রকম রোগ ও সমস্ত রকম অসুস্থতা থেকে তাদের সুস্থ করলেন।
{4:24} আর তাঁর কথা সারা সিরিয়া দেশে ছড়িয়ে পড়লো এবং নানা রকম রোগ ও ব্যাধিতে কষ্ট পাওয়া সমস্ত অসুস্থ লোক, বদ-রূহে পাওয়া লোক ও মৃগীরোগী ও পক্ষাঘাতগ্রস্ত লোকদের তাঁর কাছে আনা হল, আর তিনি তাদেরকে সুস্থ করলেন।
{4:25} আর গালীল, দিকাপলি, জেরুশালেম, এহুদিয়া ও জর্ডান নদীর অন্য পার থেকে অনেক লোক এসে তাঁর পিছনে পিছনে চলতে লাগল।
{i5:1} ঈসা মসীহের পর্বতে দেওয়া উপদেশ
{5:1} তিনি অনেক লোক দেখে পর্বতে উঠলেন; আর তিনি বসলে পর তাঁর সাহাবীরা তাঁর কাছে আসলেন।
{5:2} তখন তিনি মুখ খুলে তাঁদেরকে এই উপদেশ দিতে লাগলেন —
{5:3} ধন্য যারা রূহে দীনহীন, কারণ বেহেশতী-রাজ্য তাদেরই।
{5:4} ধন্য যারা শোক করে, কারণ তারা সান্ত্বনা পাবে।
{5:5} ধন্য যারা মৃদুশীল, কারণ তারা দেশের অধিকারী হবে।
{5:6} ধন্য যারা ধার্মিকতার জন্য ক্ষুধিত ও তৃষ্ণার্ত, কারণ তারা পরিতৃপ্ত হবে।
{5:7} ধন্য যারা করুণা করে, কারণ তারা করুণা পাবে।
{5:8} ধন্য যারা নির্মল অন্তরের অধিকারী, কারণ তারা আল্লাহ্‌র দর্শন পাবে।
{5:9} ধন্য যারা মিলন করে দেয়, কারণ তারা আল্লাহ্‌র পুত্র বলে আখ্যায়িত হবে।
{5:10} ধন্য যারা ধার্মিকতার জন্য নির্যাতিত হয়েছে, কারণ বেহেশতী-রাজ্য তাদেরই।
{5:11} ধন্য তোমরা, যখন লোকে আমার জন্য তোমাদেরকে নিন্দা করে ও নির্যাতন করে এবং মিথ্যা করে তোমাদের বিরুদ্ধে সব রকম মন্দ কথা বলে।
{5:12} আনন্দ করো, উল্লসিত হয়ো, কেননা বেহেশতে তোমাদের পুরস্কার প্রচুর; কারণ তোমাদের আগে যে নবীরা ছিলেন, তাঁদেরকে তারা সেইভাবে নির্যাতন করতো।
{i5:13} লবণ ও আলো
{5:13} তোমরা দুনিয়ার লবণ, কিন্তু লবণের স্বাদ যদি চলে যায়, তবে তা কিভাবে লবণের গুণবিশিষ্ট করা যাবে? তা আর কোন কাজে লাগে না, কেবল বাইরে ফেলে দেবার ও লোকের পদতলে দলিত হবার যোগ্য হয়।
{5:14} তোমরা দুনিয়ার নূর; পর্বতের উপরে অবস্থিত নগর গুপ্ত থাকতে পারে না।
{5:15} আর লোকে প্রদীপ জ্বেলে ঢাকনার নিচে রাখে না, কিন্তু প্রদীপ-আসনের উপরেই রাখে, তাতে তা গৃহস্থিত সমস্ত লোককে আলো দেয়।
{5:16} তেমনি তোমাদের নূর মানুষের সাক্ষাতে উজ্জ্বল হোক, যেন তারা তোমাদের সৎকর্ম দেখে তোমাদের বেহেশতী পিতার গৌরব করে।
{i5:17} হযরত মূসার শরীয়ত ও নবীগণ
{5:17} মনে করো না যে, আমি শরীয়ত বা নবীদের কিতাব লোপ করতে এসেছি; আমি তা লোপ করতে আসি নি, কিন্তু পূর্ণ করতে এসেছি।
{5:18} কেননা আমি তোমাদেরকে সত্যি বলছি, যে পর্যন্ত আসমান ও দুনিয়া শেষ না হবে, সেই পর্যন্ত শরীয়তের একটি মাত্রা বা একটি বিন্দুও মুছে যাবে না, সমস্তই সফল হবে।
{5:19} অতএব যে কেউ এসব ক্ষুদ্রতম হুকুমের মধ্যে কোন একটি হুকুম লঙ্ঘন করে ও লোকদেরকে তা লঙ্ঘন করতে শিক্ষা দেয়, তাকে বেহেশতী-রাজ্যে অতি ক্ষুদ্র বলা যাবে; কিন্তু যে কেউ সেসব পালন করে ও শিক্ষা দেয়, তাকে বেহেশতী-রাজ্যে মহান বলা যাবে।
{5:20} কেননা আমি তোমাদেরকে বলছি, আলেম ও ফরীশীদের চেয়ে তোমাদের ধার্মিকতা যদি বেশি না হয়, তবে তোমরা কোন মতে বেহেশতী-রাজ্যে প্রবেশ করতে পারবে না।
{i5:21} ক্রোধের বিষয়ে শিক্ষা
{5:21} তোমরা শুনেছ, আগেকার দিনের লোকদের কাছে বলা হয়েছিল, “তুমি খুন করো না,” আর ‘যে খুন করে সে বিচারের দায়ে পড়বে’।
{5:22} কিন্তু আমি তোমাদেরকে বলছি, যে কেউ আপন ভাইয়ের প্রতি ক্রোধ করে, সে বিচারের দায়ে পড়বে; আর যে কেউ আপন ভাইকে বলে, ‘রে নির্বোধ,’ সে মহাসভার বিচারের দায়ে পড়বে। আর যে কেউ বলে, ‘রে মূঢ়,’ সে দোজখের আগুনের দায়ে পড়বে।
{5:23} অতএব তুমি যখন কোরবানগাহ্‌র কাছে তোমার নৈবেদ্য কোরবানী করছো, তখন সেই স্থানে যদি মনে পড়ে যে, তোমার বিরুদ্ধে তোমার ভাইয়ের কোন অনুযোগ আছে,
{5:24} তবে সেই স্থানে কোরবানগাহ্‌র সম্মুখে তোমার নৈবেদ্য রাখ, আর চলে গিয়ে প্রথমে তোমার ভাইয়ের সঙ্গে সম্মিলিত হও, পরে এসে তোমার নৈবেদ্য কোরবানী করো।
{5:25} তুমি যখন বিপক্ষের সঙ্গে পথে থাক, তখন তার সঙ্গে শীঘ্র মীমাংসা করো, পাছে বিপক্ষ তোমাকে বিচারকর্তার হাতে তুলে দেয় ও বিচারকর্তা তোমাকে পুলিশের হাতে তুলে দেয়, আর তুমি কারাগারে নিক্ষিপ্ত হও।
{5:26} আমি তোমাকে সত্যি বলছি, যতদিন শেষ পয়সাটা পর্যন্ত পরিশোধ না করবে, ততদিন তুমি কোন মতে সেই স্থান থেকে বাইরে আসতে পারবে না।
{i5:27} জেনা করার বিষয়ে শিক্ষা
{5:27} তোমরা শুনেছ, বলা হয়েছিল, “তুমি জেনা করো না”।
{5:28} কিন্তু আমি তোমাদেরকে বলছি, যে কেউ কোন স্ত্রীলোকের প্রতি কামভাবে দৃষ্টিপাত করে, সে তখনই মনে মনে তার সঙ্গে জেনা করলো।
{5:29} আর তোমার ডান চোখ যদি তোমাকে গুনাহ্‌ করায়, তবে তা উপড়ে দূরে ফেলে দাও; কেননা তোমার সমস্ত শরীর দোজখে নিক্ষিপ্ত হওয়ার চেয়ে বরং একটি অঙ্গের নাশ হওয়া তোমার পক্ষে ভাল।
{5:30} আর তোমার ডান হাত যদি তোমাকে গুনাহ্‌ করায়, তবে তা কেটে দূরে ফেলে দাও; কেননা তোমার সমস্ত শরীর দোজখে যাওয়ার চেয়ে বরং একটি অঙ্গের নাশ হওয়া তোমার পক্ষে ভাল।
{i5:31} তালাক দেবার বিষয়ে শিক্ষা
{5:31} আর বলা হয়েছিল, “যে কেউ তার স্ত্রীকে তালাক দিতে চায় সে তাকে তালাক-নামা দিক্‌”।
{5:32} কিন্তু আমি তোমাদেরকে বলছি, যে কেউ জেনা ছাড়া অন্য কারণে তার স্ত্রীকে তালাক দেয় সে তাকে জেনাকারিণী করে। যে ব্যক্তি সেই পরিত্যক্তা স্ত্রীকে বিয়ে করে, সেও জেনা করে।
{i5:33} কসম খাওয়ার বিষয়ে শিক্ষা
{5:33} আবার তোমরা শুনেছ, আগেকার দিনের লোকদের কাছে বলা হয়েছিল, ‘তুমি মিথ্যা কসম খেয়ো না, কিন্তু প্রভুর উদ্দেশে তোমার কসমগুলো পালন কোরো।’
{5:34} কিন্তু আমি তোমাদেরকে বলছি, কোন কসমই খেয়ো না; বেহেশতের নামে কসম খেয়ো না, কেননা তা আল্লাহ্‌র সিংহাসন; দুনিয়ার নামে কসম খেয়ো না, কেননা তা তাঁর পাদপীঠ।
{5:35} আর জেরুশালেমের নামে কসম খেয়ো না, কেননা তা মহান বাদশাহ্‌র নগরী।
{5:36} আর তোমার মাথার নামে কসম খেয়ো না, কেননা একগাছি চুল সাদা বা কালো করার সাধ্য তোমার নেই।
{5:37} কিন্তু তোমাদের কথা হ্যাঁ, হ্যাঁ, না, না, হোক; এর অতিরিক্ত যা, তা মন্দ থেকে জন্মে।
{i5:38} প্রতিশোধের বিষয়ে শিক্ষা
{5:38} তোমরা শুনেছ, বলা হয়েছিল, “চোখের বদলে চোখ ও দাঁতের বদলে দাঁত”।
{5:39} কিন্তু আমি তোমাদেরকে বলছি, তোমরা দুষ্টের প্রতিরোধ করো না; বরং যে কেউ তোমার ডান গালে চড় মারে, অন্য গাল তার দিকে ফিরিয়ে দাও।
{5:40} আর যে তোমার সঙ্গে বিচার-স্থানে ঝগড়া করে তোমার কোর্তা নিতে চায়, তাকে জামাটাও নিতে দাও।
{5:41} আর যে কেউ এক মাইল যেতে তোমাকে পীড়াপীড়ি করে, তার সঙ্গে দুই মাইল যাও।
{5:42} যে তোমার কাছে কিছু চায়, তাকে দাও এবং যে তোমার কাছে ধার চায়, তা থেকে বিমুখ হয়ো না।
{i5:43} দুশমনকে মহব্বত করবার বিষয়ে শিক্ষা
{5:43} তোমরা শুনেছ, বলা হয়েছিল, “তোমার প্রতিবেশীকে মহব্বত করবে,” এবং “তোমার দুশমনকে ঘৃণা করবে”।
{5:44} কিন্তু আমি তোমাদেরকে বলছি, তোমরা নিজ নিজ দুশমনদেরকে মহব্বত করো এবং যারা তোমাদেরকে নির্যাতন করে, তাদের জন্য মুনাজাত করো;
{5:45} যেন তোমরা তোমাদের বেহেশতী পিতার সন্তান হও, কারণ তিনি ভাল-মন্দ লোকদের উপরে তাঁর সূর্য উদিত করেন এবং ধার্মিক-অধার্মিকদের উপরে বৃষ্টি বর্ষণ করেন।
{5:46} কেননা যারা তোমাদেরকে মহব্বত করে, যদি তাদেরকেই তোমরা মহব্বত কর তবে তোমাদের কি পুরস্কার হবে? কর-আদায়কারীরাও কি সেই মত করে না?
{5:47} আর তোমরা যদি কেবল আপন আপন ভাইদেরকে সালাম জানাও, তবে বেশি কি কাজ কর? অ-ইহুদীরাও কি সেরকম করে না?
{5:48} অতএব তোমাদের বেহেশতী পিতা যেমন সিদ্ধ, তোমরাও তেমনি সিদ্ধ হও।
{i6:1} দান করার বিষয়ে শিক্ষা
{6:1} সাবধান, লোককে দেখাবার জন্য তাদের সাক্ষাতে তোমাদের ধর্মকর্ম করো না, করলে তোমাদের বেহেশতী পিতার কাছ থেকে তোমরা কোন পুরস্কার পাবে না।
{6:2} অতএব তুমি যখন দান কর, তখন তোমার সম্মুখে তূরী বাজিয়ো না, যেমন ভণ্ডরা লোকের কাছে প্রশংসা পাবার জন্য মজলিস-খানায় ও পথে করে থাকে; আমি তোমাদেরকে সত্যি বলছি, তারা তাদের পুরস্কার পেয়ে গেছে।
{6:3} কিন্তু তুমি যখন দান কর, তখন তোমার ডান হাত কি করছে, তা তোমার বাম হাতকে জানতে দিও না।
{6:4} এভাবে তোমার দান যেন গোপনে হয়; তাতে তোমার পিতা, যিনি গোপনে দেখেন, তিনি তোমাকে ফল দেবেন।
{i6:5} মুনাজাতের বিষয়ে শিক্ষা
{6:5} আর তোমরা যখন মুনাজাত কর, তখন ভণ্ডদের মত হয়ো না; কারণ তারা মজলিস-খানায় ও পথের কোণে দাঁড়িয়ে লোক-দেখানো মুনাজাত করতে ভালবাসে; আমি তোমাদেরকে সত্যি বলছি, তারা তাদের পুরস্কার পেয়ে গেছে।
{6:6} কিন্তু তুমি যখন মুনাজাত কর, তখন তোমার ভিতরের ঘরে প্রবেশ করো, আর দরজা বন্ধ করে তোমার পিতা, যিনি গোপনে বর্তমান, তাঁর কাছে মুনাজাত করো; তাতে তোমার পিতা, যিনি গোপনে দেখেন, তিনি তোমাকে ফল দেবেন।
{6:7} আর মুনাজাত করার সময় তোমরা অনর্থক পুনরুক্তি করো না, যেমন অ-ইহুদীরা করে থাকে; কেননা তারা মনে করে, বেশি কথা বললেই তাদের মুনাজাতের উত্তর পাবে।
{6:8} অতএব তোমরা তাদের মত হয়ো না, কেননা তোমাদের কি কি প্রয়োজন, তা যাচ্ঞা করার আগে তোমাদের পিতা জানেন।
{6:9} অতএব তোমরা এই ভাবে মুনাজাত করো; হে আমাদের বেহেশতী পিতা, তোমার নাম পবিত্র বলে মান্য হোক,
{6:10} তোমার রাজ্য আসুক, তোমার ইচ্ছা সিদ্ধ হোক, যেমন বেহেশতে তেমনি দুনিয়াতেও হোক;
{6:11} আমাদের প্রয়োজনীয় খাদ্য আজ আমাদেরকে দাও;
{6:12} আর আমাদের অপরাধগুলো মাফ কর, যেমন আমরাও নিজ নিজ অপরাধীদেরকে মাফ করেছি;
{6:13} আর আমাদেরকে পরীক্ষাতে এনো না, কিন্তু মন্দ থেকে রক্ষা কর।
{6:14} তোমরা যদি লোকের অপরাধ মাফ কর, তবে তোমাদের বেহেশতী পিতা তোমাদেরকেও মাফ করবেন।
{6:15} কিন্তু তোমরা যদি লোকদেরকে মাফ না কর, তবে তোমাদের পিতা তোমাদের অপরাধও মাফ করবেন না।
{i6:16} রোজা রাখার বিষয়ে শিক্ষা
{6:16} আর তোমরা যখন রোজা রাখ, তখন ভণ্ডদের মত মুখ কালো করে রেখো না; কেননা তারা লোককে রোজা দেখাবার জন্য নিজেদের মুখ কালো করে রাখে; আমি তোমাদেরকে সত্যি বলছি, তারা তাদের পুরস্কার পেয়ে গেছে।
{6:17} কিন্তু তুমি যখন রোজা রাখ, তখন মাথায় তেল দিও এবং মুখ ধুইও;
{6:18} যেন লোকে তোমার রোজা দেখতে না পায়, কিন্তু তোমার পিতা, যিনি গোপনে বর্তমান, তিনিই দেখতে পান; তাতে তোমার পিতা, যিনি গোপনে দেখেন, তিনি তোমাকে ফল দেবেন।
{i6:19} বেহেশতে ধন সঞ্চয় করার বিষয়ে শিক্ষা
{6:19} তোমরা দুনিয়াতে নিজেদের জন্য ধন সঞ্চয় করো না; এখানে তো কীটে ও মরিচায় ক্ষয় করে এবং এখানে চোরে সিঁধ কেটে চুরি করে।
{6:20} কিন্তু বেহেশতে নিজেদের জন্য ধন সঞ্চয় কর; সেখানে কীটে ও মরিচায় ক্ষয় করে না, সেখানে চোরেও সিঁধ কেটে চুরি করে না।
{6:21} কারণ যেখানে তোমার ধন, সেখানে তোমার মনও থাকবে।
{i6:22} চোখ শরীরের প্রদীপ
{6:22} চোখই শরীরের প্রদীপ; অতএব তোমার চোখ যদি সরল হয়, তবে তোমার সমস্ত শরীর আলোতে পূর্ণ হবে।
{6:23} কিন্তু তোমার চোখ যদি মন্দ হয়, তবে তোমার সমস্ত শরীর অন্ধকারময় হবে। অতএব তোমার মধ্যকার আলো যদি অন্ধকার হয়, সেই অন্ধকার কত বড়!
{i6:24} দুই মালিকের গোলামী করা
{6:24} কেউই দুই মালিকের গোলামী করতে পারে না; কেননা সে হয় তো এক জনকে হিংসা করবে, আর এক জনকে মহব্বত করবে, নয় তো এক জনের প্রতি অনুরক্ত হবে, আর এক জনকে তুচ্ছ করবে; তোমরা আল্লাহ্‌ এবং ধন উভয়ের গোলামী করতে পার না।
{i6:25} চিন্তিত না হবার বিষয়ে শিক্ষা
{6:25} এজন্য আমি তোমাদেরকে বলছি, ‘কি ভোজন করবো, কি পান করবো’ বলে প্রাণের বিষয়ে, কিংবা ‘কি পরবো’ বলে শরীরের বিষয়ে চিন্তিত হয়ো না; খাদ্য থেকে প্রাণ ও কাপড় থেকে শরীর কি বড় বিষয় নয়?
{6:26} আসমানের পাখিগুলোর প্রতি দৃষ্টিপাত কর; তারা বপনও করে না, কাটেও না, গোলাঘরে সঞ্চয়ও করে না, তবুও তোমাদের বেহেশতী পিতা তাদেরকে আহার দিয়ে থাকেন; তোমরা কি তাদের থেকে বেশি শ্রেষ্ঠ নও?
{6:27} আর তোমাদের মধ্যে কে চিন্তিত হয়ে নিজের বয়স এক হাত মাত্র বৃদ্ধি করতে পারে?
{6:28} আর কাপড়ের জন্য কেন চিন্তিত হও? ক্ষেতের ফুলের বিষয়ে চিন্তা কর, সেগুলো কেমন বেড়ে ওঠে;
{6:29} সেসব পরিশ্রম করে না, সুতাও কাটে না; তবুও আমি তোমাদেরকে বলছি, সোলায়মানও তাঁর সমস্ত প্রতাপে এর একটির মত সুসজ্জিত ছিলেন না।
{6:30} ভাল, ক্ষেতের যে ঘাস আজ আছে ও আগামীকাল চুলায় ফেলে দেওয়া হবে, তা যদি আল্লাহ্‌ এভাবে সাজিয়ে থাকেন, তবে হে অল্প বিশ্বাসীরা, তোমাদেরকে কি আরও বেশি করে সাজাবেন না?
{6:31} অতএব এই বলে চিন্তিত হয়ো না যে,
{6:32} ‘কি ভোজন করবো?’ বা ‘কি পান করবো?’ বা ‘কি পরবো?’ কেননা অ-ইহুদীরাই এসব বিষয় চেষ্টা করে থাকে; তোমাদের বেহেশতী পিতা তো জানেন যে, এসব দ্রব্য তোমাদের প্রয়োজন আছে।
{6:33} কিন্তু তোমরা প্রথমে তাঁর রাজ্য ও তাঁর ধার্মিকতার বিষয়ে চেষ্টা কর, তা হলে ঐ সমস্ত দ্রব্যও তোমাদেরকে দেওয়া হবে।
{6:34} অতএব আগামীকালের জন্য চিন্তিত হয়ো না, কেননা আগামীকাল তার নিজের বিষয় নিজেই চিন্তিত হবে; দিনের কষ্ট দিনের জন্যই যথেষ্ট।
{i7:1} পরের বিচার করার বিষয়ে শিক্ষা
{7:1} তোমরা বিচার করো না, যেন তোমাদেরও বিচার করা না হয়।
{7:2} কেননা তোমরা যেভাবে বিচার কর, সেই একইভাবে তোমাদেরও বিচার করা হবে। তোমরা যেভাবে মেপে দাও, সেই একই-ভাবে তোমাদের জন্য মাপা হবে।
{7:3} আর তোমার ভাইয়ের চোখে যে কুটা আছে, তা-ই কেন দেখছো, কিন্তু তোমার নিজের চোখে যে কড়িকাঠ আছে, তা কেন ভেবে দেখছো না?
{7:4} অথবা তুমি কেমন করে আপন ভাইকে বলবে, এসো, আমি তোমার চোখ থেকে কুটাটি বের করে দিই? আর দেখ, তোমার নিজের চোখে কড়িকাঠ রয়েছে!
{7:5} হে ভণ্ড, আগে নিজের চোখ থেকে কড়ি-কাঠ বের করে ফেল, আর তখন তোমার ভাইয়ের চোখ থেকে কুটাটি বের করার জন্য সপষ্ট দেখতে পাবে।
{7:6} পবিত্র বস্তু কুকুরদেরকে দিও না এবং তোমাদের মুক্তা শূকরের সম্মুখে ফেলো না; পাছে তারা পা দিয়ে তা দলায় এবং ফিরে তোমাদেরকে আক্রমণ করে।
{i7:7} যাচ্ঞা কর, খোঁজ কর, আঘাত কর
{7:7} যাচ্ঞা কর, তোমাদেরকে দেওয়া যাবে; খোঁজ কর, পাবে; দ্বারে আঘাত কর, তোমাদের জন্য খুলে দেওয়া যাবে।
{7:8} কেননা যে কেউ যাচ্ঞা করে, সে গ্রহণ করে এবং যে খোঁজ করে, সে পায়। আর যে আঘাত করে, তার জন্য খুলে দেওয়া যাবে।
{7:9} তোমাদের মধ্যে এমন লোক কে যে, তার পুত্র রুটি চাইলে তাকে পাথর দেবে,
{7:10} কিংবা মাছ চাইলে তাকে সাপ দেবে?
{7:11} অতএব তোমরা মন্দ হয়েও যদি তোমাদের সন্তানদেরকে উত্তম উত্তম দ্রব্য দান করতে জান, তবে এটা কত বেশি নিশ্চয় যে, তোমাদের বেহেশতী পিতা, যারা তাঁর কাছে যাচ্ঞা করে, তাদেরকে উত্তম উত্তম দ্রব্য দান করবেন।
{i7:12} উপযুক্ত পথ
{7:12} অতএব সমস্ত বিষয়ে তোমরা যা যা ইচ্ছা কর যে, লোকে তোমাদের প্রতি করে, তোমরাও তাদের প্রতি সেরকম করো; কেননা এ-ই শরীয়তের ও নবীদের কিতাবের সার।
{i7:13} সরু ও চওড়া দরজা
{7:13} সঙ্কীর্ণ দ্বার দিয়ে প্রবেশ কর; কেননা সর্বনাশে যাবার দ্বার প্রশস্ত ও পথ পরিসর এবং অনেকেই তা দিয়ে প্রবেশ করে;
{7:14} কেননা জীবনে যাবার দ্বার সঙ্কীর্ণ ও পথ দুর্গম এবং অল্প লোকেই তা পায়।
{i7:15} গাছ ও তার ফল
{7:15} ভণ্ড নবীদের থেকে সাবধান; তারা মেষের বেশে তোমাদের কাছে আসে, কিন্তু অন্তরে গ্রাসকারী নেকড়ে বাঘ।
{7:16} তোমরা তাদের ফল দ্বারাই তাদেরকে চিনতে পারবে। লোকে কি কাঁটা গাছ থেকে আঙ্গুর ফল, কিংবা শিয়ালকাঁটা থেকে ডুমুর ফল সংগ্রহ করে?
{7:17} সেই ভাবে প্রত্যেক ভাল গাছে ভাল ফল ধরে, কিন্তু মন্দ গাছে মন্দ ফল ধরে।
{7:18} ভাল গাছে মন্দ ফল ধরতে পারে না এবং মন্দ গাছে ভাল ফল ধরতে পারে না।
{7:19} যে কোন গাছে ভাল ফল ধরে না, তা কেটে আগুনে ফেলে দেওয়া হয়।
{7:20} অতএব তোমরা ওদের ফল দ্বারাই ওদেরকে চিনতে পারবে।
{i7:21} আত্ম প্রবঞ্চনার বিষয়ে
{7:21} যারা আমাকে হে প্রভু, হে প্রভু বলে, তারা সকলেই যে বেহেশতী-রাজ্যে প্রবেশ করতে পারবে এমন নয়, কিন্তু যে ব্যক্তি আমার বেহেশতী পিতার ইচ্ছা পালন করে, সেই পারবে।
{7:22} সেদিন অনেকে আমাকে বলবে, হে প্রভু, হে প্রভু, আপনার নামেই আমরা কি ভবিষ্যদ্বাণী বলি নি? আপনার নামেই কি বদ-রূহ্‌ ছাড়াই নি? আপনার নামেই কি অনেক কুদরতি-কাজ করি নি?
{7:23} তখন আমি তাদেরকে স্পষ্টই বলবো, আমি কখনও তোমাদেরকে চিনি না; হে দুর্বৃত্তরা, আমার কাছ থেকে দূর হও।
{i7:24} যারা শুনে ও পালন করে
{7:24} অতএব যে কেউ আমার এসব কালাম শুনে পালন করে, তাকে এমন এক জন বুদ্ধিমান লোকের মত বলতে হবে, যে পাথরের উপরে তার বাড়ি নির্মাণ করলো।
{7:25} পরে বৃষ্টি নামলো, বন্যা আসল, বায়ু বইলো এবং সেই বাড়িতে লাগল, তবুও তা পড়লো না, কারণ পাথরের উপরে তার ভিত্তিমূল স্থাপিত হয়েছিল।
{7:26} আর যে কেউ আমার এসব কালাম শুনে পালন না করে, তাকে এমন এক জন নির্বোধ লোকের মত বলতে হবে, যে বালুকণার উপরে তার বাড়ি নির্মাণ করলো।
{7:27} পরে বৃষ্টি নামলো, বন্যা আসল, বায়ু বইলো এবং সেই বাড়িতে আঘাত করলো; তাতে তা পড়ে গেল ও তার পতন ঘোরতর হল।
{7:28} ঈসা যখন এসব কথা বলা শেষ করলেন তখন লোকেরা তাঁর উপদেশে চমৎকার জ্ঞান করলো;
{7:29} কারণ তিনি ক্ষমতাপন্ন ব্যক্তির মত তাদেরকে উপদেশ দিতেন, তাদের আলেমদের মত নয়।
{i8:1} ঈসা মসীহ্‌ এক জন কুষ্ঠরোগীকে সুস্থ করেন
{8:1} তিনি পর্বত থেকে নেমে আসলে পর অনেক লোক তাঁর পিছনে পিছনে চলতে লাগল।
{8:2} আর দেখ, এক জন কুষ্ঠ রোগী কাছে এসে তাঁর সামনে উবুড় হয়ে বললো, হে প্রভু, যদি আপনার ইচ্ছা হয়, আমাকে পাক-পবিত্র করতে পারেন।
{8:3} তখন তিনি হাত বাড়িয়ে তাকে সপর্শ করলেন, বললেন, আমার ইচ্ছা, তুমি পাক-পবিত্র হও; আর তখনই সে কুষ্ঠ থেকে পাক-পবিত্র হল।
{8:4} পরে ঈসা তাকে বললেন, দেখো, এই কথা কাউকেও বলো না; কিন্তু ইমামের কাছে গিয়ে নিজেকে দেখাও এবং তাদের কাছে সাক্ষ্য দেবার জন্য মূসার হুকুম অনুসারে নৈবেদ্য কোরবানী কর।
{i8:5} ঈসা মসীহ্‌ এক জন শতপতির গোলামকে সুস্থ করেন
{8:5} আর তিনি কফরনাহূমে প্রবেশ করলে এক জন শতপতি তাঁর কাছে এসে বিনতি-পূর্বক বললেন,
{8:6} হে প্রভু, আমার গোলাম বাড়িতে পক্ষাঘাতে পড়ে আছে, ভীষণ যন্ত্রণা পাচ্ছে।
{8:7} তিনি তাকে বললেন, আমি গিয়ে তাকে সুস্থ করবো।
{8:8} শতপতি জবাবে বললেন, হে প্রভু, আমি এমন যোগ্য নই যে, আপনি আমার ছাদের নিচে আসেন; কেবল মুখে বলুন, তাতেই আমার গোলাম সুস্থ হবে।
{8:9} কারণ আমিও কর্তৃত্বের অধীন লোক, আবার সৈন্যেরা আমার অধীন; আমি তাদের এক জনকে ‘যাও’ বললে সে যায় এবং অন্যকে ‘এসো’ বললে সে আসে, আর আমার গোলামকে ‘এই কাজ কর’ বললে সে তা করে।
{8:10} এই কথা শুনে ঈসা আশ্চর্য জ্ঞান করলেন এবং যারা তাঁর পিছনে পিছনে আসছিল তাদেরকে বললেন, আমি তোমাদেরকে সত্যি বলছি, ইসরাইলের মধ্যে কারো এত বড় ঈমান দেখতে পাই নি।
{8:11} আর আমি তোমাদেরকে বলছি, অনেকে পূর্ব ও পশ্চিম থেকে আসবে এবং ইব্রাহিম, ইস্‌হাক ও ইয়াকুবের সঙ্গে বেহেশতী-রাজ্যে একত্রে বসবে;
{8:12} কিন্তু বেহেশতী-রাজ্যের সন্তানদেরকে বাইরের অন্ধকারে ফেলে দেওয়া হবে; সেই স্থানে কান্নাকাটি করবে ও যন্ত্রণায় দাঁতে দাঁত ঘষবে।
{8:13} পরে ঈসা সেই শতপতিকে বললেন, চলে যাও, যেমন ঈমান আনলে, তেমনি তোমার প্রতি হোক। আর সেই দণ্ডেই তার গোলাম সুস্থ হল।
{i8:14} ঈসা মসীহ্‌ পিতরের শাশুড়ির জ্বর ভাল করেন
{8:14} আর ঈসা পিতরের বাড়িতে এসে দেখলেন, তাঁর শাশুড়ি বিছানায় শুয়ে আছেন, তাঁর জ্বর হয়েছে।
{8:15} পরে তিনি তাঁর হাত স্পর্শ করলেন, আর জ্বর ছেড়ে গেল; তখন তিনি উঠে ঈসার পরিচর্যা করতে লাগলেন।
{8:16} আর সন্ধ্যা হলে লোকেরা অনেক বদ-রূহে পাওয়া লোককে তাঁর কাছে আনলো, তাতে তিনি মুখের কথায়ই সেই রূহ্‌দেরকে ছাড়ালেন এবং সকল অসুস্থ লোককে সুস্থ করলেন;
{8:17} যেন ইশাইয়া নবীর মধ্য দিয়ে নাজেল হওয়া এই কালাম পূর্ণ হয়, “তিনি নিজে আমাদের দুর্বলতাগুলো গ্রহণ করলেন ও ব্যাধিগুলো বহন করলেন।”
{8:18} আর ঈসা তাঁর চারদিকে অনেক লোক দেখে অন্য পারে যেতে হুকুম করলেন।
{8:19} তখন এক জন আলেম এসে তাঁকে বললেন, হুজুর, আপনি যে কোন স্থানে যাবেন, আমি আপনার পিছনে পিছনে যাব।
{8:20} ঈসা তাঁকে বললেন, শিয়ালদের গর্ত আছে এবং আসমানের পাখিগুলোর বাসা আছে; কিন্তু ইবনুল-ইনসানের মাথা রাখার স্থান নেই।
{8:21} সাহাবীদের মধ্যে আর এক জন তাঁকে বললেন, হে প্রভু, আগে আমার পিতাকে কবর দিয়ে আসতে অনুমতি দিন।
{8:22} কিন্তু ঈসা তাঁকে বললেন, আমাকে অনুসরণ কর; মৃতেরাই নিজ নিজ মৃতদের কবর দিক।
{i8:23} ঈসা মসীহ্‌ ঝড় থামান
{8:23} আর তিনি নৌকায় উঠলে তাঁর সাহাবীরা তাঁর সঙ্গে গেলেন।
{8:24} অকস্মাৎ সাগরে ভারী ঝড় উঠলো, এমন কি নৌকা ঢেউয়ের কারণে ডুবে যাচ্ছিল; কিন্তু তিনি ঘুমাচ্ছিলেন।
{8:25} তখন তাঁরা তাঁর কাছে গিয়ে তাঁকে জাগিয়ে বললেন, হে প্রভু, রক্ষা করুন, আমরা মারা পড়লাম।
{8:26} তিনি তাঁদেরকে বললেন, হে অল্পবিশ্বাসীরা, কেন ভয় পাচ্ছ? তখন তিনি উঠে বায়ু ও সমুদ্রকে ধমক দিলেন; তাতে সব কিছু একেবারে শান্ত হয়ে গেলো।
{8:27} আর সেই ব্যক্তিরা আশ্চর্য জ্ঞান করে বললেন, ইনি কেমন লোক, বায়ু ও সমুদ্রও যে এঁর হুকুম মানে!
{i8:28} ঈসা মসীহ্‌ দু’জন লোকের মধ্য থেকে বদ-রূহ্‌ ছাড়ান
{8:28} পরে তিনি অন্য পারে গাদারীয়দের দেশে গেলে দু’জন বদ-রূহে পাওয়া লোক কবর স্থান থেকে বের হয়ে তাঁর সম্মুখে আসল; তারা এত বড় দুর্দান্ত ছিল যে, ঐ পথ দিয়ে কেউই যেতে পারতো না।
{8:29} আর দেখ, তাঁরা চেঁচিয়ে উঠলো, বললো, হে আল্লাহ্‌র পুত্র, আপনার সঙ্গে আমাদের সম্পর্ক কি? আপনি কি নিরূপিত সময়ের আগে আমাদেরকে যন্ত্রণা দিতে এখানে আসলেন?
{8:30} তখন তাদের থেকে কিছু দূরে বড় একটি শূকরের পাল চরছিল।
{8:31} তাতে বদ-রূহ্‌রা ফরিয়াদ করে তাঁকে বললো, যদি আমাদেরকে ছাড়িয়ে দেন, তবে ঐ শূকরের পালে পাঠিয়ে দিন।
{8:32} তিনি তাদেরকে বললেন, চলে যাও। তখন তারা বের হয়ে সেই শূকরের পালে প্রবেশ করলো; আর দেখ, সমস্ত শূকর মহাবেগে ঢালু পাড় দিয়ে দৌড়ে গিয়ে সাগরে পড়লো ও পানিতে ডুবে মারা গেল।
{8:33} তখন যারা পাল চড়াচ্ছিল তারা পালিয়ে গেল এবং নগরে গিয়ে সমস্ত বিষয়, বিশেষত সেই বদ-রূহে পাওয়া লোকদের বিষয়ে সকলকে বললো।
{8:34} আর দেখ, নগরের সমস্ত লোক ঈসার সঙ্গে সাক্ষাৎ করার জন্য বের হয়ে আসল এবং তাঁকে দেখে তাদের সীমা থেকে চলে যেতে ফরিয়াদ করলো।
{i9:1} ঈসা মসীহ্‌ এক জন পক্ষাঘাতগ্রস্ত লোককে সুস্থ করেন
{9:1} পরে তিনি নৌকায় উঠে পার হলেন এবং নিজের নগরে আসলেন। আর দেখ, কয়েক জন লোক তাঁর কাছে এক জন পক্ষাঘাতগ্রস্তকে আনলো, সে খাটের উপরে শোয়ানো ছিল।
{9:2} ঈসা তাদের ঈমান দেখে সেই পক্ষাঘাতগ্রস্তকে বললেন, বৎস, সাহস কর, তোমার গুনাহ্‌ মাফ হল।
{9:3} আর দেখ, কয়েক জন আলেম মনে মনে বললো, এই ব্যক্তি কুফরী করছে।
{9:4} তখন ঈসা তাদের চিন্তা বুঝতে পেরে বললেন, তোমরা কেন মনে মনে কুচিন্তা করছো?
{9:5} কারণ, কোনটা বলা সহজ, ‘তোমার গুনাহ্‌ মাফ হল’, না ‘তুমি উঠে হেঁটে বেড়াও’?
{9:6} কিন্তু দুনিয়াতে গুনাহ্‌ মাফ করার ক্ষমতা ইবনুল-ইনসানের আছে, এই কথা যেন তোমরা জানতে পার, এজন্য — তিনি সেই পক্ষাঘাতগ্রস্তকে বললেন — উঠ, তোমার বিছানা তুলে নেও এবং তোমার বাড়িতে চলে যাও।
{9:7} তখন সে উঠে তার বাড়িতে চলে গেল।
{9:8} তা দেখে লোকেরা ভয় পেল, আর আল্লাহ্‌ মানুষকে এমন ক্ষমতা দিয়েছেন বলে তারা আল্লাহ্‌র গৌরব করলো।
{i9:9} মথিকে আহ্বান
{9:9} আর সেই স্থান থেকে যেতে যেতে ঈসা দেখলেন, মথি নামক এক ব্যক্তি করগ্রহণ-স্থানে বসে আছে; তিনি তাকে বললেন, আমাকে অনুসরণ কর। তাতে সে উঠে তাঁর পিছনে পিছনে চলতে লাগল।
{9:10} পরে তিনি বাড়ির মধ্যে ভোজন করতে বসেছেন, আর দেখ, অনেক কর-আদায়কারী ও গুনাহ্‌গার এসে ঈসার এবং তাঁর সাহাবীদের সঙ্গে ভোজনে বসলো।
{9:11} তা দেখে ফরীশীরা তাঁর সাহাবীদেরকে বললো, তোমাদের হুজুর কি জন্য কর-আদায়কারী ও গুনাহ্‌গারদের সঙ্গে ভোজন করেন?
{9:12} তা শুনে তিনি বললেন, সুস্থ লোকদের চিকিৎসকের প্রয়োজন নেই, বরং অসুস্থদেরই প্রয়োজন আছে।
{9:13} কিন্তু তোমরা গিয়ে শিক্ষা কর, এই কালামের মর্ম কি, “আমি করুণাই চাই, কোরবানী নয়”; কেননা আমি ধার্মিকদেরকে নয়, কিন্তু গুনাহ্‌গারদেরকে ডাকতে এসেছি।
{i9:14} রোজা রাখার বিষয়ে প্রশ্ন
{9:14} তখন ইয়াহিয়ার সাহাবীরা তাঁর কাছে এসে বললো, ফরীশীরা ও আমরা অনেক বার রোজা রাখি, কিন্তু আপনার সাহাবীরা রোজা রাখে না, এর কারণ কি?
{9:15} ঈসা তাঁদেরকে বললেন, বর সঙ্গে থাকতে কি বাসর ঘরের লোকেরা মাতম করতে পারে? কিন্তু এমন সময় আসবে, যখন তাদের কাছ থেকে বরকে নিয়ে যাওয়া হবে; তখন তারা রোজা রাখবে।
{9:16} পুরানো কোর্তায় কেউ নতুন কাপড়ের তালি দেয় না, কেননা তার তালিতে কাপড় ছিঁড়ে যায় এবং ছিদ্র আরও বড় হয়।
{9:17} আর লোকে পুরানো চামড়ার থলিতে নতুন আঙ্গুর-রস রাখে না; রাখলে থলিগুলো ফেটে যায়, তাতে আঙ্গুর-রস পড়ে যায়, থলিগুলোও নষ্ট হয়; কিন্তু লোকে নতুন চামড়ার থলিতেই টাট্‌কা আঙ্গুর-রস রাখে, তাতে উভয়েরই রক্ষা হয়।
{i9:18} একটি মৃত বালিকা ও এক জন অসুস্থ স্ত্রীলোক
{9:18} তিনি তাদেরকে এসব কথা বলছেন, আর দেখ, মজলিস-খানার এক জন নেতা এসে তাঁর সম্মুখে উবুড় হয়ে বললেন, আমার কন্যাটি হয়তো এতক্ষণ মারা গেছে; কিন্তু আপনি এসে তার উপরে হাত রাখুন, তাতে সে বাঁচবে।
{9:19} তখন ঈসা উঠে তাঁর সঙ্গে গমন করলেন, তাঁর সাহাবীরাও চললেন।
{9:20} আর দেখ, বারো বছর থেকে প্রদর রোগগ্রস্ত এক জন স্ত্রীলোক তাঁর পিছনের দিকে এসে তাঁর চাদরের থোপ স্পর্শ করলো;
{9:21} কারণ সে মনে মনে বলছিল, তাঁর চাদরটা স্পর্শ করতে পারলেই আমি সুস্থ হবো।
{9:22} তখন ঈসা মুখ ফিরিয়ে তাকে দেখে বললেন, বৎসে সাহস কর, তোমার ঈমান তোমাকে সুস্থ করলো। সেই মুহূর্ত থেকে স্ত্রীলোকটি সুস্থ হল।
{9:23} পরে ঈসা সেই নেতার বাড়িতে এসে যখন দেখলেন যারা বাঁশী বাজায় তারা রয়েছে ও লোকেরা কোলাহল করছে,
{9:24} তখন বললেন, সরে যাও, কন্যাটি তো মারা যায় নি, ঘুমিয়ে রয়েছে। তখন তারা তাঁকে উপহাস করলো।
{9:25} কিন্তু লোকদেরকে বের করে দেওয়া হলে তিনি ভিতরে গিয়ে কন্যাটির হাত ধরলেন, তাতে সে উঠে বসলো।
{9:26} আর এই ঘটনার কথা সেই দেশজুড়ে রটে গেল।
{i9:27} ঈসা মসীহ্‌ দু’জন অন্ধকে সুস্থ করেন
{9:27} পরে ঈসা সেই স্থান থেকে প্রস্থান করলে, দু’জন অন্ধ তাঁর পিছনে পিছনে চলতে লাগল; তারা চেঁচিয়ে বলতে লাগল, হে দাউদ-সন্তান, আমাদের প্রতি করুণা করুন।
{9:28} তিনি বাড়ির মধ্যে প্রবেশ করলে পর সেই অন্ধেরা তাঁর কাছে আসল; তখন ঈসা তাদেরকে বললেন, তোমরা কি বিশ্বাস কর যে, আমি এই কাজ করতে পারি? তারা তাঁকে বললো, হ্যাঁ, প্রভু।
{9:29} তখন তিনি তাদের চোখ স্পর্শ করলেন, আর বললেন, তোমাদের বিশ্বাস অনুসারে তোমাদের প্রতি হোক।
{9:30} তখন তাদের চোখ খুলে গেল। আর ঈসা তাদেরকে দৃঢ়ভাবে নিষেধ করে দিলেন, বললেন, দেখো, যেন কেউ এই বিষয় জানতে না পারে।
{9:31} কিন্তু তারা বাইরে গিয়ে সেই অঞ্চলের সমস্ত জায়গায় তাঁর কীর্তি প্রকাশ করলো।
{i9:32} ঈসা মসীহ্‌ বোবা লোককে সুস্থ করেন
{9:32} তারা বাইরে যাচ্ছে, এমন সময়ে লোকেরা একটি বদ-রূহে পাওয়া বোবা লোককে তাঁর কাছে আনলো।
{9:33} বদ-রূহ্‌ ছাড়ানো হলে সেই বোবা কথা বলতে লাগল; তখন লোকেরা আশ্চর্য জ্ঞান করে বললো, ইসরাইলের মধ্যে এমন কখনও দেখা যায় নি।
{9:34} কিন্তু ফরীশীরা বলতে লাগল, বদ-রূহ্‌দের অধিপতি দ্বারা সে বদ-রূহ্‌ ছাড়ায়।
{i9:35} শস্য প্রচুর কিন্তু কার্যকারী অল্প
{9:35} আর ঈসা সমস্ত নগরে ও গ্রামে ভ্রমণ করতে লাগলেন; তিনি লোকদের মজলিস-খানায় উপদেশ দিলেন ও বেহেশতী-রাজ্যের সুসমাচার তবলিগ করলেন এবং সমস্ত রকম রোগ ও সমস্ত রকম অসুস্থতা থেকে সুস্থতা দান করলেন।
{9:36} কিন্তু অনেক লোক দেখে তিনি তাদের প্রতি করুণাবিষ্ট হলেন, কেননা তারা ব্যাকুল ও পরিশ্রান্ত ছিল, যেন রাখালবিহীন ভোড়ার পাল।
{9:37} তখন তিনি তাঁর সাহাবীদেরকে বললেন, শস্য প্রচুর বটে, কিন্তু কার্যকারী লোক অল্প;
{9:38} অতএব শস্য-ক্ষেতের মালিকের কাছে মুনাজাত কর, যেন তিনি নিজের শস্য-ক্ষেতে কার্যকারী লোক পাঠিয়ে দেন।
{i10:1} বারোজন সাহাবীকে পাঠানো
{10:1} পরে তিনি তাঁর বারো জন সাহাবীকে কাছে ডেকে তাঁদেরকে নাপাক-রূহ্‌দের উপরে ক্ষমতা দিলেন, যেন তাঁরা তাদেরকে ছাড়াতে এবং সমস্ত রকম রোগ ও অসুস্থতা থেকে সুস্থ করতে পারেন।
{10:2} সেই বারো জন প্রেরিতের নাম এই — প্রথম, শিমোন, যাঁকে পিতর বলে এবং তাঁর ভাই আন্দ্রিয়, সিবদিয়ের পুত্র ইয়াকুব এবং তাঁর ভাই ইউহোন্না,
{10:3} ফিলিপ ও বর্থলময়, থোমা ও কর-আদায়কারী মথি, আল্‌ফেয়ের পুত্র ইয়াকুব ও থদ্দেয়,
{10:4} কানানী শিমোন এবং ঈষ্করিয়োতীয় এহুদা, যে তাঁকে দুশমনদের হাতে তুলে দিয়েছিল।
{i10:5} বারো জন সাহাবীর কাজ
{10:5} এই বারো জনকে ঈসা প্রেরণ করলেন, আর তাঁদেরকে এই হুকুম দিলেন —
{10:6} তোমরা অ-ইহুদীদের পথে যেও না এবং সামেরিয়দের কোন নগরে প্রবেশ করো না, বরং ইসরাইল-কুলের হারানো মেষদের কাছে যাও।
{10:7} আর তোমরা যেতে যেতে এই সুসমাচার তবলিগ কর, বেহেশতী-রাজ্য সন্নিকট’।
{10:8} তোমরা অসুস্থদেরকে সুস্থ করো, মৃতদেরকে উত্থাপন করো, কুষ্ঠ রোগীদেরকে পাক-পবিত্র করো, বদ-রূহে পাওয়া ব্যক্তি থেকে বদ-রূহ্‌ ছাড়ায়ো। তোমরা বিনামূল্যে পেয়েছ, বিনামূল্যেই দান করো।
{10:9} তোমাদের থলিতে সোনা বা রূপা বা ব্রোঞ্জ নিও না,
{10:10} এবং যাত্রার জন্য থলি বা দু’টি জামা বা জুতা বা লাঠি, এই সকলের আয়োজন করো না; কেননা কার্যকারী নিজের খাবারের যোগ্য।
{10:11} আর তোমরা যে নগরে বা গ্রামে প্রবেশ করবে, সেখানকার কোন্‌ ব্যক্তি যোগ্য তা অনুসন্ধান করো, আর যে পর্যন্ত অন্য স্থানে না যাও, সেখানেই থেকো।
{10:12} আর তার বাড়িতে প্রবেশ করার সময়ে সেই বাড়িকে মঙ্গলবাদ করো।
{10:13} তাতে সেই বাড়ি যদি যোগ্য হয়, তবে তোমাদের শান্তি তার প্রতি বর্ষিত হোক; কিন্তু যদি যোগ্য না হয়, তবে তোমাদের শান্তি তোমাদের কাছে ফিরে আসুক।
{10:14} আর যে কেউ তোমাদেরকে গ্রহণ না করে এবং তোমাদের কথা না শোনে, সেই বাড়ি কিংবা সেই নগর থেকে বের হবার সময়ে তোমাদের পায়ের ধূলা ঝেড়ে ফেলো।
{10:15} আমি তোমাদেরকে সত্যি বলছি, বিচার-দিনে সেই নগরের দশার চেয়ে বরং সাদুম ও আমুরা দেশের দশা সহনীয় হবে।
{i10:16} সাপের মত সতর্ক ও কবুতরের মত অমায়িক হও
{10:16} দেখ, নেকড়ে বাঘের মধ্যে যেমন ভেড়া, তেমনি আমি তোমাদেরকে প্রেরণ করছি; অতএব তোমরা সাপের মত সতর্ক ও কবুতরের মত অমায়িক হও।
{10:17} কিন্তু তোমরা মানুষ থেকে সাবধান থেকো; কেননা তারা তোমাদেরকে বিচার-সভার লোকদের হাতে ধরিয়ে দেবে এবং তাদের মজলিস-খানায় কশাঘাত করবে।
{10:18} এমন কি, আমার জন্য তোমাদেরকে দেশের শাসনকর্তাদের ও বাদশাহ্‌দের সম্মুখে, তাদের ও অ-ইহুদীদের কাছে সাক্ষ্য দেবার জন্য নেওয়া হবে।
{10:19} কিন্তু যখন লোকে তোমাদেরকে ধরিয়ে দেবে, তখন তোমরা কিভাবে কি বলবে, সে বিষয়ে চিন্তিত হয়ো না; কারণ তোমাদের যা বলবার, তা সেই দণ্ডেই তোমাদেরকে দান করা যাবে।
{10:20} কেননা তোমরা কথা বলবে, এমন নয়, কিন্তু তোমাদের পিতার যে রূহ্‌ তোমাদের অন্তরে কথা বলেন, তিনিই বলবেন।
{10:21} আর ভাই ভাইকে ও পিতা সন্তানকে মৃত্যুর হাতে তুলে দেবে এবং সন্তানেরা মাতা-পিতার বিপক্ষে উঠে তাঁদেরকে খুন করাবে।
{10:22} আবার আমার নামের জন্য সকলে তোমাদের ঘৃণা করবে; কিন্তু যে কেউ শেষ পর্যন্ত স্থির থাকবে, সে-ই নাজাত পাবে।
{10:23} আর তারা যখন তোমাদেরকে এক নগরে নির্যাতন করবে, তখন অন্য নগরে পালিয়ে যেয়ো; কেননা আমি তোমাদেরকে সত্যি বলছি, ইসরাইলের সকল নগরে তোমাদের কাজ শেষ হবে না, যে পর্যন্ত ইবনুল-ইনসান ফিরে না আসেন।
{10:24} সাহাবী ওস্তাদ থেকে বড় নয় এবং গোলাম মালিক থেকে বড় নয়।
{10:25} সাহাবী তার ওস্তাদের মত ও গোলাম তার মালিকের মত হলেই তার পক্ষে যথেষ্ট। তারা যখন বাড়ির মালিককে বেল্‌সবূল বলেছে, তখন তাঁর পরিজনদেরকে আরও কি না বলবে?
{i10:26} কাকে ভয় করবে?
{10:26} অতএব তোমরা তাদেরকে ভয় করো না, কেননা এমন লুকানো কিছুই নেই, যা প্রকাশ পাবে না এবং এমন গুপ্ত কিছুই নেই, যা জানা যাবে না।
{10:27} আমি যা তোমাদেরকে অন্ধকারে বলি, তা তোমরা আলোতে বলো এবং যা কানে কানে শোন, তা ছাদের উপর থেকে প্রচার করো।
{10:28} আর যারা শরীরটা মেরে ফেলতে পারে কিন্তু রূহ্‌ মেরে ফেলতে পারে না তাদেরকে ভয় করো না; কিন্তু যিনি রূহ্‌ ও শরীর উভয়ই দোজখে বিনষ্ট করতে পারেন, বরং তাঁকেই ভয় কর।
{10:29} দু’টি চড়াই পাখি কি এক পয়সায় বিক্রি হয় না? আর তোমাদের পিতার অনুমতি ছাড়া তাদের একটিও ভূমিতে পড়ে না।
{10:30} কিন্তু তোমাদের মাথার কেশগুলোও সমস্ত গণনা করা আছে।
{10:31} অতএব ভয় করো না, তোমরা অনেক চড়াই পাখি থেকেও শ্রেষ্ঠ।
{10:32} অতএব যে কেউ মানুষের সাক্ষাতে আমাকে স্বীকার করে, আমিও আমার বেহেশতী পিতার সাক্ষাতে তাকে স্বীকার করবো।
{10:33} কিন্তু যে কেউ মানুষের সাক্ষাতে আমাকে অস্বীকার করে, আমিও আমার বেহেশতী পিতার সাক্ষাতে তাকে অস্বীকার করবো।
{i10:34} শান্তি নয় কিন্তু তলোয়ার
{10:34} মনে করো না যে, আমি দুনিয়াতে শান্তি দিতে এসেছি; শান্তি দিতে আসি নি, কিন্তু তলোয়ার দিতে এসেছি।
{10:35} কেননা আমি পিতার সঙ্গে পুত্রের, মায়ের সঙ্গে কন্যার এবং শাশুড়ির সঙ্গে পুত্র বধূর বিচ্ছেদ জন্মাতে এসেছি;
{10:36} আর নিজ নিজ পরিজনই মানুষের দুশমন হবে।
{10:37} যে কেউ পিতা বা মাতাকে আমার চেয়ে বেশি ভালবাসে, সে আমার যোগ্য নয় এবং যে কেউ পুত্র বা কন্যাকে আমার চেয়ে বেশি ভালবাসে, সে আমার যোগ্য নয়।
{10:38} আর যে কেউ নিজের ক্রুশ তুলে নিয়ে আমাকে অনুসরণ না করে, সে আমার যোগ্য নয়।
{10:39} যে কেউ আপন প্রাণ রক্ষা করে, সে তা হারাবে এবং যে কেউ আমার জন্য আপন প্রাণ হারায়, সে তা রক্ষা করবে।
{i10:40} পুরস্কার
{10:40} যে তোমাদেরকে গ্রহণ করে, সে আমাকেই গ্রহণ করে; আর যে আমাকে গ্রহণ করে, সে আমার প্রেরণকর্তাকেই গ্রহণ করে।
{10:41} যে নবীকে নবী বলে গ্রহণ করে, সে নবীর পুরস্কার পাবে এবং যে ধার্মিককে ধার্মিক বলে গ্রহণ করে, সে ধার্মিকের পুরস্কার পাবে।
{10:42} আর যে কেউ এই ক্ষুদ্রদের মধ্যে কোন এক জনকে সাহাবী বলে কেবল এক বাটি শীতল পানি পান করতে দেয়, আমি তোমাদেরকে সত্যি বলছি, সে কোন মতে তার পুরস্কার থেকে বঞ্চিত হবে না।
{11:1} এভাবে ঈসা তাঁর বারো জন সাহাবীর প্রতি হুকুম সমাপ্ত করার পর গালীলের নগরে নগরে উপদেশ দেবার ও তবলিগ করার জন্য সেই স্থান থেকে প্রস্থান করলেন।
{i11:2} হযরত ইয়াহিয়ার প্রশ্ন
{11:2} পরে ইয়াহিয়া কারাগারে থেকে মসীহের কাজের বিষয় শুনে তাঁর নিজের সাহাবীদের দ্বারা তাঁকে জিজ্ঞাসা করে পাঠালেন,
{11:3} ‘যাঁর আগমন হবে, সেই ব্যক্তি কি আপনি? না আমরা অন্যের অপেক্ষায় থাকবো?’
{11:4} জবাবে ঈসা তাদেরকে বললেন, তোমরা যাও, যা যা শুনছো ও দেখছো, তার সংবাদ ইয়াহিয়াকে দাও;
{11:5} অন্ধেরা দেখতে পাচ্ছে ও খঞ্জেরা চলছে, কুষ্ঠ রোগীরা পাক-পবিত্র হচ্ছে ও বধিরেরা শুনতে পাচ্ছে এবং মৃতেরা উত্থাপিত হচ্ছে ও দরিদ্রদের কাছে সুসমাচার তবলিগ করা হচ্ছে;
{11:6} আর ধন্য সেই ব্যক্তি, যে আমাকে নিয়ে মনে কোন বাধা না পায়।
{i11:7} হযরত ইয়াহিয়ার বিষয়ে প্রশংসা
{11:7} তারা চলে যাচ্ছে, এমন সময়ে ঈসা লোকদেরকে ইয়াহিয়ার বিষয়ে বলতে লাগলেন, তোমরা মরুভূমিতে কি দেখতে গিয়েছিলে?
{11:8} কি বাতাসে কেঁপে ওঠা নল? তবে কি দেখতে গিয়েছিলে? কি কোমল পোশাক পরা কোন ব্যক্তিকে? দেখ, যারা কোমল পোশাক পরে, তারা রাজপ্রাসাদে থাকে।
{11:9} তবে কি জন্য গিয়েছিলে? কি এক জন নবীকে দেখবার জন্য? হ্যাঁ, আমি তোমাদেরকে বলছি, নবীর চেয়েও শ্রেষ্ঠ ব্যক্তিকে।
{11:10} ইনি সেই ব্যক্তি, যাঁর বিষয়ে লেখা আছে, “দেখ, আমি আপন দূতকে তোমার সম্মুখে প্রেরণ করি; সে তোমার আগে তোমার পথ প্রস্তুত করবে।”
{11:11} আমি তোমাদেরকে সত্যি বলছি, স্ত্রীলোকের গর্ভজাত সকলের মধ্যে বাপ্তিস্মদাতা ইয়াহিয়া থেকে মহান কেউই উৎপন্ন হয় নি, তবুও বেহেশতী-রাজ্যে অতি ক্ষুদ্র যে ব্যক্তি, সে তাঁর চেয়েও মহান।
{11:12} আর বাপ্তিস্মদাতা ইয়াহিয়ার কাল থেকে এখন পর্যন্ত বেহেশতী-রাজ্য বলে আক্রান্ত হচ্ছে এবং আক্রমণকারীরা সবলে তা অধিকার করছে।
{11:13} কেননা সমস্ত নবী ও শরীয়ত ইয়াহিয়া পর্যন্ত ভবিষ্যদ্বাণী বলেছে।
{11:14} আর তোমরা যদি গ্রহণ করতে সম্মত হও, তবে জানবে, যে ইলিয়াসের আগমন হবে, তিনি এই ব্যক্তি।
{11:15} যার শুনবার কান আছে সে শুনুক।
{11:16} কিন্তু আমি কার সঙ্গে এই কালের লোকদের তুলনা করবো? তারা এমন বালকদের মত, যারা বাজারে বসে তাদের সঙ্গীদেরকে ডেকে বলে,
{11:17} ‘আমরা তোমাদের কাছে বাঁশী বাজালাম, তোমরা নাচলে না আমরা মাতম করলাম, তোমরা বুক চাপড়ালে না।’
{11:18} কারণ ইয়াহিয়া এসে ভোজন পান করেন নি; তাতে লোকে বলে, তাকে বদ-রূহে পেয়েছে।
{11:19} ইবনুল-ইনসান এসে ভোজন পান করেন; তাতে লোকে বলে, ঐ দেখ, এক জন পেটুক ও মদ্যপায়ী, কর-আদায়কারীদের ও গুনাহ্‌গারদের বন্ধু। কিন্তু প্রজ্ঞা নিজের কর্ম দ্বারা নির্দোষ বলে গণিত হয়।
{i11:20} অ-ঈমানদারদের প্রতি ভর্ৎসনা
{11:20} তখন যে যে নগরে তাঁর সবচেয়ে বেশি কুদরতী কাজ সম্পন্ন হয়েছিল, তিনি সেসব নগরকে ভর্ৎসনা করতে লাগলেন, কেননা তারা মন ফিরায় নি —
{11:21} ‘কোরাসীন, ধিক্‌ তোমাকে! বৈৎসৈদা, ধিক্‌ তোমাকে! কেননা তোমাদের মধ্যে যেসব কুদরতী কাজ করা হয়েছে, সেসব যদি টায়ার ও সিডনে করা হত, তবে অনেক দিন আগে তারা চট পরে ভস্মে বসে তওবা করতো।
{11:22} কিন্তু আমি তোমাদেরকে বলছি, তোমাদের দশা থেকে বরং টায়ার ও সিডনের দশা বিচার-দিনে সহনীয় হবে।
{11:23} আর হে কফরনাহূম, তুমি না কি বেহেশত পর্যন্ত উঁচুতে উঠবে? তুমি পাতাল পর্যন্ত নেমে যাবে; কেননা যেসব কুদরতী কাজ তোমার মধ্যে করা হয়েছে, সেসব যদি সাদুমে করা হত, তবে তা আজ পর্যন্ত থাকতো।
{11:24} কিন্তু আমি তোমাদেরকে বলছি, তোমার দশা থেকে বরং সাদুম দেশের দশা বিচার দিনে সহনীয় হবে।’
{i11:25} ঈসা মসীহ্‌ পিতাকে শুকরিয়া জানান
{11:25} সেই সময়ে ঈসা এই কথা বললেন, হে আমার পিতা, হে বেহেশতের ও দুনিয়ার মালিক, আমি তোমাকে শুকরিয়া জানাচ্ছি, কেননা তুমি বিজ্ঞ ও বুদ্ধিমানদের কাছ থেকে এসব বিষয় গুপ্ত রেখে শিশুদের কাছে প্রকাশ করেছ;
{11:26} হ্যাঁ, পিতা, কেননা তা তোমার দৃষ্টিতে প্রীতিজনক হল।
{11:27} সকলই আমার পিতা আমার হাতে দিয়েছেন; আর পুত্রকে কেউ জানে না, কেবল পিতা জানেন; পিতাকে কেউ জানে না, কেবল পুত্র জানেন এবং পুত্র যার কাছে তাঁকে প্রকাশ করতে ইচ্ছা করেন, সে জানে।
{11:28} হে পরিশ্রান্ত ও ভারাক্রান্ত লোকেরা, আমার কাছে এসো, আমি তোমাদেরকে বিশ্রাম দেব।
{11:29} আমার জোয়াল নিজের কাঁধে তুলে নেও এবং আমার কাছে শিক্ষা কর, কেননা আমি মৃদুশীল ও নম্রচিত্ত; তাতে তোমরা নিজ নিজ প্রাণের জন্য বিশ্রাম পাবে।
{11:30} কারণ আমার জোয়াল সহজ ও আমার ভার লঘু।
{i12:1} বিশ্রামবারের বিষয়ে ঈসা মসীহের উপদেশ
{12:1} সেই সময়ে ঈসা বিশ্রামবারে শস্য-ক্ষেত দিয়ে গমন করলেন; আর তাঁর সাহাবীদের খিদে পেয়েছিল বলে শীষ ছিঁড়ে ছিঁড়ে খেতে লাগলেন।
{12:2} কিন্তু ফরীশীরা তা দেখে তাঁকে বললো, দেখ, বিশ্রামবারে যা করা উচিত নয়, তা-ই তোমার সাহাবীরা করছে।
{12:3} তিনি তাদেরকে বললেন, দাউদ ও তাঁর সঙ্গীদের যখন খিদে পেয়েছিল তখন তিনি কি করেছিলেন তা কি তোমরা পাঠ কর নি?
{12:4} তিনি তো আল্লাহ্‌র গৃহে প্রবেশ করলেন এবং তাঁরা দর্শন-রুটি ভোজন করলেন, যা তাঁর ও তাঁর সঙ্গীদের ভোজন করা উচিত ছিল না, কেবল ইমামেরা তা ভোজন করতে পারতো।
{12:5} আর তোমরা কি শরীয়তে পাঠ কর নি যে, বিশ্রামবারে ইমামেরা এবাদতখানায় বিশ্রামবার লঙ্ঘন করলেও তাদের কোন দোষ হয় না?
{12:6} কিন্তু আমি তোমাদেরকে বলছি, এই স্থানে বায়তুল-মোকাদ্দস থেকে মহান এক ব্যক্তি আছেন।
{12:7} কিন্তু “আমি করুণাই চাই, কোরবানী নয়,” এই কথার অর্থ কি তা যদি তোমরা জানতে তবে নির্দোষদেরকে দোষী করতে না।
{12:8} কেননা ইবনুল-ইনসান বিশ্রামবারের কর্তা।
{i12:9} শুকনো-হাত লোকটি সুস্থ হল
{12:9} পরে তিনি সেখান থেকে চলে গিয়ে তাদের মজলিস-খানায় প্রবেশ করলেন।
{12:10} আর দেখ, এক জন লোক ছিল যার একখানি হাত শুকিয়ে গিয়েছিল। তখন তারা তাঁকে জিজ্ঞাসা করলো, বিশ্রামবারে কি সুস্থ করা উচিত? তাঁর উপরে দোষারোপ করার জন্য এই কথা বললো।
{12:11} তিনি তাদেরকে বললেন, তোমাদের মধ্যে এমন ব্যক্তি কে, যার একটি ভেড়া আছে, আর সেটি যদি বিশ্রামবারে গর্তে পড়ে যায়, তবে সে কি তা ধরে তুলবে না?
{12:12} তবে ভেড়া থেকে মানুষ আরও কত শ্রেষ্ঠ! অতএব বিশ্রামবারে সৎকর্ম করা উচিত।
{12:13} তখন তিনি সেই লোকটিকে বললেন, তোমার হাত বাড়িয়ে দাও; তাতে সে বাড়িয়ে দিল, আর তা অন্যটির মত পুনরায় সুস্থ হল।
{12:14} পরে ফরীশীরা বাইরে গিয়ে কিভাবে তাঁকে বিনষ্ট করতে পারে তাঁর বিরুদ্ধে সেই পরামর্শ করতে লাগল।
{i12:15} আল্লাহ্‌র বাছাই করা লোক
{12:15} ঈসা তা জেনে সেখান থেকে চলে গেলেন; অনেক লোক তাঁর পিছনে পিছনে গেল, আর তিনি সকলকে সুস্থ করলেন,
{12:16} এবং এই দৃঢ় হুকুম দিলেন, তোমরা আমার পরিচয় দিও না।
{12:17} — যেন ইশাইয়া নবীর মধ্য দিয়ে নাজেল হওয়া এই কালাম পূর্ণ হয়,
{12:18} “দেখ, আমার গোলাম, তিনি আমার মনোনীত, আমার প্রিয়, আমার প্রাণ তাঁতে প্রীত, আমি তাঁর উপরে আমার রূহ্‌কে স্থাপন করবো, আর তিনি জাতিদের কাছে ন্যায়বিচার তবলিগকরবেন।
{12:19} তিনি কলহ করবেন না, উচ্চশব্দও করবেন না, পথে কেউ তাঁর কণ্ঠস্বর শুনতে পাবে না।
{12:20} তিনি থেৎলা নল ভাঙ্গবেন না, সধূম শলতে নিভিয়ে ফেলবেন না, যে পর্যন্ত না ন্যায়বিচার বিজয় লাভ করে।
{12:21} আর তাঁর নামে অ-ইহুদীরা প্রত্যাশা রাখবে।”
{i12:22} ঈসা মসীহ্‌ ও বেল্‌সবূল
{12:22} তখন এক জন বদ-রূহে পাওয়া লোককে তাঁর কাছে আনা হল, সে অন্ধ ও বোবা; আর তিনি তাকে সুস্থ করলেন, তাতে সেই বোবা কথা বলতে ও দেখতে লাগল।
{12:23} এতে সমস্ত লোক চমৎকৃত হল ও বলতে লাগল, ইনি কি সেই দাউদ-সন্তান?
{12:24} কিন্তু ফরীশীরা তা শুনে বললো, এই ব্যক্তি আর কিছুতে নয়, কেবল বদ-রূহ্‌দের অধিপতি বেল্‌সবূলের দ্বারাই বদ-রূহ্‌ ছাড়ায়।
{12:25} তাদের চিন্তা জেনে তিনি তাদেরকে বললেন, যে কোন রাজ্য নিজের মধ্যে বিভক্ত হয়, তা উচ্ছিন্ন হয় এবং যে কোন নগর কিংবা পরিবার নিজের মধ্যে বিভক্ত হয়, তা স্থির থাকবে না।
{12:26} আর শয়তান যদি শয়তানকে ছাড়ায়, সে তো নিজেরই মধ্যে ভাগ হয়ে গেল; তবে তার রাজ্য কিভাবে স্থির থাকবে?
{12:27} আর আমি যদি বেল্‌সবূলের দ্বারা বদ-রূহ্‌ ছাড়াই, তবে তোমাদের লোকেরা কার দ্বারা ছাড়ায়? এজন্য তারাই তোমাদের বিচারকর্তা হবে।
{12:28} কিন্তু আমি যদি আল্লাহ্‌র রূহ্‌ দ্বারা বদ-রূহ্‌ ছাড়াই, তবে আল্লাহ্‌র রাজ্য তো তোমাদের কাছে এসে পড়েছে।
{12:29} আর আগে সেই বলবান ব্যক্তিকে না বেঁধে কে কেমন করে সেই বলবানের বাড়িতে প্রবেশ করে তার ঘরের দ্রব্য লুট করতে পারবে? বাঁধলে পরেই সে তার ঘর লুট করবে।
{12:30} যে আমার সপক্ষ নয়, সে আমার বিপক্ষ এবং যে আমার সঙ্গে কুড়ায় না, সে ছড়ায়।
{12:31} এই কারণে আমি তোমাদেরকে বলছি, মানুষের সকল গুনাহ্‌ ও নিন্দার কথা মাফ করা হবে, কিন্তু পাক-রূহের বিরুদ্ধে নিন্দা করলে তার মাফ হবে না।
{12:32} আর যে কেউ ইবনুল-ইনসানের বিরুদ্ধে কোন কথা বলে, সে মাফ পাবে; কিন্তু যে কেউ পাক-রূহের বিরুদ্ধে কথা বলে, সে মাফ পাবে না, ইহকালেও নয়, পরকালেও নয়।
{i12:33} ফল দ্বারাই গাছ চেনা যায়
{12:33} হয় গাছকে ভাল বল এবং তার ফলকেও ভাল বল; নয় গাছকে মন্দ বল এবং তার ফলকেও মন্দ বল; কেননা ফল দ্বারাই গাছ চেনা যায়।
{12:34} হে সাপের বংশেরা, তোমরা মন্দ হয়ে কেমন করে ভাল কথা বলতে পার? কেননা দিল থেকে যা ছাপিয়া উঠে, মুখ তা-ই বলে।
{12:35} ভাল মানুষ ভাল ভাণ্ডার থেকে ভাল দ্রব্য বের করে এবং মন্দ মানুষ মন্দ ভাণ্ডার থেকে মন্দ দ্রব্য বের করে।
{12:36} আর আমি তোমাদেরকে বলছি, মানুষেরা যত অনর্থক কথা বলে, বিচার-দিনে সেই সবের হিসাব দিতে হবে।
{12:37} কারণ তোমার কথা দ্বারা তুমি নির্দোষ বলে গণিত হবে, আর তোমার কথা দ্বারাই তুমি দোষী বলে গণিত হবে।
{i12:38} হযরত ইউনূসের চিহ্ন
{12:38} তখন কয়েক জন আলেম ও ফরীশী তাঁকে বললো, হুজুর, আমরা আপনার কাছে কোন চিহ্ন-কাজ দেখতে ইচ্ছা করি।
{12:39} জবাবে তিনি তাদেরকে বললেন, এই কালের দুষ্ট ও জেনাকারী লোকে চিহ্নের খোঁজ করে, কিন্তু ইউনুস নবীর চিহ্ন ছাড়া আর কোন চিহ্ন এদেরকে দেওয়া যাবে না।
{12:40} কারণ ইউনুস যেমন তিন দিন তিন রাত বড় মাছের পেটে ছিলেন, তেমনি ইবনুল-ইনসানও তিন দিন ও তিন রাত দুনিয়ার গর্ভে থাকবেন।
{12:41} নিনেভের লোকেরা বিচারে এই কালের লোকদের সঙ্গে দাঁড়িয়ে এদেরকে দোষী করবে, কেননা তারা ইউনুসের তবলিগে মন ফিরিয়েছিল, আর দেখ, ইউনুস থেকে মহান এক ব্যক্তি এখানে আছেন।
{12:42} দক্ষিণ দেশের রাণী বিচারে এই কালের লোকদের সঙ্গে উঠে এদেরকে দোষী করবেন; কেননা সোলায়মানের জ্ঞানের কথা শুনবার জন্য তিনি দুনিয়ার প্রান্ত থেকে এসেছিলেন, আর দেখ, সোলায়মান থেকে মহান এক ব্যক্তি এখানে আছেন।
{i12:43} বদ-রূহের ফিরে আসা
{12:43} আর নাপাক রূহ্‌ যখন মানুষ থেকে বের হয়ে যায়, তখন পানিবিহীন নানা স্থান দিয়ে ভ্রমণ করতে করতে বিশ্রামের খোঁজ করে, কিন্তু তা পায় না।
{12:44} তখন সে বলে, আমি যেখান থেকে বের হয়ে এসেছি, আমার সেই বাড়িতে ফিরে যাই; পরে সে এসে তা শূন্য, পরিষ্কার ও সাজানো-গোছানো দেখতে পায়।
{12:45} তখন সে গিয়ে নিজের চেয়েও দুষ্ট অপর সাতটি রূহ্‌কে সঙ্গে নিয়ে আসে, আর তারা সেই স্থানে প্রবেশ করে বাস করে; তাতে সেই মানুষের প্রথম দশা থেকে শেষ দশা আরও মন্দ হয়। এই কালের দুষ্ট লোকদের প্রতি তা-ই ঘটবে।
{i12:46} ঈসা মসীহের সত্যিকারের মা ও ভাই
{12:46} তিনি লোকদেরকে এসব কথা বলছেন এমন সময়ে, দেখ, তাঁর মা ও ভাইয়েরা তাঁর সঙ্গে কথা বলবার চেষ্টায় বাইরে দাঁড়িয়ে ছিলেন।
{12:47} তখন এক ব্যক্তি তাঁকে বললো, দেখুন, আপনার মা ও ভাইয়েরা আপনার সঙ্গে কথা বলবার চেষ্টায় বাইরে দাঁড়িয়ে আছেন।
{12:48} কিন্তু যে এই কথা বললো, জবাবে তাকে তিনি বললেন, আমার মা কে? আমার ভাইয়েরাই বা কারা?
{12:49} পরে তিনি তাঁর সাহাবীদের দিকে হাত বাড়িয়ে বললেন, এই দেখ, আমার মা ও আমার ভাইয়েরা;
{12:50} কেননা যে কেউ আমার বেহেশতী পিতার ইচ্ছা পালন করে, সেই আমার ভাই ও বোন ও মা।
{13:1} সেদিন ঈসা বাড়ি থেকে বের হয়ে গিয়ে সমুদ্রের তীরে বসলেন।
{13:2} আর অনেক লোক তাঁর কাছে সমাগত হল, তাতে তিনি একখানি নৌকায় উঠে বসলেন এবং সমস্ত লোক তীরে দাঁড়িয়ে রইলো।
{13:3} তখন তিনি দৃষ্টান্ত দ্বারা তাদেরকে অনেক কথা বলতে লাগলেন।
{i13:4} বীজ বপনকারীর দৃষ্টান্ত
{13:4} তিনি বললেন, দেখ, বীজ বপনকারী বীজ বপন করতে গেল। বপনের সময় কতগুলো বীজ পথের পাশে পড়লো, তাতে পাখিরা এসে তা খেয়ে ফেললো।
{13:5} আর কতগুলো বীজ পাথুরে ভূমিতে পড়লো, যেখানে বেশি মাটি ছিল না, তাতে বেশি মাটি না পাওয়াতে তা শীঘ্র অঙ্কুরিত হয়ে উঠলো,
{13:6} কিন্তু সূর্য উঠলে পর পুড়ে গেল এবং তার শিকড় না থাকাতে শুকিয়ে গেল।
{13:7} আর কতগুলো বীজ কাঁটাবনে পড়লো, তাতে কাঁটাগাছ বেড়ে তা চেপে রাখল।
{13:8} আর কতগুলো বীজ উত্তম ভূমিতে পড়লো ও ফল দিতে লাগল; কতগুলো শত গুণ ও কতগুলো ষাট গুণ ও কতগুলো ত্রিশ গুণ।
{13:9} যার কান আছে সে শুনুক।
{i13:10} দৃষ্টান্ত-কথার উদ্দেশ্য
{13:10} পরে সাহাবীরা কাছে এসে তাঁকে জিজ্ঞাসা করলেন, আপনি কি জন্য দৃষ্টান্ত দ্বারা ওদের কাছে কথা বলছেন?
{13:11} জবাবে তিনি বললেন, বেহেশতী-রাজ্যের নিগূঢ় তত্ত্বগুলো তোমাদেরকে জানতে দেওয়া হয়েছে, কিন্তু তাদেরকে দেওয়া হয় নি।
{13:12} কেননা যার আছে, তাকে দেওয়া যাবে ও তার অনেক হবে; কিন্তু যার নেই তার যা আছে, তাও তার কাছ থেকে নেওয়া যাবে।
{13:13} এজন্য আমি তাদেরকে দৃষ্টান্ত দ্বারা কথা বলছি, কারণ তারা দেখেও দেখে না, শুনেও শুনে না এবং বুঝেও না।
{13:14} আর তাদের সম্বন্ধে ইশাইয়া নবীর এই ভবিষ্যদ্বাণী পূর্ণ হচ্ছে, “তোমরা কান দিয়ে শুনবে, কিন্তু কোন মতে বুঝবে না; আর চোখ দিয়ে দেখবে, কিন্তু কোন মতে জানবে না;
{13:15} কেননা এই লোকদের অন্তর অসার হয়েছে, শুনতে তাদের কান ভারী হয়েছে ও তারা চোখ বন্ধ করেছে, পাছে তারা চোখে দেখে, আর কানে শুনে, অন্তরে বুঝে এবং ফিরে আসে, আর আমি তাদেরকে সুস্থ করি।”
{13:16} কিন্তু ধন্য তোমাদের চোখ, কেননা তা দেখে এবং তোমাদের কান, কেননা তা শুনে;
{13:17} কারণ আমি তোমাদেরকে সত্যি বলছি, তোমরা যা যা দেখছ, তা অনেক নবী ও ধার্মিক লোক দেখতে বাসনা করেও দেখতে পান নি এবং তোমরা যা যা শুনছো, তা তাঁরা শুনতে বাসনা করেও শুনতে পান নি।
{i13:18} বীজ বপনকারীর দৃষ্টান্তের ব্যাখ্যা
{13:18} অতএব তোমরা বীজ বপনকারীর দৃষ্টান্ত শোন।
{13:19} যখন কেউ সেই বেহেশতী-রাজ্যের কালাম শুনেও না বুঝে, তখন সেই শয়তান এসে তার অন্তরে যা বপন করা হয়েছিল তা হরণ করে নেয়; এই সেই বীজের মত যা পথের পাশে বপন করা হয়েছে।
{13:20} আর যে পাথুরে ভূমিতে বপন করা বীজের মত, সে কালাম শুনে অমনি আনন্দপূর্বক গ্রহণ করে, কিন্তু তার অন্তরে মূল নেই বলে তা অল্প কালমাত্র স্থির থাকে;
{13:21} পরে সেই কালামের জন্য দুঃখ-কষ্ট কিংবা নির্যাতন আসলে তখনই সে পিছিয়ে যায়।
{13:22} আর যে কাঁটাবনের মধ্যে বপন করা বীজের মত, সে কালাম শুনে, আর সংসারের চিন্তা ও ধনের মায়া সেই কালাম চেপে রাখে, তাতে সে ফলহীন হয়।
{13:23} আর যে উত্তম ভূমিতে বপন করা বীজের মত, সে কালাম শুনে তা বুঝে ও বাস্তবিক ফলবান হয় এবং কতগুলো শত গুণ, কতগুলো ষাট গুণ ও কতগুলো ত্রিশ গুণ ফল দেয়।
{i13:24} শ্যামাঘাসের দৃষ্টান্ত
{13:24} পরে তিনি তাদের কাছে আর একটি দৃষ্টান্ত উপস্থিত করলেন, বললেন, বেহেশতী-রাজ্যকে এমন এক ব্যক্তির সঙ্গে তুলনা করা যায়, যিনি নিজের ক্ষেতে ভাল বীজ বপন করলেন।
{13:25} কিন্তু লোকে ঘুমিয়ে পড়লে পর তাঁর দুশমন এসে ঐ গমের মধ্যে শ্যামাঘাসের বীজ বপন করে চলে গেল।
{13:26} পরে যখন বীজ অঙ্কুরিত হয়ে ফল দিল, তখন শ্যামাঘাসও প্রকাশ হয়ে পড়লো।
{13:27} তাতে সেই গৃহকর্তার গোলামেরা এসে তাঁকে বললো, হুজুর, আপনি কি নিজের ক্ষেতে ভাল বীজ বোনেন নি? তবে শ্যামাঘাস কোথা থেকে হল?
{13:28} তিনি তাদেরকে বললেন, কোন দুশমন এই করেছে। গোলামেরা তাঁকে বললো, তবে আপনি কি চান যে, আমরা গিয়ে তা তুলে ফেলি?
{13:29} তিনি বললেন, না, কি জানি, শ্যামাঘাস তুলে ফেলবার সময়ে তোমরা তার সঙ্গে গমও উপড়ে ফেলবে।
{13:30} শস্য কর্তনের সময় পর্যন্ত উভয়কে একত্রে বাড়তে দাও। পরে কর্তনের সময়ে আমি কর্তনকারীদেরকে বলবো, তোমরা প্রথমে শ্যামাঘাস সংগ্রহ করে পোড়াবার জন্য বোঝা বোঝা বেঁধে রাখ, কিন্তু গম আমার গোলায় সংগ্রহ কর।
{i13:31} সরিষা-দানার দৃষ্টান্ত
{13:31} তিনি আর একটি দৃষ্টান্ত তাদের কাছে উপস্থিত করলেন, বললেন, বেহেশতী-রাজ্য এমন একটি সরিষা-দানার মত, যা কোন ব্যক্তি নিয়ে তার ক্ষেতে বপন করলো।
{13:32} সকল বীজের মধ্যে ঐ বীজ অতি ক্ষুদ্র; কিন্তু বেড়ে উঠলে পর তা শাক থেকে বড় হয় এবং এমন গাছ হয়ে উঠে যে, আসমানের পাখিগুলো এসে তার ডালে বাস করে।
{i13:33} খামির দৃষ্টান্ত
{13:33} তিনি তাদেরকে আর একটি দৃষ্টান্ত বললেন, বেহেশতী-রাজ্য এমন খামির মত, যা কোন স্ত্রীলোক নিয়ে তিন মাণ ময়দার মধ্যে ঢেকে রাখল, শেষে সমস্তই ফেঁপে উঠলো।
{i13:34} দৃষ্টান্তের ব্যবহার
{13:34} এ সব কথা ঈসা দৃষ্টান্ত দ্বারা লোকদেরকে বললেন, দৃষ্টান্ত ছাড়া তাদেরকে কিছুই বললেন না;
{13:35} যেন নবীর মধ্য দিয়ে নাজেল হওয়া এই কালাম পূর্ণ হয়, “আমি দৃষ্টান্ত কথায় আপন মুখ খুলবো, দুনিয়ার আরম্ভের সময় থেকে যা যা গুপ্ত আছে, সেসব ব্যক্ত করবো।”
{i13:36} শ্যামাঘাসের দৃষ্টান্তের তাৎপর্য
{13:36} তখন তিনি লোকদেরকে বিদায় করে বাড়িতে আসলেন। আর তাঁর সাহাবীরা কাছে এসে তাঁকে বললেন, ক্ষেতের শ্যামা-ঘাসের দৃষ্টান্তটি আমাদেরকে স্পষ্ট করে বলুন।
{13:37} জবাবে তিনি বললেন, যিনি ভাল বীজ বপন করেন, তিনি ইবনুল-ইনসান।
{13:38} ক্ষেত হল দুনিয়া; ভাল বীজ হল বেহেশতী-রাজ্যের সন্তানেরা;
{13:39} শ্যামাঘাস সেই শয়তানের সন্তানরা; যে দুশমন তা বুনেছিল, সে শয়তান; কর্তনের সময় যুগের শেষ সময়; কর্তনকারীরা ফেরেশতা।
{13:40} অতএব যেমন শ্যামাঘাস সংগ্রহ করে আগুনে পুড়িয়ে দেওয়া যায়, তেমনি যুগের শেষ সময়ে হবে।
{13:41} ইবনুল-ইনসান নিজের ফেরেশতাদেরকে প্রেরণ করবেন; তাঁরা তাঁর রাজ্য থেকে যারা অন্যদের গুনাহ্‌ করায় তাদের সকলকে ও দুর্বৃত্তদেরকে সংগ্রহ করবেন,
{13:42} এবং তাদেরকে অগ্নিকুণ্ডে ফেলে দেবেন; সেই স্থানে তারা কান্নাকাটি করবে ও যন্ত্রণায় দাঁতে দাঁত ঘষতে থাকবে।
{13:43} তখন ধার্মিকেরা তাদের পিতার রাজ্যে সূর্যের মত দেদীপ্যমান হবে। যার কান আছে সে শুনুক।
{i13:44} গুপ্ত ধন ও উত্তম মুক্তার দৃষ্টান্ত
{13:44} বেহেশতী-রাজ্য হল ক্ষেতের মধ্যে গুপ্ত এমন ধনের মত, যা দেখতে পেয়ে এক ব্যক্তি গোপন করে রাখল, পরে সে খুশী মনে চলে গেল এবং সর্বস্ব বিক্রি করে সেই ক্ষেতটি ক্রয় করলো।
{13:45} আবার বেহেশতী-রাজ্য এমন এক জন বণিকের মত, যে উত্তম উত্তম মুক্তা খোঁজ করছিল,
{13:46} সে একটি মহামূল্য মুক্তা দেখতে পেয়ে গিয়ে সর্বস্ব বিক্রি করে তা ক্রয় করলো।
{i13:47} টানা জালের দৃষ্টান্ত
{13:47} আবার বেহেশতী-রাজ্য এমন একটি টানা জালের মত, যা সাগরে ফেলে দেওয়া হলে তাতে সব রকম মাছ ধরা পড়লো।
{13:48} জালটা পরিপূর্ণ হলে লোকে কূলে টেনে তুললো, আর বসে বসে ভালগুলো সংগ্রহ করে পাত্রে রাখল এবং মন্দগুলো ফেলে দিল।
{13:49} যুগের শেষ সময়ে এরকম হবে; ফেরেশতারা এসে ধার্মিকদের মধ্য থেকে দুষ্টদেরকে পৃথক করবেন এবং তাদেরকে অগ্নিকুণ্ডে ফেলে দেবেন;
{13:50} সেই স্থানে কান্নাকাটি করবে ও যন্ত্রণায় দাঁতে দাঁত ঘষবে।
{i13:51} নতুন ও পুরানো দ্রব্য
{13:51} তোমরা কি এসব বুঝেছো? তাঁরা বললেন, হ্যাঁ।
{13:52} তখন তিনি তাঁদেরকে বললেন, এজন্য বেহেশতী-রাজ্যের সম্বন্ধে শিক্ষিত প্রত্যেক আলেম এমন গৃহকর্তার মত, যে তার ভাণ্ডার থেকে নতুন ও পুরানো দ্রব্য বের করে।
{13:53} এসব দৃষ্টান্ত সমাপ্ত করার পর ঈসা সেখান থেকে চলে গেলেন।
{i13:54} ঈসা মসীহ্‌ নিজের নগরে অগ্রাহ্য হন
{13:54} আর তিনি স্বদেশে এসে লোকদের মজলিস-খানায় তাদেরকে উপদেশ দিতে লাগলেন, তাতে তারা চমৎকৃত হয়ে বললো, এই মানুষটি এমন জ্ঞান ও এমন কুদরতি-কাজ করার ক্ষমতা কোথা থেকে পেলো?
{13:55} এ কি কাঠমিস্ত্রির পুত্র নয়? এর মায়ের নাম কি মরিয়ম নয়? এবং ইয়াকুব, ইউসুফ, শিমোন ও এহুদা কি এর ভাই নয়?
{13:56} আর এর বোনেরা কি সকলে আমাদের এখানে নেই? তবে সে কোথা থেকে এ সব পেল?
{13:57} এভাবে ঈসাকে নিয়ে তাদের মনে বাধা আসতে লাগল। কিন্তু ঈসা তাদেরকে বললেন, নিজের দেশ ও নিজের কুল ছাড়া আর কোথাও নবীরা অনাদৃত হন না।
{13:58} আর তাদের অবিশ্বাসের জন্য তিনি সেখানে অনেক কুদরতি-কাজ করলেন না।
{i14:1} বাপ্তিস্মদাতা ইয়াহিয়ার মৃত্যু
{14:1} সেই সময়ে বাদশাহ্‌ হেরোদ ঈসার কথা শুনতে পেলেন,
{14:2} আর তাঁর কর্মচারীদেরকে বললেন, ইনি সেই বাপ্তিস্মদাতা ইয়াহিয়া; যিনি মৃতদের মধ্য থেকে জীবিত হয়ে উঠেছেন, আর সেজন্য পরাক্রমগুলো তাঁতে কাজ করে চলেছে।
{14:3} কারণ হেরোদ আপন ভাই ফিলিপের স্ত্রী হেরোদিয়ার জন্য ইয়াহিয়াকে ধরে বেঁধে কারাগারে রেখেছিলেন;
{14:4} কেননা ইয়াহিয়া তাকে বলেছিলেন, ওকে স্ত্রী হিসেবে রাখা আপনার উচিত নয়।
{14:5} আর তিনি তাঁকে হত্যা করতে ইচ্ছা করলেও লোকদেরকে ভয় করতেন, কেননা লোকেরা তাঁকে নবী বলে মানতো।
{14:6} কিন্তু হেরোদের জন্মদিনের উৎসব উপস্থিত হলে, হেরোদিয়ার কন্যা লোকদের মধ্যে নেচে হেরোদকে সন্তুষ্ট করলো।
{14:7} এজন্য তিনি শপথপূর্বক এই ওয়াদা করলেন, তুমি যা চাইবে, তা-ই তোমাকে দেব।
{14:8} তখন সে তার মায়ের পরামর্শ নিয়ে বললো, বাপ্তিস্মদাতা ইয়াহিয়ার মাথা থালায় করে এখানে আমাকে দিন।
{14:9} এতে বাদশাহ্‌ দুঃখিত হলেন, কিন্তু যারা তাঁর সঙ্গে বসেছিল তাদের সম্মুখে তিনি শপথ করেছিলেন বলে তা দিতে হুকুম করলেন,
{14:10} তিনি লোক পাঠিয়ে কারাগারে ইয়াহিয়ার মাথা কাটালেন।
{14:11} আর তাঁর মাথাটি একখানি থালায় করে এনে সেই কন্যাকে দেওয়া হল; আর সে তা তার মায়ের কাছে নিয়ে গেল।
{14:12} পরে তাঁর সাহাবীরা এসে লাশটি নিয়ে গিয়ে দাফন করলো এবং ঈসার কাছে এসে তাঁকে সংবাদ দিল।
{i14:13} পাঁচ হাজার লোককে খাবার দান
{14:13} ঈসা তা শুনে সেখান থেকে নৌকা যোগে একাকী একটি নির্জন স্থানে প্রস্থান করলেন; আর লোকেরা তা শুনে নানা নগর থেকে এসে স্থলপথে তাঁর পিছনে পিছনে চলতে লাগল।
{14:14} তখন তিনি বের হয়ে অনেক লোক দেখে তাদের প্রতি করুণাবিষ্ট হলেন এবং তাদের অসুস্থ লোকদেরকে সুস্থ করলেন।
{14:15} পরে সন্ধ্যা হলে সাহাবীরা কাছে এসে তাঁকে বললেন, এই স্থানটি নির্জন, বেলাও গেছে; লোকদেরকে বিদায় করুন যেন ওরা গ্রামে গ্রামে গিয়ে নিজেদের জন্য খাদ্যদ্রব্য ক্রয় করতে পারে।
{14:16} ঈসা তাঁদেরকে বললেন, ওদের যাবার প্রয়োজন নেই, তোমরাই ওদেরকে খাবার দাও।
{14:17} তাঁরা তাঁকে বললেন, আমাদের এখানে কেবল পাঁচখানি রুটি ও দু’টি মাছ ছাড়া আর কিছুই নেই।
{14:18} তিনি বললেন, সেগুলো এখানে আমার কাছে আন।
{14:19} পরে তিনি লোকদেরকে ঘাসের উপরে বসতে হুকুম করলেন; আর সেই পাঁচখানি রুটি ও দু’টি মাছ নিয়ে বেহেশতের দিকে তাকিয়ে দোয়া করলেন এবং রুটি কয়খানি ভেঙ্গে সাহাবীদেরকে দিলেন। সাহাবীরা তা লোকদেরকে দিলেন।
{14:20} তাতে সকলে আহার করে তৃপ্ত হল এবং তাঁরা অবশিষ্ট গুঁড়াগাঁড়া পূর্ণ বারো ডালা তুলে নিলেন।
{14:21} যারা আহার করেছিল তারা স্ত্রী ও শিশু ছাড়া আনুমানিক পাঁচ হাজার পুরুষ ছিল।
{i14:22} পানির উপর দিয়ে হাঁটা
{14:22} আর ঈসা তখনই সাহাবীদেরকে দৃঢ়ভাবে বলে দিলেন, যেন তাঁরা নৌকায় উঠে তাঁর আগে অন্য পারে যান, আর ইতোমধ্যে তিনি লোকদেরকে বিদায় করে দেবেন।
{14:23} পরে তিনি লোকদেরকে বিদায় করে বিরলে মুনাজাত করার জন্য পর্বতে উঠলেন। সন্ধ্যা হলে তিনি সেই স্থানে একাকী থাকলেন।
{14:24} কিন্তু নৌকাখানি স্থল থেকে অনেকটা দূরে গিয়ে পড়েছিল, ঢেউয়ে টলমল করছিল, কারণ বাতাস প্রতিকূল ছিল।
{14:25} পরে রাতের চতুর্থ প্রহরে তিনি সমুদ্রের উপর দিয়ে হেঁটে তাঁদের কাছে আসলেন।
{14:26} তখন সাহাবীরা তাঁকে সমুদ্রের উপর দিয়ে হাঁটতে দেখে ভীষণ ভয় পেয়ে বললেন, এ যে ভূত! আর ভয়ে চেঁচাতে লাগলেন।
{14:27} কিন্তু ঈসা তখনই তাদের সঙ্গে কথা বললেন, বললেন, সাহস কর, এ আমি, ভয় করো না।
{14:28} তখন পিতর জবাবে তাঁকে বললেন, হে প্রভু, যদি আপনি হন, তবে আমাকে পানির উপর দিয়ে আপনার কাছে যেতে হুকুম করুন।
{14:29} তিনি বললেন, এসো; তাতে পিতর নৌকা থেকে নেমে পানির উপর দিয়ে হেঁটে ঈসার কাছে চললেন।
{14:30} কিন্তু বাতাস দেখে তিনি ভয় পেলেন এবং ডুবে যেতে যেতে চিৎকার ডেকে বললেন, হে প্রভু, আমায় রক্ষা করুন।
{14:31} তখনই ঈসা হাত বাড়িয়ে তাঁকে ধরলেন, আর তাঁকে বললেন, হে অল্পবিশ্বাসী, কেন সন্দেহ করলে?
{14:32} পরে তাঁরা নৌকায় উঠলে বাতাস থেমে গেল।
{14:33} আর যাঁরা নৌকায় ছিলেন, তাঁরা এসে তাঁকে সেজ্‌দা করে বললেন, সত্যিই আপনি আল্লাহ্‌র পুত্র।
{i14:34} গিনেষরৎ এলাকায় অসুস্থদের সুস্থ করা
{14:34} পার হয়ে তাঁরা স্থলে, গিনেষরৎ প্রদেশে, উপস্থিত হলেন।
{14:35} সেখানকার লোকেরা তাঁকে চিনতে পেরে চারদিকে সেই দেশের সর্বত্র সংবাদ পাঠালো এবং যত অসুস্থ লোক ছিল সকলকে তাঁর কাছে আনালো;
{14:36} আর তাঁকে ফরিয়াদ করলো, যেন অসুস্থরা তাঁর চাদরের কিনারাটা কেবল স্পর্শ করতে পারে; আর যত লোক স্পর্শ করলো তারা সকলে সুস্থ হল।
{i15:1} পরমপরাগত নিয়ম
{15:1} তখন জেরুশালেম থেকে ফরীশীরা ও আলেমেরা ঈসার কাছে এসে বললো,
{15:2} আপনার সাহাবীরা কি জন্য প্রাচীনদের পরম্পরাগত নিয়ম লঙ্ঘন করে? কেননা আহার করার সময়ে তারা হাত ধোয় না।
{15:3} জবাবে তিনি তাদেরকে বললেন, তোমরাও তোমাদের পরম্পরাগত নিয়মের জন্য আল্লাহ্‌র হুকুম কেন লঙ্ঘন কর?
{15:4} কারণ আল্লাহ্‌ বলেছেন, “তুমি তোমার পিতাকে ও তোমার মাতাকে সমাদর কোরো;” আর “যে কেউ পিতার বা মাতার নিন্দা করে, তার প্রাণদণ্ড অবশ্য হবে।”
{15:5} কিন্তু তোমরা বলে থাক, যে ব্যক্তি পিতাকে বা মাতাকে বলে, ‘আমার কাছ থেকে যা দিয়ে তোমার উপকার হতে পারতো, তা আল্লাহ্‌কে দেওয়া হয়েছে,’
{15:6} সে তার পিতাকে বা তার মাতাকে আর সম্মান করবে না; এভাবে তোমরা তোমাদের পরম্পরাগত নিয়মের জন্য আল্লাহ্‌র কালাম নিষ্ফল করেছ।
{15:7} ভণ্ডরা, নবী ইশাইয়া তোমাদের বিষয়ে বিলক্ষণ ভবিষ্যদ্বাণী বলেছেন,
{15:8} “এই লোকেরা মুখের কথায়ই আমার সমাদর করে, কিন্তু এদের অন্তঃকরণ আমার কাছ থেকে দূরে থাকে;
{15:9} এবং এরা অনর্থক আমার এবাদত করে, মানুষের আদেশমালা ধর্মসূত্র বলে শিক্ষা দেয়।”
{i15:10} কিভাবে লোকে নাপাক হয়
{15:10} পরে তিনি লোকদেরকে কাছে ডেকে বললেন, তোমরা শোন ও বুঝ।
{15:11} মুখের ভিতরে যা যায়, তা যে মানুষকে নাপাক করে, এমন নয়, কিন্তু মুখ থেকে যা বের হয়, তা-ই মানুষকে নাপাক করে।
{15:12} তখন সাহাবীরা কাছে এসে তাঁকে বললেন, আপনি কি জানেন, এই কথা শুনে ফরীশীরা অপমান বোধ করেছে?
{15:13} জবাবে তিনি বললেন, আমার বেহেশতী পিতা যেসব চারা রোপণ করেন নি, সেসব উপড়ে ফেলা হবে।
{15:14} ওদেরকে থাকতে দাও, ওরা অন্ধদের অন্ধ পথদর্শক; যদি অন্ধ অন্ধকে পথ দেখায়, উভয়েই গর্তে পড়বে।
{15:15} পিতর জবাবে তাঁকে বললেন, এই দৃষ্টান্তটি আমাদেরকে বুঝিয়ে দিন।
{15:16} তিনি বললেন, তোমরাও কি এখন পর্যন্ত অবোধ রয়েছ?
{15:17} এটা কি বোঝ না যে, যা কিছু মুখের ভিতরে যায়, তা উদরে যায়, পরে বহিঃস্থানে নিক্ষিপ্ত হয়;
{15:18} কিন্তু যা যা মুখ থেকে বের হয়, তা অন্তঃকরণ থেকে আসে, আর তা-ই মানুষকে নাপাক করে।
{15:19} কেননা অন্তঃকরণ থেকে কুচিন্তা, খুন, জেনা, পতিতাগমন, চুরি, মিথ্যাসাক্ষ্য, নিন্দা বের হয়ে আসে।
{15:20} এই সকলই মানুষকে নাপাক করে; কিন্তু হাত না ধুয়ে ভোজন করলে মানুষ তাতে নাপাক হয় না।
{i15:21} কেনানীয় স্ত্রীলোকের ঈমান
{15:21} পরে ঈসা সেখান থেকে প্রস্থান করে টায়ার ও সিডন প্রদেশে চলে গেলেন।
{15:22} আর দেখ, ঐ অঞ্চলের এক জন কেনানীয় স্ত্রীলোক এসে এই বলে চেঁচাতে লাগল, হে প্রভু, দাউদ-সন্তান, আমার প্রতি করুণা করুন, আমার কন্যাটিকে বদ-রূহে পেয়েছে এবং অত্যন্ত কষ্ট পাচ্ছে।
{15:23} কিন্তু তিনি তাকে কোনই জবাব দিলেন না। তখন তাঁর সাহাবীরা কাছে এসে তাঁকে নিবেদন করলেন, একে বিদায় করুন, কেননা সে আমাদের পিছনে পিছনে চেঁচাচ্ছে।
{15:24} জবাবে তিনি বললেন, ইসরাইল-কুলের হারানো ভেড়া ছাড়া আর কারো কাছে আমি প্রেরিত হই নি।
{15:25} কিন্তু স্ত্রীলোকটি এসে তাঁকে সেজ্‌দা করে বললো, প্রভু, আমার উপকার করুন।
{15:26} জবাবে তিনি বললেন, সন্তানদের খাদ্য নিয়ে কুকুরদের কাছে ফেলে দেওয়া ভাল নয়।
{15:27} তাতে সে বললো, হ্যাঁ, প্রভু, কেননা কুকুরেরাও নিজ নিজ কর্তাদের টেবিল থেকে যে গুঁড়াগাঁড়া পড়ে তা খায়।
{15:28} তখন জবাবে ঈসা তাকে বললেন, হে নারী, তোমার ঈমানের জোর খুব বেশি, তোমার যেমন ইচ্ছা, তেমনি তোমার প্রতি হোক। আর সেই দণ্ড থেকে তার কন্যা সুস্থ হল।
{i15:29} ঈসা মসীহ্‌ অনেক লোককে সুস্থ করেন
{15:29} পরে ঈসা সেখান থেকে প্রস্থান করে গালীল সমুদ্রের ধারে উপস্থিত হলেন এবং পর্বতে উঠে সেই স্থানে বসলেন।
{15:30} আর অনেক লোক তাঁর কাছে আসতে লাগল, তারা তাদের সঙ্গে খঞ্জ, অন্ধ, বোবা, নুলা এবং আরও অনেক লোককে নিয়ে তাঁর পায়ের কাছে ফেলে রাখল; আর তিনি তাদেরকে সুস্থ করলেন।
{15:31} এভাবে বোবারা কথা বলছে, নুলারা সুস্থ হচ্ছে, খঞ্জেরা চলছে এবং অন্ধেরা দেখছে, আর তা দেখে লোকেরা আশ্চর্য জ্ঞান করলো এবং ইসরাইলের আল্লাহ্‌র গৌরব করলো।
{i15:32} চার হাজার লোককে খাওয়ানো
{15:32} তখন ঈসা তাঁর সাহাবীদেরকে কাছে ডেকে বললেন, এই লোকদের প্রতি আমার করুণা হচ্ছে; কেননা এরা আজ তিন দিন আমার সঙ্গে রয়েছে এবং এদের কাছে কোন খাবার নেই; আর আমি এদেরকে অনাহারে বিদায় করতে ইচ্ছা করি না, পাছে এরা পথে মূর্চ্ছা পড়ে।
{15:33} সাহাবীরা তাঁকে বললেন, নির্জন স্থানে আমরা কোথায় এত রুটি পাব যে, এত লোককে তৃপ্ত করতে পারি?
{15:34} ঈসা তাঁদেরকে বললেন, তোমাদের কাছে কয়-খানা রুটি আছে? তাঁরা বললেন, সাতখানা, আর কয়েকটি ছোট মাছ।
{15:35} তখন তিনি লোকদেরকে ভূমিতে বসতে হুকুম করলেন।
{15:36} পরে তিনি সেই সাতখানা রুটি ও সেই কয়টি মাছ নিলেন, শুকরিয়া-পূর্বক ভাঙ্গলেন এবং সাহাবীদেরকে দিলেন, সাহাবীরা লোকদেরকে দিলেন।
{15:37} তখন সকলে আহার করে তৃপ্ত হল এবং যেসব গুঁড়াগাড়া অবশিষ্ট রইলো, তাতে পূর্ণ সাত ঝুড়ি তাঁরা উঠিয়ে নিলেন।
{15:38} যারা আহার করেছিল, তারা স্ত্রী ও শিশু ছাড়া চার হাজার পুরুষ ছিলেন।
{15:39} পরে তিনি লোকদেরকে বিদায় করে নৌকায় উঠে মগদনের সীমাতে উপস্থিত হলেন।
{i16:1} লোকেরা চিহ্ন দেখতে চায়
{16:1} পরে ফরীশীরা ও সদ্দূকীরা তাঁকে পরীক্ষা করার জন্য কাছে এসে নিবেদন করলো, যেন তিনি তাদেরকে আসমান থেকে কোন চিহ্ন দেখান।
{16:2} কিন্তু জবাবে তিনি তাদেরকে বললেন, সন্ধ্যা হলে তোমরা বলে থাক, পরিষ্কার দিন হবে, কারণ আসমান লাল হয়েছে।
{16:3} আর খুব ভোরে বলে থাক, আজ ঝড় হবে, কারণ আসমান লাল ও মেঘাচ্ছন্ন হয়েছে। তোমরা আসমানের লক্ষণ বুঝতে পার, কিন্তু কালের চিহ্নগুলো বুঝতে পার না।
{16:4} এই কালের দুষ্ট ও জেনাকারী লোকেরা চিহ্নের খোঁজ করে, কিন্তু ইউনুসের চিহ্ন ছাড়া আর কোন চিহ্ন তাদেরকে দেওয়া যাবে না। তখন তিনি তাদেরকে ত্যাগ করে চলে গেলেন।
{i16:5} ফরীশী ও সদ্দূকীদের খামি
{16:5} সাহাবীরা অন্য পারে যাবার সময়ে রুটি নিতে ভুলে গিয়েছিলেন।
{16:6} ঈসা তাদেরকে বললেন, তোমরা সতর্ক হও, ফরীশী ও সদ্দূকীদের খামি থেকে সাবধান থাক।
{16:7} তখন তাঁরা পরস্পর তর্ক করে বলতে লাগলেন, আমরা যে রুটি আনি নি।
{16:8} এই কথা বুঝতে পেরে ঈসা বললেন, হে অল্পবিশ্বাসীরা, তোমাদের রুটি নেই বলে কেন পরস্পর তর্ক করছো?
{16:9} এখনও কি বোঝ না, মনেও কি পড়ে না, সেই পাঁচ হাজার লোকের খাদ্য পাঁচখানি রুটি, আর কত ডালা তুলে নিয়েছিলে?
{16:10} এবং সেই চার হাজার লোকের খাদ্য সাতখানি রুটি, আর কত ঝুড়ি তুলে নিয়েছিলে?
{16:11} তোমরা কেন বোঝ না যে, আমি তোমাদেরকে রুটির বিষয় বলি নি? কিন্তু তোমরা ফরীশী ও সদ্দূকীদের খামি থেকে সাবধান থাক।
{16:12} তখন তাঁরা বুঝতে পারলেন, তিনি রুটির খামি থেকে নয়, কিন্তু ফরীশী ও সদ্দূকীদের শিক্ষা থেকে সাবধান থাকবার কথা বলেছেন।
{i16:13} ঈসা-ই সেই মসীহ্‌, জীবন্ত আল্লাহ্‌র পুত্র
{16:13} পরে ঈসা সিজারিয়া-ফিলিপীর অঞ্চলে গিয়ে তাঁর সাহাবীদেরকে জিজ্ঞাসা করলেন, ইবনুল-ইনসান কে, এই বিষয়ে লোকে কি বলে?
{16:14} তাঁরা বললেন, কেউ কেউ বলে, আপনি বাপ্তিস্মদাতা ইয়াহিয়া; কেউ কেউ বলে আপনি ইলিয়াস; আর কেউ কেউ বলে, আপনি ইয়ারমিয়া কিংবা নবীদের কোন এক জন।
{16:15} তিনি তাঁদেরকে বললেন, কিন্তু তোমরা কি বল, আমি কে?
{16:16} শিমোন পিতর জবাবে বললেন, আপনি সেই মসীহ্‌, জীবন্ত আল্লাহ্‌র পুত্র।
{16:17} জবাবে ঈসা তাঁকে বললেন, হে ইউনুসের পুত্র শিমোন, ধন্য তুমি! কেননা রক্তমাংস তোমার কাছে এই কথা প্রকাশ করে নি, কিন্তু আমার বেহেশতী পিতা প্রকাশ করেছেন।
{16:18} আর আমিও তোমাকে বলছি, তুমি পিতর, আর এই পাথরের উপরে আমি আমার মণ্ডলী গাঁথবো, আর পাতালের ফটকগুলো তার বিপক্ষে প্রবল হবে না।
{16:19} আমি তোমাকে বেহেশতী-রাজ্যের চাবিগুলো দেব; আর তুমি দুনিয়াতে যা কিছু বাঁধবে, তা বেহেশতে বেঁধে রাখা হবে এবং দুনিয়াতে যা কিছু মুক্ত করবে, তা বেহেশতে মুক্ত হবে।
{16:20} তখন তিনি সাহাবীদেরকে এই হুকুম দিলেন, আমি যে সেই মসীহ্‌, এই কথা কাউকেও বলো না।
{i16:21} মৃত্যুর বিষয়ে ঈসা মসীহের ভবিষ্যদ্বাণী
{16:21} সেই সময় থেকে ঈসা তাঁর সাহাবীদেরকে স্পষ্টই বলতে লাগলেন যে, তাঁকে জেরুশালেমে যেতে হবে এবং প্রাচীনদের, প্রধান ইমামদের ও আলেমদের কাছ থেকে অনেক দুঃখ ভোগ করতে হবে ও হত হতে হবে, আর তৃতীয় দিনে উঠতে হবে।
{16:22} এতে পিতর তাঁকে কাছে নিয়ে অনুযোগ করতে লাগলেন, বললেন, প্রভু, তা আপনার কাছ থেকে দূরে থাকুক, তা আপনার প্রতি কখনও ঘটবে না।
{16:23} কিন্তু তিনি মুখ ফিরিয়ে পিতরকে বললেন, আমার সম্মুখ থেকে দূর হও শয়তান, তুমি আমার পথের বাধা; কেননা যা আল্লাহ্‌র, তা নয়, কিন্তু যা মানুষের, তা-ই তুমি ভাবছো।
{i16:24} নিজেকে অস্বীকার করা ও আপন ক্রুশ তুলে নেওয়া
{16:24} তখন ঈসা তাঁর সাহাবীদেরকে বললেন, কেউ যদি আমাকে অনুসরণ করতে ইচ্ছা করে, তবে সে নিজেকে অস্বীকার করুক, আপন ক্রুশ তুলে নিক এবং আমার পিছনে আসুক।
{16:25} কেননা যে কেউ তার প্রাণ রক্ষা করতে ইচ্ছা করে, সে তা হারাবে, আর যে কেউ আমার জন্য তার প্রাণ হারায়, সে তা পাবে।
{16:26} বস্তুতঃ মানুষ যদি সারা দুনিয়া লাভ করে নিজের প্রাণ হারায়, তবে তার কি লাভ হবে? কিংবা মানুষ নিজের প্রাণের পরিবর্তে কি দেবে?
{16:27} কেননা ইবনুল-ইনসান তাঁর ফেরেশতাদের সঙ্গে তাঁর পিতার প্রতাপে আসবেন, আর তখন প্রত্যেক ব্যক্তিকে তার কাজ অনুসারে প্রতিফল দেবেন।
{16:28} আমি তোমাদেরকে সত্যি বলছি, যারা এখানে দাঁড়িয়ে রয়েছে, তাদের মধ্যে এমন কয়েক জন আছে, যারা কোন মতে মৃত্যুর আস্বাদ পাবে না, যে পর্যন্ত ইবনুল-ইনসানকে তাঁর রাজ্যে আসতে না দেখবে।
{i17:1} ঈসা মসীহ্‌ উজ্জ্বল রূপ গ্রহণ করেন
{17:1} ছয় দিন পরে ঈসা পিতর, ইয়াকুব ও তাঁর ভাই ইউহোন্নাকে সঙ্গে করে বিরলে একটি উঁচু পর্বতে নিয়ে গেলেন।
{17:2} পরে তিনি তাঁদের সাক্ষাতে রূপান্তরিত হলেন; তাঁর মুখ সূর্যের মত উজ্জ্বল এবং তাঁর পোশাক আলোর মত সাদা হল।
{17:3} আর দেখ, মূসা ও ইলিয়াস তাঁদেরকে দেখা দিলেন, তাঁরা তাঁর সঙ্গে কথোপকথন করতে লাগলেন।
{17:4} তখন পিতর ঈসাকে বললেন, প্রভু, এখানে আমাদের থাকা ভাল; যদি আপনার ইচ্ছা হয়, তবে আমি এখানে তিনটি কুটির তৈরি করি, একটি আপনার জন্য, একটি মূসার জন্য এবং একটি ইলিয়াসের জন্য।
{17:5} তিনি কথা বলছেন, এমন সময়ে দেখ, একখানি উজ্জ্বল মেঘ তাঁদেরকে ছায়া করলো, আর দেখ, সেই মেঘ থেকে এই বাণী হল, ‘ইনিই আমার প্রিয় পুত্র, এঁতেই আমি প্রীত, এঁর কথা শোন’।
{17:6} এই কথা শুনে সাহাবীরা উবুড় হয়ে পড়লেন এবং ভীষণ ভয় পেলেন।
{17:7} পরে ঈসা কাছে এসে তাঁদেরকে স্পর্শ করে বললেন, উঠ, ভয় করো না।
{17:8} তখন তাঁরা চোখ তুলে আর কাউকেও দেখতে পেলেন না, কেবল ঈসা একা ছিলেন।
{17:9} পর্বত থেকে নামবার সময়ে ঈসা তাঁদেরকে এই হুকুম দিলেন, যে পর্যন্ত ইবনুল-ইনসান মৃতদের মধ্য থেকে না উঠেন, সেই পর্যন্ত তোমরা এই দর্শনের কথা কাউকেও বলো না।
{17:10} তখন সাহাবীরা তাঁকে জিজ্ঞাসা করলেন, তবে আলেমেরা কেন বলেন যে, প্রথমে ইলিয়াসের আগমন হওয়া আবশ্যক?
{17:11} জবাবে তিনি বললেন, সত্যি বটে, ইলিয়াস আসবেন এবং সকলই পুনঃস্থাপন করবেন;
{17:12} কিন্তু আমি তোমাদেরকে বলছি, ইলিয়াস এসে গেছেন এবং লোকেরা তাঁকে চিনে নি, বরং তাঁর প্রতি যা ইচ্ছা তা-ই করেছে; তেমনি ইবনুল-ইনসানকেও তাদের থেকে দুঃখভোগ করতে হবে।
{17:13} তখন সাহাবীরা বুঝলেন যে, তিনি তাঁদেরকে বাপ্তিস্মদাতা ইয়াহিয়ার বিষয় বলেছেন।
{i17:14} ঈসা মসীহ্‌ একটি মৃগীরোগগ্রস্ত বালককে সুস্থ করেন
{17:14} পরে তাঁরা লোকদের কাছে আসলে এক ব্যক্তি তাঁর কাছে এসে হাঁটু পেতে বললো,
{17:15} প্রভু, আমার পুত্রের প্রতি করুণা করুন, কেননা সে মৃগীরোগগ্রস্ত এবং অত্যন্ত কষ্ট পাচ্ছে, কারণ সে বার বার আগুনে ও বার বার পানিতে পড়ে থাকে।
{17:16} আর আমি আপনার সাহাবীদের কাছে তাকে এনেছিলাম, কিন্তু তাঁরা তাকে সুস্থ করতে পারলেন না।
{17:17} জবাবে ঈসা বললেন, হে অবিশ্বাসী ও বিপথগামী বংশ, আমি কত কাল তোমাদের সঙ্গে থাকব? কত কাল তোমাদের প্রতি সহিষ্ণুতা করবো? তোমরা ওকে এখানে আমার কাছে আন।
{17:18} পরে ঈসা তাকে ধমক্‌ দিলেন, তাতে সেই বদ-রূহ্‌ তাকে ছেড়ে গেল, আর বালকটি সেই দণ্ড থেকে সুস্থ হল।
{17:19} তখন সাহাবীরা গোপনে ঈসার কাছে এসে বললেন, কি জন্য আমরা সেটি ছাড়াতে পারলাম না?
{17:20} তিনি তাঁদেরকে বললেন, তোমাদের ঈমান অল্প বলে; কেননা আমি তোমাদেরকে সত্যি বলছি, যদি তোমাদের একটি সরিষা-দানার মত ঈমান থাকে, তবে তোমরা এই পর্বতকে বলবে, ‘এখান থেকে ঐখানে সরে যাও,’ আর তা সরে যাবে; তোমাদের অসাধ্য কিছুই থাকবে না।
{17:21} কিন্তু মুনাজাত ও রোজা ছাড়া আর কিছুতেই এই জাতি বের হয় না।
{i17:22} দ্বিতীয়বার মৃত্যুর বিষয়ে ঈসা মসীহের ভবিষ্যদ্বাণী
{17:22} গালীলে তাঁদের একত্র হবার সময়ে ঈসা তাঁদেরকে বললেন, ইবনুল-ইনসানকে মানুষের হাতে ধরিয়ে দেওয়া হবে;
{17:23} এবং তারা তাঁকে হত্যা করবে, আর তৃতীয় দিনে তিনি উঠবেন। এতে তাঁরা অত্যন্ত দুঃখিত হলেন।
{i17:24} মাছের মুখে টাকা
{17:24} পরে তাঁরা কফরনাহূমে আসলে, যারা কর আদায় করতো, তারা পিতরের কাছে এসে বললো, তোমাদের হুজুর কি কর দেন না? তিনি বললেন, দিয়ে থাকেন।
{17:25} পরে তিনি বাড়ির মধ্যে আসলে ঈসা আগেই তাঁকে বললেন, শিমোন, তোমার কেমন মনে হয়? দুনিয়ার বাদশাহ্‌রা কাদের কাছ থেকে কর বা রাজস্ব গ্রহণ করে থাকেন? কি আপন সন্তানদের থেকে, না অন্য লোক থেকে?
{17:26} পিতর বললেন, অন্য লোক থেকে। তখন ঈসা তাঁকে বললেন, তবে সন্তানেরা স্বাধীন।
{17:27} তবুও আমরা যেন ওদের কাছে বাধা হয়ে না উঠি, এজন্য তুমি সাগরে গিয়ে বড়শী ফেল, তাতে প্রথমে যে মাছটি উঠবে, সেটি ধরে তার মুখ খুললে একটি টাকা পাবে; সেটি নিয়ে আমার এবং তোমার জন্য ওদেরকে দাও।
{i18:1} বেহেশতী-রাজ্যে মহান কে?
{18:1} সেই সময়ে সাহাবীরা ঈসার কাছে এসে বললেন, তবে বেহেশতী-রাজ্যের মধ্যে শ্রেষ্ঠ কে?
{18:2} তিনি একটি শিশুকে নিজের কাছে ডেকে তাঁদের মধ্যে দাঁড় করালেন,
{18:3} এবং বললেন, আমি তোমাদেরকে সত্যি বলছি, তোমরা যদি না ফির ও শিশুদের মত না হয়ে উঠ, তবে কোন মতে বেহেশতী-রাজ্যে প্রবেশ করতে পাবে না।
{18:4} অতএব যে কেউ নিজেকে এই শিশুর মত নত করে, সে-ই বেহেশতী-রাজ্যে শ্রেষ্ঠ।
{18:5} আর যে কেউ এর মত একটি শিশুকে আমার নামে গ্রহণ করে, সে আমাকেই গ্রহণ করে।
{i18:6} গুনাহের পথে নিয়ে যাওয়া
{18:6} কিন্তু যে ক্ষুদ্রজনেরা আমার উপর ঈমান আনে, যদি তোমাদের কেউ তাদের সম্মুখে এমন কোন বাধা স্থাপন করে যাতে তারা উচোট খায় তবে, তার গলায় বড় যাঁতা বেঁধে তাকে সমুদ্রের অগাধ পানিতে ডুবিয়ে দেওয়া বরং তার পক্ষে ভাল।
{18:7} ধিক্‌ দুনিয়াকে, সে লোকদের গুনাহের পথে নিয়ে যায়! কেননা গুনাহের পথে নিয়ে যাবার জন্য উসকানি অবশ্যই উপস্থিত হবে; কিন্তু ধিক্‌ সেই ব্যক্তিকে, যার দ্বারা উসকানি উপস্থিত হবে।
{18:8} আর তোমার হাত কিংবা পা যদি তোমাকে গুনাহের পথে নিয়ে যায়, তবে তা কেটে ফেলে দাও; দুই হাত কিংবা দুই পা নিয়ে অনন্ত আগুনে নিক্ষিপ্ত হওয়ার চেয়ে বরং খঞ্জ কিংবা নুলা হয়ে জীবনে প্রবেশ করা তোমার ভাল।
{18:9} আর তোমার চোখ যদি তোমাকে গুনাহের পথে নিয়ে যায়, তবে তা উপড়ে ফেলে দাও; দুই চোখ নিয়ে দোজখের আগুনে নিক্ষিপ্ত হওয়ার চেয়ে বরং এক চোখ নিয়ে জীবনে প্রবেশ করা তোমার ভাল।
{i18:10} হারানো ভেড়ার দৃষ্টান্ত
{18:10} দেখো, এই ক্ষুদ্রজনদের মধ্যে একটিকেও তুচ্ছ করো না;
{18:11} কেননা আমি তোমাদেরকে বলছি, তাদের ফেরেশতারা বেহেশতে সতত আমার বেহেশতী পিতার মুখ দর্শন করেন। কারণ যারা হারিয়ে গেছে, তাদের নাজাত করতে ইবনুল-ইনসান এসেছেন।
{18:12} তোমাদের কি মনে হয়? কোন ব্যক্তির যদি এক শত ভেড়া থাকে, আর তাদের মধ্যে একটি হারিয়ে যায়, তবে সে কি অন্য নিরানব্বইটা ছেড়ে পর্বতে গিয়ে ঐ হারানো ভেড়াটির খোঁজ করে না?
{18:13} আর যদি সে কোনক্রমে সেটি পায়, তবে আমি তোমাদেরকে সত্যি বলছি, যে নিরানব্বইটা হারিয়ে যায় নি, তাদের চেয়ে সেটির জন্য সে বেশি আনন্দ করে।
{18:14} ঠিক সেভাবে এই ক্ষুদ্রজনদের মধ্যে এক জনও যে বিনষ্ট হয়, তোমাদের বেহেশতী পিতার এমন ইচ্ছা নয়।
{i18:15} দোষী ভাইয়ের প্রতি কর্তব্য
{18:15} আর যদি তোমার ভাই তোমার কাছে কোন অপরাধ করে, তবে যাও, যখন কেবল তুমি ও সে একা থাক, তখন সেই দোষ তাকে বুঝিয়ে দাও। যদি সে তোমার কথা শুনে, তুমি আপন ভাইকে ফিরে পেলে।
{18:16} কিন্তু যদি সে না শুনে, তবে আর দুই এক ব্যক্তিকে সঙ্গে নিয়ে যাও, যেন “দুই কিংবা তিন জন সাক্ষীর মুখে সমস্ত কথা নিষ্পন্ন হয়।”
{18:17} আর যদি সে তাদের কথা অমান্য করে, মণ্ডলীকে বল; আর যদি মণ্ডলীর কথাও অমান্য করে, সে তোমার কাছে অ-ইহুদী লোকের ও কর-আদায়কারীর মত হোক।
{18:18} আমি তোমাদেরকে সত্যি বলছি, তোমরা দুনিয়াতে যা কিছু বাঁধবে, তা বেহেশতে বেঁধে রাখা হবে এবং দুনিয়াতে যা কিছু মুক্ত করবে, তা বেহেশতে মুক্ত হবে।
{18:19} আবার আমি তোমাদেরকে সত্যি বলছি, দুনিয়াতে তোমাদের দু’জন যা কিছু যাচ্ঞা করবে, সেই বিষয়ে যদি একচিত্ত হয়, তবে আমার বেহেশতী পিতা কর্তৃক তাদের জন্য তা করা যাবে।
{18:20} কেননা যেখানে দুই বা তিন জন আমার নামে একত্র হয়, সেখানে আমি তাদের মধ্যে আছি।
{i18:21} মাফ করা সম্বন্ধে শিক্ষা
{18:21} তখন পিতর তাঁর কাছে এসে বললেন, প্রভু, আমার ভাই আমার কাছে কত বার অপরাধ করলে আমি তাকে মাফ করবো? কি সাত বার পর্যন্ত?
{18:22} ঈসা তাঁকে বললেন, তোমাকে বলছি না, শুধু সাত বার পর্যন্ত নয়, কিন্তু সত্তর গুণ সাত বার পর্যন্ত।
{i18:23} মাফ না করা গোলামের দৃষ্টান্ত
{18:23} এজন্য বেহেশতী-রাজ্য এমন এক জন বাদশাহ্‌র মত, যিনি তাঁর গোলামদের কাছে হিসাব নিতে চাইলেন।
{18:24} তিনি হিসাব আরম্ভ করলে, এক জনকে তাঁর কাছে আনা হল, যে তাঁর কাছে দশ হাজার তালন্ত ঋণ ছিল।
{18:25} কিন্তু তার পরিশোধ করার সঙ্গতি না থাকাতে তার মালিক তাকে ও তার স্ত্রী, সন্তান-সন্ততি এবং সর্বস্ব বিক্রি করে আদায় করতে হুকুম করলেন।
{18:26} তাতে সেই গোলাম তাঁর পায়ে পড়ে ভূমিতে উবুড় হয়ে বললো, হে মালিক, আমার প্রতি ধৈর্য ধরুন, আমি আপনার সমস্তই পরিশোধ করবো।
{18:27} তখন সেই গোলামের মালিক করুণাবিষ্ট হয়ে তাকে মুক্ত করলেন ও তার ঋণ মাফ করলেন।
{18:28} কিন্তু সেই গোলাম বাইরে গিয়ে তার সহগোলামদের মধ্যে এক জনকে দেখতে পেল, যে তার কাছে এক শত সিকি ঋণী ছিল; সে তাকে ধরে গলা টিপে বললো, তুই যা ধার করেছিস, তা পরিশোধ কর্‌।
{18:29} তখন তার সহগোলাম তার পায়ে পড়ে বিনতিপূর্বক বললো, আমার প্রতি ধৈর্য ধর, আমি তোমার ঋণ পরিশোধ করবো।
{18:30} তবুও সে সম্মত হল না, কিন্তু গিয়ে তাকে কারাগারে ফেলে রাখল, যে পর্যন্ত ঋণ পরিশোধ না করে।
{18:31} এই ব্যাপার দেখে তার সহগোলামেরা বড়ই দুঃখিত হল, আর তাদের মালিকের কাছে গিয়ে সমস্ত বৃত্তান্ত বলে দিল।
{18:32} তখন তার মালিক তাকে কাছে ডেকে এনে বললেন, দুষ্ট গোলাম! তুমি আমার কাছে ফরিয়াদ করাতে আমি তোমার ঐ সমস্ত ঋণ মাফ করেছিলাম;
{18:33} আমি যেমন তোমার প্রতি করুণা করেছিলাম, তেমনি তোমার সহগোলামের প্রতি করুণা করা কি তোমারও উচিত ছিল না?
{18:34} আর তার মালিক ক্রুদ্ধ হয়ে পীড়নকারীদের কাছে তাকে তুলে দিলেন, যে পর্যন্ত সেই সমস্ত ঋণ পরিশোধ না করে।
{18:35} আমার বেহেশতী পিতাও তোমাদের প্রতি এরকম করবেন, যদি তোমরা প্রত্যেক জন অন্তঃকরণের সঙ্গে আপন আপন ভাইকে মাফ না কর।
{i19:1} স্ত্রী-তালাক দেবার বিষয়ে শিক্ষা
{19:1} এসব কথা সমাপ্ত করার পর ঈসা গালীল থেকে প্রস্থান করলেন, পরে জর্ডান নদীর অন্যপারস্থ এহুদিয়ার অঞ্চলে উপস্থিত হলেন;
{19:2} আর অনেক লোক তাঁর পিছনে পিছনে চলতে লাগল এবং তিনি সেখানে লোকদেরকে সুস্থ করলেন।
{19:3} আর ফরীশীরা তাঁর কাছে এসে পরীক্ষা করার জন্য তাঁকে জিজ্ঞাসা করলো, যে কোন কারণে কি আপন স্ত্রীকে তালাক দেওয়া উচিত?
{19:4} জবাবে তিনি বললেন, তোমরা কি পাঠ কর নি যে, সৃষ্টিকর্তা আদিতে পুরুষ ও স্ত্রী করে তাদেরকে নির্মাণ করেছিলেন, আর বলেছিলেন,
{19:5} “এই কারণ মানুষ পিতা ও মাতাকে পরিত্যাগ করে আপন স্ত্রীতে আসক্ত হবে এবং সে দু’জন একাঙ্গ হবে”?
{19:6} সুতরাং তারা আর দুই নয়, কিন্তু একাঙ্গ। অতএব আল্লাহ্‌ যা যোগ করে দিয়েছেন, মানুষ তা বিয়োগ না করুক।
{19:7} তারা তাঁকে বললো, তবে মূসা কেন তালাক-নামা দিয়ে তালাক দেবার হুকুম দিয়েছেন?
{19:8} তিনি তাদেরকে বললেন, তোমাদের অন্তঃকরণ কঠিন বলে মূসা তোমাদেরকে নিজ নিজ স্ত্রীকে তালাক দেবার অনুমতি দিয়েছিলেন, কিন্তু আদি থেকে এরকম হয় নি।
{19:9} আর আমি তোমাদেরকে বলছি, জেনার দোষ ছাড়া যে কেউ আপন স্ত্রীকে তালাক দিয়ে অন্য স্ত্রীলোককে বিয়ে করে, সে জেনা করে। যে ব্যক্তি সেই পরিত্যক্তা স্ত্রীকে বিয়ে করে, সেও জেনা করে।
{19:10} সাহাবীরা তাঁকে বললেন, যদি আপন স্ত্রীর সঙ্গে পুরুষের এরকম সম্বন্ধ হয়, তবে বিয়ে না করাই ভাল।
{19:11} তিনি তাঁদেরকে বললেন, সকলে এই কথা গ্রহণ করে না, কিন্তু যাদেরকে ক্ষমতা দেওয়া হয়েছে, তারাই করে।
{19:12} কারণ এমন নপুংসক আছে, যারা মায়ের উদর থেকে সেরকম হয়ে জন্মেছে; আর এমন নপুংসক আছে, যাদেরকে মানুষে নপুংসক করেছে; আর এমন নপুংসক আছে, যারা বেহেশতী-রাজ্যের জন্য নিজেদের নপুংসক করেছে। এই কথা যে গ্রহণ করতে পারে, সে গ্রহণ করুক।
{i19:13} শিশুদের বিষয়ে শিক্ষা
{19:13} তখন কতগুলো শিশু তাঁর কাছে আনা হল, যেন তিনি তাদের উপরে হাত রাখেন ও তাদের জন্য দোয়া করেন; তাতে সাহাবীরা তাদেরকে ভর্ৎসনা করলেন।
{19:14} কিন্তু ঈসা বললেন, শিশুদেরকে আমার কাছে আসতে দাও, বারণ করো না; কেননা বেহেশতী-রাজ্য এদের মত লোকদেরই।
{19:15} পরে তিনি তাদের উপরে হাত রেখে সেখান থেকে চলে গেলেন।
{i19:16} এক জন ধনী যুবক
{19:16} আর দেখ, এক ব্যক্তি এসে তাঁকে বললো, হুজুর, অনন্ত জীবন পাবার জন্য আমি কিরূপ সৎকর্ম করবো?
{19:17} তিনি তাকে বললেন, আমাকে সৎ এর বিষয় কেন জিজ্ঞাসা কর? সৎ এক জন মাত্র আছেন। কিন্তু তুমি যদি জীবনে প্রবেশ করতে ইচ্ছা কর, তবে হুকুমগুলো পালন কর।
{19:18} সে বললো, কোন্‌ কোন্‌ হুকুম? ঈসা বললেন, এই এই, “নরহত্যা করো না, জেনা করো না, চুরি করো না,
{19:19} মিথ্যা সাক্ষ্য দিও না, পিতা ও মাতাকে সমাদর করো এবং তোমার প্রতিবেশীকে নিজের মত মহব্বত করো”।
{19:20} সেই যুবক তাঁকে বললো, আমি এগুলো সবই পালন করেছি, এখন আমার কি ত্রুটি আছে?
{19:21} ঈসা তাকে বললেন, যদি সিদ্ধ হতে ইচ্ছা কর, তবে চলে যাও, তোমার যা যা আছে, বিক্রি কর এবং দরিদ্রদেরকে দান কর, তাতে বেহেশতে ধন পাবে; আর এসো, আমার অনুসারী হও।
{19:22} কিন্তু এই কথা শুনে সেই যুবক দুঃখিত হয়ে চলে গেল, কারণ তার বিস্তর সম্পত্তি ছিল।
{19:23} তখন ঈসা তাঁর সাহাবীদেরকে বললেন, আমি তোমাদেরকে সত্যি বলছি, ধনবানের পক্ষে বেহেশতী-রাজ্যে প্রবেশ করা দুষ্কর।
{19:24} আবার তোমাদেরকে বলছি, আল্লাহ্‌র রাজ্যে ধনবানের প্রবেশ করার চেয়ে বরং সূচের ছিদ্র দিয়ে উটের যাওয়া সহজ।
{19:25} এই কথা শুনে সাহাবীরা ভীষণ আশ্চর্য হয়ে বললেন, তবে কে নাজাত পেতে পারে?
{19:26} ঈসা তাঁদের প্রতি দৃষ্টিপাত করে বললেন, তা মানুষের অসাধ্য বটে, কিন্তু আল্লাহ্‌র পক্ষে সকলই সাধ্য।
{19:27} তখন পিতর জবাবে তাঁকে বললেন, দেখুন, আমরা সমস্তই পরিত্যাগ করে আপনার অনুসারী হয়েছি; আমরা তবে কি পাব?
{19:28} ঈসা তাঁদেরকে বললেন, আমি তোমাদেরকে সত্যি বলছি, তোমরা যত জন আমার অনুসারী হয়েছ, পুনঃসৃষ্টিকালে যখন ইবনুল-ইনসান আপন মহিমার সিংহাসনে বসবেন, তখন তোমরাও বারোটি সিংহাসনে বসে ইসরাইলের বারো বংশের বিচার করবে।
{19:29} আর যে কোন ব্যক্তি আমার নামের জন্য নিজের বাড়ি, বা ভাই-বোন, বা পিতা-মাতা, বা সন্তান, বা ক্ষেত পরিত্যাগ করেছে, সে তার শত গুণ পাবে এবং অনন্ত জীবনের অধিকারী হবে।
{19:30} কিন্তু যারা প্রথম, এমন অনেক লোক শেষে পড়বে এবং যারা শেষের, এমন অনেক লোক প্রথম হবে।
{i20:1} আঙ্গুর ক্ষেতের মজুরেরা
{20:1} কেননা বেহেশতী-রাজ্য এমন এক জন গৃহকর্তার মত, যিনি খুব সকাল বেলায় নিজের আঙ্গুর-ক্ষেতে মজুর লাগাবার জন্য বাইরে গেলেন।
{20:2} তিনি মজুরদের সঙ্গে দিনে এক সিকি বেতন স্থির করে তাদেরকে নিজ আঙ্গুর-ক্ষেতে প্রেরণ করলেন।
{20:3} পরে তিনি তিন ঘটিকার সময়ে বাইরে গিয়ে দেখলেন, অন্য কয়েক জন বাজারে দাঁড়িয়ে আছে যাদের কেউ কাজে লাগায় নি,
{20:4} এবং তাদেরকে বললেন, তোমরাও আঙ্গুর-ক্ষেতে যাও, যা ন্যায্য তোমাদেরকে দেব; তাতে তারা গেল।
{20:5} আবার তিনি ছয় ও নয় ঘটিকার সময়েও বাইরে গিয়ে ঐ একই রকম করলেন।
{20:6} পরে একাদশ ঘটিকার সময়ে বাইরে গিয়ে আর কয়েক জনকে দাঁড়িয়ে থাকতে দেখলেন, আর তাদেরকে বললেন, কি জন্য সমস্ত দিন এখানে দাঁড়িয়ে আছ?
{20:7} তারা তাঁকে বললো, কেউই আমাদেরকে কাজে লাগায় নি। তিনি তাদেরকে বললেন, তোমরাও আঙ্গুর-ক্ষেতে যাও।
{20:8} পরে সন্ধ্যা হলে সেই আঙ্গুর-ক্ষেতের মালিক তার দেওয়ানকে বললেন, মজুরদেরকে ডেকে মজুরি দাও, শেষ জন থেকে আরম্ভ করে প্রথম জন পর্যন্ত দাও।
{20:9} তাতে যারা একাদশ ঘটিকার সময়ে লাগিয়েছিল, তারা এসে এক এক জন এক এক সিকি পেল।
{20:10} পরে যাদের প্রথমে লাগিয়েছিল তারা এসে মনে করলো, আমরা বেশি পাব; কিন্তু তারাও এক এক সিকি পেল।
{20:11} পেয়ে তারা সেই গৃহকর্তার বিরুদ্ধে বচসা করে বলতে লাগল,
{20:12} শেষের এরা তো এক ঘণ্টা মাত্র খেটেছে, আমরা সমস্ত দিন খেটেছি ও রৌদ্রে পুড়েছি, আপনি এদেরকে আমাদের সমান করলেন।
{20:13} জবাবে তিনি তাদের এক জনকে বললেন, হে বন্ধু! আমি তোমার প্রতি কোন অন্যায় করি নি; তুমি কি আমার কাছে কাজ করতে এক সিকিতে রাজী হও নি?
{20:14} তোমার যা পাওনা তা নিয়ে চলে যাও; আমার ইচ্ছা, তোমাকে যা, ঐ শেষের জনকেও তা-ই দেব।
{20:15} যা আমার নিজের, তা আমার ইচ্ছামত ব্যবহার করার অধিকার কি আমার নেই? না আমি দয়ালু বলে তোমার চোখ টাটাচ্ছে?
{20:16} এভাবে যারা শেষের, তারা প্রথম হবে এবং যারা প্রথম, তারা শেষে পড়বে।
{i20:17} ঈসা মসীহ্‌ তৃতীয়বার তাঁর মৃত্যুর বিষয়ে ভবিষ্যদ্বাণী বলেন
{20:17} পরে যখন ঈসা জেরুশালেমে যেতে উদ্যত হলেন, তখন তিনি সেই বারো জন সাহাবীকে বিরলে নিয়ে গেলেন, আর পথের মধ্যে তাঁদেরকে বললেন,
{20:18} দেখ, আমরা জেরুশালেমে যাচ্ছি; আর ইবনুল-ইনসানকে প্রধান ইমামদের ও আলেমদের হাতে ধরিয়ে দেওয়া হবে;
{20:19} তারা তাঁর প্রাণদণ্ড বিধান করবে এবং বিদ্রূপ করার, কশাঘাত করার ও ক্রুশে দেবার জন্য অ-ইহুদীদের হাতে তাঁকে তুলে দেবে; পরে তিনি তৃতীয় দিনে উঠবেন।
{i20:20} সন্তানদের জন্য মায়ের অনুরোধ
{20:20} তখন সিবদিয়ের পুত্রদের মা তাঁর দুই পুত্রকে সঙ্গে নিয়ে তাঁর কাছে এসে মাটিতে উবুড় হয়ে তাঁর কাছে কিছু যাচ্ঞা করলেন।
{20:21} তিনি তাঁকে বললেন, তুমি কি চাও? তিনি বললেন, হুকুম করুন, যেন আপনার রাজ্যে আমার এই দুই পুত্রের এক জন আপনার ডান পাশে, আর এক জন বাম পাশে বসতে পারে।
{20:22} কিন্তু জবাবে ঈসা বললেন, তোমরা কি যাচ্ঞা করছো, তা বোঝ না; আমি যে পাত্রে পান করতে যাচ্ছি, তাতে কি তোমরা পান করতে পার? তাঁরা বললেন, পারি।
{20:23} তিনি তাঁদেরকে বললেন, তোমরা আমার পাত্রে পান করবে বটে, কিন্তু যাদের জন্য আমার পিতা কর্তৃক স্থান প্রস্তুত করা হয়েছে, তাদের ছাড়া আর কাউকেও আমার ডান পাশে ও বাম পাশে বসতে দেবার আমার অধিকার নেই।
{20:24} এই কথা শুনে অন্য দশ জন ঐ দুই ভাইয়ের প্রতি রুষ্ট হলেন।
{20:25} কিন্তু ঈসা তাঁদেরকে কাছে ডেকে বললেন, তোমরা জান, অ-ইহুদীদের শাসনকর্তারা তাদের উপরে প্রভুত্ব করে এবং যারা মহান, তারা তাদের উপরে কর্তৃত্ব করে।
{20:26} তোমাদের মধ্যে সেরকম হবে না; কিন্তু তোমাদের মধ্যে যে কেউ মহান হতে চায়, সে তোমাদের পরিচারক হবে;
{20:27} এবং তোমাদের মধ্যে যে কেউ প্রধান হতে চায়, সে তোমাদের গোলাম হবে;
{20:28} যেমন ইবনুল-ইনসান পরিচর্যা পেতে আসেন নি, কিন্তু পরিচর্যা করতে এবং অনেকের পরিবর্তে আপন প্রাণ মুক্তির মূল্যরূপে দিতে এসেছেন।
{i20:29} দু’জন অন্ধকে দৃষ্টিদান
{20:29} পরে জেরিকো থেকে তাঁদের বের হবার সময়ে অনেক লোক তাঁর পিছনে পিছনে চলতে লাগল।
{20:30} আর দেখ, দু’জন অন্ধ পথের পাশে বসেছিল; সেই পথ দিয়ে ঈসা যাচ্ছেন শুনে তারা চেঁচিয়ে বললো, প্রভু, দাউদ-সন্তান, আমাদের প্রতি করুণা করুন।
{20:31} তাতে লোকেরা চুপ্‌ চুপ্‌ বলে তাদেরকে ধমক্‌ দিল; কিন্তু তারা আরও বেশি চেঁচিয়ে বললো, প্রভু, দাউদ-সন্তান, আমাদের প্রতি করুণা করুন।
{20:32} তখন ঈসা থেমে তাদেরকে ডাকলেন, আর বললেন, তোমরা কি চাও? আমি তোমাদের জন্য কি করবো?
{20:33} তারা তাঁকে বললো, প্রভু, আমাদের চোখ যেন খুলে যায়।
{20:34} তখন ঈসা করুণাবিষ্ট হয়ে তাদের চোখ স্পর্শ করলেন, আর তখনই তারা দেখতে পেল ও তাঁর পিছনে পিছনে চলতে লাগলো।
{i21:1} জেরুজালেমে প্রবেশ
{21:1} পরে যখন তাঁরা জেরুশালেমের নিকটবর্তী হয়ে জৈতুন পর্বতে, বৈৎফগী গ্রামে আসলেন, তখন ঈসা দু’জন সাহাবীকে পাঠিয়ে দিলেন,
{21:2} তাঁদেরকে বললেন, তোমাদের সম্মুখে ঐ গ্রামে যাও। তোমরা অমনি দেখতে পাবে একটি গাধী বাঁধা আছে এবং তাঁর সঙ্গে একটি বাচ্চাও আছে, খুলে আমার কাছে আন।
{21:3} আর যদি কেউ তোমাদেরকে কিছু বলে, তবে বলবে, এদের প্রভুর প্রয়োজন আছে; তাতে সে তখনই তাদেরকে পাঠিয়ে দেবে।
{21:4} এরকম ঘটলো, যেন নবীর মধ্য দিয়ে বলা এই কালাম পূর্ণ হয়,
{21:5} “তোমরা সিয়োন-কন্যাকে বল, দেখ, তোমার বাদশাহ্‌ তোমার কাছে আসছেন; তিনি মৃদুশীল ও গাধার উপরে উপবিষ্ট এবং বাচ্চার, গাধার বাচ্চার উপরে উপবিষ্ট।”
{21:6} পরে ঐ সাহাবীরা গিয়ে ঈসার হুকুম অনুসারে কাজ করলেন,
{21:7} গাধীটিকে ও বাচ্চাটিকে আনলেন এবং তাদের উপরে তাদের কাপড় পেতে দিলেন, আর তিনি তাদের উপরে বসলেন।
{21:8} আর ভিড়ের মধ্যে অধিকাংশ লোক নিজ নিজ কাপড় পথে পেতে দিল এবং অন্য অন্য লোক গাছের ডাল কেটে পথে ছড়িয়ে দিল।
{21:9} আর যেসব লোক তাঁর সামনে ও পিছনে যাচ্ছিল, তারা চেঁচিয়ে বলতে লাগল, হোশান্না দাউদ-সন্তান, ধন্য, যিনি প্রভুর নামে আসছেন; ঊর্ধ্বলোকে হোশান্না।
{21:10} আর তিনি জেরুশালেমে প্রবেশ করলে নগরময় হুলস্থূল পড়ে গেল; সকলে বললো, উনি কে?
{21:11} তাতে লোকেরা বললো, উনি সেই নবী, গালীলের নাসরতীয় ঈসা।
{i21:12} বায়তুল-মোকাদ্দস পরিষ্কার করা
{21:12} পরে ঈসা বায়তুল-মোকাদ্দসে প্রবেশ করলেন এবং যত লোক সেখানে ক্রয়-বিক্রয় করছিল, তাদের সকলকে বের করে দিলেন এবং মহাজনদের টেবিল ও যারা কবুতর বিক্রি করছিল, তাদের আসনগুলো উল্টিয়ে ফেললেন,
{21:13} আর তাদেরকে বললেন, লেখা আছে, “আমার গৃহ মুনাজাতের-গৃহ বলে আখ্যাত হবে,” কিন্তু তোমরা এটাকে “দস্যুদের গহ্বর” করে তুলছো।
{21:14} পরে অন্ধেরা ও খঞ্জেরা বায়তুল-মোকাদ্দসে তাঁর কাছ আসল, আর তিনি তাদেরকে সুস্থ করলেন।
{21:15} কিন্তু প্রধান ইমামেরা ও আলেমেরা তাঁর কৃত অলৌকিক কাজগুলো দেখে, আর যে বালকেরা ‘হোশান্না দাউদ-সন্তান,’ বলে বায়তুল-মোকাদ্দসে চেঁচাচ্ছিল, তাদেরকে দেখে রুষ্ট হল;
{21:16} এবং তাঁকে বললো, শুনছো, এরা কি বলছে? ঈসা তাদেরকে বললেন, হ্যাঁ, তোমরা কি কখনও পাঠ কর নি যে, “তুমি শিশু ও দুগ্ধপোষ্যদের মুখ থেকে প্রশংসা-গজল সম্পন্ন করেছ”?
{21:17} পরে তিনি তাদেরকে ছেড়ে নগরের বাইরে বৈথনিয়ায় গেলেন, আর সেই স্থানে রাত্রি যাপন করলেন।
{i21:18} ডুমুর গাছকে অভিশাপ দেওয়া
{21:18} খুব ভোরে নগরে ফিরে যাবার সময়ে তাঁর খিদে পেল।
{21:19} পথের পাশে একটা ডুমুর গাছ দেখে তিনি তার কাছে গেলেন এবং পাতা ছাড়া আর কিছুই দেখতে পেলেন না। তখন তিনি গাছটিকে বললেন, আর কখনও তোমাতে ফল না ধরুক; আর হঠাৎ সেই ডুমুর গাছটা শুকিয়ে গেল।
{21:20} তা দেখে সাহাবীরা আশ্চর্য জ্ঞান করে বললেন, ডুমুরগাছটা হঠাৎ কেমন করে শুকিয়ে গেল?
{21:21} জবাবে ঈসা তাদেরকে বললেন, আমি তোমাদেরকে সত্যি বলছি, যদি তোমাদের ঈমান থাকে, আর সন্দেহ না কর, তবে তোমরা কেবল ডুমুর গাছের প্রতি এরকম করতে পারবে, তা নয়, কিন্তু এই পর্বতকেও যদি বল, ‘উপড়ে গিয়ে সাগরে পড়,’ তবে তা-ই হবে।
{21:22} আর তোমরা মুনাজাতে বিশ্বাসপূর্বক যা কিছু যাচ্ঞা করবে, সে সবই পাবে।
{i21:23} ঈসা মসীহের ক্ষমতার বিষয়ে প্রশ্ন
{21:23} পরে তিনি বায়তুল-মোকাদ্দসে আসলে পর তাঁর উপদেশ দেবার সময়ে প্রধান ইমামেরা ও লোকদের প্রাচীনবর্গরা কাছে এসে বললো, তুমি কি ক্ষমতায় এসব করছো? আর কেই বা তোমাকে এই ক্ষমতা দিয়েছে?
{21:24} জবাবে ঈসা তাদেরকে বললেন, আমিও তোমাদেরকে একটি কথা জিজ্ঞাসা করবো; তা যদি আমাকে বল, তবে কি ক্ষমতায় এসব করছি, তা আমিও তোমাদেরকে বলবো।
{21:25} ইয়াহিয়া বাপ্তিস্ম দেবার অধিকার কোথা থেকে পেয়েছিল? বেহেশত থেকে না মানুষ থেকে? তখন তারা পরস্পর তর্ক করে বললো, যদি বলি বেহেশত থেকে, তা হলে সে আমাদেরকে বলবে, তবে তোমরা তাঁর উপর ঈমান আন নি কেন?
{21:26} আর যদি বলি, মানুষ থেকে, লোক-সাধারণকে ভয় করি; কারণ সকলে ইয়াহিয়াকে নবী বলে মানে।
{21:27} তখন তারা ঈসাকে জবাবে বললো, আমরা জানি না। তিনিও তাদেরকে বললেন, তবে আমিও কি ক্ষমতায় এসব করছি, তোমাদেরকে বলবো না।
{i21:28} দুই পুত্রের দৃষ্টান্ত
{21:28} কিন্তু তোমাদের কি মনে হয়? এক ব্যক্তির দুই পুত্র ছিল; তিনি প্রথম জনের কাছে গিয়ে বললেন, বৎস, যাও, আজ আঙ্গুর-ক্ষেতে কাজ কর।
{21:29} সে জবাবে বললো, আমি যাবো না; শেষে অনুশোচনা করে গেল।
{21:30} পরে তিনি দ্বিতীয় জনের কাছে গিয়ে সেই একই কথা বললেন। সে জবাবে বললো, জ্বী আব্বা, আমি যাচ্ছি; কিন্তু গেল না।
{21:31} সেই দুইয়ের মধ্যে কে পিতার ইচ্ছা পালন করলো? তারা বললো, প্রথম জন। ঈসা তাদেরকে বললেন, আমি তোমাদেরকে সত্যি বলছি, কর-আদায়কারী ও পতিতারা তোমাদের আগে আল্লাহ্‌র রাজ্যে প্রবেশ করছে।
{21:32} কেননা ইয়াহিয়া ধার্মিকতার পথ দিয়ে তোমাদের কাছে আসলেন, আর তোমরা তাঁর উপর ঈমান আনলে না; কিন্তু কর-আদায়কারী ও পতিতারা তাঁর উপর ঈমান আনলো; কিন্তু তোমরা তা দেখেও কোন অনুশোচনা করলে না ও তাঁর উপর ঈমান আনলে না।
{i21:33} দুষ্ট কৃষকদের দৃষ্টান্ত
{21:33} আর একটি দৃষ্টান্ত শোন; এক জন গৃহকর্তা ছিলেন, তিনি আঙ্গুরের ক্ষেত প্রস্তুত করে তার চারদিকে বেড়া দিলেন ও তার মধ্যে আঙ্গুর-কুণ্ড খনন করলেন এবং উঁচু পাহারা-ঘর নির্মাণ করলেন; পরে কৃষকদেরকে তা জমা দিয়ে অন্য দেশে চলে গেলেন।
{21:34} আর ফলের সময় সন্নিকট হলে তিনি নিজের ফল গ্রহণ করার জন্য কৃষকদের কাছে তাঁর গোলামদেরকে প্রেরণ করলেন।
{21:35} তখন কৃষকেরা তাঁর গোলামদেরকে ধরে এক জনকে প্রহার করলো, অন্য এক জনকে খুন করলো, আরেকজনকে পাথর মারলো।
{21:36} আবার তিনি প্রথম বারের চেয়ে আরও বেশী গোলাম প্রেরণ করলেন; তাদের প্রতিও তারা সেই মত ব্যবহার করলো।
{21:37} অবশেষে তিনি তাঁর পুত্রকে তাদের কাছে প্রেরণ করলেন, বললেন, তারা আমার পুত্রকে সম্মান করবে।
{21:38} কিন্তু কৃষকেরা পুত্রকে দেখে পরস্পর বললো, এই ব্যক্তিই উত্তরাধিকারী, এসো, আমরা একে হত্যা করে এর অধিকার হস্তগত করি।
{21:39} পরে তারা তাঁকে ধরে আঙ্গুর-ক্ষেতের বাইরে নিয়ে গিয়ে হত্যা করলো।
{21:40} অতএব আঙ্গুর-ক্ষেতের মালিক যখন আসবেন, তখন সেই কৃষকদেরকে কি করবেন?
{21:41} তারা তাঁকে বললো, সেই দুষ্টদেরকে নিদারুণভাবে বিনষ্ট করবেন এবং সেই ক্ষেত এমন অন্য কৃষকদেরকে জমা দেবেন, যারা ফলের সময়ে তাঁকে ফল দেবে।
{21:42} ঈসা তাদেরকে বললেন, তোমরা কি কখনও পাক-কিতাবে পাঠ কর নি, “যে পাথরটি রাজমিস্ত্রিরা অগ্রাহ্য করেছে, তা-ই কোণের প্রধান পাথর হয়ে উঠলো; তা প্রভু থেকেই হয়েছে আর তা আমাদের দৃষ্টিতে অদ্ভুত লাগে”?
{21:43} এজন্য আমি তোমাদেরকে বলছি, তোমাদের কাছ থেকে আল্লাহ্‌র রাজ্য কেড়ে নেওয়া যাবে এবং এমন এক জাতিকে দেওয়া হবে, যে জাতি তার ফল দেবে।
{21:44} আর এই পাথরের উপরে যে পড়বে, সে ভেঙ্গে যাবে; কিন্তু এই পাথর যার উপরে পড়বে, তাকে চুরমার করে ফেলবে।
{21:45} তাঁর এসব দৃষ্টান্ত শুনে প্রধান ইমামেরা ও ফরীশীরা বুঝলো যে, তিনি তাদেরই বিষয় বলছেন।
{21:46} আর তারা তাঁকে ধরতে চেষ্টা করলো, কিন্তু লোকসাধারণকে ভয় করাতে তা করলো না, কেননা লোকে তাঁকে নবী বলে মান্য করতো।
{i22:1} বিয়ে ভোজের দৃষ্টান্ত
{22:1} ঈসা আবার দৃষ্টান্ত দ্বারা কথা বললেন,
{22:2} তিনি তাদেরকে বললেন, বেহেশতী-রাজ্য এমন এক জন বাদশাহ্‌র মত, যিনি তাঁর পুত্রের বিয়ের ভোজের আয়োজন করলেন।
{22:3} সেই ভোজে দাওয়াতপ্রাপ্ত লোকদেরকে ডাকবার জন্য তিনি তাঁর গোলামদেরকে প্রেরণ করলেন; কিন্তু তারা আসতে চাইল না।
{22:4} তাতে তিনি আবার অন্য গোলামদেরকে প্রেরণ করলেন, বললেন, দাওয়াতপ্রাপ্ত লোকদেরকে বল, দেখ, আমার ভোজ প্রস্তুত করেছি, আমার ষাঁড়গুলো ও হৃষ্টপুষ্ট পশুগুলো জবেহ্‌ করা হয়েছে, সকলই প্রস্তুত; তোমরা বিয়ের ভোজে এসো।
{22:5} কিন্তু তারা অবহেলা করে কেউ নিজের ক্ষেতে, কেউ বা নিজের ব্যাপারে চলে গেল।
{22:6} অবশিষ্ট সকলে তাঁর গোলামদেরকে ধরে অপমান করলো ও হত্যা করলো।
{22:7} তাতে বাদশাহ্‌ ক্রুদ্ধ হলেন এবং সৈন্যসামন্ত পাঠিয়ে সেই হত্যাকারীদেরকে বিনষ্ট করলেন ও তাদের নগর পুড়িয়ে দিলেন।
{22:8} পরে তিনি তাঁর গোলামদেরকে বললেন, বিয়ের ভোজ তো প্রস্তুত, কিন্তু ঐ দাওয়াতপ্রাপ্ত লোকেরা এর যোগ্য ছিল না;
{22:9} অতএব তোমরা রাজপথের মাথায় মাথায় গিয়ে যত লোকের দেখা পাও, সকলকে বিয়ের ভোজে ডেকে আন।
{22:10} তাতে ঐ গোলামেরা রাজপথে গিয়ে ভাল-মন্দ যত লোকের দেখা পেল, সকলকেই ডেকে নিয়ে আসল, তাতে বিয়ে-বাড়ি মেহমানদের দ্বারা পরিপূর্ণ হল।
{22:11} পরে বাদশাহ্‌ মেহমানদেরকে দেখবার জন্যে ভিতরে এসে এমন এক ব্যক্তিকে দেখতে পেলেন, যার বিয়ের পোশাক ছিল না;
{22:12} তিনি তাকে বললেন, হে বন্ধু, তুমি কেমন করে বিয়ের পোশাক ছাড়া এখানে প্রবেশ করলে? সে এর কোন জবাব দিতে পারল না।
{22:13} তখন বাদশাহ্‌ পরিচারকদেরকে বললেন, ওর হাত-পা বেঁধে ওকে বাইরের অন্ধকারে ফেলে দাও; সেখানে কান্নাকাটি করবে ও যন্ত্রণায় দাঁতে দাঁত ঘষতে থাকবে।
{22:14} বাস্তবিক অনেকে আহ্বানপ্রাপ্ত, কিন্তু অল্পই মনোনীত।
{i22:15} খাজনা দেওয়ার বিষয়ে প্রশ্ন
{22:15} তখন ফরীশীরা গিয়ে পরামর্শ করলো, কিভাবে তাঁকে কথার ফাঁদে ফেলতে পারে।
{22:16} আর তারা হেরোদীয়দের সঙ্গে তাদের শাগরেদকে দিয়ে তাঁকে বলে পাঠাল, হুজুর, আমরা জানি, আপনি সত্য এবং সত্যরূপে আল্লাহ্‌র পথের বিষয় শিক্ষা দিচ্ছেন এবং আপনি কারো বিষয়ে ভীত নন, কেননা আপনি মানুষের মুখাপেক্ষা করেন না।
{22:17} ভাল, আমাদেরকে বলুন, আপনার মত কি? সীজারকে কর দেওয়া উচিত কি না?
{22:18} কিন্তু ঈসা তাদের দুষ্টামি বুঝে বললেন, ভণ্ডরা, আমার পরীক্ষা কেন করছো?
{22:19} সেই করের মুদ্রা আমাকে দেখাও। তখন তারা তাঁর কাছে একটি দীনার আনলো।
{22:20} তিনি তাদেরকে বললেন, এই ছবি ও এই নাম কার? তারা বললো, সম্রাটের।
{22:21} তখন তিনি তাদেরকে বললেন, তবে সম্রাটের যা যা, সম্রাটকে দাও। আর আল্লাহ্‌র যা যা, আল্লাহ্‌কে দাও।
{22:22} এই কথা শুনে তারা আশ্চর্য জ্ঞান করলো এবং তাঁকে ছেড়ে চলে গেল।
{i22:23} পুনরুত্থানের বিষয়ে প্রশ্ন
{22:23} সেদিন সদ্দূকীরা — যারা বলে পুনরুত্থান নেই — তাঁর কাছে আসল
{22:24} এবং তাঁকে জিজ্ঞাসা করলো, হুজুর, মূসা বলেছেন, কেউ যদি নিঃসন্তান হয়ে মারা যায়, তবে তার ভাই তার স্ত্রীকে বিয়ে করে আপন ভাইয়ের জন্য বংশ উৎপন্ন করবে।
{22:25} ভাল, আমাদের মধ্যে সাতটি ভাই ছিল; আর জ্যেষ্ঠ ভাই বিয়ের পর মারা গেল এবং সন্তান না হওয়াতে আপন ভাইয়ের জন্য নিজের স্ত্রীকে রেখে গেল।
{22:26} দ্বিতীয়, তৃতীয় প্রভৃতি সপ্তম জন পর্যন্ত সেই স্ত্রীকে বিয়ে করলো।
{22:27} সকলের শেষে সেই স্ত্রীও মারা গেল।
{22:28} অতএব পুনরুত্থানে ঐ সাত জনের মধ্যে সে কার স্ত্রী হবে? সকলেই তো তাকে বিয়ে করেছিল।
{22:29} জবাবে ঈসা তাদেরকে বললেন, তোমরা ভুল করছো, কারণ তোমরা না জান পাক-কিতাব, না জান আল্লাহ্‌র পরাক্রম।
{22:30} কেননা পুনরুত্থানে লোকে বিয়ে করে না এবং বিবাহিতাও হয় না, বরং বেহেশতে আল্লাহ্‌র ফেরেশতাদের মত থাকে।
{22:31} কিন্তু মৃতদের পুনরুত্থান বিষয়ে আল্লাহ্‌ তোমাদেরকে যা বলেছেন, তা কি তোমরা পাঠ কর নি?
{22:32} তিনি বলেন, “আমি ইব্রাহিমের আল্লাহ্‌, ইস্‌হাকের আল্লাহ্‌ ও ইয়াকুবের আল্লাহ্‌;” আল্লাহ্‌ মৃতদের আল্লাহ্‌ নন, কিন্তু জীবিতদের।
{22:33} এই কথা শুনে লোকেরা তাঁর শিক্ষায় চমৎকার জ্ঞান করলো।
{i22:34} সবচেয়ে মহৎ হুকুম
{22:34} ফরীশীরা যখন শুনতে পেল, তিনি সদ্দূকীদেরকে নিরুত্তর করেছেন, তখন তারা একসঙ্গে এসে জুটলো।
{22:35} আর তাদের মধ্যে এক জন আলেম ঈসাকে পরীক্ষা করার জন্য জিজ্ঞাসা করলো,
{22:36} হুজুর, শরীয়তের মধ্যে কোন্‌ হুকুম মহৎ?
{22:37} তিনি তাকে বললেন, “তোমার সমস্ত অন্তঃকরণ, তোমার সমস্ত প্রাণ ও তোমার সমস্ত মন দিয়ে তোমার আল্লাহ্‌ প্রভুকে মহব্বত করবে,”
{22:38} এটি মহৎ ও প্রথম হুকুম। আর দ্বিতীয়টি এর মত;
{22:39} “তোমার প্রতিবেশীকে নিজের মত মহব্বত করবে।”
{22:40} এই দু’টি হুকুমে সমস্ত শরীয়ত এবং নবীদের কিতাবের শিক্ষা ঝুলছে।
{i22:41} হযরত দাউদের পুত্রের বিষয়ে প্রশ্ন
{22:41} আর ফরীশীরা একত্র হলে ঈসা তাদেরকে জিজ্ঞাসা করলেন,
{22:42} মসীহের বিষয়ে তোমাদের কি মনে হয়, তিনি কার সন্তান? তারা বললো, দাউদের সন্তান।
{22:43} তিনি তাদেরকে বললেন, তবে দাউদ কিভাবে রূহের আবেশে তাঁকে প্রভু বলেন? তিনি বলেন —
{22:44} “প্রভু আমার প্রভুকে বললেন, তুমি আমার দক্ষিণে বস, যতদিন আমি তোমার দুশমনদেরকে তোমার পদতলে না রাখি।”
{22:45} অতএব দাউদ যখন তাঁকে প্রভু বলেন, তখন তিনি কিভাবে তাঁর সন্তান?
{22:46} তখন কেউ তাঁকে কোন উত্তর দিতে পারল না; আর সেদিন থেকে তাকে কোন কথা জিজ্ঞাসা করতে কারো সাহস হল না।
{i23:1} ফরীশীদের ও আলেমদের প্রতি ঈসা মসীহের অনুযোগ
{23:1} তখন ঈসা লোকদেরকে ও নিজের সাহাবীদেরকে বললেন,
{23:2} আলেম ও ফরীশীরা মূসার আসনে বসে।
{23:3} অতএব তারা তোমাদেরকে যা কিছু বলে, তা পালন করো, মান্য করো, কিন্তু তাদের কাজের মত কাজ করো না; কেননা তারা বলে, কিন্তু করে না।
{23:4} তারা ভারী ভারী বোঝা বেঁধে লোকদের কাঁধে চাপিয়ে দেয়, কিন্তু নিজেরা আঙ্গুল দিয়েও তা সরাতে চায় না।
{23:5} তারা লোককে দেখাবার জন্যই তাদের সমস্ত কাজ করে; কেননা তারা নিজেদের কবচ প্রশস্ত করে এবং চাদরের থোপ বড় করে,
{23:6} আর ভোজে প্রধান স্থান, মজলিস-খানায় প্রধান প্রধান আসন,
{23:7} হাটে বাজারে মঙ্গলবাদ এবং লোকের কাছে রব্বি [হুজুর] বলে সম্ভাষণ — এসব ভালবাসে।
{23:8} কিন্তু তোমাদেরকে ‘রব্বি’ বলে ডাকুক তা চেয়ো না, কারণ তোমাদের ‘রব্বি’ এক জন এবং তোমরা সকলে ভাই ভাই।
{23:9} আর দুনিয়াতে কাউকেও ‘পিতা’ বলে সম্বোধন করো না, কারণ তোমাদের পিতা এক জন, তিনি সেই বেহেশতে আছেন।
{23:10} তোমাদেরকে ‘নেতা’ বলে ডাকুক তা চেয়ো না, কারণ তোমাদের নেতা এক জন, তিনি মসীহ্‌।
{23:11} কিন্তু তোমাদের মধ্যে যে ব্যক্তি শ্রেষ্ঠ, সে তোমাদের পরিচারক হবে।
{23:12} আর যে কেউ নিজেকে উঁচু করে, তাকে নত করা যাবে; আর যে কেউ নিজেকে নত করে, তাকে উঁচু করা যাবে।
{23:13} কিন্তু, হ্যাঁ আলেম ও ফরীশীরা, ভণ্ডরা, ধিক্‌ তোমাদেরকে! কারণ তোমরা মানুষের সম্মুখে বেহেশতী-রাজ্য রুদ্ধ করে থাক;
{23:14} নিজেরাও তাতে প্রবেশ কর না এবং যারা প্রবেশ করতে আসে, তাদেরকেও প্রবেশ করতে দাও না।
{23:15} হ্যাঁ, আলেম ও ফরীশীরা, ভণ্ডরা, ধিক্‌ তোমাদেরকে! কারণ এক জনকে ইহুদী-ধর্মাবলম্বী করার জন্য তোমরা সাগরে ও স্থলে পরিভ্রমণ করে থাক; আর যখন কেউ তোমাদের ধর্ম-মতে আসে তখন তাকে তোমাদের চেয়ে দ্বিগুণ দোজখী করে তোল।
{23:16} হ্যাঁ, অন্ধ পথ-প্রদর্শকেরা, ধিক্‌ তোমাদেরকে! তোমরা বলে থাক, কেউ বায়তুল-মোকাদ্দসের কসম করলে তা কিছুই নয়, কিন্তু যে কেউ এবাদতখানাস্থ সোনার কসম করলো, সে আবদ্ধ হল।
{23:17} মূঢ়েরা ও অন্ধেরা, বল দেখি, কোনটি শ্রেষ্ঠ? সোনা না সেই এবাদতখানা, যা সোনাকে পবিত্র করেছে?
{23:18} আরও বলে থাক, কেউ কোরবানগাহ্‌র কসম করলে তা কিছুই নয়, কিন্তু যে কেউ তার উপরিস্থ উপহারের কসম করলো, সে আবদ্ধ হল।
{23:19} হ্যাঁ অন্ধেরা, বল দেখি, কোন্‌টি শ্রেষ্ঠ? উপহার, না সেই কোরবানগাহ্‌, যা উপহারকে পবিত্র করে?
{23:20} যে ব্যক্তি কোরবানগাহ্‌র কসম খায়, সে তো কোরবানগাহ্‌র ও তার উপরিস্থ সমস্ত কিছুরই কসম খায়।
{23:21} আর যে বায়তুল-মোকাদ্দসের কসম খায়, সে বায়তুল-মোকাদ্দসের এবং যিনি সেখানে বাস করেন, তাঁরও কসম খায়।
{23:22} আর যে বেহেশতের কসম খায়, সে আল্লাহ্‌র সিংহাসনের এবং যিনি তাতে উপবিষ্ট, তাঁরও কসম খায়।
{23:23} হ্যাঁ আলেম ও ফরীশীরা, ভণ্ডরা, ধিক্‌ তোমদেরকে! কারণ তোমরা পুদিনা, মৌরি ও জিরার দশ ভাগের এক ভাগ দিয়ে থাক; আর শরীয়তের মধ্যে গুরুতর বিষয় — ন্যায়বিচার, করুণা ও বিশ্বাস — পরিত্যাগ করেছ; কিন্তু এসব পালন করা এবং ঐ সকলও পরিত্যাগ না করা, তোমাদের উচিত ছিল।
{23:24} অন্ধ পথ-প্রদর্শকেরা, তোমরা মশা ছেঁকে ফেল, কিন্তু উট গিলে থাক।
{23:25} হ্যাঁ আলেম ও ফরীশীরা, ভণ্ডরা, ধিক্‌ তোমাদেরকে! কারণ তোমরা পানপাত্র ও ভোজনপাত্রের বাইরেটা পরিষ্কার করে থাক, কিন্তু সেগুলোর ভিতরে জুলুম ও অন্যায়ে ভরা।
{23:26} অন্ধ ফরীশী, আগে পানপাত্র ও ভোজনপত্রের ভিতরটা পরিষ্কার কর, যেন তা বাহিরেও পরিষ্কার হয়।
{23:27} হ্যাঁ আলেম ও ফরীশীরা, ভণ্ডরা, ধিক্‌ তোমাদেরকে! কারণ তোমরা চুনকাম করা কবরের মত; তা বাইরে দেখতে সুন্দর বটে, কিন্তু ভিতরে মরা মানুষের অস্থি ও সব রকম নাপাকীতায় ভরা।
{23:28} তেমনি তোমরাও বাইরে লোকদের কাছে ধার্মিক বলে দেখিয়ে থাক, কিন্তু ভিতরে তোমরা ভণ্ডামি ও অধর্মে পরিপূর্ণ।
{23:29} হ্যাঁ আলেম ও ফরীশীরা, ভণ্ডরা, ধিক্‌ তোমাদেরকে! কারণ তোমরা নবীদের কবর গেঁথে থাক এবং ধার্মিকদের সমাধি-স্তম্ভ শোভিত করে থাক,
{23:30} আর বলে থাক, আমরা যদি আমাদের পূর্বপুরুষদের সময়ে থাকতাম, তবে নবীদের রক্তপাতে তাঁদের সহভাগী হতাম না।
{23:31} এতে তোমরা নিজেদের বিষয়ে এই সাক্ষ্য দিচ্ছ যে, যারা নবীদেরকে খুন করেছিল, তোমরা তাদেরই সন্তান।
{23:32} তোমাদের পূর্বপুরুষেরা যা শুরু করে গেছে এবার তা তোমরা পূর্ণ কর।
{23:33} সাপের দল, কালসাপের বংশেরা, তোমরা কেমন করে বিচারে দোজখের আজাব এড়াবে?
{23:34} এই কারণ দেখ, আমি তোমাদের কাছে নবী, বিজ্ঞ ও আলেমদেরকে প্রেরণ করবো, তাদের মধ্যে কতক জনকে তোমরা খুন করবে ও ক্রুশে দেবে, কতক জনকে তোমাদের মজলিস-খানায় কশাঘাত করবে এবং এক নগর থেকে আর এক নগরে তাড়না করবে,
{23:35} যেন দুনিয়াতে যত ধার্মিক লোকের রক্তপাত হয়ে আসছে, সেসব তোমাদের উপরে বর্তে — ধার্মিক হাবিলের রক্তপাত থেকে, বরখিয়ের পুত্র যে জাকারিয়াকে তোমরা বায়তুল-মোকাদ্দসের ও কোরবানগাহ্‌র মধ্যস্থানে খুন করেছিলে, তাঁর রক্তপাত পর্যন্ত।
{23:36} আমি তোমাদেরকে সত্যি বলছি, এই কালের লোকদের উপরে এ সবই বর্তাবে।
{i23:37} জেরুজালেমের জন্য দুঃখ প্রকাশ
{23:37} হ্যাঁ জেরুশালেম, জেরুশালেম, তুমি নবীদেরকে খুন করে থাক ও তোমার কাছে যারা প্রেরিত হয়, তাদেরকে পাথর মেরে থাক! পাখির মা যেমন তার বাচ্চাদেরকে পাখার নিচে একত্র করে, তেমনি আমিও কত বার তোমার সন্তানদেরকে একত্র করতে ইচ্ছা করেছি, কিন্তু তোমরা সম্মত হলে না।
{23:38} দেখ, তোমাদের বাড়ি তোমাদের জন্য উৎসন্ন হয়ে পড়ে থাকবে।
{23:39} কেননা আমি তোমাদেরকে বলছি, তোমরা এখন থেকে আমাকে আর দেখতে পাবে না, যে পর্যন্ত না বলবে, “ধন্য তিনি, যিনি প্রভুর নামে আসছেন!”
{i24:1} জেরুশালেমের ধ্বংসের বিষয়ে ভবিষ্যদ্বাণী
{24:1} পরে ঈসা বায়তুল-মোকাদ্দস থেকে বের হয়ে চলে যাচ্ছিলেন, এমন সময়ে তাঁর সাহাবীরা তাঁকে বায়তুল-মোকাদ্দসের গাঁথনিগুলো দেখাবার জন্য কাছে আসলেন।
{24:2} কিন্তু জবাবে তিনি তাঁদেরকে বললেন, তোমরা কি এসব দেখছো না? আমি তোমাদেরকে সত্যি বলছি, এই স্থানের একখানি পাথর অন্য পাথরের উপরে থাকবে না, সমস্তই ভূমিসাৎ হবে।
{i24:3} যুগের শেষের চিহ্ন
{24:3} পরে তিনি জৈতুন পর্বতের উপরে বসলে সাহাবীরা গোপনে তাঁর কাছে এসে বললেন, আমাদেরকে বলুন দেখি, এসব ঘটনা কখন হবে? আর আপনার আগমনের এবং যুগান্তের চিহ্ন কি?
{24:4} জবাবে ঈসা তাঁদেরকে বললেন, দেখো, কেউ যেন তোমাদেরকে না ভুলায়।
{24:5} কেননা অনেকে আমার নাম ধরে আসবে, বলবে, আমিই সেই মসীহ্‌, আর অনেক লোককে ভুলাবে।
{24:6} আর তোমরা যুদ্ধের কথা ও যুদ্ধের জনরব শুনবে; দেখো, ব্যাকুল হয়ো না; কেননা এসব অবশ্যই ঘটবে, কিন্তু তখনও শেষ নয়।
{24:7} কারণ জাতির বিপক্ষে জাতি ও রাজ্যের বিপক্ষে রাজ্য উঠবে এবং স্থানে স্থানে দুর্ভিক্ষ ও ভূমিকমপ হবে।
{24:8} কিন্তু এই সকলই যাতনার আরম্ভ মাত্র।
{i24:9} দুঃখভোগের বিষয়ে ভবিষ্যদ্বাণী
{24:9} সেই সময়ে লোকেরা কষ্ট দেবার জন্য তোমাদেরকে ধরিয়ে দেবে ও তোমাদেরকে খুন করবে, আর আমার নামের জন্য সমস্ত জাতি তোমাদেরকে ঘৃণা করবে।
{24:10} আর সেই সময়ে অনেকের পতন হবে, এক জন অন্য জনের সঙ্গে বেইমানী করবে, এক জন অন্য জনকে ঘৃণা করবে।
{24:11} আর অনেক ভণ্ড নবী উঠে অনেককে ভুলাবে।
{24:12} আর অধর্মের বৃদ্ধি হওয়াতে অধিকাংশ লোকের মহব্বত শীতল হয়ে যাবে।
{24:13} কিন্তু যে কেউ শেষ পর্যন্ত স্থির থাকবে, সেই নাজাত পাবে।
{24:14} আর সমস্ত জাতির কাছে সাক্ষ্য দেবার জন্য বেহেশতী-রাজ্যের এই সুসমাচার সারা দুনিয়ায় তবলিগ করা যাবে; আর তখন শেষ সময় উপস্থিত হবে।
{i24:15} কেয়ামতের দিনের ভীষণ কষ্ট
{24:15} অতএব যখন দেখবে, ধ্বংসের যে ঘৃণার বস্তু দানিয়াল নবীর দ্বারা উক্ত হয়েছে, তা পবিত্র স্থানে দাঁড়িয়ে আছে, — যে জন পাঠ করে, সে বুঝুক, —
{24:16} তখন যারা এহুদিয়াতে থাকে, তারা পাহাড়ী এলাকায় পালিয়ে যাক;
{24:17} যে কেউ ছাদের উপরে থাকে, সে বাড়ি থেকে জিনিসপত্র নেবার জন্য নিচে না নামুক;
{24:18} আর যে কেউ ক্ষেতে থাকে, সে তার কাপড় নেবার জন্য পিছনে ফিরে না আসুক।
{24:19} হায়, সেই সময়ে গর্ভবতী এবং স্তন্যদাত্রীদের সন্তাপ হবে!
{24:20} আর মুনাজাত কর, যেন তোমাদের পালিয়ে যাওয়া শীতকালে কিংবা বিশ্রামবারে না ঘটে।
{24:21} কেননা সেই সময়ে এরকম “মহাক্লেশ উপস্থিত হবে, যা দুনিয়ার আরম্ভ থেকে এই পর্যন্ত কখনও হয় নি, কখনও হবেও না।”
{24:22} আর সেই দিনের সংখ্যা যদি কমিয়ে দেওয়া না যেত, তবে কোন প্রাণীই রক্ষা পেত না; কিন্তু মনোনীতদের জন্য সেই দিনের সংখ্যা কমিয়ে দেওয়া যাবে।
{24:23} তখন যদি কেউ তোমাদেরকে বলে, দেখ, সেই মসীহ্‌ এখানে, কিংবা ওখানে, তোমরা বিশ্বাস করো না।
{24:24} কেননা ভণ্ড মসীহ্‌রা ও ভণ্ড নবীরা উঠবে এবং এমন মহৎ মহৎ চিহ্ন-কাজ ও অদ্ভুত অদ্ভুত লক্ষণ দেখাবে যে, যদি হতে পারে, তবে মনোনীতদেরকেও ভুলাবে।
{24:25} দেখ, আমি আগেই তোমাদেরকে বললাম।
{24:26} অতএব লোকে যদি তোমাদেরকে বলে, ‘দেখ, তিনি মরু-ভূমিতে,’ তোমরা বাইরে যেও না; ‘দেখ, তিনি ভিতরের গৃহে,’ তোমরা বিশ্বাস করো না।
{24:27} কারণ বিদ্যুৎ যেমন পূর্বদিক থেকে বের হয়ে পশ্চিম দিক পর্যন্ত প্রকাশ পায়, তেমনি ইবনুল-ইনসানের আগমন হবে।
{24:28} যেখানে লাশ থাকে, সেখানে শকুন জুটবে।
{i24:29} ঈসা মসীহের আগমন
{24:29} আর সেই সময়ের কষ্টের পরেই সূর্য অন্ধকার হবে, চন্দ্র জ্যোৎস্না দেবে না, আসমান থেকে তারাগুলোর পতন হবে ও আসমানের পরাক্রমগুলো বিচলিত হবে।
{24:30} আর তখন ইবনুল-ইনসানের চিহ্ন আসমানে দেখা যাবে, আর তখন দুনিয়ার সমস্ত গোষ্ঠী মাতম করবে এবং ইবনুল-ইনসানকে আসমানের মেঘরথে পরাক্রম ও মহা প্রতাপে আসতে দেখবে।
{24:31} আর তিনি মহা তূরীধ্বনি সহকারে নিজের ফেরেশতাদেরকে প্রেরণ করবেন; তাঁরা আসমানের এক সীমা থেকে অন্য সীমা পর্যন্ত চার দিক থেকে তাঁর মনোনীতদেরকে একত্র করবেন।
{i24:32} ডুমুর গাছ থেকে শিক্ষা
{24:32} ডুমুর গাছ থেকে দৃষ্টান্ত শিখ; যখন তার ডাল কোমল হয়ে পাতা বের করে, তখন তোমরা জানতে পার, গ্রীষ্মকাল সন্নিকট;
{24:33} সেভাবে তোমরা ঐ সমস্ত ঘটনা দেখলেই জানবে, তিনি সন্নিকট, এমন কি, দ্বারে উপস্থিত।
{24:34} আমি তোমাদেরকে সত্যি বলছি, এই কালের লোকদের লোপ হবে না, যে পর্যন্ত না এ সব সিদ্ধ হয়।
{24:35} আসমানের ও দুনিয়ার লোপ হবে, কিন্তু আমার কথার লোপ কখনও হবে না।
{i24:36} ঈসা মসীহ্‌ কখন আসবেন
{24:36} কিন্তু সেই দিনের ও সেই দণ্ডের তত্ত্ব কেউই জানে না, বেহেশতের ফেরেশতারাও জানেন না, পুত্রও জানেন না, কেবল পিতা জানেন।
{24:37} বাস্তবিক নূহের সময়ে যেমন হয়েছিল, ইবনুল-ইনসানের আগমনও তেমনি হবে।
{24:38} কারণ বন্যার সেই পূর্ববর্তী কালে, জাহাজে নূহের প্রবেশ দিন পর্যন্ত, লোকে যেমন ভোজন ও পান করতো,
{24:39} বিয়ে করতো ও বিবাহিতা হত এবং বুঝতে পারল না, যতদিন না বন্যা এসে সকলকে ভাসিয়ে নিয়ে গেল; তেমনি ইবনুল-ইনসানের আগমন হবে।
{24:40} তখন দু’জন ক্ষেতে থাকবে, এক জনকে নেওয়া যাবে এবং অন্য জনকে ছেড়ে যাওয়া হবে।
{24:41} দুই জন স্ত্রীলোক যাঁতা পিষবে, এক জনকে নেওয়া যাবে এবং অন্য জনকে ছেড়ে যাওয়া হবে।
{24:42} অতএব জেগে থাক, কেননা তোমাদের প্রভু কোন্‌ দিন আসবেন, তা তোমরা জান না।
{24:43} কিন্তু এই কথা জেনো, চোর কোন্‌ প্রহরে আসবে তা যদি গৃহকর্তা জানতো, তবে জেগে থাকতো, নিজের বাড়িতে সিঁধ কাটতে দিত না।
{24:44} এজন্য তোমরাও প্রস্তুত থাক, কেননা যে সময়ে তোমরা মনে করবে না, সেই সময়েই ইবনুল-ইনসান আসবেন।
{i24:45} বিশ্বস্ত ও অবিশ্বস্ত গোলাম
{24:45} এখন, সেই বিশ্বস্ত ও বুদ্ধিমান গোলাম কে, যাকে তার মালিক নিজের পরিজনের উপরে নিযুক্ত করেছেন, যেন সে তাদেরকে উপযুক্ত সময়ে খাদ্য দেয়?
{24:46} ধন্য সেই গোলাম, যাকে তার মালিক এসে সেরকম কাজ করতে দেখবেন।
{24:47} আমি তোমাদেরকে সত্যি বলছি, তিনি তাকে তার সমস্ত কিছুর নেতা করে নিযুক্ত করবেন।
{24:48} কিন্তু সেই দুষ্ট গোলাম যদি মনে মনে বলে, ‘আমার মালিকের আসার বিলম্ব আছে,’
{24:49} আর যদি তার সহ-গোলামদেরকে মারতে এবং মাতাল লোকদের সঙ্গে ভোজন ও পান করতে আরম্ভ করে,
{24:50} তবে যেদিন সে অপেক্ষা না করবে এবং যে সময় সে না জানবে, সেদিন সেই সময়েই সেই গোলামের মালিক আসবেন;
{24:51} আর তাকে দ্বিখণ্ডিত করে ভণ্ডদের মধ্যে তার অংশ নির্ধারণ করবেন; সেই স্থানে লোকে কান্নাকাটি করবে ও যন্ত্রণায় দাঁতে দাঁত ঘষতে থাকবে।
{i25:1} দশ জন কুমারীর গল্প
{25:1} তখন বেহেশতী-রাজ্য এমন দশ জন কুমারীর মত বলতে হবে, যারা নিজ নিজ প্রদীপ নিয়ে বরের সঙ্গে সাক্ষাৎ করতে বের হল।
{25:2} তাদের মধ্যে পাঁচ জন নির্বুদ্ধি, আর পাঁচ জন সুবুদ্ধি ছিল।
{25:3} কারণ যারা নির্বুদ্ধি, তারা নিজ নিজ প্রদীপ নিল কিন্তু সঙ্গে তেল নিল না;
{25:4} কিন্তু সুবুদ্ধিরা নিজ নিজ প্রদীপের সঙ্গে পাত্রে করে তেল নিল।
{25:5} আর বর বিলম্ব করাতে সকলে ঢুলতে ঢুলতে ঘুমিয়ে পড়লো।
{25:6} পরে মাঝ রাতে এই উচ্চরব হল, দেখ, বর! তাঁর সঙ্গে সাক্ষাৎ করতে বের হও।
{25:7} তাতে সেই কুমারীরা সকলে উঠলো এবং নিজ নিজ প্রদীপ সাজালো।
{25:8} আর নির্বুদ্ধিরা সুবুদ্ধিদেরকে বললো, তোমাদের তেল থেকে আমাদেরকে কিছু দাও; কেননা আমাদের প্রদীপ নিভে যাচ্ছে।
{25:9} কিন্তু সুবুদ্ধিরা জবাবে বললো, হয় তো তোমাদের ও আমাদের জন্য কুলাবে না; তোমরা বরং বিক্রেতাদের কাছে গিয়ে নিজেদের জন্য ক্রয় কর।
{25:10} তারা ক্রয় করতে যাচ্ছে, ইতোমধ্যে বর আসলেন এবং যারা প্রস্তুত ছিল তারা তাঁর সঙ্গে বিয়ের বাড়িতে প্রবেশ করলে পর দরজা বন্ধ করে দেওয়া হল।
{25:11} শেষে অন্য সকল কুমারীও এসে বলতে লাগল, প্রভু, প্রভু, আমাদেরকে দরজা খুলে দিন।
{25:12} কিন্তু জবাবে তিনি বললেন, তোমাদেরকে সত্যি বলছি, আমি তোমাদেরকে চিনি না।
{25:13} অতএব জেগে থাক; কেননা তোমরা সেদিন বা সেই সময়ের কথা জান না।
{i25:14} তালন্তের দৃষ্টান্ত
{25:14} কারণ মনে কর, যেন কোন ব্যক্তি বিদেশে যাচ্ছেন, তিনি তাঁর গোলামদেরকে ডেকে নিজের সম্পত্তি তাদের হাতে তুলে দিলেন।
{25:15} তিনি এক জনকে পাঁচ তালন্ত, অন্য জনকে দুই তালন্ত এবং আর এক জনকে এক তালন্ত, যার যেমন শক্তি, তাকে সেই অনুসারে দিলেন, পরে বিদেশে চলে গেলেন।
{25:16} যে পাঁচ তালন্ত পেয়েছিল, সে তখনই গেল, তা দিয়ে ব্যবসা করলো এবং আরও পাঁচ তালন্ত লাভ করলো।
{25:17} যে দুই তালন্ত পেয়েছিল, সেও তেমনি করে আরও দুই তালন্ত লাভ করলো।
{25:18} কিন্তু যে এক তালন্ত পেয়েছিল, সে গিয়ে ভূমিতে গর্ত খুঁড়ে তার মালিকের টাকা লুকিয়ে রাখল।
{25:19} দীর্ঘকালের পর সেই গোলামদের মালিক এসে তাদের কাছ থেকে হিসাব নিলেন।
{25:20} তখন যে পাঁচ তালন্ত পেয়েছিল, সে এসে আরও পাঁচ তালন্ত এনে বললো, মালিক, আপনি আমাকে পাঁচ তালন্ত দিয়েছিলেন; দেখুন, আমি আরও পাঁচ তালন্ত লাভ করেছি।
{25:21} তার মালিক তাকে বললেন, বেশ, উত্তম ও বিশ্বস্ত গোলাম; তুমি অল্প বিষয়ে বিশ্বস্ত হলে, আমি তোমাকে বহু বিষয়ের উপরে নিযুক্ত করবো; তুমি তোমার মালিকের আনন্দের সহভাগী হও।
{25:22} পরে যে দুই তালন্ত পেয়েছিল, সেও এসে বললো, মালিক, আপনি আমাকে দুই তালন্ত দিয়েছিলেন; দেখুন, আমি আরও দুই তালন্ত লাভ করেছি।
{25:23} তার মালিক তাকে বললেন, বেশ! উত্তম ও বিশ্বস্ত গোলাম; তুমি অল্প বিষয়ে বিশ্বস্ত হলে, আমি তোমাকে বহু বিষয়ের উপরে নিযুক্ত করবো; তুমি তোমার মালিকের আনন্দের সহভাগী হও।
{25:24} পরে যে এক তালন্ত পেয়েছিল, সেও এসে বললো, মালিক, আমি জানতাম, আপনি কঠিন লোক; যেখানে বোনেন নি, সেখানে কেটে থাকেন ও যেখানে ছড়ান নি, সেখানে কুড়িয়ে থাকেন।
{25:25} তাই আমি ভয় পেয়ে আপনার তালন্ত ভূমির মধ্যে লুকিয়ে রেখেছিলাম; দেখুন, আপনার যা আপনি পেলেন।
{25:26} কিন্তু তার মালিক জবাবে তাকে বললেন, দুষ্ট অলস গোলাম, তুমি নাকি জানতে, আমি যেখানে বুনি নি, সেখানে কাটি এবং যেখানে ছড়াই নি, সেখানে কুড়াই?
{25:27} তবে মহাজনদের হাতে আমার টাকা রেখে দেওয়া তোমার উচিত ছিল; তা করলে আমি এসে আমার যা তা সুদের সঙ্গে পেতাম।
{25:28} অতএব তোমরা এর কাছ থেকে ঐ তালন্ত নেও এবং যার দশ তালন্ত আছে, তাকে দাও;
{25:29} কেননা যে কোন ব্যক্তির কাছে আছে, তাকে দেওয়া হবে, তাতে তার অনেক হবে; কিন্তু যার নেই, তার যা আছে, তাও তার কাছ থেকে নিয়ে নেওয়া হবে।
{25:30} আর তোমরা ঐ অনুপযোগী গোলামকে বাইরের অন্ধকারে ফেলে দাও; সেই স্থানে লোকে কান্নাকাটি করবে ও যন্ত্রণায় দাঁতে দাঁত ঘষতে থাকবে।
{i25:31} সমস্ত জাতির বিচার
{25:31} আর যখন ইবনুল-ইনসান সমস্ত ফেরেশতা সঙ্গে করে আপন প্রতাপে আসবেন, তখন তিনি নিজের মহিমার সিংহাসনে বসবেন।
{25:32} আর সমস্ত জাতি তাঁর সম্মুখে একসংগে জমায়েত করা হবে; পরে তিনি তাদের এক জন থেকে অন্য জনকে পৃথক করবেন, যেমন পালরক্ষক ছাগল থেকে ভেড়া পৃথক করে;
{25:33} আর তিনি ভেড়াগুলোকে তাঁর ডান দিকে ও ছাগলগুলোকে বাম দিকে রাখবেন।
{25:34} তখন বাদশাহ্‌ তাঁর ডান দিকে স্থিত লোকদেরকে বলবেন, এসো, আমার পিতার দোয়ার-পাত্রেরা, দুনিয়া পত্তনের সময় থেকে যে রাজ্য তোমাদের জন্য প্রস্তুত করা হয়েছে, তার অধিকারী হও।
{25:35} কেননা আমি ক্ষুধিত হয়েছিলাম, আর তোমরা আমাকে আহার দিয়েছিলে; পিপাসিত হয়েছিলাম, আর আমাকে পান করিয়েছিলে; মেহমান হয়েছিলাম, আর আমাকে আশ্রয় দিয়েছিলে;
{25:36} খালি গায়ে ছিলাম, আর আমাকে কাপড় পরিয়েছিলে; অসুস্থ হয়েছিলাম, আর আমার তত্ত্বাবধান করেছিলে; কারাগারে নিয়ে যাওয়া হয়েছিল, আর আমাকে দেখতে এসেছিলে।
{25:37} তখন ধার্মিকেরা জবাবে তাঁকে বলবে, প্রভু, কবে আপনাকে ক্ষুধিত দেখে ভোজন করিয়েছিলাম, কিংবা পিপাসিত দেখে পান করিয়েছিলাম?
{25:38} কবেই বা আপনাকে মেহমান দেখে আশ্রয় দিয়েছিলাম, কিংবা খালি গায়ে দেখে কাপড় পরিয়েছিলাম?
{25:39} কবেই বা আপনাকে অসুস্থ কিংবা কারাগারে নিয়ে যাওয়া হয়েছে দেখে আপনার কাছে গিয়েছিলাম?
{25:40} তখন বাদশাহ্‌ জবাবে তাদেরকে বলবেন, আমি তোমাদেরকে সত্যি বলছি, আমার এই ভাইদের — এই ক্ষুদ্রতমদের — মধ্যে এক জনের প্রতি যখন তা করেছিলে, তখন আমারই প্রতি করেছিলে।
{25:41} পরে তিনি বাম দিকে স্থিত লোকদেরকেও বলবেন, ওহে শাপগ্রস্ত লোকেরা, আমার কাছ থেকে দূর হও, শয়তানের ও তার দূতদের জন্য যে অনন্ত আগুন প্রস্তুত করা গেছে, তার মধ্যে যাও।
{25:42} কেননা আমি ক্ষুধিত হয়েছিলাম, আর তোমরা আমাকে আহার দাও নি; পিপাসিত হয়েছিলাম, আর আমাকে পান করাও নি;
{25:43} মেহমান হয়েছিলাম, আর আমাকে আশ্রয় দাও নি; খালি গায়ে ছিলাম, আর আমাকে কাপড় পরাও নি; যখন অসুস্থ হয়েছিলাম ও কারাগারে নিয়ে যাওয়া হয়েছিল, তখন আমার তত্ত্বাবধান কর নি।
{25:44} তখন তারাও জবাবে বলবে, প্রভু, কবে আপনাকে ক্ষুধিত, বা পিপাসিত, বা মেহমান, বা খালি গায়ে, বা অসুস্থ, বা কারাগারে নিয়ে যাওয়া হয়েছে দেখে আপনার পরিচর্যা করি নি?
{25:45} তখন জবাবে তিনি তাদেরকে বলবেন, আমি তোমাদেরকে সত্যি বলছি, তোমরা এই ক্ষুদ্রতম লোকদের কোন এক জনের প্রতি যখন তা কর নি, তখন আমারই প্রতি কর নি।
{25:46} পরে এরা অনন্ত দণ্ডে, কিন্তু ধার্মিকেরা অনন্ত জীবনে প্রবেশ করবে।
{i26:1} ঈসা মসীহ্‌কে হত্যা করবার ষড়যন্ত্র
{26:1} যখন ঈসা এসব কথা শেষ করলেন, তিনি তাঁর সাহাবীদেরকে বললেন,
{26:2} তোমরা জান, দুই দিন পরে ঈদুল ফেসাখ আসছে, আর ইবনুল-ইনসানকে ক্রুশে বিদ্ধ করবার জন্য ধরিয়ে দেওয়া হবে।
{26:3} তখন প্রধান ইমামেরা ও লোকদের প্রাচীনবর্গরা কায়াফা নামক মহা-ইমামের প্রাঙ্গণে একত্র হল;
{26:4} আর এই পরামর্শ করলো, যেন ছলে ঈসাকে ধরে হত্যা করতে পারে।
{26:5} কিন্তু তারা বললো, ঈদের সময়ে নয়, পাছে লোকদের মধ্যে গণ্ডগোল বাধে।
{i26:6} ঈসা মসীহের অভিষেক
{26:6} ঈসা যখন বৈথনিয়ায় কুষ্ঠ রোগী শিমোনের বাড়িতে ছিলেন,
{26:7} তখন এক জন স্ত্রীলোক শ্বেত পাথরের পাত্রে বহুমূল্য সুগন্ধি তেল নিয়ে তাঁর কাছে আসল এবং তিনি ভোজনে বসলে তাঁর মাথায় ঢেলে দিল।
{26:8} কিন্তু তা দেখে সাহাবীরা বিরক্ত হয়ে বললেন, এই অপব্যয় কেন?
{26:9} এ তো অনেক টাকায় বিক্রি করে তা দরিদ্রদেরকে দেওয়া যেত।
{26:10} কিন্তু ঈসা তা বুঝে তাঁদেরকে বললেন, স্ত্রীলোকটিকে কেন দুঃখ দিচ্ছ? এ তো আমার প্রতি সৎকাজ করলো।
{26:11} কেননা দরিদ্রেরা তোমাদের কাছে সব সময়ই আছে, কিন্তু তোমরা আমাকে সব সময় পাবে না।
{26:12} বস্তুতঃ আমার দেহের উপরে এই সুগন্ধি তেল ঢেলে দেওয়াতে এই আমার সমাধির উপযোগী কাজ করলো।
{26:13} আমি তোমাদেরকে সত্যি বলছি, সারা দুনিয়ায় যে কোন স্থানে এই সুসমাচার তবলিগ করা হবে, সেই স্থানে এর এই কাজের কথাও এর স্মরণার্থে বলা যাবে।
{i26:14} এহুদার বিশ্বাসঘাকতা
{26:14} তখন বারো জনের মধ্যে এক জন, যাকে ঈষ্করিয়োতীয় এহুদা বলা হত, সে প্রধান ইমামদের কাছে গিয়ে বললো,
{26:15} আমাকে কি দিতে চান, বলুন, আমি তাঁকে আপনাদের হাতে তুলে দেব। তারা তাকে ত্রিশটি রূপার খণ্ড ওজন করে দিল,
{26:16} আর সেই সময় থেকে সে তাঁকে ধরিয়ে দেবার জন্য সুযোগ খুঁজতে লাগল।
{i26:17} ঈদুল ফেসাখ পালন
{26:17} পরে খামিহীন রুটির ঈদের প্রথম দিন সাহাবীরা ঈসার কাছে এসে জিজ্ঞাসা করলেন, আপনার জন্য আমরা কোথায় ঈদুল ফেসাখের মেজবানী প্রস্তুত করবো? আপনার ইচ্ছা কি?
{26:18} তিনি বললেন, তোমরা নগরে অমুক ব্যক্তির কাছ যাও, আর তাকে বল, হুজুর বলছেন, আমার সময় সন্নিকট; আমি তোমারই বাড়িতে আমার সাহাবীদের সঙ্গে ঈদুল ফেসাখ পালন করবো।
{26:19} তাতে সাহাবীরা ঈসার হুকুম অনুসারে কাজ করলেন ও ঈদুল ফেসাখের মেজবানীর প্রস্তুত করলেন।
{26:20} পরে সন্ধ্যা হলে তিনি সেই বারো জন সাহাবীর সঙ্গে ভোজনে বসলেন।
{26:21} আর ভোজনের সময়ে তাঁদেরকে বললেন, আমি তোমাদেরকে সত্যি বলছি, তোমাদের মধ্যে এক জন আমার সঙ্গে বিশ্বাসঘাতকতা করবে।
{26:22} তখন তাঁরা অত্যন্ত দুঃখিত হয়ে প্রত্যেক জন তাঁকে বলতে লাগলেন, প্রভু, সে কি আমি?
{26:23} জবাবে তিনি বললেন, যে আমার সঙ্গে ভোজনপাত্রে হাত ডুবালো, সেই আমার সঙ্গে বিশ্বাসঘাতকতা করবে।
{26:24} ইবনুল-ইনসানের বিষয়ে যেমন লেখা আছে, তেমনি তিনি যাচ্ছেন; কিন্তু ধিক্‌ সেই ব্যক্তিকে, যার দ্বারা ইবনুল-ইনসানকে ধরিয়ে দেওয়া হয়; সেই মানুষের জন্ম না হলে তার পক্ষে ভাল ছিল।
{26:25} তখন যে তাঁর সঙ্গে বিশ্বাসঘাতকতা করবে, সেই এহুদা বললো, রব্বি, সে কি আমি? তিনি তাঁকে বললেন, তুমিই বললে।
{i26:26} প্রভুর মেজবানী স্থাপন
{26:26} পরে তাঁরা ভোজন করছেন, এমন সময়ে ঈসা রুটি নিয়ে দোয়াপূর্বক ভাঙ্গলেন এবং সাহাবীদেরকে দিলেন, আর বললেন, নাও, ভোজন কর, এ আমার শরীর।
{26:27} পরে তিনি পানপাত্র নিয়ে শুকরিয়াপূর্বক তাঁদেরকে দিয়ে বললেন, তোমরা সকলে এ থেকে পান কর;
{26:28} কারণ এ আমার রক্ত, নতুন নিয়মের রক্ত, যা অনেকের জন্য, গুনাহ্‌ মাফের জন্য ঢেলে দেওয়া হয়।
{26:29} আর আমি তোমাদেরকে বলছি, এখন থেকে যতদিন আমি আমার পিতার রাজ্যে তোমাদের সঙ্গে আঙ্গুর ফলের রস নতুনভাবে পান না করি ততদিন পর্যন্ত আমি এই আঙ্গুর ফলের রস আর কখনও পান করবো না।
{26:30} পরে তাঁরা গজল গেয়ে বের হয়ে জৈতুন পর্বতে গেলেন।
{i26:31} হযরত পিতরের অস্বীকার করবার কথা
{26:31} তখন ঈসা তাঁদেরকে বললেন, এই রাতে আমাকে নিয়ে তোমাদের সকলের মনে বাধা আসবে; কেননা লেখা আছে, “আমি পালরক্ষককে আঘাত করবো, তাতে পালের মেষেরা ছিন্নভিন্ন হয়ে যাবে।”
{26:32} কিন্তু উত্থিত হলে পর আমি তোমাদের আগে গালীলে যাব।
{26:33} পিতর জবাবে তাঁকে বললেন, সকলের মনে আপনাকে নিয়ে বাধা আসলেও আমার মনে আপনাকে নিয়ে কখনও বাধা আসবে না।
{26:34} ঈসা তাঁকে বললেন, আমি তোমাকে সত্যি বলছি, এই রাতে মোরগ ডাকবার আগে তুমি তিন বার আমাকে অস্বীকার করবে।
{26:35} পিতর তাঁকে বললেন, যদি আপনার সঙ্গে মরতেও হয়, কোন মতে আপনাকে অস্বীকার করবো না। সমস্ত সাহাবীরাও সেই রকম কথা বললেন।
{i26:36} গেৎশিমানী বাগানে ঈসা মসীহের মর্মান্তিক দুঃখ
{26:36} তখন ঈসা তাঁদের সঙ্গে গেৎশিমানী নামক একটি স্থানে গেলেন, আর তাঁর সাহাবীদেরকে বললেন, আমি যতক্ষণ ওখানে গিয়ে মুনাজাত করি, ততক্ষণ তোমরা এখানে বসে থাক।
{26:37} পরে তিনি পিতরকে এবং সিবদিয়ের দুই পুত্রকে সঙ্গে নিয়ে গেলেন, আর দুঃখার্ত ও ব্যাকুল হতে লাগলেন।
{26:38} তখন তিনি তাদেরকে বললেন, আমার প্রাণ মরণ পর্যন্ত দুঃখার্ত হয়েছে; তোমরা এখানে থাক, আমার সঙ্গে জেগে থাক।
{26:39} পরে তিনি কিঞ্চিৎ আগে গিয়ে উবুড় হয়ে পড়ে মুনাজাত করে বললেন, হে আমার পিতা, যদি হতে পারে, তবে এই পানপাত্র আমার কাছ থেকে দূরে যাক; তবুও আমার ইচ্ছামত না হোক, তোমার ইচ্ছামত হোক।
{26:40} পরে তিনি সেই সাহাবীদের কাছে এসে দেখলেন, তাঁরা ঘুমিয়ে পড়েছেন, আর তিনি পিতরকে বললেন, এ কি? এক ঘণ্টাও কি আমার সঙ্গে জেগে থাকতে তোমাদের শক্তি হল না?
{26:41} জেগে থাক ও মুনাজাত কর, যেন পরীক্ষায় না পড়; রূহ্‌ ইচ্ছুক বটে, কিন্তু দেহ দুর্বল।
{26:42} পুনরায় তিনি দ্বিতীয়বার গিয়ে এই মুনাজাত করলেন, হে আমার পিতা, আমি পান না করলে যদি তা দূর না হয়, তবে তোমার ইচ্ছা সিদ্ধ হোক।
{26:43} পরে তিনি আবার এসে দেখলেন, তাঁরা ঘুমিয়ে পড়েছেন, কেননা তাদের চোখ ভারী হয়ে পড়েছিল।
{26:44} আর তিনি পুনরায় তাদেরকে ছেড়ে গিয়ে তৃতীয় বার আগের মত কথা বলে মুনাজাত করলেন।
{26:45} তখন তিনি সাহাবীদের কাছে এসে বললেন, এখনও তোমরা ঘুমাচ্ছ আর বিশ্রাম করছো, দেখ, সময় উপস্থিত, ইবনুল-ইনসানকে গুনাহ্‌গারদের হাতে ধরিয়ে দেওয়া হবে।
{26:46} উঠ, আমরা যাই; এই দেখ, যে ব্যক্তি আমাকে দুশমনদের হাতে তুলে দিচ্ছে, সে কাছে এসে পড়েছে।
{i26:47} দুশমনদের হাতে ঈসা মসীহ্‌
{26:47} তিনি যখন কথা বলছেন, দেখ, এহুদা, সেই বারো জনের এক জন, আসলো এবং তার সঙ্গে অনেক লোক তলোয়ার ও লাঠি নিয়ে প্রধান ইমামদের ও লোকদের প্রাচীনদের কাছ থেকে আসলো।
{26:48} যে তাঁর সঙ্গে বিশ্বাসঘাতকতা করেছিল, সে তাদেরকে এই সঙ্কেত বলেছিল, আমি যাকে চুম্বন করবো, সে ঐ ব্যক্তি, তোমরা তাকে ধরবে।
{26:49} সে তখনই ঈসার কাছ গিয়ে বললো, রব্বি, আস্‌সালামু আলাইকুম, আর তাঁকে আগ্রহ-পূর্বক চুম্বন করলো।
{26:50} ঈসা তাকে বললেন, বন্ধু, যা করতে এসেছো, কর। তখন তারা কাছে এসে ঈসার উপরে হস্তক্ষেপ করে তাঁকে ধরলো।
{26:51} আর দেখ, ঈসার সঙ্গীদের মধ্যে এক ব্যক্তি হাত বাড়িয়ে তলোয়ার বের করলেন এবং মহা-ইমামের গোলামকে আঘাত করে তার একটা কান কেটে ফেললেন।
{26:52} তখন ঈসা তাঁকে বললেন, তোমার তলোয়ার খাপে রাখ, কেননা যেসব লোক তলোয়ার ধারণ করে, তারা তলোয়ার দ্বারা বিনষ্ট হবে।
{26:53} আর তুমি কি মনে কর যে, আমি আমার পিতার কাছে ফরিয়াদ করলে তিনি এখনই আমার জন্য দ্বাদশ বাহিনীর চেয়ে বেশি ফেরেশতা পাঠিয়ে দেবেন না?
{26:54} কিন্তু তা করলে কেমন করে পাক-কিতাবের এই সব কালাম পূর্ণ হবে যে, এরকম হওয়া আবশ্যক?
{26:55} সেই সময়ে ঈসা লোকদেরকে বললেন, লোকে যেমন দস্যু ধরতে যায়, তেমনি কি তোমরা তলোয়ার ও লাঠি নিয়ে আমাকে ধরতে আসলে? আমি প্রতিদিন বায়তুল-মোকাদ্দসে বসে উপদেশ দিয়েছি, তখন তো আমাকে ধরলে না।
{26:56} কিন্তু এ সব ঘটলো, যেন নবীদের লেখা কালামগুলো পূর্ণ হয়। তখন সাহাবীরা সকলে তাঁকে ছেড়ে পালিয়ে গেলেন।
{i26:57} মহা-ইমামের সম্মুখে ঈসা মসীহের বিচার
{26:57} আর যারা ঈসাকে ধরেছিল, তারা তাঁকে মহা-ইমাম কায়াফার কাছে নিয়ে গেল; সেই স্থানে আলেমেরা ও প্রাচীনবর্গরা সমবেত হয়েছিল।
{26:58} আর পিতর দূরে থেকে তাঁর পিছনে পিছনে মহা-ইমামের প্রাঙ্গণ পর্যন্ত আসলেন এবং শেষে কি হয়, তা দেখবার জন্য ভিতরে গিয়ে পদাতিকদের সঙ্গে বসলেন।
{26:59} তখন প্রধান ইমামেরা এবং সমস্ত মহাসভা ঈসাকে হত্যা করার জন্য তাঁর বিরুদ্ধে মিথ্যাসাক্ষ্য খোঁজ করলো,
{26:60} কিন্তু অনেক মিথ্যাসাক্ষী এসে জুটলেও তা পেল না।
{26:61} অবশেষে দু’জন এসে বললো, এই ব্যক্তি বলেছিল, আমি আল্লাহ্‌র এবাদতখানা ভেঙ্গে ফেলতে, আবার তিন দিনের মধ্যে তা গেঁথে তুলতে পারি।
{26:62} তখন মহা-ইমাম উঠে দাঁড়িয়ে তাঁকে বললেন, তুমি কি কোন উত্তর দেবে না? তোমার বিরুদ্ধে এরা কি সাক্ষ্য দিচ্ছে?
{26:63} কিন্তু ঈসা নীরব রইলেন। মহা-ইমাম তাঁকে বললেন, আমি তোমাকে জীবন্ত আল্লাহ্‌র নামে কসম দিচ্ছি, আমাদেরকে বল দেখি, তুমি কি সেই মসীহ্‌, আল্লাহ্‌র পুত্র?
{26:64} জবাবে ঈসা বললেন, তুমিই বললে; আরও আমি তোমাদেরকে বলছি, এখন থেকে তোমরা ইবনুল-ইনসানকে পরাক্রমের ডান পাশে বসে থাকতে এবং আসমানের মেঘরথে আসতে দেখবে।
{26:65} তখন মহা-ইমাম তাঁর কাপড় ছিঁড়ে বললেন, এ কুফরী করলো, আর সাক্ষীতে আমাদের কি প্রয়োজন? দেখ, এখন তোমরা কুফরী শুনলে;
{26:66} তোমাদের কি বিবেচনা হয়? তারা জবাবে বললো, এ মৃত্যুর যোগ্য।
{26:67} তখন তারা তাঁর মুখে থুথু দিল ও তাঁকে ঘুসি মারলো;
{26:68} আর কেউ কেউ তাঁকে প্রহার করে বললো, রে মসীহ্‌, আমাদের কাছে ভবিষ্যদ্বাণী বল্‌, কে তোকে মারলো?
{i26:69} পিতরের তিন বার অস্বীকার
{26:69} ইতোমধ্যে পিতর বাইরে প্রাঙ্গণে বসেছিলেন; আর এক জন বাঁদী তাঁর কাছে এসে বললো, তুমিও সেই গালীলীয় ঈসার সঙ্গে ছিলে।
{26:70} কিন্তু তিনি সকলের সাক্ষাতে অস্বীকার করে বললেন, তুমি কি বলছো, আমি বুঝতে পারলাম না।
{26:71} তিনি ফটকের কাছে গেলে আর এক বাঁদী তাঁকে দেখে সেই স্থানের লোকদেরকে বললো, এই ব্যক্তি সেই নাসরতীয় ঈসার সঙ্গে ছিল।
{26:72} তিনি আবার অস্বীকার করলেন, কসম খেয়ে বললেন, আমি সেই ব্যক্তিকে চিনি না।
{26:73} আর অল্পক্ষণ পরে, যারা কাছে দাঁড়িয়েছিল, তারা এসে পিতরকে বললো, সত্যিই তুমিও তাদের এক জন, কেননা তোমার ভাষা তোমার পরিচয় দিচ্ছে।
{26:74} তখন তিনি বদদোয়াপূর্বক শপথ করে ও কসম খেয়ে বলতে লাগলেন, আমি সেই ব্যক্তিকে চিনি না।
{26:75} তখনই মোরগ ডেকে উঠলো। তাতে ঈসা এই যে কথা বলেছিলেন, ‘মোরগ ডাকবার আগে তুমি তিন বার আমাকে অস্বীকার করবে,’ তা পিতরের মনে পড়লো এবং তিনি বাইরে গিয়ে ভীষণভাবে কাঁদতে লাগলেন।
{i27:1} পীলাতের সামনে ঈসা মসীহ্‌
{27:1} প্রভাত হলে প্রধান ইমামেরা ও লোকদের প্রাচীনবর্গরা সকলে ঈসাকে হত্যা করার জন্য তাঁর বিপক্ষে পরামর্শ করলো;
{27:2} আর তাঁকে বেঁধে নিয়ে গিয়ে শাসনকর্তা পীলাতের হাতে তুলে দিল।
{i27:3} ঈষ্করিয়োতীয় এহুদার আত্মহত্যা
{27:3} তখন এহুদা, যে ঈসার সঙ্গে বিশ্বাসঘাতকতা করেছিল, সে যখন বুঝতে পারল যে, ঈসার দণ্ডাজ্ঞা হয়েছে, তখন অনুশোচনা করে সেই ত্রিশটি রূপার মুদ্রা প্রধান ইমাম ও প্রাচীনদের কাছে ফিরিয়ে দিল, আর বললো, নির্দোষ রক্তের প্রতি বিশ্বাসঘাতকতা করে আমি গুনাহ্‌ করেছি।
{27:4} তারা বললো, তাতে আমাদের কি? তুমিই তা বুঝবে।
{27:5} তখন সে ঐ মুদ্রাগুলো বায়তুল-মোকাদ্দসের মধ্যে ফেলে দিয়ে চলে গেল এবং গিয়ে গলায় দড়ি দিয়ে মারা গেল।
{27:6} পরে প্রধান ইমামেরা সেসব মুদ্রা নিয়ে বললো, এগুলো ভাণ্ডারে রাখা উচিত নয়, কারণ তা রক্তের মূল্য।
{27:7} পরে তারা পরামর্শ করে বিদেশীদের কবর দেবার জন্য ঐ টাকায় কুমারের জমি ক্রয় করলো।
{27:8} এজন্য আজ পর্যন্ত সেই জমিকে রক্তের জমি বলা হয়।
{27:9} তখন ইয়ারমিয়া নবীর মাধ্যমে নাজেল হওয়া এই কালাম পূর্ণ হল, “আর তারা সেই ত্রিশটি রূপার মুদ্রা নিল; তা তাঁর মূল্য, যাঁর মূল্য নির্ধারিত হয়েছিল, বনি-ইসরাইলদের কতগুলো লোক যাঁর মূল্য নির্ধারণ করেছিল;
{27:10} তারা সেগুলো নিয়ে কুমারের ক্ষেতের জন্য দিল, যেমন প্রভু আমার প্রতি হুকুম করেছিলেন।”
{i27:11} ঈসা মসীহের কাছে পিলাতের প্রশ্ন
{27:11} ইতোমধ্যে ঈসাকে শাসনকর্তার সম্মুখে দাঁড় করানো হল। শাসনকর্তা তাঁকে জিজ্ঞাসা করলেন, তুমি কি ইহুদীদের বাদশাহ্‌? ঈসা তাঁকে বললেন, তুমিই বললে।
{27:12} আর যখন প্রধান ইমামেরা ও প্রাচীনবর্গরা তাঁর উপরে দোষারোপ করছিল, তিনি তার কোনই জবাব দিলেন না।
{27:13} তখন পীলাত তাঁকে বললেন, তুমি কি শুনছো না, ওরা তোমার বিপক্ষে কত বিষয় সাক্ষ্য দিচ্ছে?
{27:14} তিনি তাঁকে এক কথারও জবাব দিলেন না; এতে শাসনকর্তা অতিশয় আশ্চর্য জ্ঞান করলেন।
{i27:15} বারাব্বা না মসীহ্‌?
{27:15} আর শাসনকর্তার এই রীতি ছিল, ঈদের সময়ে লোকেরা যাকে চাইত এমন এক জন বন্দীকে তিনি মুক্তি দিতেন।
{27:16} সেই সময়ে তাদের এক জন প্রসিদ্ধ বন্দী ছিল, তার নাম বারাব্বা।
{27:17} অতএব তারা একত্র হলে পীলাত তাদেরকে বললেন, তোমাদের ইচ্ছা কি, আমি তোমাদের জন্য কাকে মুক্ত করবো? বারাব্বাকে, না, যাকে মসীহ্‌ বলে সেই ঈসাকে?
{27:18} কারণ তিনি জানতেন, তারা হিংসা বশতঃ তাঁকে দুশমনদের হাতে ধরিয়ে দিয়েছিল।
{27:19} তিনি বিচারাসনে বসে আছেন, এমন সময়ে তাঁর স্ত্রী তাঁকে বলে পাঠালেন, সেই ধার্মিকের প্রতি তুমি কিছুই করো না; কারণ আমি আজ স্বপ্নে তাঁর জন্য অনেক দুঃখ পেয়েছি।
{27:20} আর প্রধান ইমামেরা ও প্রাচীনবর্গরা লোকদেরকে প্রবৃত্তি দিল, যেন তারা বারাব্বাকে চেয়ে নেয় ও ঈসাকে হত্যা করবার কথা বলে।
{27:21} তখন শাসনকর্তা তাদেরকে বললেন, তোমাদের ইচ্ছা কি? সেই দু’জনের মধ্যে কাকে ছেড়ে দেব? তারা বললো, বারাব্বাকে।
{27:22} পীলাত তাদেরকে বললেন, তবে ঈসা, যাকে মসীহ্‌ বলে, তাকে কি করবো? তারা সকলে বললো, ওকে ক্রুশে দেওয়া হোক।
{27:23} তিনি বললেন, কেন? সে কি অপরাধ করেছে? কিন্তু তারা আরও চেঁচিয়ে বললো, ওকে ক্রুশে দেওয়া হোক।
{27:24} পীলাত যখন দেখলেন, তাঁর চেষ্টা বিফল, বরং আরও গোলযোগ হচ্ছে, তখন পানি নিয়ে লোকদের সাক্ষাতে হাত ধুয়ে বললেন, এই ধার্মিক ব্যক্তির রক্তপাতের সম্বন্ধে আমি নির্দোষ, তোমরাই তা বুঝবে।
{27:25} তাতে সমস্ত লোক জবাবে বললো, ওর রক্ত আমাদের উপরে ও আমাদের সন্তানদের উপরে বর্তুক।
{27:26} তখন তিনি তাদের জন্য বারাব্বাকে ছেড়ে দিলেন এবং ঈসাকে কশাঘাত করে ক্রুশে দেবার জন্য সৈন্যদের হাতে তুলে দিলেন।
{i27:27} সৈন্যদের ঠাট্টা-বিদ্রুপ
{27:27} তখন শাসনকর্তার সৈন্যরা ঈসাকে রাজপ্রাসাদে নিয়ে গিয়ে তাঁর কাছে সমস্ত সৈন্যদল একত্র করলো।
{27:28} আর তারা তাঁর কাপড় খুলে নিয়ে তাঁকে একখানি লাল রংয়ের কাপড় পরালো।
{27:29} আর কাঁটার মুকুট গেঁথে তাঁর মাথায় দিল ও তাঁর ডান হাতে এক গাছি নল দিল; পরে তাঁর সম্মুখে জানু পেতে তাঁকে বিদ্রূপ করে বললো, ‘ইহুদী-বাদশাহ্‌, সালাম!’
{27:30} আর তারা তাঁর শরীরে থুথু দিল ও সেই নল নিয়ে তাঁর মাথায় আঘাত করতে লাগল।
{27:31} আর তাঁকে বিদ্রূপ করার পর পোশাকখানি খুলে ফেলে তারা আবার তাঁর নিজের পোশাক পরিয়ে দিল এবং তাঁকে ক্রুশে দেবার জন্য নিয়ে চললো।
{i27:32} ঈসা মসীহের ক্রুশারোপণ
{27:32} আর বের হয়ে তারা শিমোন নামে এক জন কুরীণীয় লোকের দেখা পেল; তাকেই তাঁর ক্রুশ বহন করার জন্য বাধ্য করলো।
{27:33} পরে গল্‌গথা নামক স্থানে, অর্থাৎ যাকে মাথার খুলির স্থান বলে,
{27:34} সেখানে উপস্থিত হয়ে তারা তাঁকে পিত্ত মিশানো আঙ্গুর-রস পান করতে দিল; তিনি তা আস্বাদন করে পান করতে চাইলেন না।
{27:35} পরে তারা তাঁকে ক্রুশে দিয়ে তাঁর কাপড়-চোপড় গুলিবাঁট করে ভাগ করে নিল;
{27:36} এবং সেখানে বসে তাঁকে চৌকী দিতে লাগল।
{27:37} আর ওরা তাঁর মাথার উপরে তাঁর বিরুদ্ধে এই দোষের কথা লিখে লাগিয়ে দিল, ‘এই ব্যক্তি ঈসা, ইহুদীদের রাজা’।
{27:38} তখন দু’জন দস্যু তাঁর সঙ্গে ক্রুশে বিদ্ধ হল, এক জন ডান পাশে, আর এক জন বাম পাশে।
{27:39} তখন যেসব লোক সেই পথ দিয়ে যাতায়াত করছিল, তারা মাথা নাড়তে নাড়তে তাঁর নিন্দা করে বললো,
{27:40} ওহে, তুমি না এবাদতখানা ভেঙ্গে ফেল, আর তিন দিনের মধ্যে গেঁথে তুল! নিজেকে রক্ষা কর; যদি আল্লাহ্‌র পুত্র হও, ক্রুশ থেকে নেমে এসো।
{27:41} আর সেভাবে প্রধান ইমামেরা আলেমরা ও প্রাচীনরা বিদ্রূপ করে বললো,
{27:42} ঐ ব্যক্তি অন্য অন্য লোককে রক্ষা করতো, নিজেকে রক্ষা করতে পারে না। ও তো ইসরাইলের বাদশাহ্‌! এখন ক্রুশ থেকে নেমে আসুক; তা হলে আমরা ওর উপরে ঈমান আনবো।
{27:43} ও তো আল্লাহ্‌র উপরে ভরসা রাখে, এখন তিনি নিস্তার করুন, যদি ওকে চান; কেননা ও বলেছে, আমি আল্লাহ্‌র পুত্র।
{27:44} আর যে দু’জন দস্যু তাঁর সঙ্গে ক্রুশে বিদ্ধ হয়েছিল, তারাও সেই একই কথা বলে তাঁকে তিরস্কার করলো।
{i27:45} ঈসা মসীহের মৃত্যু
{27:45} পরে বেলা ষষ্ঠ ঘটিকা থেকে নবম ঘটিকা পর্যন্ত সারা দেশ অন্ধকারময় হয়ে রইলো।
{27:46} আর নবম ঘটিকার সময়ে ঈসা জোরে চিৎকার করে ডেকে বললেন, “এলী এলী লামা শবক্তানী,” অর্থাৎ “আল্লাহ্‌ আমার, আল্লাহ্‌ আমার, তুমি কেন আমায় পরিত্যাগ করেছ?”
{27:47} তাতে যারা সেখানে দাঁড়িয়েছিল, তাদের মধ্যে কেউ কেউ সেই কথা শুনে বললো, এই ব্যক্তি ইলিয়াসকে ডাকছে।
{27:48} আর তাদের এক জন অমনি দৌড়ে গেল, একখানি স্পঞ্জ নিয়ে তাতে সিরকা ভরলো এবং একটা নলে লাগিয়ে তাঁকে পান করতে দিল।
{27:49} কিন্তু অন্য সকলে বললো, থাক্‌, দেখি, ইলিয়াস ওকে রক্ষা করতে আসেন কি না।
{27:50} পরে ঈসা আবার জোরে চিৎকার করে শেষ নিশ্বাস ত্যাগ করলেন।
{27:51} আর দেখ, বায়তুল-মোকাদ্দসের পর্দা উপর থেকে নিচ পর্যন্ত চিরে দু’ভাগ হয়ে গেল, ভূমিকমপ হল ও শৈলগুলো বিদীর্ণ হল,
{27:52} এবং কবরগুলো খুলে গেল, আর অনেক পবিত্র লোকের মৃত দেহ জীবিত হয়ে উঠলো;
{27:53} এবং তাঁর পুনরুত্থানের পর তাঁরা কবর থেকে বের হয়ে পবিত্র নগরে প্রবেশ করলেন, আর অনেক লোককে দেখা দিলেন।
{27:54} শতপতি এবং যারা তাঁর সঙ্গে ঈসাকে পাহারা দিচ্ছিল, তারা ভূমিকমপ ও আর যা যা ঘটছিল তা দেখে অতিশয় ভয় পেয়ে বললো, সত্যিই, ইনি আল্লাহ্‌র পুত্র ছিলেন।
{27:55} আর সেখানে অনেক স্ত্রীলোক ছিলেন, দূর থেকে দেখছিলেন; তাঁরা ঈসার পরিচর্যা করতে করতে গালীল থেকে তাঁর পিছনে পিছনে এসেছিলেন।
{27:56} তাঁদের মধ্যে মগ্দলীনী মরিয়ম, ইয়াকুবের ও যোষির মা মরিয়ম এবং সিবদিয়ের পুত্রদের মা ছিলেন।
{i27:57} ঈসা মসীহের সমাধি
{27:57} পরে সন্ধ্যা হলে অরিমাথিয়ার ইউসুফ নামে এক জন ধনবান লোক আসলেন। তিনি নিজেও ঈসার সাহাবী হয়েছিলেন।
{27:58} তিনি পীলাতের কাছে গিয়ে ঈসার লাশ যাচ্ঞা করলেন। তখন পীলাত তা দিতে হুকুম করলেন।
{27:59} তাতে ইউসুফ লাশটি নিয়ে পরিষ্কার চাদরে জড়ালেন,
{27:60} এবং যে নতুন কবর তিনি নিজের জন্য শৈলে খুদিয়েছিলেন সেই কবরে তাঁর দেহ রাখলেন। তিনি সেই কবরের মুখে একখানি বড় পাথর গড়িয়ে দিয়ে চলে গেলেন।
{27:61} মগ্দলীনী মরিয়ম ও অন্য মরিয়ম সেখানে ছিলেন, তাঁরা কবরের সম্মুখে বসে রলেন।
{i27:62} ঈসা মসীহের কবরে পাহারার ব্যবস্থা
{27:62} পরদিন, অর্থাৎ আয়োজন-দিনের পরের দিন, প্রধান ইমামেরা ও ফরীশীরা পীলাতের কাছে একত্র হয়ে বললো,
{27:63} হুজুর, আমাদের মনে পড়ছে, সেই প্রবঞ্চক জীবিত থাকতে বলেছিল, তিন দিনের পরে আমি জীবিত হয়ে উঠবো।
{27:64} অতএব তৃতীয় দিন পর্যন্ত তার কবর পাহারা দিতে হুকুম করুন; পাছে তার সাহাবীরা এসে তাকে চুরি করে নিয়ে যায়, আর লোকদেরকে বলে, তিনি মৃতদের মধ্য থেকে জীবিত হয়ে উঠেছেন; তা হলে প্রথম ভ্রান্তির চেয়ে শেষ ভ্রান্তি আরও বেশি মন্দ হবে।
{27:65} পীলাত তাদেরকে বললেন, তোমাদের কাছে প্রহরী-দল আছে; তোমরা গিয়ে যথাসাধ্য রক্ষা কর।
{27:66} তাতে তারা গিয়ে প্রহরী-দলের সঙ্গে সেই পাথরের উপর সীলমোহর করে কবর রক্ষা করতে লাগল।
{i28:1} ঈসা মসীহের পুনরুত্থান
{28:1} বিশ্রামবার অবসান হলে, সপ্তাহের প্রথম দিন খুব ভোরে, মগ্দলীনী মরিয়ম ও অন্য মরিয়ম কবর দেখতে আসলেন।
{28:2} আর দেখ, মহা-ভূমিকমপ হল; কেননা প্রভুর এক জন ফেরেশতা বেহেশত থেকে নেমে এসে সেই পাথরখানি সরিয়ে দিলেন এবং তার উপরে বসলেন।
{28:3} তাঁর চেহারা বিদ্যুতের মত এবং তাঁর পোশাক তুষারের মত সাদা রংয়ের।
{28:4} তাঁর ভয়ে প্রহরীরা কাঁপতে লাগল ও মরার মত হয়ে পড়লো।
{28:5} সেই ফেরেশতা স্ত্রীলোক কয়টিকে বললেন, তোমরা ভয় করো না, কেননা আমি জানি যে, তোমরা ক্রুশে হত ঈসার খোঁজ করছো।
{28:6} তিনি এখানে নেই; কেননা তিনি জীবিত হয়ে উঠেছেন, যেমন বলেছিলেন; এসো, তিনি যেখানে শুয়েছিলেন, সেই স্থান দেখ।
{28:7} আর শীঘ্র গিয়ে তাঁর সাহাবীদেরকে বল যে, তিনি মৃতদের মধ্য থেকে জীবিত হয়ে উঠেছেন এবং দেখ, তোমাদের আগে গালীলে যাচ্ছেন, সেখানে তাঁকে দেখতে পাবে; দেখ, আমি তোমাদেরকে বললাম।
{28:8} তখন তাঁরা সভয়ে ও মহানন্দে শীঘ্র কবর থেকে প্রস্থান করে তাঁর সাহাবীদেরকে সংবাদ দেবার জন্য দৌড়ে গেলেন।
{28:9} আর দেখ, ঈসা তাদের সম্মুখবর্তী হলেন, বললেন, “আস্‌সালামু আলাইকুম।” তখন তাঁরা কাছে এসে তাঁর পা ধরলেন ও তাঁকে সেজ্‌দা করলেন।
{28:10} তখন ঈসা তাঁদেরকে বললেন, ভয় করো না; তোমরা যাও, আমার ভাইদেরকে সংবাদ দাও, যেন তারা গালীলে যায়; সেখানে তারা আমাকে দেখতে পাবে।
{i28:11} পাহারাদারদের ভাষ্য
{28:11} তাঁরা যাচ্ছেন, ইতোমধ্যে দেখ, প্রহরী-দলের কেউ কেউ নগরে গিয়ে যা যা ঘটেছিল, সেসব বিবরণ প্রধান ইমামদেরকে জানালো।
{28:12} তখন তারা প্রাচীনদের সঙ্গে একত্র হয়ে ও পরামর্শ করে ঐ সৈন্যদেরকে অনেক টাকা দিল, বললো,
{28:13} তোমরা বলো যে, তার সাহাবীরা রাতের বেলায় এসে যখন আমরা ঘুমিয়ে ছিলাম তখন তাকে চুরি করে নিয়ে গেছে।
{28:14} আর যদি এই কথা শাসনকর্তার কর্ণগোচর হয়, তবে আমরাই তাঁকে বুঝিয়ে তোমাদের ভাবনা দূর করবো।
{28:15} তখন তারা সেই টাকা নিয়ে, যেমন শিক্ষা পেল, তেমনি কাজ করলো। আর ইহুদীদের মধ্যে সেই জনরব রটে গেল, তা আজ পর্যন্ত রয়েছে।
{i28:16} ঈসা মসীহের শেষ হুকুম
{28:16} পরে এগার জন সাহাবী গালীলে ঈসার নির্ধারিত পর্বতে গমন করলেন,
{28:17} আর তাঁকে দেখে সেজ্‌দা করলেন; কিন্তু কেউ কেউ সন্দেহ করলেন।
{28:18} তখন ঈসা কাছে এসে তাঁদের সঙ্গে কথা বললেন। তিনি তাঁদের বললেন, বেহেশতে ও দুনিয়াতে সমস্ত কর্তৃত্ব আমাকে দেওয়া হয়েছে।
{28:19} অতএব তোমরা গিয়ে সমস্ত জাতিকে সাহাবী কর; পিতার ও পুত্রের ও পাক-রূহের নামে তাদেরকে বাপ্তিস্ম দাও;
{28:20} আমি তোমাদেরকে যা যা হুকুম করেছি, সেসব পালন করতে তাদেরকে শিক্ষা দাও। আর দেখ, আমিই যুগের শেষ সময় পর্যন্ত প্রতিদিন তোমাদের সঙ্গে সঙ্গে আছি।
