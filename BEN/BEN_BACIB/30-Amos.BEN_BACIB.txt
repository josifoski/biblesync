{i1:1} ভিন্ন ভিন্ন জাতির উপরে আল্লাহ্‌র শাসন
{1:1} আমোজের কথা। তিনি তকোয়স্থ ভেড়ার পালকদের এক জন ছিলেন; তিনি এহুদার বাদশাহ্‌ উষিয়ের কালে এবং যোয়াশের পুত্র ইসরাইলের বাদশাহ্‌ ইয়ারাবিমের কালে, ভূমিকম্পের দু’বছর আগে, ইসরাইল সম্বন্ধে এসব দর্শন পান।
{1:2} তিনি বললেন, মাবুদ সিয়োন থেকে গর্জন করবেন, জেরুশালেম থেকে তাঁর কণ্ঠস্বর শোনাবেন; তাতে ভেড়ার রাখালদের চারণভূমিগুলো শোক করবে হবে, কর্মিলের শিখর শুকিয়ে যাবে।
{1:3} মাবুদ এই কথা বলেন, দামেস্কের তিনটা অধর্মের কারণে, এমন কি, চারটা অধর্মের জন্য আমি তার দণ্ড নিবারণ করবো না, কেননা তারা লোহার শস্য-মাড়াই যন্ত্রে গিলিয়দকে মাড়াই করেছে;
{1:4} অতএব আমি হসায়েল-কুলে আগুন নিক্ষেপ করবো, তা বিন্‌হদদের অট্টালিকাগুলো গ্রাস করবে।
{1:5} আর আমি দামেস্কের অর্গল ভেঙ্গে ফেলবো, আবনের উপত্যকা থেকে সেখানকার নিবাসীকে ও বৈৎ-এদন থেকে রাজদণ্ডধারীকে মুছে ফেলব; এবং অরামের লোকেরা বন্দী হয়ে কীরে যাবে; মাবুদ এই কথা বলেন।
{1:6} মাবুদ এই কথা বলেন, গাজার তিনটা অধর্মের কারণে, এমন কি, চারটা অধর্মের জন্য আমি তার দণ্ড নিবারণ করবো না, কেননা তারা ইদোমের হাতে তুলে দেবার জন্য সমস্ত লোককে বন্দী করে নিয়ে গিয়েছিল;
{1:7} অতএব আমি গাজার প্রাচীরে আগুন নিক্ষেপ করবো, তা তার অট্টালিকাগুলো গ্রাস করবে।
{1:8} আর আমি অস্‌দোদ থেকে সেখানকার নিবাসীকে ও অস্কিলোন থেকে রাজদণ্ড-ধারীকে মুছে ফেলব; ইক্রোণের বিপক্ষে আমার হাত বাড়িয়ে দেবো, আর ফিলিস্তিনীদের অবশিষ্টাংশও বিনষ্ট হবে; এই কথা সার্বভৌম মাবুদ বলেন।
{1:9} মাবুদ এই কথা বলেন, টায়ারের তিনটা অধর্মের জন্য, এমন কি, চারটা অধর্মের জন্য আমি তার দণ্ড নিবারণ করবো না, কেননা তারা সমস্ত লোককে ইদোমের হাতে তুলে দিয়েছিল, ভ্রাতৃ-নিয়ম স্মরণ করলো না।
{1:10} অতএব আমি টায়ারের প্রাচীরে আগুন নিক্ষেপ করবো, তা তার অট্টালিকাগুলো গ্রাস করবে।
{1:11} মাবুদ এই কথা বলেন, ইদোমের তিনটা অধর্মের কারণে, এমন কি, চারটা অধর্মের জন্য আমি তার দণ্ড নিবারণ করবো না; কেননা সে তলোয়ার নিয়ে আপন ভাইকে তাড়না করেছিল, করুণার বিরুদ্ধাচরণ করেছিল; তার ক্রোধ নিত্য জ্বলে উঠতো, তার কোপ সব সময় প্রস্তুত থাকতো;
{1:12} অতএব আমি তৈমনের উপরে আগুন নিক্ষেপ করবো, তা বস্রার অট্টালিকাগুলো গ্রাস করবে।
{1:13} মাবুদ এই কথা বলেন, অম্মোনীয়দের তিনটা অধর্মের কারণে, এমন কি, চারটা অধর্মের জন্য আমি তাদের দণ্ড নিবারণ করবো না; কেননা তারা গিলিয়দস্থ গর্ভবতী স্ত্রীলোকদের উদর বিদীর্ণ করেছিল, যেন নিজেদের সীমা সম্প্রসারণ করতে পারে;
{1:14} অতএব আমি রব্বার প্রাচীরে আগুন জ্বালাবো, তা তার অট্টালিকাগুলো গ্রাস করবে, যুদ্ধের দিনে সিংহনাদ হবে, ঘূর্ণিবাতাস দিনে প্রচণ্ড ঝটিকা হবে;
{1:15} আর তাদের বাদশাহ্‌ ও তার কর্মকর্তারা একসঙ্গে নির্বাসনে যাত্রা করবে; মাবুদ এই কথা বলেন।
{2:1} মাবুদ এই কথা বলেন, মোয়াবের তিনটা অধর্মের কারণে, এমন কি, চারটা অধর্মের জন্য আমি তার দণ্ড নিবারণ করবো না; কেননা সে ইদোমের বাদশাহ্‌র অস্থি পুড়িয়ে ছাই করে দিয়েছিলে;
{2:2} অতএব আমি মোয়াবের উপরে আগুন নিক্ষেপ করবো, তা করিয়োতের অট্টালিকাগুলো গ্রাস করবে, এবং কোলাহল, সিংহনাদ ও তুরীধ্বনি সহকারে মোয়াব প্রাণত্যাগ করবে;
{2:3} আর আমি তার মধ্য থেকে শাসনকর্তাকে মুছে ফেলব এবং তার সঙ্গে তার সকল কর্মকর্তাদেরকেও সংহার করবো; মাবুদ এই কথা বলেন।
{i2:4} এহুদার দণ্ড
{2:4} মাবুদ এই কথা বলেন, এহুদার তিনটা অধর্মের কারণে, এমন কি, চারটা অধর্মের জন্য আমি তার দণ্ড নিবারণ করবো না; কেননা তারা মাবুদের শরীয়ত অগ্রাহ্য করেছে, তাঁর বিধিগুলো পালন করে নি, কিন্তু তাদের পূর্বপুরুষেরা যে মিথ্যা বস্তুর অনুগামী হয়েছিল, তা দ্বারা নিজেরাও বিভ্রান্ত হয়েছে।
{2:5} অতএব আমি এহুদার উপরে আগুন নিক্ষেপ করবো, তা জেরুশালেমের অট্টালিকাগুলো গ্রাস করবে।
{i2:6} ইসরাইলের দণ্ড
{2:6} মাবুদ এই কথা বলেন, ইসরাইলের তিনটা অধর্মের কারণে, এমন কি, চারটা অধর্মের জন্য আমি তার দণ্ড নিবারণ করবো না, কেননা তারা রূপার বিনিময়ে ধার্মিককে ও এক জোড়া জুতার বিনিময়ে দরিদ্রকে বিক্রি করেছে।
{2:7} তারা দীনহীন লোকদের মাথায় ভূমির ধূলির আকাঙক্ষা করে ও নম্র লোকদের পথ বাঁকা করে এবং পিতা ও পুত্র এক নারীতে গমন করে, যেন আমার পবিত্র নাম অপবিত্র হয়।
{2:8} আর তারা সমস্ত কোরবানগাহ্‌র কাছে বন্ধক নেওয়া কাপড়ের উপরে শয়ন করে ও অর্থদণ্ডে দণ্ডিত লোকদের আঙ্গুর-রস তাদের আল্লাহ্‌র এবাদতখানায় পান করে।
{2:9} আমিই তো তাদের সম্মুখে সেই আমোরীয়কে উচ্ছিন্ন করেছিলাম, যে এরস গাছের মত দীর্ঘকায় ও অলোন গাছের মত বলিষ্ঠ ছিল; তবু আমি উপরে তার ফল ও নিচে তার মূল উচ্ছিন্ন করেছিলাম।
{2:10} আর ইমোরীয়ের দেশ অধিকার হিসেবে দেবার জন্য আমিই তোমাদের মিসর দেশ থেকে এনেছিলাম ও চল্লিশ বছর পর্যন্ত মরুভূমিতে গমন করিয়েছিলাম।
{2:11} আর আমি তোমাদের পুত্রদের মধ্যে কাউকে কাউকে নবী ও তোমাদের যুবকদের মধ্যে কাউকে কাউকে নাসরীয় করে উৎপন্ন করতাম। হে বনি-ইসরাইলরা, এই কথা কি সত্যি নয়? মাবুদ এই কথা বলেন।
{2:12} কিন্তু তোমরা সেই নাসরীয়দের আঙ্গুর-রস পান করাতে এবং সেই নবীদের হুকুম করতে যেন ভবিষ্যদ্বাণী না বলে।
{2:13} দেখ, পরিপূর্ণ ঘোড়ার গাড়ি যেমন গমের আঁটি পেষণ করে, তেমনি আমি তোমাদেরকে তোমাদের স্থানে নিষ্পেষণ করবো।
{2:14} দ্রুতগামীর পলায়নের উপায় নষ্ট হবে, বলবান আপন বল দৃঢ় করবে না ও বীর নিজের প্রাণ রক্ষা করবে না;
{2:15} আর তীরন্দাজ দাঁড়িয়ে থাকবে না ও দ্রুত দৌড়াতে পারা লোকেরাও রক্ষা পাবে না এবং ঘোড়সওয়ারও নিজের প্রাণ রক্ষা করবে না;
{2:16} আর বীরদের মধ্যে যে জন সাহসী, সেও সেদিন উলঙ্গ হয়ে পালিয়ে যাবে, মাবুদ এই কথা বলেন।
{i3:1} ইসরাইলের বিরুদ্ধে মাবুদের কথা
{3:1} হে বনি-ইসরাইল, তোমরা এই কালাম শোন, যা তোমাদের বিরুদ্ধে মাবুদ বলেছেন — আমি মিসর দেশ থেকে যাকে বের করে এনেছি, সেসব গোষ্ঠীর বিরুদ্ধে —
{3:2} আমি দুনিয়ার সমস্ত গোষ্ঠীর মধ্যে তোমাদেরই পরিচয় নিয়েছি, এজন্য তোমাদের সমস্ত অপরাধ বিচার করে তোমাদের প্রতিফল দেব।
{3:3} একপরামর্শ না হলে দুই ব্যক্তি কি একসঙ্গে চলে?
{3:4} শিকার না পেলে বনের মধ্যে সিংহ কি গর্জন করে? কোন পশু না ধরলে গহ্বরে যুবা কেশরী কি হুঙ্কার করে?
{3:5} কল না পাতলে পাখি কি ফাঁদের কাছে আসবে? কিছু ধরা না পড়লে কল কি ভূমি থেকে লাফিয়ে উঠে?
{3:6} নগরের মধ্যে তূরী বাজলে লোকেরা কি কাঁপে না? মাবুদ না ঘটালে নগরের মধ্যে কি অমঙ্গল ঘটে?
{3:7} নিশ্চয়ই সার্বভৌম মাবুদ নিজের গোলাম নবীদের কাছে তাঁর গূঢ় মন্ত্রণা প্রকাশ না করে কিছুই করেন না।
{3:8} সিংহ গর্জন করলে, কে না ভয় করবে? সার্বভৌম মাবুদ কথা বললেন, কে না ভবিষ্যদ্বাণী বলবে?
{3:9} তোমরা অস্‌দোদের অট্টালিকাগুলোর উপরে ও মিসর দেশের অট্টালিকাগুলোর উপরে ঘোষণা কর, আর বল, তোমরা সামেরিয়ার পর্বতমালার উপরে জমায়েত হও; আর দেখ, তার মধ্যে কত মহাকোলাহল! তার মধ্যে কত জুলুম!
{3:10} ওরা ন্যায় আচরণ করতে জানে না, মাবুদ এই কথা বলেন, তারা নিজ নিজ অট্টালিকায় দৌরাত্ম ও লুট সঞ্চয় করে।
{3:11} এজন্য সার্বভৌম মাবুদ এই কথা বলেন, এক জন বিপক্ষ! সে দেশ ঘিরে ফেলবে, সে তোমার প্রতিরক্ষার উপায়গুলো ধ্বংস করবে এবং তোমার অট্টালিকাগুলো লুট করবে।
{3:12} মাবুদ এই কথা বলেন, সিংহের মুখ থেকে যেমন ভেড়ার রাখাল দু’টি পা কিংবা একটি কর্ণমূল উদ্ধার করে, তেমনি সেই বনি-ইসরাইলদের উদ্ধার করা যাবে, যারা সামেরিয়ায় বিছানার কোণে কিংবা পালঙ্কের উপর শিল্পীত চাদরে বসে থাকে।
{3:13} তোমরা শোন, আর ইয়াকুবের কুলের বিরুদ্ধে সাক্ষ্য দাও, এই কথা সার্বভৌম মাবুদ, বাহিনীগণের আল্লাহ্‌ বলেন।
{3:14} কেননা আমি যেদিন ইসরাইলকে তার অধর্মগুলোর প্রতিফল দেব, সেদিন বৈথেলস্থ কোরবানগাহ্‌গুলোকে প্রতিফল দেব, তাতে কোরবানগাহ্‌র শিংগুলো ছিন্ন হয়ে ভূমিতে পড়বে।
{3:15} আমি শীতকালের ও গ্রীষ্মকালের বাড়িকে আঘাত করবো; হাতির দাতের বাড়িগুলো নষ্ট হবে এবং অনেক বাড়ি ধ্বংস হবে, মাবুদ এই কথা বলেন।
{i4:1} ইসরাইলের প্রতি দ্বিতীয় অনুযোগ
{4:1} হে সামেরিয়ার পাহাড়ের উপরিস্থ বাশনের গাভীগুলো, এই কালাম শোন; তোমরা দীনহীন লোকদের প্রতি জুলুম করছো, দরিদ্রদেরকে চূর্ণ করছো এবং নিজেদের মালিকদের বলছো কিছু আন, আমরা পান করি।
{4:2} সার্বভৌম মাবুদ তাঁর পবিত্রতার শপথ করে বলেছেন, দেখ, তোমাদের উপরে এমন সময় আসছে, যে সময়ে লোকে তোমাদেরকে আঁকড়া ও তোমাদের শেষাংশকে জেলের বড়শি দিয়ে টেনে নিয়ে যাবে।
{4:3} আর তোমরা প্রত্যেকে নিজ নিজ সম্মুখস্থ ভগ্নস্থান দিয়ে বের হবে এবং হর্মোণে নিক্ষিপ্ত হবে, মাবুদ এই কথা বলেন।
{4:4} তোমরা বেথেলে গিয়ে অধর্ম কর, গিল্‌গলে গিয়ে অধর্মের বৃদ্ধি কর এবং প্রতি প্রভাতে নিজ নিজ কোরবানী ও প্রতি তিন দিনের দিন নিজ নিজ দশ ভাগের এক ভাগ উৎসর্গ কর।
{4:5} আর শুকরিয়ার উদ্দেশে খামিযুক্ত দ্রব্য কোরবানী কর এবং স্বেচ্ছাদত্ত উপহারের বিষয় ঘোষণা কর ও প্রচার কর; কেননা, হে বনি-ইসরাইল, তোমরা এই রকম করতেই ভালবাস, এই কথা সার্বভৌম মাবুদ বলেন।
{i4:6} ইসরাইল শাসন অগ্রাহ্য করলো
{4:6} আর আমিও তোমাদের সমস্ত নগরে দন্তাবলির পরিচ্ছন্নতা ও তোমাদের সমস্ত বাসস্থানে খাদ্যাভাব তোমাদেরকে দিলাম; তবুও তোমরা আমার কাছে ফিরে আসলে না, মাবুদ এই কথা বলেন।
{4:7} আর শস্য পাকবার তিন মাস আগে আমিও তোমাদের থেকে বৃষ্টি নিবারণ করলাম; এক নগরে বৃষ্টি ও অন্য নগরে অনাবৃষ্টি দিলাম; একটি ক্ষেত পানিতে সিক্ত হল, অন্য ক্ষেতটি পানির অভাবে শুকিয়ে গেল।
{4:8} তাই পানি পান করার জন্য দুই তিন নগরের লোক টলতে টলতে অন্য এক নগরে যেত, কিন্তু তৃপ্ত হত না; তবুও তোমরা আমার কাছে ফিরে আসলে না, মাবুদ এই কথা বলেন।
{4:9} আমি শস্যের শোষ ও ম্লানি রোগ দ্বারা তোমাদের আঘাত করলাম; শূককীট তোমাদের বহুসংখ্যক বাগান, তোমাদের আঙ্গুরক্ষেত, তোমাদের ডুমুর গাছ ও জলপাই গাছ খেয়ে ফেললো; তবুও তোমরা আমার কাছে ফিরে আসলে না, মাবুদ এই কথা বলেন।
{4:10} আমি তোমাদের মধ্যে মিসর দেশের মহামারীর মত মহামারী পাঠালাম; তলোয়ার দ্বারা তোমাদের যুবকদের হত্যা করলাম ও তোমাদের ঘোড়াগুলোকে নিয়ে গেলাম; আর তোমাদের শিবিরের দুর্গন্ধ তোমাদের নাসিকাতে প্রবেশ করালাম; তবুও তোমরা আমার কাছে ফিরে আসলে না, মাবুদ এই কথা বলেন।
{4:11} আমি তোমাদের কতগুলো স্থান উৎপাটন করলাম, যেমন আল্লাহ্‌ সাদুম ও আমুরা উৎপাটন করেছিলেন, তাতে তোমরা আগুন থেকে তুলে নেওয়া জ্বলন্ত কাঠের মত হলে; তবুও তোমরা আমার কাছে ফিরে আসলে না, মাবুদ এই কথা বলেন।
{4:12} হে ইসরাইল, এজন্য আমি তোমার প্রতি এরকম ব্যবহার করবো; আর এই কারণে, হে ইসরাইল, তুমি তোমার আল্লাহ্‌র সঙ্গে সাক্ষাৎ করতে প্রস্তুত হও।
{4:13} কেননা দেখ, তিনি পর্বতমালার নির্মাতা ও বায়ুর সৃষ্টিকর্তা; তিনি মানুষের কাছে তাঁর চিন্তা প্রকাশ করেন; তিনি আলোকে অন্ধকার করেন ও দুনিয়ার উচ্চস্থলীগুলোর উপর দিয়ে চলাচল করেন; বাহিনীগণের আল্লাহ্‌ মাবুদ, এই তাঁর নাম।
{i5:1} ইসরাইলের গুনাহের জন্য মাতম
{5:1} হে ইসরাইল-কুল, আমি তোমাদের বিষয়ে যে মাতম করি, তা শোন।
{5:2} ইসরাইল-কুমারী পড়ে গেছে, সে আর উঠবে না; সে তার ভূমিতে আছাড় খেয়েছে; তাকে উঠাবার কেউ নেই।
{5:3} কারণ সার্বভৌম মাবুদ এই কথা বলেন, যে নগরের লোকেরা এক হাজার লোক বের হয়, তার একশত অবশিষ্ট থাকবে; আর যেখানে লোকেরা একশত হয়ে বের হয়, তার দশ জন অবশিষ্ট থাকবে, ইসরাইল-কুলের জন্য।
{5:4} কারণ মাবুদ ইসরাইল-কুলকে এই কথা বলেন, তোমরা আমার খোঁজ কর, তাতে বাঁচবে।
{5:5} কিন্তু বেথেলের খোঁজ করো না, গিল্‌গলে প্রবেশ করো না ও বের্‌শেবাতে যেও না; কেননা গিল্‌গল অবশ্য নির্বাসিত হবে, বেথেল অসার হয়ে পড়বে।
{5:6} মাবুদের খোঁজ কর, তাতে বাঁচবে; নতুবা তিনি ইউসুফের কুলে আগুনের মতই জ্বলবেন, আর সেই আগুন গ্রাস করবে, বেথেলে সেই আগুন নিভিয়ে ফেলবার কেউই থাকবে না।
{5:7} তোমরা বিচারকে তিক্ত বস্তুতে পরিণত করছো ও ধার্মিকতাকে ভূমিসাৎ করছে।
{5:8} তাঁর খোঁজ কর, যিনি কৃত্তিকা ও মৃগশীর্ষ নক্ষত্র সৃষ্টি করেছেন, যিনি ঘন অন্ধকারকে প্রভাতে পরিণত করেন, যিনি দিনকে রাতের মত অন্ধকারময় করেন, যিনি সমুদ্রের জলরাশিকে আহ্বান করে স্থলের উপর ঢেলে দেন; তাঁর নাম মাবুদ।
{5:9} তিনি বলবানের প্রতি হঠাৎ সর্বনাশ উপস্থিত করেন, তাতে সর্বনাশ দুর্গের উপরে আসে।
{5:10} যে নগর-দ্বারে অনুযোগ করে, লোকে তাকে হিংসা করে এবং তারা সত্যবাদীকে ঘৃণা করে।
{5:11} তোমরা দীনহীন লোককে পদতলে দলিত করছো ও তার কাছ থেকে গমরূপ দর্শনী গ্রহণ করছো; এজন্য, তোমরা খোদাই-করা পাথরের বাড়ি নির্মাণ করেছ বটে, কিন্তু তাতে বাস করতে পারবে না; তোমরা রম্য আঙ্গুরক্ষেত রোপণ করেছ বটে, কিন্তু তার আঙ্গুর-রস পান করতে পারবে না।
{5:12} কেননা আমি জানি, তোমাদের অধর্ম বহুবিধ, তোমাদের গুনাহ্‌ কঠোর; তোমরা ধার্মিককে কষ্ট দিচ্ছ, ঘুষ গ্রহণ করছো এবং নগর-দ্বারে দরিদ্র লোকদের প্রতি অন্যায় করছো।
{5:13} এজন্য এমন সময়ে বুদ্ধিমান লোক চুপ করে থাকে, কেননা এটি দুঃসময়।
{5:14} উত্তমের চেষ্টা কর, মন্দের নয়, যেন বাঁচতে পার; তাতে মাবুদ, বাহিনীগণের আল্লাহ্‌, তোমাদের সঙ্গে থাকবেন, যেমন তোমরা বলে থাক।
{5:15} মন্দকে ঘৃণা কর ও উত্তমকে ভালবাস এবং নগর-দ্বারে ন্যায়বিচার স্থাপন কর; তাতে হয় তো বাহিনীগণের আল্লাহ্‌ মাবুদ ইউসুফের অবশিষ্টাংশের প্রতি কৃপা করবেন।
{5:16} এজন্য প্রভু, বাহিনীগণের আল্লাহ্‌ মাবুদ, এই কথা বলেন, সমস্ত চকে মাতম হবে এবং লোকে সমস্ত পথে হায় হায় করবে; আর তারা চেঁচিয়ে কৃষককে মাতম করতে বলবে, যারা মাতম করতে নিপুণ তাদেরকে হাহাকার করতে বলবে।
{5:17} আর সমস্ত আঙ্গুর-ক্ষেতে মাতম হবে, কেননা আমি তোমার মধ্য দিয়ে গমন করবো, মাবুদ এই কথা বলেন।
{i5:18} মাবুদের দিন ঘোর অন্ধকার
{5:18} তোমরা, যারা মাবুদের দিনের আকাঙক্ষা কর; ধিক্‌ তোমাদের! মাবুদের দিন তোমাদের কি করবে? তা অন্ধকার, আলো নয়।
{5:19} কোন ব্যক্তি হয়তো সিংহ থেকে পালিয়ে গেল, আর ভল্লুকীর সম্মুখে পড়লো; অথবা বাড়িতে গিয়ে দেয়ালে হাত রাখলে সাপ তাকে দংশন করলো।
{5:20} মাবুদের দিন কি আলো, অন্ধকার কি নয়? তা কি ঘোর অন্ধকার নয়, তাতে কি আলো থাকবে?
{5:21} আমি তোমাদের উৎসবগুলো ঘৃণা করি, অগ্রাহ্য করি, আমি তোমাদের মাহ্‌ফিলগুলো আমি সহ্য করতে পারি না।
{5:22} তোমরা আমার কাছে পোড়ানো-কোরবানী ও নৈবেদ্য উৎসর্গ করলে আমি তা গ্রাহ্য করবো না এবং তোমাদের পুষ্ট পশুর মঙ্গল-কোরবানীদানেও দৃষ্টিপাত করবো না।
{5:23} আমার কাছ থেকে তোমার সঙ্গীতের শোরগোল দূর কর, আমি তোমার নেবল-যন্ত্রের বাদ্য শোনব না।
{5:24} কিন্তু বিচার পানির মত প্রবাহিত হোক, ধার্মিকতা চিরপ্রবাহমান স্রোতের মত বয়ে যাক।
{5:25} হে ইসরাইল-কুল, তোমরা মরুভূমিতে চল্লিশ বছর পর্যন্ত কি আমার উদ্দেশে কোরবানী ও নৈবেদ্য উৎসর্গ করেছিলে?
{5:26} বরং তোমরা তোমাদের বাদশাহ্‌ সিক্কুৎকে ও কীয়ূন নামক তোমাদের মূর্তিগুলোকে, তোমাদের দেবতার তারা, যা তোমরা নিজেদের জন্য তৈরি করেছিলে, এসব তুলে বহন করতে।
{5:27} অতএব আমি তোমাদের নির্বাসনের জন্য দামেস্কের ওদিকে গমন করাব, মাবুদ এই কথা বলেন, যাঁর নাম বাহিনীগণের আল্লাহ্‌।
{i6:1} আরামে বাসকারীদের আনন্দ চূর্ণ হবে
{6:1} ধিক্‌ তাদেরকে যারা সিয়োনে নিশ্চিন্ত বাস করছে ও তাদেরকে যারা সামেরিয়া পর্বতে নির্ভয়ে বাস করছে, জাতিদের শ্রেষ্ঠাংশের মধ্যে যারা প্রসিদ্ধ, ইসরাইল-কুল যাদের শরণাগত।
{6:2} তোমরা কল্‌নীতে গিয়ে দেখ ও সেখান থেকে বড় হমাতে গমন কর, পরে ফিলিস্তিনীদের গাতে নেমে যাও; সেই সকল রাজ্য কি এই দুই রাজ্য থেকে উত্তম? কিংবা তাদের সীমা কি তোমাদের সীমা থেকে বড়?
{6:3} ওরা অমঙ্গলের দিনকে নিজেদের থেকে দূরে রাখছে ও দৌরাত্ম্যের আসন নিকটবর্তী করছে;
{6:4} তারা হাতির দাঁতের বিছানায় শয়ন করে, পালঙ্কের উপরে নিজ নিজ শরীর লম্বা করে এবং পালের মধ্য থেকে ভেড়ার বাচ্চাগুলোর, আস্তাবলের মধ্য থেকে বাছুরগুলোকে এনে ভোজন করে;
{6:5} তারা নেবল-যন্ত্রের বাদ্যে উচ্চস্বরে গান করে, দাউদের মত নিজেদের জন্য নানা বাদ্যযন্ত্রের উদ্ভাবন করে;
{6:6} তারা বড় বড় ভাণ্ডে আঙ্গুর-রস পান করে এবং উৎকৃষ্ট তেল শরীরে মাখে, কিন্তু তারা ইউসুফের দুর্দশায় দুঃখিত হয় না।
{6:7} এজন্য এখন তারা প্রথম নির্বাসিত লোকদের সঙ্গে নির্বাসিত হবে ও আরামে শয়নকারীদের আনন্দ-চিৎকার শেষ হবে।
{6:8} সার্বভৌম মাবুদ নিজের নামে কসম খেয়েছেন, এই কথা বাহিনীগণের আল্লাহ্‌ মাবুদ বলেন; আমি ইয়াকুবের অহংকার ঘৃণা করি ও তার অট্টালিকাগুলো দেখতে পারি না; এজন্য আমি নগর ও তার মধ্যকার সকলকে অন্যের হাতে তুলে দেব।
{6:9} একটি বাড়িতে দশ জন মানুষ অবশিষ্ট থাকলেও তারা মারা পড়বে।
{6:10} আর বাড়ি থেকে লাশগুলো বের করার জন্য কোন ব্যক্তির চাচা, এমন কি, শবদাহকারী, তাকে তোলার পর অন্তঃপুরস্থ ব্যক্তিকে জিজ্ঞাসা করবে, এখনও কি তোমার কাছে আর কেউ আছে? সে বলবে, কেউ নেই। তখন সে বলবে, চুপ কর; মাবুদের নাম উচ্চারণ করার নয়।
{6:11} কারণ দেখ, মাবুদ হুকুম করেন আর বড় বাড়ি খণ্ড-বিখণ্ড ও ছোট বাড়ি ছিন্ন বিচ্ছিন্ন করা যাবে।
{6:12} শৈলে কি ঘোড়ারা দৌড়াবে, কিংবা কেউ বলদ নিয়ে হাল বইবে? তবে তোমরা কেন বিচারকে বিষবৃক্ষস্বরূপ ও ধার্মিকতার ফলকে তিক্ত বস্তুস্বরূপ করেছ?
{6:13} তোমরা অবস্তুতে আনন্দ করছো, বলছো, আমরা কি নিজেদের বলে শৃঙ্গ দু’টি লাভ করি নি?
{6:14} কারণ, হে ইসরাইল-কুল, দেখ, আমি তোমাদের বিরুদ্ধে একটি জাতি দাঁড় করাব, এই কথা বাহিনীগণের আল্লাহ্‌ মাবুদ বলেন; তারা হমাতের প্রবেশস্থান থেকে অরাবা সমভূমির স্রোতোমার্গ পর্যন্ত তোমাদের প্রতি জুলুম করবে।
{i7:1} পঙ্গপাল, আগুন ও ওলোন
{7:1} সার্বভৌম মাবুদ আমাকে এরকম দেখালেন; দেখ, পরবর্তী সময়ে অঙ্কুরিত ঘাসের অঙ্কুরারম্ভে তিনি পঙ্গপালদেরকে গঠন করলেন; আর দেখ, বাদশাহ্‌র ঘাস কাটার পরে সেই ঘাস উৎপন্ন হচ্ছিল।
{7:2} তারা ভূমির ওষধি নিঃশেষে ভোজন করলে আমি বললাম, হে সার্বভৌম মাবুদ, আরজ করি, মাফ কর; ইয়াকুব কিভাবে দাঁড়াবে? কেননা সে ক্ষুদ্র।
{7:3} মাবুদ সেই বিষয়ে অনুশোচনা করলেন; মাবুদ বললেন, ঐ রকম ঘটবে না।
{7:4} সার্বভৌম মাবুদ আমাকে এরকম দেখালেন; দেখ, সার্বভৌম মাবুদ বিবাদের জন্য আগুনকে আহ্বান করলেন, আর সে মহাজলধিকে গ্রাস করে ভূমি গ্রাস করতে লাগল।
{7:5} তখন আমি বললাম, হে সার্বভৌম মাবুদ, আরজ করি, ক্ষান্ত হও; ইয়াকুব কিভাবে দাঁড়াবে? কেননা সে ক্ষুদ্র।
{7:6} মাবুদ সেই বিষয়ে অনুশোচনা করলেন; সার্বভৌম মাবুদ বললেন, এও হবে না।
{7:7} তিনি আমাকে এরকম দেখালেন, দেখ, প্রভু ওলোন হাতে নিয়ে ওলোনের দ্বারা প্রস্তুত একটি দেয়ালের উপরে দাঁড়িয়ে আছেন।
{7:8} আর মাবুদ আমাকে বললেন, আমোজ, তুমি কি দেখছ? আমি বললাম, ওলোন দেখতে পাচ্ছি। তখন প্রভু বললেন, দেখ, আমি আমার লোক ইসরাইলের মধ্যে ওলোনসূত্র লাগাচ্ছি, তাদের আর অমনি ছেড়ে যাব না।
{7:9} আর ইস্‌হাকের উচ্চস্থলীগুলো ধ্বংস হবে, ইসরাইলের পবিত্রস্থানগুলো উৎসন্ন হবে এবং আমি তলোয়ার নিয়ে ইয়ারাবিমের কুলের বিরুদ্ধে উঠবো।
{i7:10} আমোজের সাহস
{7:10} তখন বেথেলের ইমাম অমৎসিয় ইসরাইলের বাদশাহ্‌ ইয়ারাবিমের কাছে এই কথা বলে পাঠাল, আমোজ ইসরাইল-কুলের মধ্যে নিজের বিরুদ্ধে চক্রান্ত করেছে, দেশ তার এত কথা সহ্য করতে পারে না।
{7:11} কেননা আমোজ এই কথা বলছে, ইয়ারাবিম তলোয়ারের আঘাতে নিহত হবেন ও ইসরাইল অবশ্য স্বদেশ থেকে নির্বাসিত হবে।
{7:12} আর অমৎসিয় আমোজকে বললো, হে দর্শক, তুমি যাও, এহুদা দেশে পালিয়ে যাও, সেই স্থানে রুটি আহার কর ও সেই স্থানে ভবিষ্যদ্বাণী বল;
{7:13} কিন্তু বেথেলে আর কখনও ভবিষ্যদ্বাণী বলো না, কেননা এটা বাদশাহ্‌র পবিত্র স্থান ও রাজপুরী।
{7:14} তখন আমোজ উত্তরে অমৎসিয়কে বললেন, আমি নিজে নবী ছিলাম না, নবীর সন্তানও ছিলাম না, কেবল ভেড়ার রাখাল ও ডুমুরফল সংগ্রাহক ছিলাম।
{7:15} কিন্তু মাবুদ আমাকে পশুপালের পিছনে চলা থেকে নিয়ে আসলেন এবং মাবুদ আমাকে বললেন, যাও, আমার লোক ইসরাইলের কাছে ভবিষ্যদ্বাণী বল।
{7:16} অতএব এখন তুমি মাবুদের কালাম শোন, তুমি বলছো, ইসরাইলের বিরুদ্ধে ভবিষ্যদ্বাণী বলো না, ইস্‌হাক-কুলের বিরুদ্ধে প্রচার করো না;
{7:17} এজন্য মাবুদ এই কথা বলেন, তোমার স্ত্রী নগরে পতিতা হবে, তোমার পুত্রকন্যারা তলোয়ারের আঘাতে মারা পড়বে, তোমার ভূমি মানরজ্জু দ্বারা বিভক্ত হবে এবং তুমি নিজে নাপাক দেশে মারা যাবে, আর ইসরাইল স্বদেশ থেকে অবশ্য নির্বাসিত হবে।
{i8:1} এক ঝুড়ি গ্রীষ্মের ফল
{8:1} সার্বভৌম মাবুদ আমাকে এরকম দেখালেন; দেখ, এক ঝুড়ি গ্রীষ্মের ফল। আর তিনি বললেন, আমোজ, তুমি কি দেখতে পাচ্ছ?
{8:2} আমি বললাম, এক ঝুড়ি গ্রীষ্মের ফল। তখন মাবুদ আমাকে বললেন, আমার লোক ইসরাইলের কাছে পরিণাম আসল; আমি তাদের আর অমনি ছেড়ে যাব না।
{8:3} সেদিন প্রাসাদের গান হাহাকার হয়ে যাবে, এই কথা সার্বভৌম মাবুদ বলেন; লাশ অনেক; লোকে সমস্ত জায়গায় সেই সব ফেলে দিয়েছে। চুপ!
{8:4} ওহে তোমরা যারা দরিদ্র লোককে গ্রাস করছো ও দেশের অভাবী লোকদের লোপ করছো, তোমরা এই কালাম শোন।
{8:5} তোমরা বলে থাক, ‘অমাবস্যা কখন গত হবে? আমরা শস্য বিক্রি করতে চাই। বিশ্রামদিন কখন গত হবে? আমরা গমের ব্যবসা করতে চাই। ঐফা ক্ষুদ্র ও শেকল ভারী করবো, আর ছলনার দাঁড়িপাল্লা দ্বারা ঠকাব;
{8:6} রূপা দিয়ে দীনহীনদেরকে ও এক জোড়া জুতা দিয়ে দরিদ্রকে ক্রয় করবো এবং গমের ছাঁট বিক্রি করবো।’
{8:7} মাবুদ ইয়াকুবের মহিমাস্থলের নাম নিয়ে এই কসম খেয়েছেন, নিশ্চয়ই এদের কোন কাজ আমি কখনও ভুলে যাব না।
{8:8} এর জন্য কি দেশ কাঁপবে না? দেশ-নিবাসী সকলে কি শোকান্বিত হবে না? সমুদয় দেশ নীল নদীর মত স্ফীত হয়ে উঠবে, মিসরীয় নদীর মত ঢেউ খেলে আবার নেমে যাবে।
{8:9} সার্বভৌম মাবুদ এই কথা বলেন, সেদিন আমি মধ্যাহ্নকালে সূর্যকে অস্তগত করবো এবং আলোর দিনে দেশকে অন্ধকারময় করবো।
{8:10} আমি তোমাদের উৎসবগুলো শোকে ও তোমাদের সমস্ত গজল বিলাপে পরিণত করবো; সকলের কোমরে চট পরাবো ও সকলের মাথায় টাক পড়াব; একমাত্র পুত্রশোকের মত দেশকে শোক করাব এবং তার শেষকাল তীব্র দুঃখের দিন হবে।
{8:11} সার্বভৌম মাবুদ বলেন, দেখ, এমন দিন আসছে, যে দিনে আমি এই দেশে দুর্ভিক্ষ প্রেরণ করবো; তা খাবারের দুর্ভিক্ষ কিংবা পানির পিপাসা নয়, কিন্তু মাবুদের কালাম শ্রবণের।
{8:12} লোকেরা টলতে টলতে এক সমুদ্র থেকে অন্য সমুদ্র পর্যন্ত এবং উত্তর থেকে পূর্ব পর্যন্ত ভ্রমণ করবে; তারা মাবুদের কালামের খোঁজে ইতস্তত দৌড়াদৌড়ি করবে, কিন্তু তা পাবে না।
{8:13} সেদিন সুন্দরী যুবতীরা ও যুবকেরা পিপাসায় মূর্চ্ছাপন্ন হবে।
{8:14} যারা সামেরিয়ার গুনাহ্‌ নিয়ে শপথ করে, বলে, ‘হে দান, তোমার জীবন্ত আল্লাহ্‌র কসম, বের্‌শেবার জীবন্ত পথের কসম,’ তারা পড়ে যাবে, আর কখনও উঠবে না।
{i9:1} ইসরাইলের ধ্বংস
{9:1} আমি প্রভুকে দেখলাম, তিনি কোরবানগাহ্‌র কাছে দণ্ডায়মান ছিলেন; তিনি বললেন, তুমি স্তম্ভের শীর্ষস্থানে আঘাত কর, দ্বারের গোবরাট কেঁপে উঠুক, তুমি সকলের মাথায় তা ভেঙ্গে ফেল; আর তাদের শেষাংশকে আমি তলোয়ারের আঘাতে হত্যা করবো, তাদের মধ্যে এক জনও পলাতে পারবে না, এক জনও রক্ষা পেতে পারবে না।
{9:2} তারা খনন করে পাতাল পর্যন্ত গেলেও সেখান থেকে আমার হাত তাদেরকে ধরে আনবে এবং আসমান পর্যন্ত উঠলেও আমি সেখান থেকে তাদেরকে নামাব।
{9:3} আর তারা কর্মিলের শৃঙ্গে গিয়ে লুকালেও আমি সেখানে অনুসন্ধান করে তাদেরকে ধরবো; আমার দৃষ্টি সীমা থেকে সমুদ্রের তলে গিয়ে লুকালেও আমি সেখানে সাপকে হুকুম দেব, সে তাদেরকে দংশন করবে।
{9:4} আর তারা দুশমনদের সম্মুখে বন্দীদশার স্থানে গেলেও আমি সেখানে তলোয়ারকে হুকুম দেব, আর তা তাদেরকে হত্যা করবে; এভাবে অমঙ্গলের জন্য আমি তাদের প্রতি লক্ষ্য রাখবো, মঙ্গলের জন্য নয়।
{9:5} প্রভু, বাহিনীগণের মাবুদ, তিনিই দেশকে স্পর্শ করলে তা গলে যায় ও দেশ-নিবাসী সকলে শোকান্বিত হয়; এবং সমুদয় দেশ নীল নদীর মত স্ফীত হয়ে উঠবে, মিসরীয় নদীর মত নেমে যাবে।
{9:6} তিনি আসমানে তাঁর উঁচু কক্ষগুলো নির্মাণ করেছেন, দুনিয়ার উপরে তাঁর চন্দ্রাতপ স্থাপন করেছেন; তিনি সমুদ্রের জলরাশিকে ডেকে স্থলের উপরে ঢেলে দেন; মাবুদ তাঁর নাম।
{9:7} মাবুদ বলেন, হে বনি-ইসরাইল, তোমরা কি আমার কাছে ইথিওপীয়দের মত নও? আমি কি মিসর দেশ থেকে ইসরাইলকে, কপ্তোর থেকে ফিলিস্তিনীদেরকে এবং কীর থেকে অরামীয়দেরকে আনি নি?
{9:8} দেখ, সার্বভৌম মাবুদের দৃষ্টি এই গুনাহ্‌গার রাজ্যের উপরে রয়েছে; আর আমি ভূতল থেকে তা মুছে ফেলব; তবুও ইয়াকুবের কুলকে একেবারে মুছে ফেলব না, মাবুদ এই কথা বলেন।
{9:9} কারণ দেখ, আমি হুকুম দেব, আর যেমন কুলাতে শস্য চালে, তেমনি আমি সমস্ত জাতির মধ্যে ইসরাইল-কুলকে চালব, কিন্তু একটি কণাও ভূমিতে পড়বে না।
{9:10} আমার সেই গুনাহ্‌গার লোকেরা সকলে তলোয়ারের আঘাতে মারা পড়বে, যারা বলছে, অমঙ্গল আমাদের কাছ পর্যন্ত আসবে না, আমাদের সম্মুখবর্তী হবে না।
{i9:11} দাউদের পড়ে যাওয়া কুটির পুনঃস্থাপন
{9:11} সেদিন আমি দাউদের পড়ে যাওয়া কুটির পুনঃস্থাপন করবো, তার ফাটল বন্ধ করে দেব ও উৎপাটিত স্থানগুলো পুনর্গঠন করবো এবং আগের মত তা নির্মাণ করবো;
{9:12} যেন তারা ইদোমের অবশিষ্ট লোক এবং যত জাতির উপরে আমার নাম কীর্তিত হয়েছে, সকলের অধিকারী হয়; মাবুদ, যিনি তা সাধন করেন, তিনি এই কথা বলেন।
{9:13} মাবুদ বলেন, দেখ, এমন সময় আসছে, যে সময়ে হালবাহক শস্যচ্ছেদকের সঙ্গে ও আঙ্গুরপেষক বীজ বাপকের সঙ্গে মিলবে; পর্বতগুলো থেকে মিষ্ট আঙ্গুর-রস ক্ষরণ হবে এবং সকল উপপর্বত গলে যাবে।
{9:14} আর আমি আমার লোক ইসরাইলের বন্দীদশা ফিরাব; তারা ধ্বংসপ্রাপ্ত নগরগুলো নির্মাণ করে সেখানে বাস করবে, আঙ্গুরক্ষেত প্রস্তুত করে তার রস পান করবে এবং বাগান প্রস্তুত করে তার ফল ভোগ করবে।
{9:15} আর আমি তাদের ভূমিতে তাদের রোপণ করবো; আমি তাদেরকে যে ভূমি দিয়েছি, তা থেকে তারা আর উৎপাটিত হবে না; তোমার আল্লাহ্‌ মাবুদ এই কথা বলেন।
