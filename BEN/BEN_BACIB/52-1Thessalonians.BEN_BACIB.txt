{i1:1} শুভেচ্ছা
{1:1} পৌল, সীল ও তীমথি — পিতা আল্লাহ্‌তে ও প্রভু ঈসা মসীহে স্থিত থিষলনীকীয়দের মণ্ডলীর সমীপে। রহমত ও শান্তি তোমাদের প্রতি বর্ষিত হোক।
{i1:2} থিষলনীকীয়দের ঈমান ও উদাহরণ
{1:2} আমরা মুনাজাতের সময়ে তোমাদের নাম উল্লেখ করে তোমাদের সকলের জন্য সতত আল্লাহ্‌র শুকরিয়া করে থাকি;
{1:3} আমরা তোমাদের ঈমানের কাজ, মহব্বতের পরিশ্রম ও আমাদের প্রভু ঈসা মসীহ্‌ বিষয়ক প্রত্যাশার ধৈর্য আমাদের আল্লাহ্‌ ও পিতার সাক্ষাতে অবিরত স্মরণ করে থাকি;
{1:4} কারণ হে ভাইয়েরা, আল্লাহ্‌র মহব্বতের পাত্ররা, আমরা জানি তিনি তোমাদের মনোনীত করেছেন,
{1:5} কেননা আমাদের ইঞ্জিল তোমাদের কাছে কেবল কথায় নয়, কিন্তু শক্তিতে ও পাক-রূহে ও পূর্ণ নিশ্চয়তায় উপস্থিত হয়েছিল; তোমরা তো জান, আমরা তোমাদের কাছে তোমাদের জন্য কি রকম লোক হয়েছিলাম।
{1:6} আর তোমরা অনেক নির্যাতনের মধ্যেও পাক-রূহের আনন্দে সেই কালাম গ্রহণ করে আমাদের এবং প্রভুরও অনুকারী হয়েছ;
{1:7} এভাবে ম্যাসিডোনিয়া ও আখায়াস্থ সমস্ত ঈমানদারদের আদর্শ হয়েছ;
{1:8} কেননা তোমাদের কাছ থেকে প্রভুর কালাম ধ্বনিত হয়েছে, কেবল ম্যাসিডোনিয়াতে ও আখায়াতে নয়, কিন্তু আল্লাহ্‌র উপরে তোমাদের যে ঈমান, তার সংবাদ সমস্ত স্থানে ছড়িয়ে পড়েছে; এই ব্যাপারে আমাদের কিছু বলবার প্রয়োজন নেই।
{1:9} কারণ তারা নিজেরা আমাদের বিষয়ে এই কথা বলে থাকে যে, তোমাদের কাছে আমরা কিভাবে উপস্থিত হয়েছিলাম, আর তোমরা কিভাবে মূর্তিগুলোর কাছ থেকে ফিরে আল্লাহ্‌র কাছে এসেছ, যেন জীবন্ত সত্য আল্লাহ্‌র সেবা করতে পার,
{1:10} এবং বেহেশত থেকে তাঁর সেই পুত্রের অর্থাৎ ঈসার অপেক্ষা করতে পার, যাঁকে তিনি মৃতদের মধ্য থেকে উঠিয়েছেন এবং যিনি আগামীতে যে গজব নেমে আসছে তা থেকে আমাদের উদ্ধার করবেন।
{i2:1} থিষলনীকি শহরে হযরত পৌলের কাজ
{2:1} ভাইয়েরা, তোমরা নিজেরাই জান, তোমাদের কাছে আমাদের উপস্থিত হওয়াটা নিষ্ফল হয় নি।
{2:2} বরং তোমরা জান, এর আগে ফিলিপীতে দুঃখভোগ ও অপমান ভোগ করার পরেও আমরা আমাদের আল্লাহ্‌তে সাহসী হয়ে অতিশয় প্রাণপণে তোমাদের কাছে আল্লাহ্‌র ইঞ্জিলের কথা বলেছিলাম।
{2:3} কেননা আমাদের উপদেশ ভ্রান্তি থেকে বা নাপাক উদ্দেশ্য থেকে বা ছলনা থেকে আসে নি।
{2:4} কিন্তু আল্লাহ্‌ যেমন আমাদেরকে পরীক্ষাসিদ্ধ করে আমাদের উপরে ইঞ্জিলের ভার দিয়েছেন, সেই হিসাবেই আমরা কথা বলছি; মানুষকে সন্তুষ্ট করবো বলে নয়, কিন্তু আল্লাহ্‌, যিনি আমাদের অন্তঃকরণ পরীক্ষা করেন তাঁকে সন্তুষ্ট করবো বলেই বলছি।
{2:5} তোমরা তো জান, আমরা কখনও তোষামোদ করে কথা বলি নি কিংবা লোভের বশে ছলনায় লিপ্ত হই নি — স্বয়ং আল্লাহ্‌ এর সাক্ষী;
{2:6} আর মানুষের কাছ থেকে সম্মান পেতে চেষ্টা করি নি, তোমাদের কাছ থেকেও নয়, অন্যদের থেকেও নয়,
{2:7} যদিও আমরা মসীহের প্রেরিত বলে ভারস্বরূপ হলেও হতে পারতাম। কিন্তু যেমন মা তার নিজের সন্তানদের লালন-পালন করে তেমনি তোমাদের মধ্যে স্নেহ-মমতা দেখিয়েছিলাম।
{2:8} আমরা তোমাদেরকে গভীরভাবে স্নেহ-মমতা করাতে কেবল আল্লাহ্‌র ইঞ্জিল নয়, কিন্তু নিজ নিজ প্রাণও দিতে রাজী ছিলাম, যেহেতু তোমরা আমাদের প্রিয়পাত্র হয়েছিলে।
{2:9} হে ভাইয়েরা, আমাদের পরিশ্রম ও কষ্ট তোমাদের স্মরণে আছে; তোমাদের কারো ভারস্বরূপ যেন না হই, সেজন্য আমরা দিনরাত কাজ করতে করতে তোমাদের কাছে আল্লাহ্‌র ইঞ্জিল তবলিগ করেছিলাম।
{2:10} আর তোমরা যারা ঈমানদার, তোমাদের সঙ্গে আমাদের ব্যবহার কেমন খাঁটি, ধর্মসম্মত ও নির্দোষ ছিল, তার সাক্ষী তোমরাও আছ আর আল্লাহ্‌ও আছেন।
{2:11} তোমরা তো জান, পিতা যেমন আপন সন্তানদের প্রতি করেন, তেমনি আমরা তোমাদের প্রত্যেক জনকে উৎসাহ দিতাম,
{2:12} সান্ত্বনা দিতাম ও দৃঢ়ভাবে হুকুম দিতাম, যেন তোমরা আল্লাহ্‌র যোগ্যরূপে চল, যিনি তাঁর নিজের রাজ্যে ও প্রতাপে তোমাদেরকে আহ্বান করছেন।
{i2:13} থিষলনীকীয়দের স্থিরতায় পৌলের আনন্দ
{2:13} আর এজন্য আমরাও অবিরত আল্লাহ্‌র শুকরিয়া করছি যে, যখন তোমরা আমাদের কাছ থেকে শুনে আল্লাহ্‌র কালাম গ্রহণ করেছ তখন তোমরা তা মানুষের কালাম বলে নয়, কিন্তু আল্লাহ্‌র কালাম বলেই গ্রহণ করেছিলে। আর সত্যিই তা আল্লাহ্‌র কালাম এবং তোমরা যারা ঈমানদার, তোমাদের মধ্যে সেই কালামই কাজ করছে।
{2:14} কারণ, হে ভাইয়েরা, এহুদিয়ায় মসীহ্‌ ঈসাতে আল্লাহ্‌র যেসব মণ্ডলী আছে, তোমরা তাদের অনুকারী হয়েছ; কেননা ওরা ইহুদীদের কাছ থেকে যে রকম দুঃখ পেয়েছে, তোমরাও তোমাদের স্বজাতির লোকদের কাছ থেকে সেই রকম দুঃখ পেয়েছ;
{2:15} ইহুদীরা প্রভু ঈসাকে এবং নবীদেরকে হত্যা করেছিল, আবার আমাদেরকেও নির্যাতন করেছিল; তারা আল্লাহ্‌কে অসন্তুষ্ট করে এবং তারা সকল মানুষেরও বিরুদ্ধে থাকে;
{2:16} তারা আমাদেরকে অ-ইহুদীদের নাজাতের জন্য তাদের কাছে কথা বলতে বারণ করছে; এভাবে সতত নিজেদের গুনাহ্‌র পরিমাণ পূর্ণ করছে; কিন্তু পরিশেষে আল্লাহ্‌র গজব সমপূর্ণভাবে তাদের উপর উপস্থিত হল।
{i2:17} ঈমানদারদের দেখবার জন্য হযরত পৌলের আগ্রহ
{2:17} হে ভাইয়েরা, আমরা হৃদয়ের দিক থেকে না হলেও শারীরিকভাবে তোমাদের কাছ থেকে অল্পকালের জন্য পৃথক হলে পর, অতিশয় আকাঙক্ষা সহকারে তোমাদের মুখ দেখবার জন্য আরও বেশি যত্ন করেছিলাম।
{2:18} কারণ আমরা, বিশেষত আমি পৌল বারবার তোমাদের কাছে যেতে বাসনা করেছিলাম, কিন্তু শয়তান আমাদের বাধা দিল।
{2:19} কেননা আমাদের প্রত্যাশা, বা আনন্দ, বা গর্বের মুকুট কি? আমাদের প্রভু ঈসার সাক্ষাতে তাঁর আগমনকালে তোমরাই কি নও?
{2:20} সত্যি, তোমরাই আমাদের গৌরব ও আনন্দভূমি!
{3:1} এজন্য আমরা আর ধৈর্য ধরতে না পারাতে এথেন্সে একাকী থাকা স্থির করেছিলাম,
{3:2} এবং আমাদের ভাই ও মসীহের ইঞ্জিল তবলিগের কাজে আল্লাহ্‌র সহকর্মী তীমথিকে পাঠিয়েছিলাম যেন তিনি তোমাদেরকে সুস্থির করেন এবং তোমাদের ঈমানের বিষয়ে উৎসাহ দেন,
{3:3} যেন এসব দুঃখ-কষ্টে কেউ বিচলিত না হয়। অবশ্য তোমরা নিজেরাই জান যে, এই সমস্ত দুঃখ-কষ্ট আমাদের জন্য নিরূপিত।
{3:4} আর বাস্তবিক আমাদের প্রতি যে দুঃখ-কষ্ট ঘটবে সেই কথা আমরা যখন তোমাদের কাছে ছিলাম তখন আগেই তোমাদেরকে বলেছিলাম, আর তা-ই ঘটেছে এবং তোমরা তা জান।
{3:5} এজন্য আমিও আর ধৈর্য ধরতে না পারাতে তোমাদের ঈমান সম্বন্ধে কিছু জানবার জন্য ওঁকে পাঠিয়েছিলাম। আমি ভেবেছিলাম, হয়তো শয়তান কোন না কোনভাবে তোমাদের প্রলোভন দেখিয়েছে আর আমাদের পরিশ্রম বৃথা হয়ে গেছে।
{i3:6} হযরত তীমথির কাছ থেকে উৎসাহব্যঞ্জক প্রতিবেদন
{3:6} কিন্তু এখন তীমথি তোমাদের কাছ থেকে আমাদের কাছে এসে তোমাদের ঈমান ও মহব্বতের শুভ সংবাদ আমাদেরকে দিয়েছেন। তিনি বলেছেন, তোমরা সব সময় মহব্বতের মনোভাব নিয়ে আমাদেরকে স্মরণ করছো, যেমন আমরাও তোমাদেরকে দেখতে চাইছি, তেমনি তোমরাও আমাদেরকে দেখতে আকাঙক্ষা করছো।
{3:7} এজন্য, হে ভাইয়েরা, তোমাদের বিষয়ে আমরা সমস্ত সঙ্কটের ও দুঃখ-কষ্টের মধ্যেও তোমাদের ঈমানের কথা শুনে উৎসাহ পেলাম;
{3:8} কেননা তোমরা প্রভুতে স্থির থাকলেই আমরা বেঁচে যাই।
{3:9} বাস্তবিক তোমাদের কারণে আমরা আমাদের আল্লাহ্‌র সাক্ষাতে যেসব আনন্দে আনন্দ করি, তার প্রতিদানে তোমাদের জন্য আল্লাহ্‌কে কিভাবে শুকরিয়া জানাতে পারি?
{3:10} আমরা যেন তোমাদের মুখ দেখতে পাই এবং তোমাদের ঈমানের মধ্যে যে সকল অভাব আছে তা পূর্ণ করতে পারি, সেজন্য দিনরাত খুব বেশি বেশি মুনাজাত করছি।
{3:11} আর আমাদের আল্লাহ্‌ ও পিতা নিজে এবং আমাদের প্রভু ঈসা তোমাদের কাছে আমাদের পথ সুগম করুন।
{3:12} আর যেমন আমরাও তোমাদের প্রতি উপ্‌চে পড়ি, তেমনি প্রভু তোমাদেরকে পরস্পরের ও সকলের প্রতি মহব্বতে বৃদ্ধি করুন ও উপ্‌চে পড়তে দিন;
{3:13} এভাবে নিজের সমস্ত পবিত্রগণ সহ আমাদের প্রভু ঈসার আগমন কালে যেন তিনি আমাদের আল্লাহ্‌ ও পিতার সাক্ষাতে তোমাদের অন্তর পবিত্রতায় অনিন্দনীয়রূপে সুস্থির করে তোলেন।
{i4:1} আল্লাহ্‌কে সন্তুষ্ট করা
{4:1} অবশেষে হে ভাইয়েরা, কিভাবে চলে আল্লাহ্‌কে সন্তুষ্ট করতে হয় এই বিষয়ে তোমরা আমাদের কাছ থেকে শিক্ষা গ্রহণ করেছ, আর তোমরা তো সেভাবেই চলছো। তবুও আমরা প্রভু ঈসাতে তোমাদেরকে বিনয় করছি, উৎসাহ দিয়ে বলছি, তোমরা আরও বেশি করে সেইভাবে চল।
{4:2} কেননা প্রভু ঈসার মধ্য দিয়ে আমরা তোমাদেরকে কি কি হুকুম দিয়েছি তা তো তোমরা জান।
{4:3} কেননা আল্লাহ্‌র ইচ্ছা এই, তোমরা পবিত্র হও, অর্থাৎ তোমরা জেনা থেকে দূরে থাক,
{4:4} তোমরা প্রত্যেকে জান কেমন করে পবিত্রতায় ও সমাদরে নিজ নিজ দেহ দমনে রাখতে হয়,
{4:5} কিন্তু যারা আল্লাহ্‌কে জানে না, সেই অ-ইহুদীদের মত কামাভিলাষে নয়;
{4:6} যেন কেউ অন্যায় করে এই ব্যাপারে কোন ভাইকে না ঠকায়; কেননা প্রভু এই সমস্ত অন্যায়ের প্রতিফল দিয়ে থাকেন; এই কথা তো আমরা আগে তোমাদেরকে বলেছি ও সাবধান করে দিয়েছি।
{4:7} কারণ আল্লাহ্‌ আমাদেরকে নাপাকীতার জন্য নয়, কিন্তু পবিত্রতায় আহ্বান করেছেন।
{4:8} এজন্য যে ব্যক্তি এই সমস্ত কথা অগ্রাহ্য করে, সে মানুষকে অগ্রাহ্য করে তা নয়, বরং আল্লাহ্‌কেই অগ্রাহ্য করে, যিনি নিজের পাক-রূহ্‌ তোমাদেরকে দান করেন।
{4:9} আর ভাইদের মহব্বত সম্বন্ধে তোমাদেরকে কিছু লেখার প্রয়োজন নেই, কারণ তোমরা নিজেরা পরস্পর মহব্বত করার জন্য আল্লাহ্‌র কাছ থেকে শিক্ষা লাভ করেছ;
{4:10} আর বাস্তবিক সমস্ত ম্যাসিডোনিয়া-নিবাসী সমস্ত ভাইদের প্রতি তোমরা তা করছো। কিন্তু তোমাদেরকে বিনয় করে বলছি, প্রিয় ভাইয়েরা, মহব্বতে তোমরা আরও বেশি উপ্‌চে পড়,
{4:11} আর শান্তভাবে থাকতে ও নিজ নিজ কাজ করতে এবং নিজের হাতে পরিশ্রম করতে যত্নবান হও — যেমন আমরা তোমাদেরকে হুকুম দিয়েছি —
{4:12} যেন বাইরের লোকদের প্রতি তোমাদের ব্যবহার উপযুক্ত হয় এবং তোমরা পর-নির্ভরশীল না হও।
{i4:13} ঈসা মসীহের আবার ফিরে আসা
{4:13} কিন্তু, হে ভাইয়েরা, আমরা চাই না যে, যাদের মৃত্যু হয়েছে তাদের বিষয়ে তোমাদের অজানা থাকে; যেন যাদের কোন প্রত্যাশা নেই সেই সমস্ত লোকের মত তোমরা দুঃখে ভেঙ্গে না পড়।
{4:14} কেননা আমরা যখন বিশ্বাস করি যে, ঈসা মৃত্যুবরণ করেছেন এবং মৃত্যু থেকে পুনরুত্থিত হয়েছেন, তখন এও বিশ্বাস করি যে, ঈসার মাধ্যমে যারা মৃত্যুবরণ করেছে আল্লাহ্‌ সেই লোকদেরকেও সেভাবে তাঁর সঙ্গে আনয়ন করবেন।
{4:15} কেননা আমরা প্রভুর কালাম দ্বারা তোমাদেরকে এই কথা ঘোষণা করছি যে, আমরা যারা জীবিত আছি, যারা প্রভুর আগমন পর্যন্ত অবশিষ্ট থাকব, আমরা কোনক্রমে সেই মৃত লোকদের আগে যাব না।
{4:16} কারণ প্রভু স্বয়ং আনন্দধ্বনি সহ, প্রধান ফেরেশতার স্বর সহ এবং আল্লাহ্‌র তূরীবাদ্য সহ বেহেশত থেকে নেমে আসবেন, আর যারা মসীহে মৃত্যুবরণ করেছে, তারা প্রথমে জীবিত হয়ে উঠবে।
{4:17} পরে আমরা যারা জীবিত আছি, যারা অবশিষ্ট থাকব, আসমানে প্রভুর সঙ্গে সাক্ষাৎ করার জন্য তাদের সঙ্গে একত্রে আমাদেরও মেঘযোগে তুলে নেওয়া হবে। আর আমরা এভাবে সব সময় প্রভুর সঙ্গে থাকব।
{4:18} অতএব তোমরা এসব কথা বলে এক জন অন্য জনকে উৎসাহ দাও।
{5:1} হে ভাইয়েরা, বিশেষ বিশেষ কালের ও সময়ের বিষয়ে তোমাদেরকে কিছু লেখার প্রয়োজন নেই।
{5:2} কারণ তোমরা নিজেরা ভাল করেই জান, রাতের বেলায় যেমন চোর আসে তেমনি প্রভুর দিন আসছে।
{5:3} লোকে যখন বলে, “শান্তি ও নিরাপত্তা”, তখনই তাদের কাছে আকস্মিক বিনাশ উপস্থিত হয়, যেমন গর্ভবতী স্ত্রীলোকের প্রসব-বেদনা উপস্থিত হয়ে থাকে, আর তারা কোনক্রমে তা এড়াতে পারবে না।
{5:4} কিন্তু ভাইয়েরা, তোমরা অন্ধকারে নও যে, সেই দিন চোরের মত করে তোমাদের উপরে এসে পড়বে।
{5:5} তোমরা তো সকলে আলোর সন্তান ও দিনের সন্তান; আমরা রাতের লোকও নই, অন্ধকারের লোকও নই।
{5:6} অতএব এসো, আমরা অন্য সকলের মত ঘুমিয়ে না পড়ি, বরং জেগে থাকি ও মিতাচারী হই।
{5:7} কারণ যারা ঘুমায় তারা রাতেই ঘুমায় এবং যারা মদ্যপায়ী তারা রাতেই মাতাল হয়।
{5:8} কিন্তু আমরা দিনের বলে এসো, মিতাচারী হই, ঈমান ও মহব্বতরূপ বুকপাটা পরি এবং নাজাতের আশারূপ শিরস্ত্রাণ মাথায় দিই;
{5:9} কেননা আল্লাহ্‌ আমাদেরকে তাঁর গজবের জন্য নিযুক্ত করেন নি, কিন্তু আমাদের প্রভু ঈসা মসীহ্‌ দ্বারা নাজাত লাভের জন্য নিযুক্ত করেছেন।
{5:10} তিনি আমাদের জন্য মৃত্যুবরণ করলেন, যেন আমরা জেগে থাকি বা ঘুমিয়ে থাকি, তাঁর সঙ্গেই জীবিত থাকি।
{5:11} অতএব তোমরা যেমন করেও থাক, তেমনি তোমরা পরস্পরকে উৎসাহ দাও এবং এক জন অন্যকে গেঁথে তোল।
{i5:12} শেষ কথা ও দোয়া
{5:12} কিন্তু, হে ভাইয়েরা, আমরা তোমাদেরকে নিবেদন করছি, যাঁরা তোমাদের মধ্যে পরিশ্রম করেন ও প্রভুতে তোমাদের উপরে নিযুক্ত আছেন এবং তোমাদেরকে চেতনা দেন, তাঁদেরকে সম্মান কর,
{5:13} আর মহব্বতের সঙ্গে তাঁদের কাজের জন্য তাঁদেরকে সম্মান কর। তোমরা নিজেদের মধ্যে শান্তিতে থাক।
{5:14} হে ভাইয়েরা, আমরা তোমাদেরকে বিনয় করছি, যারা অলস তাদের সাবধান কর, যাদের সাহস নেই তাদেরকে উৎসাহ দাও, দুর্বলদের সাহায্য কর, সকলের প্রতি দীর্ঘসহিষ্ণু হও।
{5:15} দেখো, যেন তোমরা অপকারের প্রতিদানে কেউ কারো অপকার না কর, কিন্তু পরস্পরের এবং সকলের প্রতি সব সময় সদাচরণের জন্য কঠোরভাবে চেষ্টা কর।
{5:16} সতত আনন্দ কর;
{5:17} অবিরত মুনাজাত কর;
{5:18} সমস্ত বিষয়ে শুকরিয়া জানাও; কারণ মসীহ্‌ ঈসাতে এ-ই তোমাদের জন্য আল্লাহ্‌র ইচ্ছা।
{5:19} রূহ্‌কে নিভিয়ে ফেলবে না।
{5:20} নবীদের বাণী তুচ্ছ করো না।
{5:21} কিন্তু সমস্ত বিষয় পরীক্ষা করে দেখ; যা ভাল, তা ধরে রাখ।
{5:22} সব রকম মন্দ বিষয় থেকে দূরে থাক।
{5:23} আর শান্তির আল্লাহ্‌ নিজে তোমাদেরকে সর্বতোভাবে পবিত্র করুন; এবং তোমাদের সমপূর্ণ রূহ্‌, প্রাণ ও দেহ আমাদের ঈসা মসীহের আগমন কালে অনিন্দনীয়রূপে রক্ষিত হোক।
{5:24} যিনি তোমাদেরকে আহ্বান করেন তিনি বিশ্বস্ত, তিনিই তা করবেন।
{5:25} ভাইয়েরা, আমাদের জন্য মুনাজাত কর।
{5:26} সকল ভাইকে পবিত্র চুম্বনে সালাম জানাও।
{5:27} আমি তোমাদেরকে প্রভুর দোহাই দিয়ে বলছি, সমস্ত ভাইয়ের কাছে যেন এই পত্র পাঠ করা হয়।
{5:28} আমাদের ঈসা মসীহের রহমত তোমাদের সহবর্তী হোক।
