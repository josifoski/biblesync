{i1:1} বষ্টী রাণীর পদচ্যুতি
{1:1} জারেক্সের সময়ে এই ঘটনা ঘটল। ্‌এই জারেক্স হিন্দুস্থান থেকে ইথিওপিয়া দেশ পর্যন্ত এক শত সাতাশ প্রদেশের উপরে রাজত্ব করতেন।
{1:2} সেই সময়ে বাদশাহ্‌ জারেক্স শূশন রাজধানীতে রাজ-সিংহাসনে উপবিষ্ট হলেন।
{1:3} তাঁর রাজত্বের তৃতীয় বছরে তাঁর সমস্ত নেতা ও কর্মকর্তাদের জন্য একটি ভোজ প্রস্তুত করলেন; পারস্য ও মাদিয়া দেশের বিক্রমশালী লোকেরা, প্রধানেরা ও প্রদেশের শাসনকর্তারা তাঁর সাক্ষাতে উপস্থিত হলেন।
{1:4} তিনি অনেক দিন অর্থাৎ এক শত আশি দিন পর্যন্ত তাঁর প্রতাপান্বিত রাজ্যের ঐশ্বর্য ও তাঁর উৎকৃষ্ট মহত্ত্বের গৌরব প্রদর্শন করলেন।
{1:5} সেসব দিন সম্পূর্ণ হবার পর বাদশাহ্‌ শূশন রাজধানীতে উপস্থিত ক্ষুদ্র ও মহান সমস্ত লোকের জন্য রাজপ্রাসাদের বাগানের প্রাঙ্গণে সপ্তাহকালব্যাপী ভোজ প্রস্তুত করলেন।
{1:6} সেখানে কার্পাসের তৈরি সাদা ও নীল রংয়ের চন্দ্রাতপ ছিল, তা মসীনা সুতার বেগুনিয়া রংয়ের দড়ি দিয়ে রূপার কড়াতে মার্বেলস্তম্ভে বাঁধা ছিল এবং লাল, সাদা, সবুজ ও কাল মার্বেল পাথরে সজ্জিত মেঝের উপর সোনার ও রূপার আসনশ্রেণী স্থাপিত ছিল।
{1:7} আর বাদশাহ্‌র উদারতা অনুসারে সোনার পাত্রে পানীয় ও প্রচুর রাজকীয় আঙ্গুর-রস দেওয়া হল, সেসব পাত্র নানা রকম ছিল।
{1:8} তাতে নিয়ম অনুসারেই পান করা হল। কেউ জোর করলো না; কেননা যার যেমন ইচ্ছা, সেই অনুসারে তাকে করতে দাও, এই হুকুম বাদশাহ্‌ তাঁর বাড়ির সমস্ত কর্মকর্তাকে দিয়েছিলেন।
{1:9} আর বষ্টী রাণীও জারেক্সের রাজপ্রাসাদে মহিলাদের জন্য ভোজ প্রস্তুত করলেন।
{1:10} সপ্তম দিন যখন বাদশাহ্‌ আঙ্গুর-রসে প্রফুল্লচিত্ত ছিলেন, তখন তিনি মহূনন, বিস্থা, হর্বোণা, বিগ্‌থা, অবগথ, সেথর কর্ক্কস নামে বাদশাহ্‌ জারেক্সের সম্মুখে পরিচর্যাকারী এই সাত জন নপুংসককে হুকুম করলেন,
{1:11} যেন তারা লোকদের ও কর্মকর্তাদেরকে বষ্টী রাণীর সৌন্দর্য দেখাবার জন্য তাঁকে রাজমুকুট পরিয়ে বাদশাহ্‌র সাক্ষাতে আনয়ন করে; কেননা তিনি দেখতে সুন্দরী ছিলেন।
{1:12} কিন্তু বষ্টী রাণী নপুংসকদের দ্বারা প্রেরিত বাদশাহ্‌র হুকুম অনুসারে আসতে সম্মত হলেন না; তাতে বাদশাহ্‌ অতিশয় ক্রুদ্ধ হলেন, তাঁর অন্তরে ক্রোধের আগুন জ্বলে উঠলো।
{1:13} পরে বাদশাহ্‌ কালজ্ঞ জ্ঞানীলোকদেরকে এই বিষয় বললেন; কেননা আইন ও রীতিনীতির বিষয়ে বিশেষজ্ঞ পুরুষ সকলের কাছে বাদশাহ্‌র এ রকম বলবার প্রথা ছিল।
{1:14} আর কর্শনা, শেথর, অদ্‌মাথা তর্শীশ, মেরস, মর্সনা ও মমূখন, এঁরা তাঁর কাছে ছিলেন; এই সাত জন পারস্য ও মাদিয়া দেশের কর্মকর্তা বাদশাহ্‌র সান্নিধ্যে ছিলেন এবং রাজ্যের শ্রেষ্ঠ স্থানে অধিষ্ঠিত ছিলেন।
{1:15} বাদশাহ্‌ বললেন, বষ্টী রাণী নপুংসকদের দ্বারা প্রেরিত বাদশাহ্‌ জারেক্সের হুকুম মানে নি, অতএব ব্যবস্থানুসারে তার প্রতি কি কর্তব্য?
{1:16} তখন মমূখন বাদশাহ্‌র ও কর্মকর্তাদের সাক্ষাতে উত্তর করলেন, বষ্টী রাণী যে কেবল বাদশাহ্‌র কাছে অপরাধ করেছেন তা নয়, কিন্তু বাদশাহ্‌ জারেক্সের অধীন সমস্ত প্রদেশের সমস্ত কর্মকর্তাদের ও লোকের কাছে অপরাধ করেছেন।
{1:17} কেননা রাণীর এই কাজের কথা সমস্ত স্ত্রীলোকের মধ্যে রটে যাবে; সুতরাং বাদশাহ্‌ জারেক্স বষ্টী রাণীকে তাঁর সম্মুখে আসতে হুকুম করলেও তিনি আসলেন না, এই কথা শুনলে তারা নিজ নিজ স্বামীকে অবজ্ঞা করবে।
{1:18} আর পারস্য ও মাদিয়ার যে কুলীন মহিলারা রাণীর এই কাজের সংবাদ শুনলেন, তাঁরা আজই বাদশাহ্‌র সকল কর্মকর্তাকে ঐরূপ বলবেন, তাতে অতিশয় অবমাননা ও ক্রোধ জন্মাবে।
{1:19} যদি বাদশাহ্‌র অভিমত হয়, তবে বষ্টী বাদশাহ্‌ জারেক্সের সম্মুখে আর আসতে পারবেন না, এই বাদশাহী হুকুম আপনার শ্রীমুখ থেকে প্রকাশিত হোক এবং এর অন্যথা যেন না হয়, এজন্য এই পারসীক ও মাদীয়দের আইনের মধ্যে লেখা হোক; পরে বাদশাহ্‌ তাঁর রাজ্ঞীপদ নিয়ে তাঁর চেয়ে উৎকৃষ্টা আর এক জন রাণীকে দিন।
{1:20} বাদশাহ্‌ যে হুকুম দেবেন, তা যখন তাঁর বিরাট রাজ্যের সর্বত্র প্রচারিত হবে, তখন সমস্ত স্ত্রীলোক ক্ষুদ্র বা মহান, নিজ নিজ স্বামীকে সম্মান করবে।
{1:21} এই কথা বাদশাহ্‌র ও কর্মকর্তাদের তুষ্টিকর হলে বাদশাহ্‌ মমূখনের কথানুযায়ী কাজ করলেন।
{1:22} তিনি এক এক প্রদেশের অক্ষরানুসারে ও এক এক জাতির ভাষা অনুসারে বাদশাহ্‌র অধীন সমস্ত প্রদেশে এরকম পত্র পাঠালেন, “প্রত্যেক পুরুষ নিজ নিজ বাড়িতে কর্র্তৃত্ব করুক ও স্বজাতীয় ভাষায় এই কথা প্রচার করুক।”
{i2:1} ইষ্টেরের রাণীর পদ প্রাপ্তি
{2:1} এসব ঘটনার পরে বাদশাহ্‌ জারেক্সের ক্রোধ শান্ত হলে তিনি বষ্টীকে, তাঁর কাজ ও তাঁর প্রতিকূলে যে হুকুম দেওয়া হয়েছিল তা স্মরণ করলেন।
{2:2} তখন বাদশাহ্‌র পরিচর্যাকারী ভৃত্যেরা তাঁকে বললো, বাদশাহ্‌র জন্য সুন্দরী যুবতী কুমারীদের খোঁজ করা যাক।
{2:3} বাদশাহ্‌ তাঁর রাজ্যের সমস্ত প্রদেশে কর্মচারীদেরকে নিযুক্ত করুন; তারা সেসব সুন্দরী যুবতী কুমারীদেরকে শূশন রাজধানীতে একত্র করে অন্তঃপুরে স্ত্রীলোকদের রক্ষক রাজ-নপুংসক হেগয়ের হাতে দিক এবং তাদের প্রসাধনী দ্রব্য দেওয়া হোক।
{2:4} পরে বাদশাহ্‌র দৃষ্টিতে যে কন্যা উৎকৃষ্ট হবেন, তিনি বষ্টীর পদে রাণী হোন। তখন এই কথা বাদশাহ্‌র তুষ্টিকর হওয়াতে তিনি সেই অনুসারে করলেন।
{2:5} সেই সময়ে যায়ীরের পুত্র মর্দখয় নামে এক জন ইহুদী শূশন রাজধানীতে ছিলেন। সেই যায়ীরের পিতা শিমিয়ি, শিমিয়ির পিতা বিন্‌ইয়ামীনীয় কীশ।
{2:6} ব্যাবিলনের বাদশাহ্‌ বখতে-নাসার কর্তৃক বন্দীরূপে নীত এহুদার বাদশাহ্‌ যিকনিয়ের সঙ্গে যেসব লোক বন্দী হয়েছিল, কীশ তাদের সঙ্গে জেরুশালেম থেকে বন্দীরূপে নীত হয়েছিলেন।
{2:7} মর্দখয় তাঁর চাচার কন্যা হদসাকে অর্থাৎ ইষ্টেরকে প্রতিপালন করতেন; কারণ তাঁর পিতা-মাতা ছিল না। সেই কন্যা সুন্দরী ও রূপবতী ছিলেন; তাঁর পিতা-মাতা মারা যাবার পর মর্দখয় তাঁকে পোষ্যপুত্রী করেছিলেন।
{2:8} পরে বাদশাহ্‌র ঐ কথা ও হুকুম প্রচার হলে পর যখন শূশন রাজধানীতে হেগয়ের কাছে অনেক কন্যা সংগৃহীত হল, তখন ইষ্টেরকেও রাজপ্রাসাদে স্ত্রীরক্ষক হেগয়ের কাছে নেওয়া হল।
{2:9} আর সেই যুবতী হেগয়ের দৃষ্টিতে উৎকৃষ্ট হলেন ও তাঁর কাছে দয়া পেলেন এবং তিনি তাড়াতাড়ি প্রসাধনী দ্রব্যগুলো এবং আরও যে যে দ্রব্যের অংশ তাঁকে দিতে হয় তা দিলেন। এছাড়া, রাজপ্রাসাদ থেকে মনোনীত সাত জন বাঁদী তাঁকে দিলেন এবং সেই বাঁদীদের সঙ্গে তাঁকে অন্তঃপুরের উৎকৃষ্ট স্থানে নিয়ে রাখলেন।
{2:10} ইষ্টের তাঁর জাতির কি গোত্রের পরিচয় দিলেন না; কারণ মর্দখয় তা জানাতে তাঁকে বারণ করেছিলেন।
{2:11} পরে ইষ্টের কেমন আছেন ও তাঁর প্রতি কি করা হয়, তা জানবার জন্য মর্দখয় প্রতিদিন অন্তঃপুরের প্রাঙ্গণের সম্মুখে ঘুরে বেড়াতে লাগলেন।
{2:12} আর বারো মাস পর্যন্ত স্ত্রীলোকদের জন্য নিয়মিত সেবা পাবার পর বাদশাহ্‌ জারেক্সের কাছে এক এক কন্যার গমনের পালা উপস্থিত হত; যেহেতু তাদের সৌন্দর্যচর্চায় দীর্ঘ দিন লাগতো, বস্তুত ছয় মাস গন্ধরসের তেল, ছয় মাস সুগন্ধি ও স্ত্রীলোকের প্রসাধনী দ্রব্য ব্যবহৃত হত;
{2:13} আর বাদশাহ্‌র কাছে যেতে হলে প্রত্যেক যুবতীর জন্য এই নিয়ম ছিল; সে যে কোন দ্রব্য চাইত, তা অন্তঃপুর থেকে রাজপ্রাসাদে গমনের সময়ে সঙ্গে নিয়ে যাবার জন্যে তাকে দেওয়া যেত।
{2:14} সে সন্ধ্যাবেলা যেত ও খুব ভোরে উপপত্নীদের রক্ষক রাজ-নপুংসক শাশ্‌গসের কাছে দ্বিতীয় অন্তঃপুরে ফিরে আসত; বাদশাহ্‌ তার উপরে খুশি হয়ে তার নাম ধরে না ডাকলে সে বাদশাহ্‌র কাছে আর যেত না।
{2:15} পরে মর্দখয় তাঁর চাচা অবীহয়িলের যে কন্যাকে পোষ্যপুত্রী করেছিলেন, যখন বাদশাহ্‌র কাছে সেই ইষ্টেরের যাবার পালা হল, তখন তিনি কিছুই চাইলেন না, কেবল স্ত্রীলোকদের রক্ষক রাজ-নপুংসক হেগয় যা যা নির্ধারণ করলেন, তা-ই মাত্র সঙ্গে নিলেন; আর যে কেউ ইষ্টেরের প্রতি দৃষ্টিপাত করতো, সে তাঁকে দয়া করতো।
{2:16} বাদশাহ্‌র রাজত্বের সপ্তম বছরের দশম মাসে অর্থাৎ টেবেৎ মাসে ইষ্টেরকে বাদশাহ্‌ জারেক্সের কাছে রাজপ্রাসাদে নেওয়া হল।
{2:17} আর বাদশাহ্‌ অন্য সকল স্ত্রীলোকের চেয়ে ইষ্টেরকে বেশি ভালবাসলেন এবং অন্য সকল কুমারীর চেয়ে তিনিই বাদশাহ্‌র দৃষ্টিতে অনুগ্রহ ও দয়া লাভ করলেন; অতএব বাদশাহ্‌ তাঁরই মাথায় রাজমুকুট দিয়ে বষ্টীর পদে তাঁকে রাণী করলেন।
{2:18} পরে বাদশাহ্‌ তাঁর সমস্ত কর্মকর্তা ও গোলামদের জন্য ইষ্টেরের সম্মানার্থে ভোজ বলে মহাভোজ প্রস্তুত করলেন এবং সকল প্রদেশের কর মার্জনা করলেন ও নিজের রাজকীয় উদারতা অনুসারে দান করলেন।
{i2:19} মর্দখয় ষড়যন্ত্রের কথা জানলেন
{2:19} দ্বিতীয় বার কুমারী সংগ্রহের সময়ে মর্দখয় রাজদ্বারে বসতেন।
{2:20} তখনও ইষ্টের মর্দখয়ের হুকুম অনুসারে তাঁর গোত্রের বা জাতির পরিচয় দেন নি; কারণ ইষ্টের মর্দখয়ের কাছে প্রতিপালিত হবার সময়ে যেমন করতেন, তখনও তেমনি তাঁর হুকুম পালন করতেন।
{2:21} সেই সময়ে অর্থাৎ যখন মর্দখয় রাজদ্বারে বসতেন, তখন দ্বারপালদের মধ্যে বিগ্‌থন ও তেরশ নামে রাজপ্রাসাদের দু’জন নপুংসক ক্রুদ্ধ হয়ে বাদশাহ্‌ জারেক্সকে আক্রমণ করতে চেষ্টা করলো।
{2:22} কিন্তু সেই বিষয় মর্দখয় জানতে পেরে তিনি ইষ্টের রাণীকে তা জানালেন; এবং ইষ্টের মর্দখয়ের নাম করে বাদশাহ্‌কে তা বললেন।
{2:23} তাতে অনুসন্ধানে সেই কথা প্রমাণিত হলে ঐ দুই জনকে গাছে ফাঁসি দেওয়া হল এবং সেই কথা বাদশাহ্‌র সাক্ষাতে ইতিহাস-পুস্তকে লেখা হল।
{i3:1} ইহুদীদের ধ্বংসের জন্য হামানের ষড়যন্ত্র
{3:1} ঐ সমস্ত ঘটনার পরে বাদশাহ্‌ জারেক্স অগাগীয় হম্মদাথার পুত্র হামনকে উন্নত করলেন, উঁচু পদ দিলেন এবং তার সঙ্গী সমস্ত কর্মকর্তার চেয়ে তাকে শ্রেষ্ঠ আসন দিলেন।
{3:2} তাতে বাদশাহ্‌র যে গোলামেরা রাজদ্বারে থাকতো, তারা সকলে হামনের কাছে নত হয়ে সালাম করতে লাগল, কারণ বাদশাহ্‌ তার সম্বন্ধে সেরকম হুকুম করেছিলেন; কিন্তু মর্দখয় নতও হতেন না, সালামও করতেন না।
{3:3} তাতে বাদশাহ্‌র যে গোলামেরা রাজদ্বারে থাকতো, তারা মর্দখয়কে বললো, তুমি বাদশাহ্‌র হুকুম কেন লঙ্ঘন করছো?
{3:4} এভাবে তারা প্রতিদিন তাঁকে বলতো, তবুও তিনি তাদের কথা শুনতেন না। তাতে মর্দখয়ের কথা স্থির থাকে কি না, তা জানবার ইচ্ছাতে তারা হামনকে তা জানালো; কেননা মর্দখয় যে ইহুদী, এই কথা তিনি তাদেরকে বলেছিলেন।
{3:5} আর হামন যখন দেখলো যে, মর্দখয় তার কাছে নত হয়ে ভূমিতে উবুড় হয়ে সালাম করে না, তখন সে ক্রোধে পরিপূর্ণ হল।
{3:6} কিন্তু সে কেবল মর্দখয়ের উপরে হস্তক্ষেপ করা লঘু বিষয় মনে করলো; বরং মর্দখয়ের জাতি অবগত হওয়াতে সে বাদশাহ্‌ জারেক্সের সমস্ত রাজ্যে সমস্ত ইহুদীকে মর্দখয়ের জাতি বলে বিনষ্ট করতে চেষ্টা করলো।
{3:7} আর সেই বিষয়ে বাদশাহ্‌ জারেক্সের বারো বছরের প্রথম মাসে অর্থাৎ নীষণ মাসে হামনের সাক্ষাতে ক্রমাগত প্রত্যেক দিনে ও প্রত্যেক মাসে অদর নামক বারো মাস পর্যন্ত পূর অর্থাৎ গুলিবাঁট করা হল।
{3:8} পরে হামন বাদশাহ্‌ জারেক্সকে বললো, আপনার রাজ্যের সমস্ত প্রদেশের জাতিদের মধ্যে বিক্ষিপ্ত অথচ পৃথক্‌কৃত এক জাতি আছে; অন্য সকল জাতির নিয়ম থেকে তাদের নিয়ম ভিন্ন এবং তারা বাদশাহ্‌র আইন পালন করে না; অতএব তাদেরকে থাকতে দেওয়া বাদশাহ্‌র পক্ষে ভাল হবে না।
{3:9} যদি বাদশাহ্‌র অভিমত হয়, তবে তাদেরকে বিনষ্ট করতে লেখা যাক; তাতে আমি রাজ-ভাণ্ডারে রাখার জন্য কার্যকারী লোকদের হাতে দশ হাজার তালন্ত রূপা দেব।
{3:10} তখন বাদশাহ্‌ তাঁর হাত থেকে আংটি খুলে ইহুদীদের দুশমন অগাগীয় হম্মদাথর পুত্র হামনকে দিলেন।
{3:11} আর বাদশাহ্‌ হামনকে বললেন, সেই রূপা ও সেই জাতি তোমাকে দেওয়া হল, তুমি তাদের প্রতি যা ভাল বোঝ, তা-ই কর।
{3:12} পরে প্রথম মাসের ত্রয়োদশ দিনে রাজলেখকদের ডাকা হল; সেদিন হামনের সমস্ত হুকুম অনুসারে বাদশাহ্‌র নিযুক্ত প্রদেশপাল সকলের ও প্রত্যেক প্রদেশের শাসনকর্তাদের এবং প্রত্যেক জাতির কর্মকর্তাদের কাছে, প্রত্যেক প্রদেশের অক্ষর ও প্রত্যেক জাতির ভাষানুসারে পত্র লেখা হল, তা বাদশাহ্‌ জারেক্সের নামে লেখা ও বাদশাহ্‌র আংটি দিয়ে সীলমোহর করা হল।
{3:13} আর পত্র-বাহকদের দ্বারা বাদশাহ্‌র অধীন সমস্ত প্রদেশে সেই পত্র প্রেরিত হল যে, এক দিনে অর্থাৎ অদর নামক বারো মাসের ত্রয়োদশ দিনে যুবা ও বৃদ্ধ, শিশু ও স্ত্রীসুদ্ধ সমস্ত ইহুদী লোককে সংহার, হত্যা ও বিনাশ এবং তাদের দ্রব্য লুট করতে হবে।
{3:14} সেই হুকুম যেন প্রত্যেক প্রদেশে দেওয়া হয়, এজন্য সেই পত্রের একটি অনুলিপি সকল জাতির কাছে প্রচারিত হল, যাতে সেই দিনের জন্য সকলে প্রস্তুত হয়।
{3:15} ধাবকেরা বাদশাহ্‌র হুকুম পেয়ে দ্রুত বাইরে গেল; এবং সেই হুকুম শূশন রাজধানীতে প্রচারিত হল; পরে বাদশাহ্‌ ও হামন পান করতে বসলেন, কিন্তু শূশন নগরে ভীষণ বিশৃঙ্খলা সৃষ্টি হল।
{i4:1} বাদশাহ্‌র কাছে রাণী ইষ্টেরের প্রার্থনা
{4:1} পরে মর্দখয় এসব ব্যাপার জানতে পেরে নিজের কাপড় ছিঁড়লেন এবং চট পরে ও ভস্ম লেপন করে নগরের মধ্যে গিয়ে উচ্চৈঃস্বরে ভীষণভাবে কাঁদতে লাগলেন।
{4:2} পরে তিনি রাজদ্বারের সম্মুখে পর্যন্ত আসলেন, কিন্তু চট পরে রাজদ্বারে প্রবেশ করার উপায় ছিল না।
{4:3} আর প্রত্যেক প্রদেশের যে কোন স্থানে বাদশাহ্‌র ডিক্রি ও হুকুম উপস্থিত হল, সেই স্থানে ইহুদীদের মধ্যে মহাশোক, রোজা, কান্নাকাটি ও মাতম হল এবং অনেকে চটে ও ভস্মে বিছানা পাতল।
{4:4} পরে ইষ্টেরের বাঁদীরা ও নপুংসকেরা এসে ঐ কথা তাঁকে জানালো; তাতে রাণী অতিশয় মনোকষ্ট পেলেন; এবং মর্দখয়কে চট পরিত্যাগ ও পোশাক পরাবার জন্য পোশাক প্রেরণ করলেন, কিন্তু তিনি তা গ্রহণ করলেন না।
{4:5} তখন ইষ্টের তাঁর পরিচর্যায় নিযুক্ত রাজ-নপুংসক হথককে ডেকে, কি হয়েছে ও কেন হয়েছে, তা জানবার জন্য মর্দখয়ের কাছে যেতে হুকুম করলেন।
{4:6} পরে হথক রাজদ্বারের সম্মুখস্থ নগরের চকে মর্দখয়ের কাছে গেলেন।
{4:7} তাতে মর্দখয় তাঁর প্রতি যা যা ঘটেছে এবং ইহুদীদেরকে বিনষ্ট করার জন্য হামন যে পরিমাণ রূপা রাজ-ভাণ্ডারে দিতে ওয়াদা করেছে, তা তাঁকে জানালেন।
{4:8} আর তাদের বিনাশ করবার জন্য যে হুকুম-পত্র শূশনে দেওয়া হয়েছে, তার একখানি অনুলিপি তাঁকে দিয়ে ইষ্টেরকে তা দেখাতে ও বুঝাতে বললেন এবং তিনি যেন বাদশাহ্‌র কাছে প্রবেশ করে তাঁর কাছে ফরিয়াদ ও স্বজাতির জন্য অনুরোধ করেন, এমন হুকুম করলেন।
{4:9} পরে হথক এসে মর্দখয়ের কথা ইষ্টেরকে জানালেন।
{4:10} তখন ইষ্টের হথককে এই কথা বলে মর্দখয়ের কাছে যেতে হুকুম করলেন,
{4:11} বাদশাহ্‌র গোলামেরা ও বাদশাহ্‌র অধীন প্রদেশগুলোর লোকেরা সকলেই জানে, কোন পুরুষ বা স্ত্রীলোক বাদশাহ্‌র ডাক না পেয়ে যদি প্রাঙ্গণে বাদশাহ্‌র কাছে যায়, তার জন্য একমাত্র ব্যবস্থা এই যে, তার প্রাণদণ্ড হবে; কেবল যে ব্যক্তির প্রতি বাদশাহ্‌ সোনার রাজদণ্ড বিস্তার করেন, সে-ই মাত্র বাঁচে; আর ত্রিশ দিন যাবৎ আমি বাদশাহ্‌র কাছে যাবার জন্য কোন ডাক পাই নি।
{4:12} ইষ্টেরের এই কথা মর্দখয়কে জানানো হল।
{4:13} তখন মর্দখয় ইষ্টেরকে এই উত্তর দিতে বললেন, সমস্ত ইহুদীর মধ্যে কেবল তুমি রাজপ্রাসাদে থাকাতে রক্ষা পাবে, তা মনে করো না।
{4:14} ফলে যদি তুমি এই সময়ে সর্বতোভাবে নীরব হয়ে থাক, তবে অন্য কোন স্থান থেকে ইহুদীদের উপকার ও নিস্তার ঘটবে, কিন্তু তুমি তোমার পিতৃকুলের সঙ্গে বিনষ্ট হবে; আর কে জানে যে, তুমি এই রকম সময়ের জন্যই রাণীর পদ পাও নি?
{4:15} তখন ইষ্টের মর্দখয়কে এই উত্তর দিতে হুকুম করলেন,
{4:16} তুমি যাও, শূশনে উপস্থিত সমস্ত ইহুদীকে একত্র কর এবং সকলে আমার জন্য রোজা রাখ, তিন দিন, দিনে কি রাতে কিছু আহার করো না, কিছু পানও করো না, আর আমি ও আমার বাঁদীরাও তেমনি রোজা রাখবো; এভাবে আমি বাদশাহ্‌র কাছে যাব, তা আইনের বিরুদ্ধে হলেও যাব, আর যদি বিনষ্ট হতে হয়, হবো।
{4:17} পরে মর্দখয় গিয়ে ইষ্টেরের সমস্ত হুকুম অনুসারে কাজ করলেন।
{i5:1} রাণী ইষ্টেরের ভোজ
{5:1} আর তৃতীয় দিনে ইষ্টের রাজপোশাক পরে বাদশাহ্‌র বাড়ির ভিতরে প্রাঙ্গণে বাদশাহ্‌র বাড়ির সম্মুখে দাঁড়ালেন; তখন বাদশাহ্‌ রাজপ্রাসাদে গৃহদ্বারের সম্মুখে রাজ-সিংহাসনে উপবিষ্ট ছিলেন।
{5:2} আর বাদশাহ্‌ যখন দেখলেন যে ইষ্টের রাণী প্রাঙ্গণে দাঁড়িয়ে আছেন, তখন বাদশাহ্‌র দৃষ্টিতে ইষ্টের অনুগ্রহ পেলেন, বাদশাহ্‌ ইষ্টেরের প্রতি তাঁর হাতে থাকা সোনার রাজদণ্ড বাড়িয়ে দিলেন; তাতে ইষ্টের কাছে এসে রাজদণ্ডের অগ্রভাগ স্পর্শ করলেন।
{5:3} পরে বাদশাহ্‌ তাঁকে জিজ্ঞাসা করলেন, ইষ্টের রাণী, তুমি কি চাও? তোমার অনুরোধ কি? রাজ্যের অর্ধেক পর্যন্ত হলেও তা তোমাকে দেওয়া যাবে।
{5:4} জবাবে ইষ্টের বললেন, যদি বাদশাহ্‌র ভাল মনে হয়, তবে আমি আপনার জন্য যে ভোজ প্রস্তুত করেছি, বাদশাহ্‌ ও হামোন সেই ভোজে আজ অংশ গ্রহণ করুন।
{5:5} তখন বাদশাহ্‌ বললেন, ইষ্টেরের কথা অনুসারে যেন কাজ হয়, সেজন্য হামোনকে ত্বরা করতে বল। পরে বাদশাহ্‌ ও হামন ইষ্টেরের প্রস্তুতকৃত ভোজে গেলেন।
{5:6} পরে আঙ্গুর-রস সহযুক্ত ভোজের সময়ে বাদশাহ্‌ ইষ্টেরকে বললেন, তোমার নিবেদন কি? তা তোমাকে দেওয়া যাবে; তোমার অনুরোধ কি? রাজ্যের অর্ধেক পর্যন্ত হলেও তা সিদ্ধ হবে।
{5:7} ইষ্টের জবাবে বললেন, আমার নিবেদন ও অনুরোধ এই,
{5:8} আমি যদি বাদশাহ্‌র দৃষ্টিতে অনুগ্রহ পেয়ে থাকি এবং আমার নিবেদন গ্রাহ্য করতে ও আমার অনুরোধ সিদ্ধ করতে যদি বাদশাহ্‌র ভাল মনে হয়, তবে আমি আপনাদের জন্য যা প্রস্তুত করবো, বাদশাহ্‌ ও হামন সেই ভোজে অংশ গ্রহণ করুন; এবং আমি আগামীকাল বাদশাহ্‌র হুকুম অনুসারে মহারাজের প্রশ্নের জবাব দেব।
{i5:9} মর্দখয়ের উপর হামানের ক্রোধ
{5:9} সেদিন হামন সুখী ও হৃষ্টচিত্ত হয়ে বাইরে গেল, কিন্তু যখন রাজদ্বারে মর্দখয়ের দেখা পেল এবং তিনি তার সম্মুখে উঠে দাঁড়ালেন না ও ভয়ে কাঁপলেন না, তখন হামন মর্দখয়ের প্রতি ক্রোধে পরিপূর্ণ হল।
{5:10} তবুও হামন ক্রোধ সম্বরণ করলো এবং নিজের বাড়িতে এসে তার বন্ধুদের ও তার স্ত্রী সেরশকে ডেকে আনাল।
{5:11} আর হামন তাদের কাছে তার ঐশ্বর্যের প্রতাপ ও সন্তান-বাহূল্যের কথা এবং বাদশাহ্‌ কিভাবে সমস্ত বিষয়ে তাকে উঁচু পদ দিয়েছেন ও কিভাবে তাকে কর্মকর্তা ও বাদশাহ্‌র গোলামদের চেয়ে শ্রেষ্ঠ আসন দিয়েছেন, এ সব তাদের কাছে বর্ণনা করলো।
{5:12} হামন আরও বললো, ইষ্টের রাণী তাঁর প্রস্তুত ভোজে বাদশাহ্‌র সঙ্গে আর কাউকেও আনান নি, কেবল আমাকেই আনিয়েছিলেন; আগামীকালও আমি বাদশাহ্‌র সঙ্গে তাঁর কাছে দাওয়াত পেয়েছি।
{5:13} কিন্তু যে পর্যন্ত আমি রাজদ্বারে উপবিষ্ট ইহুদী মর্দখয়কে দেখতে পাই, সেই পর্যন্ত এ সমস্তেও আমার শান্তি বোধ হয় না।
{5:14} তখন তার স্ত্রী সেরশ ও সমস্ত বন্ধু তাকে বললো, তুমি পঞ্চাশ হাত উঁচু একটি ফাঁসি কাঠ প্রস্তুত করাও; আর মর্দখয়কে তার উপরে ফাঁসি দেবার জন্য আগামীকাল খুব ভোরে বাদশাহ্‌র কাছে নিবেদন কর; পরে খুশি মনে বাদশাহ্‌র সঙ্গে ভোজে যাও। তখন হামন এই কথায় তুষ্ট হয়ে সেই ফাঁসিকাষ্ঠ প্রস্তুত করাল।
{i6:1} মর্দখয়ের সম্মান প্রাপ্তি
{6:1} সেই রাতে বাদশাহ্‌ ঘুমাতে পারছিলেন না, আর তিনি স্মরণীয় ইতিহাস কিতাব আনতে হুকুম করলেন; পরে বাদশাহ্‌র সাক্ষাতে সেই কিতাব পাঠ করা হল।
{6:2} আর তার মধ্যে লেখা এই কথা পাওয়া গেল, বাদশাহ্‌র নপুংসক বিগ্‌থন ও তেরশ নামে দু’জন দ্বারপাল বাদশাহ্‌ জারেক্সের উপরে হস্তক্ষেপ করতে চাইলে মর্দখয় তার সংবাদ দিয়েছিলেন।
{6:3} বাদশাহ্‌ বললেন, এর জন্য মর্দখয়ের কি সম্মান ও পদ বৃদ্ধি করা হয়েছে? বাদশাহ্‌র পরিচর্যাকারী ভৃত্যেরা বললো, তার পক্ষে কিছুই করা হয় নি।
{6:4} পরে বাদশাহ্‌ বললেন, প্রাঙ্গণে কে আছে? তখন হামন তার প্রস্তুত ফাঁসিকাষ্ঠে মর্দখয়কে ফাঁসি দেবার জন্য বাদশাহ্‌র কাছে নিবেদন করতে রাজপ্রাসাদের বাইরের প্রাঙ্গণে এসেছিল।
{6:5} বাদশাহ্‌র ভৃত্যরা বললো, দেখুন হামন প্রাঙ্গণে দাঁড়িয়ে আছেন। বাদশাহ্‌ বললেন, সে ভিতরে আসুক।
{6:6} তখন হামন ভিতরে আসলে বাদশাহ্‌ তাকে বললেন, বাদশাহ্‌ যার সম্মান করতে চান, তার প্রতি কি করা কর্তব্য? হামন মনে মনে ভাবল, বাদশাহ্‌ আমাকে ছাড়া আর কার সম্মান করতে চাইবেন?
{6:7} অতএব হামন বাদশাহ্‌কে বললো, বাদশাহ্‌, যার সম্মান করতে চান,
{6:8} তার জন্য বাদশাহ্‌র পরিধেয় রাজপোশাক, আর বাদশাহ্‌ যার উপরে আরোহণ করে থাকেন এবং যার মাথায় একটা রাজমুকুট স্থাপিত হয়ে থাকে, সেই ঘোড়া আনা হোক;
{6:9} আর সেই রাজপোশাক ও ঘোড়া বাদশাহ্‌র এক জন সবচেয়ে প্রধান কর্মকর্তার হাতে দেওয়া হোক; এবং বাদশাহ্‌ যার সম্মান করতে চান, সে সেই রাজকীয় পোশাক পরানো হোক; পরে তাকে সেই ঘোড়ায় চড়িয়ে নগরের চকে নিয়ে যাওয়া হোক এবং তার আগে আগে এই কথা ঘোষণা করা হোক, বাদশাহ্‌ যাঁর সম্মান করতে চান, তাঁর প্রতি এরকম ব্যবহার করা যাবে।
{6:10} বাদশাহ্‌ হামনকে বললেন, তুমি তাড়াতাড়ি কর, সেই রাজপোশাক ও ঘোড়া নিয়ে যেমন বললে, তেমনি রাজদ্বারে উপবিষ্ট ইহুদী মর্দখয়ের প্রতি কর; তুমি যেসব কথা বললে, তার কিছু ত্রুটি করো না।
{6:11} তখন হামন সেই রাজপোশাক ও ঘোড়া নিল, মর্দখয়কে রাজপোশাক পরিয়ে দিল এবং ঘোড়ায় চড়িয়ে নগরের চকে গমন করাল, আর তাঁর আগে আগে এই কথা ঘোষণা করলো, বাদশাহ্‌ যাঁর সম্মান করতে চান, তাঁর প্রতি এরকম ব্যবহার করা যাবে।
{6:12} পরে মর্দখয় রাজদ্বারে ফিরে গেলেন, কিন্তু হামন শোকান্বিত হয়ে কাপড় দিয়ে মাথা ঢেকে দ্রুত তার নিজের বাড়িতে চলে গেল।
{6:13} আর হামন তার স্ত্রী সেরশকে ও সমস্ত বন্ধুকে তার সম্বন্ধীয় সকল ঘটনার কথা বললো; তাতে তার জ্ঞানবান লোকেরা ও তার স্ত্রী সেরশ তাকে বললো, যার সম্মুখে তোমার এই পতনের আরম্ভ হল, সেই মর্দখয় যদি ইহুদী বংশীয় লোক হয়, তবে তুমি তাকে জয় করতে পারবে না, বরং তুমি তার সম্মুখে নিশ্চয়ই ধ্বংস হয়ে যাবে।
{6:14} তারা তার সঙ্গে কথাবার্তা বলছেন, ইতোমধ্যে রাজ-নপুংসকেরা এসে ইষ্টেরের প্রস্তুত ভোজে হামনকে উপস্থিত করার জন্য ত্বরা করলো।
{i7:1} হামনের বিনাশ, মর্দখয়ের পদোন্নতি
{7:1} পরে বাদশাহ্‌ ও হামন ইষ্টের রাণীর সঙ্গে পান করতে আসলেন।
{7:2} আর বাদশাহ্‌ সেই দ্বিতীয় দিনে আঙ্গুর-রস সহযোগে ভোজের সময়ে ইষ্টেরকে পুনর্বার বললেন, ইষ্টের রাণী, তোমার নিবেদন কি? তা তোমাকে দেওয়া যাবে; এবং তোমার অনুরোধ কি? রাজ্যের অর্ধেক পর্যন্ত চাইলেও তা সিদ্ধ করা যাবে।
{7:3} তখন ইষ্টের রাণী উত্তর করলেন, বাদশাহ্‌, আমি যদি আপনার দৃষ্টিতে অনুগ্রহ পেয়ে থাকি ও যদি বাদশাহ্‌র ভাল মনে হয়, তবে আমার নিবেদনে আমার প্রাণ ও আমার অনুরোধে আমার জাতি আমাকে দেওয়া হোক;
{7:4} কেননা আমাকে ও আমার স্বজাতিকে ধ্বংস করার, হত্যা ও বিনষ্ট করার জন্য বিক্রি করা হয়েছে। যদি আমাদের কেবল গোলাম বাঁদী হবার জন্য বিক্রি করা হত, তবে আমি নীরব থাকতাম; কিন্তু তা হলেও বাদশাহ্‌র ক্ষতিপূরণ করা বিপক্ষের অসাধ্য হত।
{7:5} তখন বাদশাহ্‌ জারেক্সেস ইষ্টের রাণীকে বললেন, এমন কাজ করার মানস যার অন্তরে জন্মেছে, সে কে? আর সে কোথায়?
{7:6} ইষ্টের বললেন, এক জন বিপক্ষ ও দুশমন, সে এই দুষ্ট হামন। তখন হামন বাদশাহ্‌র ও রাণীর সাক্ষাতে ভীষণ ভয় পেল।
{7:7} পরে বাদশাহ্‌ ক্রোধ বশত আঙ্গুর-রস পান থেকে উঠে রাজপ্রাসাদের বাগানে গেলেন; আর হামন ইষ্টের রাণীর কাছে তাঁর প্রাণ ভিক্ষা করার জন্য দাঁড়াল, কেননা সে দেখলো, বাদশাহ্‌ থেকে তার অমঙ্গল অবধারিত।
{7:8} পরে বাদশাহ্‌ রাজপ্রাসাদের বাগান থেকে আঙ্গুর-রস সহযোগে ভোজের স্থানে ফিরে আসলেন; তখন ইষ্টের যে স্থানে বসে ছিলেন, হামন তার উপরে পড়ে ছিল; তাতে বাদশাহ্‌ বললেন, এই ব্যক্তি কি বাড়ির মধ্যে আমার সাক্ষাতে রাণীর ইজ্জত নষ্ট করবে? এই কথা বাদশাহ্‌র মুখ থেকে বের হওয়া মাত্র লোকেরা হামনের মুখ আচ্ছাদন করলো।
{7:9} পরে বাদশাহ্‌র সাক্ষাতে উপস্থিত হর্বোনা নামে এক জন নপুংসক বললো, দেখুন, যে মর্দখয় বাদশাহ্‌র পক্ষে মঙ্গলজনক সংবাদ দিয়েছিলেন, তাঁর জন্য হামন পঞ্চাশ হাত উঁচু ফাঁসি কাঠ প্রস্তুত করেছে, তা হামনের বাড়িতে স্থাপিত আছে। বাদশাহ্‌ বললেন, তারই উপরে একে ফাঁসি দাও।
{7:10} তাতে হামন মর্দখয়ের জন্য যে ফাঁসিকাষ্ঠ প্রস্তুত করেছিল, লোকেরা তার উপরে হামনকে ফাঁসি দিল; তখন বাদশাহ্‌র ক্রোধ প্রশমিত হল।
{i8:1} রাণী ইষ্টের ইহুদীদের রক্ষা করেন
{8:1} সেদিন বাদশাহ্‌ জারেক্স ইষ্টের রাণীকে ইহুদীদের দুশমন হামনের বাড়ি দান করলেন। আর মর্দখয় বাদশাহ্‌র সাক্ষাতে উপস্থিত হলেন, কেননা মর্দখয় ইষ্টেরের কে, তা ইষ্টের জানিয়েছিলেন।
{8:2} পরে বাদশাহ্‌ হামনের কাছ থেকে নেওয়া তাঁর আংটিটি খুলে মর্দখয়কে দিলেন এবং ইষ্টের হামনের বাড়ির উপরে মর্দখয়কে নিযুক্ত করলেন।
{i8:3} ইহুদীদের জন্য ইষ্টেরের নিবেদন
{8:3} পরে ইষ্টের বাদশাহ্‌র কাছে পুনর্বার নিবেদন করলেন ও তার পায়ে পড়ে কাঁদতে কাঁদতে অগাগীয় হামনের অভিপ্রেত অমঙ্গল, অর্থাৎ ইহুদীদের বিরুদ্ধে তার সঙ্কল্পিত কুমন্ত্রণা বন্ধ করে দেবার জন্য তাঁর কাছে সাধ্যসাধনা করলেন।
{8:4} তখন বাদশাহ্‌ ইষ্টেরের দিকে সোনার রাজদণ্ড প্রসারিত করাতে ইষ্টের উঠে বাদশাহ্‌র সম্মুখে দাঁড়িয়ে বললেন,
{8:5} যদি বাদশাহ্‌র ভাল মনে হয় এবং আমি যদি আপনার দৃষ্টিতে অনুগ্রহ পেয়ে থাকি, আর এই কাজ বাদশাহ্‌র দৃষ্টিতে ন্যায্য মনে হয় ও আমি আপনার সন্তোষকারিণী হই, তবে বাদশাহ্‌র অধীন যাবতীয় প্রদেশস্থ ইহুদীদেরকে বিনষ্ট করবার জন্য অগাগীয় হম্মদাথার পুত্র হামনের কুমন্ত্রণা সম্বলিত যেসব পত্র লেখা হয়েছে, সেসব ব্যর্থ করার জন্য লেখা হোক।
{8:6} কেননা আমার জাতির প্রতি যে অমঙ্গল ঘটবে, তা দেখে আমি কিভাবে সহ্য করতে পারি? আর আমার জ্ঞাতি ও আত্মীয়দের বিনাশ দেখে কিভাবে সহ্য করতে পারি?
{8:7} তখন বাদশাহ্‌ জারেক্স ইষ্টের রাণী ও ইহুদী মর্দখয়কে বললেন, দেখ, আমি ইষ্টেরকে হামনের বাড়ি দিয়েছি এবং হামনকে ফাঁসিকাষ্ঠে ফাঁসি দেওয়া হয়েছে, কেননা সে ইহুদীদের উপরে হস্তক্ষেপ করেছিল।
{8:8} এখন তোমরা তোমাদের অভিমত অনুসারে বাদশাহ্‌র নামে ইহুদীদের পক্ষে পত্র লেখ ও বাদশাহ্‌র আংটি দিয়ে তা সীলমোহর কর; কেননা বাদশাহ্‌র নামে লেখা ও বাদশাহ্‌র আংটি দিয়ে সীলমোহরকৃত পত্র অন্যথা করার সাধ্য কারো নেই।
{8:9} তখন তৃতীয় মাসে অর্থাৎ সীবন মাসের ত্রয়োবিংশ দিনে রাজ-লেখকেরা আহূত হল, আর মর্দখয়ের সমস্ত হুকুম অনুসারে ইহুদীদেরকে, প্রদেশপালদেরকে এবং হিন্দুস্থান থেকে ইথিওপিয়া দেশ পর্যন্ত এক শত সাতাশ প্রদেশের মধ্যে প্রত্যেক প্রদেশের অক্ষরানুসারে ও প্রত্যেক জাতির ভাষানুসারে শাসনকর্তাদেরকে ও প্রদেশগুলোর কর্মকর্তাদেরকে এবং ইহুদীদের অক্ষর ও ভাষানুসারে তাদেরকে পত্র লেখা হল।
{8:10} তা বাদশাহ্‌ জারেক্সের নামে লেখা ও বাদশাহ্‌র আংটি দিয়ে সীলমোহর করা হল, পরে দ্রুতগামী ঘোড়ায় অর্থাৎ বিশেষ জাতের রাজকীয় ঘোড়ায় ঘোড়সওয়ার ধাবকদের দিয়ে সেইসব পত্র প্রেরণ করা হল।
{8:11} এসব পত্রে বাদশাহ্‌ ইহুদীদেরকে এই অনুমতি দিলেন যে, বাদশাহ্‌ জারেক্সের অধীনে সমস্ত প্রদেশ এক দিনে, অর্থাৎ অদর নামক বারো মাসের ত্রয়োদশ দিনে,
{8:12} তারা প্রত্যেক নগরে একত্র হয়ে নিজ নিজ প্রাণ রক্ষা করবার জন্য দণ্ডায়মান থেকে এবং যে কোন জাতি কি প্রদেশ তাদের বিপক্ষতা করে, তার সমস্ত বল অর্থাৎ সেই দুশমনদেরকে ও তাদের পুত্র কন্যা ও স্ত্রী সকলকে সংহার, হত্যা ও বিনাশ করতে ও তাদের সমস্ত দ্রব্য লুট করতে পারবে।
{8:13} আর প্রত্যেক প্রদেশে বাদশাহ্‌র হুকুম বলে প্রচারিত হবার জন্য এবং ইহুদীরা যেন তাঁর দুশমনদের প্রতিশোধ নেবার নিমিত্ত সেই দিনের জন্য প্রস্তুত হয়, সেজন্য সেই লিপির অনুলিপি সমস্ত জাতিকে জানানো হল।
{8:14} পরে দ্রুতগামী রাজকীয় ঘোড়ায় ধাবকেরা বাদশাহ্‌র হুকুমে খুব শীঘ্র দ্রুত যাত্রা করলো এবং সেই হুকুম শূশন রাজধানীতে দেওয়া হল।
{8:15} পরে মর্দখয় নীল ও সাদা রংয়ের রাজপোশাক পরে, সোনার বড় মুকুটে ভূষিত হয়ে এবং মসীনা সুতার বেগুনি পোশাকে সজ্জিত হয়ে বাদশাহ্‌র সম্মুখ থেকে বাইরে গেলেন; আর শূশন রাজধানী চিৎকার করে আনন্দ করলো।
{8:16} ইহুদীরা আলো, আনন্দ, আমোদ ও সম্মান লাভ করলো।
{8:17} আর প্রতি দেশে ও প্রতি নগরে যে কোন স্থানে বাদশাহ্‌র ঐ ডিক্রি ও হুকুম উপস্থিত হল সেই স্থানে ইহুদীদের আনন্দ, আমোদ, ভোজ ও সুখের দিন হল। আর দেশীয় জাতিগুলোর অনেক লোক ইহুদী-মতালম্বী হল, কেননা ইহুদীদের থেকে তাদের ত্রাস উৎপন্ন হয়েছিল।
{i9:1} ইহুদীদের দুশমনদের ধ্বংস
{9:1} পরে দ্বাদশ মাসের অর্থাৎ অদর মাসের ত্রয়োদশ দিনে বাদশাহ্‌র ঐ ডিক্রি ও হুকুম কাজে পরিণত হবার সময় নিকটবর্তী হল, অর্থাৎ যেদিন ইহুদীদের দুশমনেরা তাদের উপরে প্রভুত্ব করার অপেক্ষা করেছিল, সেদিন এমন বিপরীত ঘটনা হল যে, ইহুদীরাই তাদের বিদ্বেষীদের উপরে প্রভুত্ব করলো।
{9:2} ইহুদীরা যারা তাদের ধ্বংসের চেষ্টা করে তাদেরকে আক্রমণ করার জন্য বাদশাহ্‌ জারেক্সের সমস্ত প্রদেশে নিজ নিজ নগরে একত্র হল এবং তাদের সম্মুখে কেউ দাঁড়াতে পারল না, কেননা তাদের থেকে সমস্ত জাতির ত্রাস উৎপন্ন হয়েছিল।
{9:3} আর প্রদেশগুলোর কর্মকর্তারা, প্রদেশপাল, শাসনকর্তারা ও রাজ-কর্মকর্তারা সকলে ইহুদীদের সাহায্য করলেন, কারণ মর্দখয় থেকে তাঁদের ত্রাস উৎপন্ন হয়েছিল।
{9:4} কেননা মর্দখয় রাজপ্রাসাদের মধ্যে মহান ছিলেন ও তাঁর যশ প্রদেশগুলোতে ব্যাপ্ত হল, বস্তুত সেই মর্দখয় উওরোত্তর মহান হয়ে উঠলেন।
{9:5} আর ইহুদীরা তাদের সমস্ত দুশমনকে তলোয়ারের আঘাতে সংহার ও বিনাশ করলো; তারা তাদের বিদ্বেষীদের প্রতি যা ইচ্ছা তা-ই করলো।
{9:6} আর শূশন রাজধানীতে ইহুদীরা পাঁচ শত লোককে হত্যা ও বিনাশ করলো।
{9:7} আর পর্শন্দাথঃ দল্‌ফোন, অস্পাথঃ,
{9:8} পোরাথঃ, অদলিয়াঃ, অরীদাথঃ,
{9:9} পর্মস্ত, অরীষয়, অরীদয় ও রয়িষাথঃ,
{9:10} ইহুদীদের দুশমন হম্মদাথার পুত্র হামনের এই দশ পুত্রকে তারা হত্যা করলো, কিন্তু লুট করা থেকে বিরত থাকলো।
{9:11} যারা শূশন রাজধানীতে হত হল, তাদের সংখ্যা সেদিন বাদশাহ্‌র কাছে আনা হল।
{9:12} বাদশাহ্‌ ইষ্টের রাণীকে বললেন, ইহুদীরা শূশন রাজধানীতে পাঁচ শত লোক ও হামোনের দশ জন পুত্রকে হত্যা ও বিনাশ করেছে; না জানি, বাদশাহ্‌র অধীন অন্য সকল প্রদেশে কি করেছে। এখন তোমার নিবেদন কি? তা তোমাকে দেওয়া হবে; এবং তোমার আর অনুরোধ কি? তা করা হবে।
{9:13} ইষ্টের বললেন, যদি বাদশাহ্‌র ভাল মনে হয়, তবে আজকের মত আগামীকালও করার অনুমতি শূশনস্থ ইহুদীদেরকে দেওয়া হোক এবং হামনের দশ পুত্রকে ফাঁসিকাষ্ঠে টাঙ্গান যাক।
{9:14} পরে বাদশাহ্‌ তা করতে হুকুম দিলেন এবং সেই হুকুম শূশনে প্রচারিত হল, তাতে লোকেরা হামনের দশ পুত্রকে ফাঁসি দিল।
{9:15} আর শূশনস্থ ইহুদীরা অদর মাসের চতুর্দশ দিনেও একত্র হয়ে শূশনে তিন শত লোককে হত্যা করলো, কিন্তু লুট করলো না।
{9:16} আর বাদশাহ্‌র নানা প্রদেশ-নিবাসী অন্য সকল ইহুদীরাও একত্র হয়ে নিজ নিজ প্রাণের জন্য দণ্ডায়মান হল এবং তাদের দুশমনেরা থেকে বিশ্রাম পেল, বিদ্বেষীদের পঁচাত্তর হাজার লোককে হত্যা করলো, কিন্তু লুট করা থেকে বিরত থাকলো।
{9:17} তারা অদর মাসের ত্রয়োদশ দিনে এই কাজ করলো এবং চতুর্দশ দিনে বিশ্রাম করে সেই দিনকে ভোজন-পান ও আনন্দের দিন করলো।
{9:18} কিন্তু শূশনস্থ ইহুদীরা ঐ মাসের ত্রয়োদশ ও চতুর্দশ দিনে একত্র হল এবং পঞ্চদশ দিনে বিশ্রাম করলো ও সেই দিনকে ভোজন-পান ও আনন্দের দিন করলো।
{9:19} এই কারণ পল্লীগ্রামের অর্থাৎ প্রাচীর-বিহীন নগরগুলোর নিবাসী ইহুদীরা অদর মাসের চতুর্দশ দিনকে আনন্দের, ভোজনপানের, সুখের ও পরস্পর খাদ্য-উপহার পাঠাবার দিন বলে মানে।
{i9:20} পূরীম ঈদ স্থাপন
{9:20} পরে মর্দখয় এই বৃত্তান্ত লিপিবদ্ধ করলেন এবং বাদশাহ্‌ জারেক্সের অধীন কাছের কি দূরের সকল প্রদেশে যেসব ইহুদী থাকতো, তাদের কাছে পত্র পাঠিয়ে হুকুম করলেন,
{9:21} যেন তারা বছর বছর অদর মাসের চতুর্দশ ও সেই মাসের পঞ্চদশ দিন পালন করে,
{9:22} অর্থাৎ যে দুই দিন ইহুদীরা তাদের দুশমনেরা থেকে বিশ্রাম পেয়েছিল এবং যে মাসে তাদের দুঃখ সুখে ও শোক মঙ্গল-দিনে পরিণত হয়েছিল, সেই মাসের সেই দুই দিন যেন তারা ভোজন পান ও আনন্দ এবং নিজ নিজ বন্ধুর কাছে খাদ্য-উপহার ও দরিদ্রদের কাছে দান পাঠাবার দিন বলে মানে।
{9:23} তাতে ইহুদীরা যেমন আরম্ভ করেছিল ও মর্দখয় তাদেরকে যেমন লিখেছিলেন, তারা সেভাবে দিন দু’টি পালন করতে সম্মত হল;
{9:24} কারণ সমস্ত ইহুদীর দুশমন অগাগীয় হম্মদাথার পুত্র যে হামন, সে ইহুদীদেরকে বিনষ্ট করার সংকল্প করেছিল, তাদেরকে মুছে ফেলবার ও বিনষ্ট করার জন্যে পূর অর্থাৎ গুলিবাঁট করেছিল,
{9:25} কিন্তু বাদশাহ্‌র সাক্ষাতে সেই বিষয় উপস্থিত হলে তিনি এই হুকুম-পত্র দিলেন, হামন ইহুদীদের বিরুদ্ধে যে কুসংকল্প করেছিল, তা তারই মাথায় বর্তুক; লোকে তাকে ও তার পুত্রদেরকে ফাঁসিকাষ্ঠে টাঙ্গিয়ে দিক।
{9:26} সেজন্য পূর (গুলিবাঁট) নাম অনুসারে সেই দুই দিনের নাম পূরীম হল। অতএব সেই পত্রের সকল কথার দরুন এবং সেই বিষয়ে তারা যা দেখেছিল ও তাদের প্রতি তা ঘটেছিল,
{9:27} তার দরুন ইহুদীরা তাদের ও নিজ নিজ বংশের ও ইহুদী-মতাবলম্বী সকলের কর্তব্য বলে এই স্থির করলো যে, এই সম্পর্কিত লেখা হুকুম ও নিরূপিত সময়ানুসারে তারা প্রতি বছর ঐ দুই দিন পালন করবে, কোনরূপে তার ত্রুটি করবে না।
{9:28} আর পুরুষ-পরম্পরায় প্রত্যেক গোষ্ঠীতে, প্রত্যেক প্রদেশে ও প্রত্যেক শহরে সেই দুই দিন স্মরণ ও পালন করতে হবে; এবং পূরীমের সেই দুই দিন ইহুদীদের মধ্য থেকে কখনও মুছে যাবে না, আর তাদের বংশের মধ্য থেকে তার স্মৃতির লোপ হবে না।
{9:29} পরে অবীহয়িলের কন্যা ইষ্টের রাণী ও ইহুদী মর্দখয় পূরীম দিন বিষয়ক এই দ্বিতীয় পত্র স্থির করতে সমপূর্ণ ক্ষমতার সঙ্গে লিখলেন।
{9:30} আর বাদশাহ্‌ জারেক্সের অধিকৃত এক শত সাতাশ প্রদেশে সমস্ত ইহুদীর কাছে মর্দখয় শান্তির ও সত্যের কথা সম্বলিত পত্র পাঠিয়ে,
{9:31} নিরূপিত কালে পূরীমের সেই দুই দিন পালন করার বিষয় স্থির করলেন; যেমন রোজা ও বিলাপের বিষয় ইহুদী মর্দখয় ও ইষ্টের রাণী ইহুদীদের জন্য স্থির করেছিলেন এবং যেমন তারাও তাদের জন্য ও নিজ নিজ বংশের জন্য স্থির করেছিল।
{9:32} আর ইষ্টেরের হুকুমে পূরীম বিষয়ক এই বিধি স্থির হল ও তা কিতাবে লেখা হল।
{10:1} সেই বাদশাহ্‌ জারেক্স স্থলে ও সমুদ্রের দ্বীপগুলোতে কর নির্ধারণ করলেন।
{10:2} আর তাঁর ক্ষমতা ও পরাক্রমের সমস্ত কথা এবং বাদশাহ্‌ মর্দখয়কে যে মহত্ত্ব দিয়ে উচ্চপদান্বিত করেছিলেন, তার সম্পূর্ণ বিবরণ কি মাদিয়া ও পারস্যের বাদশাহ্‌দের ইতিহাস-পুস্তকে লেখা নেই?
{10:3} বস্তুত এই ইহুদী মর্দখয় বাদশাহ্‌ জারেক্সের প্রধান মন্ত্রী এবং ইহুদীদের মধ্যে মহান, তাঁর ভাইদের মধ্যে প্রিয়পাত্র ও স্বজাতীয় লোকদের হিতৈষী এবং তাঁর সমস্ত বংশের পক্ষে মঙ্গলাকাঙ্খী ছিলেন।
