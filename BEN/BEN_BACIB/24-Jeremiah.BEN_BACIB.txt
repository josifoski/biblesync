{i1:1} ইয়ারমিয়ার নবী-পদে নিয়োগ
{1:1} ইয়ারমিয়ার কালাম; তিনি হিল্কিয়ের পুত্র, বিন্‌ইয়ামীন প্রদেশীয় অনাথোৎ-নিবাসী ইমামদের এক জন।
{1:2} আমোনের পুত্র এহুদার বাদশাহ্‌ ইউসিয়ার সময়ে, তাঁর রাজত্বের ত্রয়োদশ বছরে, মাবুদের কালাম ইয়ারমিয়ার কাছে নাজেল হল।
{1:3} আর ইউসিয়ার পুত্র এহুদার বাদশাহ্‌ যিহোয়া-কীমের সময়ে, ইউসিয়ার পুত্র এহুদার বাদশাহ্‌ সিদিকিয়ের একাদশ বছরের শেষ পর্যন্ত, পঞ্চম মাসে জেরুশালেম-নিবাসীদেরকে বন্দী করে নিয়ে যাওয়া পর্যন্ত কালাম নাজেল হল।
{1:4} মাবুদের এই কালাম আমার কাছে নাজেল হল,
{1:5} উদরের মধ্যে তোমাকে গঠন করার আগে আমি তোমাকে জানতাম, তুমি গর্ভ থেকে বের হয়ে আসার আগে তোমাকে পবিত্র করেছিলাম; আমি তোমাকে জাতিদের কাছে নবী হিসেবে নিযুক্ত করেছি।
{1:6} তখন আমি বললাম, হায় হায়, হে সার্বভৌম মাবুদ, দেখ, আমি কথা বলতে জানি না, কেননা আমি বালক।
{1:7} কিন্তু মাবুদ আমাকে বললেন, ‘আমি বালক,’ এমন কথা বলো না; কিন্তু আমি তোমাকে যার কাছে পাঠাব, তারই কাছে তুমি যাবে এবং তোমাকে যা হুকুম করবো, তা-ই বলবে।
{1:8} ওদের সম্মুখে ভয় পেয়ো না, কেননা তোমাকে রক্ষা করবার জন্য আমি তোমার সঙ্গে সঙ্গে আছি, মাবুদ এই কথা বলেন।
{1:9} পরে মাবুদ তাঁর হাত বাড়িয়ে আমার মুখ স্পর্শ করলেন এবং মাবুদ আমাকে বললেন, দেখ, আমি আমার কালাম তোমার মুখে দিলাম;
{1:10} দেখ, উৎপাটন করবার, ভেঙ্গে ফেলবার, বিনাশ ও নিপাত করার জন্য, পত্তন ও রোপণ করার জন্য, আমি জাতিদের উপরে ও রাজ্যগুলোর উপরে আজ তোমাকে নিযুক্ত করলাম।
{1:11} আর মাবুদের এই কালাম আমার কাছে নাজেল হল, ইয়ারমিয়া, তুমি কি দেখছ? আমি বললাম, আমি বাদাম গাছের একটি ডাল দেখছি।
{1:12} তখন মাবুদ আমাকে বললেন, ভাল দেখেছ, কেননা আমি আমার কালাম সফল করতে জাগ্রত আছি।
{1:13} পরে দ্বিতীয়বার মাবুদের কালাম আমার কাছে নাজেল হল, তিনি বললেন, তুমি কি দেখছ? আমি বললাম, ধোঁয়াযুক্ত একটি হাঁড়ি দেখছি; তার মুখ উত্তর দিক থেকে হেলে আছে।
{1:14} তখন মাবুদ আমাকে বললেন, উত্তর দিক থেকে এই দেশ-নিবাসী সকলের উপরে অমঙ্গলরূপ বন্যা প্রবাহিত হবে।
{1:15} কারণ, দেখ, আমি উত্তর দিকস্থ নানা রাজ্যের সমস্ত গোষ্ঠীকে ডাকব, মাবুদ এই কথা বলেন; তারা এসে জেরুশালেমের পুরদ্বারের প্রবেশ-স্থানে, তার চারদিকের সমস্ত প্রাচীরের সম্মুখে এবং এহুদার সমস্ত নগরের সম্মুখে, নিজ নিজ সিংহাসন স্থাপন করবে।
{1:16} আর আমি এদের সমস্ত দুষ্কর্মের জন্য এদের বিরুদ্ধে আমার বিচারের রায় ঘোষণা করবো; কেননা এরা আমাকে পরিত্যাগ করে অন্য দেবতাদের কাছে ধূপ জ্বালিয়েছে ও নিজ নিজ হস্তকৃত বস্তুর কাছে ভূমিতে সেজদা করেছে।
{1:17} অতএব তুমি কোমরবন্ধনী পর, উঠ; আমি তোমাকে যা যা হুকুম করি, সেসব তাদেরকে বল; তাদের সম্মুখে তুমি ভেঙ্গে পড়ো না, পাছে আমি তাদের সাক্ষাতে তোমাকে ভেঙ্গে ফেলি।
{1:18} আর দেখ, আমি আজ সারা দেশের বিরুদ্ধে, এহুদার বাদশাহ্‌দের, তার নেতৃ-বর্গের, তার ইমামদের ও দেশের লোক-সাধারণের বিরুদ্ধে তোমাকে দৃঢ় নগর, লোহার স্তম্ভ ও ব্রোঞ্জের প্রাচীরস্বরূপ করলাম।
{1:19} তারা তোমার সঙ্গে যুদ্ধ করবে, কিন্তু তোমাকে পরাজিত করতে পারবে না, কারণ তোমাকে রক্ষা করবার জন্য আমি তোমার সঙ্গে আছি, মাবুদ এই কথা বলেন।
{i2:1} গুনাহের জন্য ইহুদীদের প্রতি অনুযোগ
{2:1} আর মাবুদের এই কালাম আমার কাছে নাজেল হল,
{2:2} তুমি যাও, জেরুশালেমের কর্ণগোচরে এই কথা তবলিগ কর, মাবুদ এই কথা বলেন, তোমার পক্ষে তোমার যৌবনের ভক্তি, তোমার বিয়ের সময়কার মহব্বত আমার স্মরণ হয়; তুমি আমার পিছনে মরুভূমিতে, যেখানে বপন করা যায় নি, এমন দেশে গমন করেছিলে।
{2:3} ইসরাইল মাবুদের উদ্দেশে পবিত্র, তাঁর আয়ের অগ্রিমাংশ ছিল; যেসব লোক তাকে গ্রাস করবে, তারা দোষী হবে; তাদের প্রতি অমঙ্গল ঘটবে, মাবুদ এই কথা বলেন।
{2:4} হে ইয়াকুবের কুল, হে ইসরাইল-কুলের সমস্ত গোষ্ঠী, মাবুদের কালাম শোন।
{2:5} মাবুদ এই কথা বলেন, তোমাদের পূর্বপুরুষেরা আমার কি অন্যায় দেখেছে যে, তারা আমার কাছ থেকে দূরে চলে গেছে, অসারতার অনুগামী হয়ে অসার হয়েছে?
{2:6} তারা বলে নি যে, সেই মাবুদ কোথায়, যিনি মিসর দেশ থেকে আমাদের বের করে এনেছিলেন, যিনি মরুভূমির মধ্য দিয়ে, মরুভূমি ও গর্তময় ভূমি দিয়ে, পানিশূন্যতার ও মৃত্যুচ্ছায়ার ভূমি দিয়ে পথিকবিহীন ও নিবাসী-বর্জিত ভূমি দিয়ে, আমাদেরকে নিয়ে এসেছিলেন?
{2:7} আমি তোমাদের এই ফলবান দেশে এনেছিলাম, যেন তোমরা এখানকার ফল ও উত্তম উত্তম সামগ্রী ভোজন কর; কিন্তু তোমরা প্রবেশ করে আমার দেশ নাপাক করলে, আমার অধিকার ঘৃণাস্পদ করলে।
{2:8} ইমামেরা বলে নি, ‘মাবুদ কোথায়?’ এবং যারা শরীয়ত পরিচালনা করে, তারা আমাকে জানে নি, পালকেরা আমার বিরুদ্ধে গুনাহের কাজ করেছে, নবীরা বাল দেবতার নাম নিয়ে ভবিষ্যদ্বাণী বলেছে এবং এমন পদার্থের পিছনে চলেছে, যাতে উপকার নেই।
{2:9} অতএব আমি তোমাদের সঙ্গে আরও ঝগড়া করবো, মাবুদ এই কথা বলেন এবং তোমাদের পুত্রপৌত্রদের সঙ্গেও ঝগড়া করবো।
{2:10} বস্তুত তোমরা পার হয়ে সাইপ্রাস দ্বীপের উপকূলগুলোতে যাও, দেখ; আর কায়দারে লোক পাঠাও, সূক্ষ্ম বিবেচনা কর, দেখ, কখনও এমন হয়েছে কি না?
{2:11} কোন জাতি কি নিজেদের দেবতাদের পরিবর্তন করেছে? সেই দেবতারা তো আল্লাহ্‌ নয়। কিন্তু আমার লোকেরা এমন বস্তুর সঙ্গে নিজেদের গৌরবের পরিবর্তন করেছে, যাতে উপকার নেই।
{2:12} হে আসমান, এতে স্তম্ভিত হও, রোমাঞ্চিত হও, নিতান্ত অসার হয়ে পড়, মাবুদ এই কথা বলেন।
{2:13} কেননা আমার লোকবৃন্দ দু’টি দোষ করেছে; জীবন্ত পানির ফোয়ারা যে আমি, আমাকে তারা ত্যাগ করেছে; আর নিজেদের জন্য কুয়া খনন করেছে, সেসব ভগ্ন কুয়া জলাধার হতে পারে না।
{2:14} ইসরাইল কি গোলাম? সে কি বাড়িতে জন্ম নেওয়া কেনা গোলাম? সে কেন লুটদ্রব্য হয়েছে?
{2:15} যুবসিংহরা তার উপরে গর্জন ও হুঙ্কার করেছে; তারা তার দেশ ধ্বংস করেছে; তার নগরগুলা পুড়িয়ে দেওয়া হয়েছে, নিবাসী কেউ নেই।
{2:16} আবার নোফের ও তফনহেষের লোকেরা তোমার মাথা মুড়িয়েছে।
{2:17} তুমি কি নিজে নিজের প্রতি এটা ঘটাও নি? বাস্তবিক তোমার আল্লাহ্‌ মাবুদ যখন তোমাকে পথ দিয়ে নিয়ে যাচ্ছিলেন, তখন তুমি তাঁকে পরিত্যাগ করেছ।
{2:18} এখন শীহোর নদীর পানি পান করতে মিসরের পথে কেন যাচ্ছ? অথবা ফোরাত নদীর পানি পান করতে আশেরিয়া দেশের পথে কেন যাচ্ছ?
{2:19} তোমারই নাফরমানী তোমাকে শাস্তি দেবে এবং তোমার বিপথে যাওয়াই তোমাকে অনুযোগ করবে; অতএব জেনো আর দেখো, এটা মন্দ ও তিক্ত বিষয় যে, তুমি তোমার আল্লাহ্‌ মাবুদকে পরিত্যাগ করেছ ও মনের মধ্যে আমার ভয়কে স্থান দাও নি, এই কথা প্রভু, বাহিনীগণের মাবুদ বলেন।
{2:20} বস্তুত অনেক দিন হল, আমি তোমার জোয়াল ভেঙ্গে ফেলেছিলাম, তোমার বন্ধনগুলো কেটে ফেলেছিলাম; আর তুমি বলেছিলে, আমি গোলামী করবো না; বাস্তবিক সমস্ত উঁচু পর্বতের উপরে ও সমস্ত সবুজ গাছের তলে তুমি নত হয়ে জেনা করে আসছ।
{2:21} আমি তো একেবারে উৎকৃষ্ট জাতের উত্তম আঙ্গুরলতা করে তোমাকে রোপণ করেছিলাম, তুমি কেমন করে বিকৃত হয়ে আমার কাছে বিজাতীয় আঙ্গুরলতার ডাল হলে?
{2:22} যদিও ক্ষার দিয়ে তুমি নিজেকে ধোও ও অনেক সাবান লাগাও, তবুও তোমার অপরাধের দাগ আমার সম্মুখে রয়েছে, এই কথা সার্বভৌম মাবুদ বলেন।
{2:23} তুমি কেমন করে বলতে পার, আমি নাপাক নই, বাল দেবতাদের পিছনে যাই নি? উপত্যকাতে তোমার পথ দেখ; যা করেছ, তা চিন্তা করে দেখ; তুমি তোমার পথে ভ্রমণকারিণী উট; তুমি মরুভূমি-পরিচিতা বন্য গাধী,
{2:24} যা অভিলাষক্রমে বায়ু আহার করে; তার কামাবেশে কে তাকে ফিরাতে পারে? যারা তার খোঁজ করে তারা নিজেদের ক্লান্ত করবে না, তার নিয়মিত মাসে তাকে পাবে।
{2:25} সাবধান, পাছে তোমার পায়ের জুতা নষ্ট হয় ও তোমার কণ্ঠনালী তৃষ্ণায় শুকিয়ে যায়! কিন্তু তুমি বলেছ, আশা নেই, না, কেননা আমি বিদেশীদেরকে মহব্বত করে আসছি, তাদেরই পিছনে যাব।
{2:26} চোর ধরা পড়লে যেমন লজ্জিত হয়, তেমনি ইসরাইল-কুল ও তাদের বাদশাহ্‌রা, কর্মকর্তারা, ইমামেরা ও নবীরা লজ্জিত হয়েছে;
{2:27} বস্তুত তারা কাঠকে বলে, তুমি আমার পিতা; শিলাকে বলে, তুমি আমার জননী; তারা আমার প্রতি পিঠ ফিরিয়েছে, মুখ নয়; কিন্তু বিপদ কালে তারা বলবে, ‘তুমি উঠ, আমাদেরকে নিস্তার কর’।
{2:28} কিন্তু তুমি নিজের জন্য যাদেরকে নির্মাণ করেছ, তোমার সেই দেবতারা কোথায়? তারাই উঠুক, যদি বিপদ কালে তোমাকে নিস্তার করতে পারে; কেননা হে এহুদা, তোমার যত নগর, তত দেবতা।
{2:29} মাবুদ বলেন, তোমরা কেন আমার সঙ্গে ঝগড়া করছো? সকলেই আমার বিরুদ্ধে বিদ্রোহ করেছ।
{2:30} আমি তোমাদের সন্তানদেরকে বৃথাই আঘাত করেছি; তারা শাসন গ্রাহ্য করলো না; তোমাদেরই তলোয়ার বিনাশক সিংহের মত তোমাদের নবীদেরকে গ্রাস করেছে।
{2:31} হে বর্তমানকালের লোকেরা, তোমরা মাবুদের কালাম দেখ; ইসরাইলের কাছে আমি কি মরুভূমি হয়েছি? কিংবা আমি কি অন্ধকারময় দেশ হয়েছি? আমার লোকেরা কেন বলে, আমরা ছুটে চলে গেছি, তোমার কাছে আর আসবো না?
{2:32} কুমারী কি নিজের ভূষণ ও কন্যা কি নিজের মেখলা ভুলে যেতে পারে? কিন্তু আমার লোক অসংখ্য দিন আমাকে ভুলে রয়েছে।
{2:33} তুমি প্রেমের অনুসন্ধান করতে তোমার পথ কেমন প্রস্তুত করেছ! এই কারণ তুমি দুষ্টদেরকেও তোমার পথ শিখিয়েছ।
{2:34} আর তোমার পোশাকে নির্দোষ দীনহীন লোকদের রক্ত পাওয়া যাচ্ছে; তুমি তাদেরকে সিঁধ কাটার সময়ে ধর নি, কিন্তু এসব এই দুষ্কর্ম করার পরেও তুমি বলেছ,
{2:35} আমি নির্দোষ, অবশ্য তাঁর ক্রোধ আমার কাছ থেকে চলে গেছে। দেখ, আমি তোমার বিচার করবো, কারণ তুমি বলছো, ‘আমি গুনাহ্‌ করি নি’।
{2:36} তুমি তোমার পথ পরিবর্তন করতে কেন এত ঘুরে বেড়াও? আশেরিয়া দেশের বিষয়ে যেমন লজ্জিত হয়েছিলে, মিসরের বিষয়েও তেমনি লজ্জিত হবে।
{2:37} তার কাছ থেকেও মাথায় হাত দিয়ে প্রস্থান করবে, কেননা মাবুদ তোমার বিশ্বাসপাত্রদেরকে অগ্রাহ্য করেছেন, তাদের সাহায্যে তুমি কৃতকার্য হবে না।
{i3:1} অবিশ্বস্ত ইসরাইল
{3:1} লোকে বলে, কেউ তার স্ত্রীকে ত্যাগ করার পর ঐ স্ত্রী তার সঙ্গ ছেড়ে যদি অন্য পুরুষের হয়, তবে তার স্বামী কি পুনর্বার তার কাছে গমন করবে? করলে কি সেই দেশ নিতান্ত নাপাক হবে না? কিন্তু তুমি অনেক প্রেমিকের সঙ্গে জেনা করেছ, তবু কি আমার কাছে ফিরে আসবে? মাবুদ এই কথা বলেন।
{3:2} চোখ তুলে গাছপালাহীন উঁচু পর্বতগুলোর দিকে দেখ, কোন্‌ স্থানে তোমার সতীত্ব লঙ্ঘন না হয়েছে? তুমি ওদের জন্য মরুভূমিস্থ যাযাবরের মত রাজপথে বসেছ, তুমি তোমার জেনা ও দুষ্টতা দিয়ে দেশ নাপাক করেছ।
{3:3} এজন্য বৃষ্টিধারা বন্ধ করা হয়েছে এবং শেষ বর্ষাও হয় নি; তবুও তুমি পতিতার ললাট ধারণ করেছ, লজ্জিতা হতে অসম্মত হয়েছ।
{3:4} তুমি এইমাত্র কি আমাকে ডেকে বলবে না, ‘হে আমার পিতা, তুমিই আমার বাল্যকালের মিত্র।
{3:5} তিনি কি চিরকাল ক্রোধ রাখবেন, শেষ পর্যন্ত তা রক্ষা করবেন?’ দেখ, তুমি মন্দ কথা বলেছ, মন্দ কাজ করেছ ও তা সিদ্ধ করেছ।
{i3:6} ইসরাইল ও এহুদাকে তওবা করার আহ্বান
{3:6} ইউসিয়া বাদশাহ্‌র সময়ে মাবুদ আমাকে বললেন, বিপথগামিনী ইসরাইল যা করেছে, তা কি তুমি দেখেছ? সে প্রত্যেক উঁচু পর্বতের উপরে ও প্রত্যেক সবুজ গাছের তলে গিয়ে সেসব স্থানে জেনা করেছে।
{3:7} সে এসব কাজ করার পর আমি বললাম, সে আমার কাছে ফিরে আসবে, কিন্তু সে ফিরে আসলো না; এবং তার বেঈমান বোন এহুদা তা দেখল।
{3:8} আর আমি দেখলাম, বিপথগামিনী ইসরাইল জেনা করেছিল, এই কারণে আমি তাকে তালাক-নামা দিয়ে ত্যাগ করেছিলাম, তবুও তার বেঈমান বোন এহুদা ভয় করলো না, কিন্তু নিজেও গিয়ে জেনা করলো।
{3:9} তার জেনার নির্লজ্জতায় দেশ নাপাক হয়েছিল; সে পাথর ও কাঠের সঙ্গে জেনা করতো।
{3:10} এমন হলেও তার বেঈমান বোন এহুদা সমস্ত অন্তঃকরণের সঙ্গে নয়, কেবল কপটভাবে আমার প্রতি ফিরেছে, মাবুদ এই কথা বলেন।
{3:11} আর মাবুদ আমাকে বললেন, বেঈমান এহুদার চেয়ে বিপথগামিনী ইসরাইল নিজেকে ধার্মিক দেখিয়েছে।
{3:12} তুমি যাও, এসব কথা উত্তর দিকে তবলিগ কর, বল, মাবুদ বলেন, হে বিপথগামিনী ইসরাইল, ফিরে এসো; আমি তোমাদের প্রতি ক্রুদ্ধদৃষ্টিতে তাকাব না; যেহেতু আমি দয়াবান, মাবুদ এই কথা বলেন, আমি চিরকাল ক্রোধ রাখবো না।
{3:13} কেবলমাত্র তোমার এই অপরাধ স্বীকার কর যে, তুমি তোমার আল্লাহ্‌ মাবুদের বিরুদ্ধে বিদ্রোহ করেছ ও প্রত্যেক সবুজ গাছের তলে বিদেশীদের সঙ্গে তোমার আচার ভ্রষ্ট করেছ, আর তোমরা আমার কথায় কান দাও নি, মাবুদ এই কথা বলেন।
{3:14} হে বিপথগামী সন্তানেরা, ফিরে এসো, মাবুদ এই কথা বলেন, কেননা আমি তোমাদের স্বামী; আমি নগর থেকে এক জন ও গোষ্ঠী থেকে দু’জন করে তোমাদেরকে গ্রহণ করবো ও সিয়োনে আনবো;
{3:15} আর তোমাদেরকে আমার মনের মত পালকদের দেব, তারা জ্ঞানে ও বিজ্ঞতায় তোমাদেরকে চরাবে।
{3:16} মাবুদ বলেন, সেই সময়ে যখন তোমরা দেশে বর্ধিত ও বহুসংখ্যক হবে, তখন ‘মাবুদের শরীয়ত-সিন্দুক,’ এই কথা লোকে আর বলবে না, তা মনে আসবে না, তারা তা স্মরণে আনবে না, তার বিরহে দুঃখিত হবে না এবং তা আর নির্মাণ করা যাবে না।
{3:17} সেই সময়ে জেরুশালেম মাবুদের সিংহাসন বলে আখ্যাত হবে এবং সমস্ত জাতি তার কাছে, মাবুদের নামের কাছে, জেরুশালেমে, একত্রীকৃত হবে; তারা আর নিজ নিজ দুষ্ট হৃদয়ের কঠিনতা অনুসারে চলবে না।
{3:18} সেই সময়ে এহুদা-কুল ইসরাইল-কুলের সঙ্গে সঙ্গে গমন করবে এবং তারা একসঙ্গে উত্তর দেশ থেকে, যে দেশ আমি অধিকারের জন্য তোমাদের পূর্বপুরুষদেরকে দিয়েছি, সেই দেশে আসবে।
{3:19} আর আমিই বলেছিলাম, আমি সন্তানদের মধ্যে তোমাকে কেমন স্থান দেব! মনোরম একটি দেশ, জাতিদের পরম-রত্নস্বরূপ অধিকার তোমাকে দান করবো! আমি বলেছিলাম, তোমরা আমাকে পিতা বলে ডাকবে এবং আমার পশ্চাদগমন থেকে ফিরে যাবে না।
{3:20} হে ইসরাইল-কুল, সত্যিই যে স্ত্রী বেঈমানী করে তার স্বামীকে ছেড়ে যায়, তার মত তোমরাও আমার সঙ্গে বেঈমানী করেছ, মাবুদ এই কথা বলেন।
{3:21} গাছপালাহীন পাহাড়গুলোর উপরে উচ্চরব, বনি-ইসরাইলদের কান্না ও কাত-রোক্তি শোনা যাচ্ছে; কারণ তারা কুটিল-পথগামী হয়েছে, নিজেদের আল্লাহ্‌ মাবুদকে ভুলে গেছে।
{3:22} হে বিপথগামী সন্তানেরা, ফিরে এসো, আমি তোমাদের বিপথগমন-রোগ ভাল করবো। ‘দেখ, আমরা তোমার কাছে এলাম, কেননা তুমিই আমাদের আল্লাহ্‌ মাবুদ।
{3:23} সত্যিই, উপপর্বতস্থ ও পর্বতস্থ লোকারণ্য মিথ্যামাত্র, সত্যিই আমাদের আল্লাহ্‌ মাবুদের মধ্যেই আছে ইসরাইলের উদ্ধার।
{3:24} কিন্তু বাল্যকাল থেকে আমাদের পূর্বপুরুষদের শ্রমফল, তাঁদের ভেড়া ও গবাদি পাল ও তাঁদের পুত্রকন্যাদের, সেই লজ্জাস্পদ দেবতাদের গ্রাসে পড়েছে।
{3:25} এসো, আমরা নিজেদের লজ্জাতে শয়ন করি এবং আমাদের অপমান আমাদেরকে আচ্ছাদন করুক; কারণ আমরা আমাদের আল্লাহ্‌ মাবুদের বিরুদ্ধে গুনাহ্‌ করেছি, আমরা ও আমাদের পূর্বপুরুষেরা গুনাহ্‌ করেছি, বাল্যকাল থেকে আজ পর্যন্ত গুনাহ্‌ করেছি; আমাদের আল্লাহ্‌ মাবুদের কথার বাধ্য হই নি।
{4:1} মাবুদ বলেন, হে ইসরাইল, তুমি যদি ফিরে আসতে চাও, তবে আমারই কাছে ফিরে এসো; এবং যদি আমার দৃষ্টি থেকে তোমার ঘৃণার বস্তুগুলো দূর কর, তবে আর বিচলিত হবে না।
{4:2} আর তুমি সত্যে, ন্যায়ে ও ধার্মিকতায় ‘জীবন্ত মাবুদের কসম’ বলে শপথ করবে, আর জাতিরা তাঁতেই দোয়া লাভ করবে, তাঁকে নিয়েই গর্ব করবে।
{4:3} কারণ মাবুদ এহুদার ও জেরুশালেমের লোকদেরকে এই কথা বলেন, তোমরা তোমাদের পতিত ভূমি চাষ কর, কাঁটাবনের মধ্যে বীজ বপন করো না।
{4:4} হে এহুদার লোক, হে জেরুশালেম-নিবাসীরা, তোমরা মাবুদের উদ্দেশে নিজেদের খৎনা করাও, নিজ নিজ হৃদয়ের ত্বক্‌ দূর করে ফেল, পাছে তোমাদের দুষ্কর্মের জন্য আমার ক্রোধ আগুনের মত জ্বলে উঠে এবং এমন পুড়িয়ে দেয় যে, কেউ নিভাতে পারবে না।
{i4:5} এহুদার গুনাহের জন্য শাস্তি
{4:5} তোমরা এহুদা দেশে তবলিগ কর, জেরুশালেমে ঘোষণা কর; বল, তোমরা দেশে তূরীধ্বনি কর, চিৎকার করে বল, তোমরা জমায়েত হও, এসো, আমরা দৃঢ় নগরগুলোতে প্রবেশ করি।
{4:6} সিয়োনের দিকে নিশান তোল, রক্ষা পাবার জন্য পালিয়ে যাও, বিলম্ব করো না; কেননা আমি উত্তর দিক থেকে অমঙ্গল ও মহাধ্বংস আনবো।
{4:7} সিংহ তার গহ্বর থেকে উঠে আসছে, জাতিদের বিনাশক আসছে; সে পথে আছে, সে স্বস্থান থেকে বের হয়েছে, তোমার দেশ ধ্বংস স্থান করবার জন্য আসছে; তোমার নগরগুলো উচ্ছিন্ন ও জনবসতিহীন হবে।
{4:8} এজন্য তোমরা চট পর, মাতম ও হাহাকার কর, কেননা মাবুদের জ্বলন্ত ক্রোধ আমাদের থেকে ফিরে যায় নি।
{4:9} মাবুদ বলেন, সেদিন বাদশাহ্‌র অন্তর ও কর্মকর্তাদের অন্তর ক্ষয় পাবে, ইমামেরা চমকে উঠবে ও নবীরা স্তম্ভিত হবে।
{4:10} তখন আমি বললাম, হায় হায়! হে সার্বভৌম মাবুদ, তুমি এই লোকদের ও জেরুশালেমকে নিতান্ত ভ্রান্ত করেছ, কথিত আছে, তোমাদের শান্তি হবে, কিন্তু তাদের প্রাণ পর্যন্ত তলোয়ার প্রবেশ করছে।
{4:11} সেই সময়ে এই লোকদেরকে ও জেরুশালেমকে এই কথা বলা যাবে, মরুভূমিস্থ গাছপালাহীন পাহাড়গুলো থেকে উষ্ণ বায়ু আমার জাতির কন্যার দিকে আসছে, তা শস্য ঝাড়বার কি পরিষ্কার করার জন্য নয়।
{4:12} তারচেয়ে বেশি প্রচণ্ড বায়ু আমার হুকুমনামায় আসছে, এখন আমিও লোকদের বিরুদ্ধে বিচারদণ্ড প্রচার করবো।
{4:13} দেখ, সে মেঘমালার মত আসছে, তার রথগুলো ঘূর্ণিবাতাসের মত, তার ঘোড়াগুলো ঈগল পাখির চেয়েও দ্রুতগামী। হায় হায়, আমরা নষ্ট হলাম।
{4:14} হে জেরুশালেম, অন্তর ধুয়ে তোমার দুষ্টতা ঘুচাও, যেন উদ্ধার পেতে পার; কত দিন তোমার অন্তরে দুশ্চিন্তা বাস করবে?
{4:15} বস্তুত দান নগর থেকে কোন কণ্ঠস্বর ঘোষণা করছে, আফরাহীমের পর্বতমালা থেকে কেউ দুর্ঘটনার কথা ঘোষণা করছে।
{4:16} তোমরা জাতিদের কাছে উল্লেখ কর; দেখ, জেরুশালেমের বিরুদ্ধে ঘোষণা কর; দূর দেশ থেকে অবরোধকারীরা আসছে, তারা এহুদার নগরগুলোর বিরুদ্ধে হুঙ্কার করছে।
{4:17} তারা ক্ষেত্ররক্ষকদের মত জেরুশালেমের চারদিকে থাকবে, কেননা সে আমার বিপক্ষচারিণী হয়েছে, মাবুদ এই কথা বলেন।
{4:18} তোমার পথ ও তোমার সমস্ত কাজকর্ম তোমার বিরুদ্ধে এটা ঘটিয়েছে; এটা তোমার নাফরমানীর ফল, হ্যাঁ, এটা তিক্ত, হ্যাঁ, এটা তোমার মর্মভেদী।
{i4:19} ধ্বংসপ্রাপ্ত জাতিদের জন্য দুঃখ
{4:19} ‘হায় আমার যাতনা! হায় আমার যাতনা! আমি অন্তরে ব্যথিত; আমার অন্তর কাঁপছে; আমি নীরব থাকতে পারি না; কেননা হে আমার প্রাণ, তুমি তূরীর আওয়াজ ও যুদ্ধের সিংহনাদ শুনেছ।
{4:20} ধ্বংসের উপরে ধ্বংস প্রচারিত হচ্ছে, ফলে, সারা দেশ উচ্ছিন্ন হচ্ছে; হঠাৎ আমার তাঁবুগুলো, নিমেষের মধ্যে আমার পর্দাগুলো উচ্ছিন্ন হল।
{4:21} আমি কত দিন যুদ্ধের নিশান দেখব ও তূরীর আওয়াজ শোনব?’
{4:22} বস্তুত আমার লোকেরা অজ্ঞান, তারা আমাকে জানে না; তারা নির্বোধ বালক, তারা কদাচারে পটু, কিন্তু সদাচার করতে জানে না।
{4:23} ‘আমি দুনিয়াতে দৃষ্টিপাত করলাম, আর দেখ তা আকারহীন ও শূন্য ছিল; আমি আকাশমণ্ডলে দৃষ্টিপাত করলাম তার আলো ছিল না।
{4:24} আমি পর্বতমালার প্রতি দৃষ্টিপাত করলাম, আর দেখ, সেসব কাঁপছে ও উপপর্বতগুলো টলটলায়মান হচ্ছে।
{4:25} আমি দৃষ্টিপাত করলাম, আর দেখ, কোন মানুষ নেই এবং আসমানের সমস্ত পাখি পালিয়ে গেছে।
{4:26} আমি দৃষ্টিপাত করলাম, আর দেখ, মাবুদের সম্মুখে ও তাঁর জ্বলন্ত ক্রোধের সম্মুখে বাগান মরুভূমি হয়ে পড়েছে ও তার সমস্ত নগর ভেঙ্গে ফেলা হয়েছে।’
{4:27} কারণ মাবুদ এই কথা বলেন, সমস্ত দেশ ধ্বংসের স্থান হবে তবুও আমি নিঃশেষে সংহার করবো না।
{4:28} এইজন্য দুনিয়া শোক করবে, উপরিস্থ আসমান কালো রংয়ের হবে; কারণ আমি এই কথা বলেছি, মনে স্থির করেছি, এই বিষয়ে অনুশোচনা করি নি, এ থেকে ফিরবো না।
{4:29} ঘোড়সওয়ারদের ও ধনুকধারীদের আওয়াজে নগরের সমস্ত লোক পালিয়ে যায়, তারা নিবিড় বনে প্রবেশ করে ও শৈলে ওঠে; সকল নগর পরিত্যক্ত তাদের মধ্যে বাসকারী কোন মানুষ নেই।
{4:30} হে পুরি, তুমি উচ্ছিন্ন হলে কি করবে? যদিও লাল রংয়ের পোশাক পর, যদিও সোনার গহনায় নিজেকে সাজাও, যদিও অঞ্জন দ্বারা চোখ চির, তবুও সৌন্দর্যের চেষ্টা বৃথা হবে; তোমার প্রেমিকেরা তোমাকে অগ্রাহ্য করে, তোমার প্রাণনাশেরই চেষ্টা করে।
{4:31} বস্তুত স্ত্রীর প্রসবকালের রবের মত, প্রথম প্রসবকালের আর্তনাদের মত আমি সিয়োন কন্যার স্বর শুনেছি; সে দীর্ঘনিশ্বাস ছেড়ে দু’হাত তুলে বলছে, হায় হায়, হত্যাকারীদের সম্মুখে আমার প্রাণ অবসন্ন হল।
{i5:1} আল্লাহ্‌র লোকদের অসততা
{5:1} তোমরা জেরুশালেমের পথে পথে দৌড়ে বেড়াও, চারপাশে তাকিয়ে দেখ ও জেনে নাও এবং সেখানকার সকল চকে খোঁজ কর; যদি এমন এক জনকেও পেতে পার যে ন্যায়াচরণ করে, সত্যের অনুশীলন করে, তবে আমি নগরকে মাফ করবো।
{5:2} তারা যদিও বলে, জীবন্ত মাবুদের কসম, তবুও তারা মিথ্যা শপথ করে।
{5:3} হে মাবুদ, তোমার দৃষ্টি কি সত্যের প্রতি নয়? তুমি তাদেরকে প্রহার করলেও তারা দুঃখার্ত হল না; তাদেরকে চুরমার করলেও তারা শাসন গ্রহণ করতে অস্বীকার করলো; তারা নিজ নিজ মুখ পাষাণের চেয়েও কঠিন করলো; তারা ফিরে আসতে অস্বীকার করলো।
{5:4} তখন আমি বললাম, এরা তো দরিদ্র, এরা অজ্ঞান, কারণ মাবুদের পথ ও নিজেদের আল্লাহ্‌র বিচার জানে না;
{5:5} আমি একবার মহৎ লোকদের কাছে গিয়ে তাদের সঙ্গে কথা বলবো, কেননা তারা মাবুদের পথ ও নিজেদের আল্লাহ্‌র বিচার জানে। কিন্তু ওরা একযোগে জোয়াল ভেঙ্গে ফেলেছে, বন্ধন ছিড়ে ফেলেছে।
{5:6} এই জন্য বন থেকে সিংহ এসে তাদেরকে হত্যা করবে, জঙ্গলের নেকড়ে তাদেরকে বিনষ্ট করবে, চিতা বাঘ তাদের নগরের কাছে ওৎ পেতে থাকবে; যে কেউ নগর থেকে বের হবে, সে ছিন্নভিন্ন হবে; কারণ তাদের অধর্ম বেশি, তাদের বিপথগমন গুরুতর।
{5:7} আমি কিভাবে তোমাকে মাফ করবো? তোমার সন্তানেরা আমাকে ত্যাগ করেছে, মিথ্যা দেবদেবীর নাম নিয়ে কসম খেয়েছে; আমি তাদেরকে পরিতৃপ্ত করলে তারা জেনা করলো ও দলে দলে পতিতার বাড়িতে গিয়ে একত্র হল।
{5:8} তারা খাদ্যপুষ্ট কামুক ঘোড়ার মত ঘুরে বেড়াল, প্রত্যেক জন পরস্ত্রীর প্রতি ইঙ্গিতপূর্ণ আওয়াজ করলো।
{5:9} আমি কি এই সকলের প্রতিফল দেব না, মাবুদ এই কথা বলেন, আমার প্রাণ কি এই রকম জাতির প্রতিশোধ নেবে না?
{5:10} তোমরা জেরুশালেমের আঙ্গুর ক্ষেতগুলোতে গিয়ে তা নষ্ট কর, কিন্তু নিঃশেষে সংহার করো না; তার তরুশাখাগুলো দূর কর, কারণ সেসব মাবুদের নয়।
{5:11} কেননা ইসরাইল-কুল ও এহুদা-কুল আমার বিপরীতে অত্যন্ত বেঈমানী করেছে, মাবুদ এই কথা বলেন।
{5:12} তারা মাবুদকে অস্বীকার করে বলেছে, ‘উনি তিনি নন; আর আমাদের প্রতি অমঙ্গল ঘটবে না, আমরা তলোয়ার বা দুর্ভিক্ষ দেখব না,
{5:13} আর নবীরা বায়ুর মত হবে, তাদের মধ্যে আল্লাহ্‌র কালাম নেই, তাদেরই প্রতি এরকম করা যাবে।’
{5:14} এই কারণ বাহিনীগণের আল্লাহ্‌ মাবুদ এই কথা বলেন, তোমরা এই কথা বলছো, এজন্য দেখ, আমি তোমার মুখস্থিত আমার কালামকে আগুনের মত ও এই জাতিকে কাঠের মত করবো, তা এদেরকে গ্রাস করবে।
{5:15} মাবুদ বলেন, হে ইসরাইল-কুল, দেখ, আমি তোমাদের বিরুদ্ধে দূর থেকে একটি জাতিকে আনবো; সে বলবান জাতি, সে প্রাচীন জাতি; তুমি সেই জাতির ভাষা জান না, তারা কি বলে, তা বুঝতে পার না।
{5:16} তাদের তূণ খোলা কবরের মত, তারা সকলে বীর পুরুষ।
{5:17} তারা তোমার পাকা শস্য ও তোমার খাদ্য, তোমার পুত্রকন্যাদের খাদ্য গ্রাস করবে; তারা তোমার ভেড়ার পাল ও গরুর পাল গ্রাস করবে; তোমার আঙ্গুরলতা ও ডুমুর গাছ গ্রাস করবে; তুমি যেসব প্রাচীরবেষ্টিত নগরের উপর নির্ভর করছো, সেসব তারা তলোয়ার দ্বারা চূর্ণ করবে।
{5:18} কিন্তু মাবুদ বলেন, সেই সময়েও আমি নিঃশেষে তোমাদের সংহার করবো না।
{5:19} আর যখন তারা বলবে, আমাদের আল্লাহ্‌ মাবুদ আমাদের প্রতি এসব কেন করলেন। তখন তুমি তাদেরকে বলবে, তোমরা যেমন আমাকে ত্যাগ করেছ ও নিজেদের দেশে বিজাতীয় দেবতাদের গোলামী করেছ, তেমনি বিদেশে বিদেশীদের গোলামী করবে।
{5:20} তোমরা ইয়াকুব-কুলকে এই কথা জানাও,
{5:21} এহুদার মধ্যে এই কথা প্রচার কর, বল, হে অজ্ঞান নির্বোধ জাতি, চোখ থাকতে অন্ধ, কান থাকতে বধির যে তোমরা, তোমরা এই কথা শোন।
{5:22} মাবুদ বলেন তোমরা কি আমাকে ভয় করবে না? আমার সাক্ষাতে কি ভয়ে কাঁপবে না? আমি তো বালুকা দ্বারা সমুদ্রের সীমা নিত্যস্থায়ী প্রতিবন্ধকরূপে স্থির করেছি; সে তা পার হতে পারে না; তার তরঙ্গ আস্ফালন করলেও কৃতার্থ হয় না, কল্লোল-ধ্বনি করলেও সীমা অতিক্রম করতে পারে না।
{5:23} কিন্তু এই লোকদের অন্তর অবাধ্য ও প্রতিকূলাচারী, তারা অবাধ্য হয়ে চলে গেছে।
{5:24} তারা মনে মনে বলে না, এসো, আমরা আমাদের আল্লাহ্‌ মাবুদকে ভয় করি; তিনিই উপযুক্ত কালে প্রথম ও শেষ বর্ষার পানি দেন; আমাদের জন্য ফসল কাটার নিয়মিত সপ্তাহগুলো রক্ষা করেন।
{5:25} তোমাদের অপরাধ এসব দূর করে দিয়েছে, তোমাদের গুনাহ্‌ তোমাদের মঙ্গল নিবারণ করেছে।
{5:26} কারণ আমার লোকদের মধ্যে দুষ্ট লোক পাওয়া যায়, তারা ব্যাধের মত ওৎ পেতে লুকিয়ে থাকে, তারা ফাঁদ পাতে ও মানুষ ধরে।
{5:27} খাঁচা যেমন পাখিতে পরিপূর্ণ, তেমনি তাদের বাড়ি ছলে পরিপূর্ণ; এজন্য তারা উন্নত ও ধনবান হয়েছে;
{5:28} তারা স্থূলকায় ও চাকচিক্যময় হয়েছে; হ্যাঁ, তারা নাফরমানীর সীমা ছাড়িয়ে গেছে, তারা বিচার করে না, এতিমের কল্যাণের জন্য বিচার করে না ও দরিদ্রদের বিচার নিষ্পত্তি করে না।
{5:29} মাবুদ বলেন, আমি কি তাদের প্রতিফল দেব না? আমার প্রাণ কি এই রকম জাতির প্রতিশোধ দেবে না?
{5:30} দেশের মধ্যে ভয়ানক ও রোমাঞ্চজনক ব্যাপার সাধিত হয়।
{5:31} নবীরা মিথ্যা ভবিষ্যদ্বাণী বলে, আর ইমামেরা তাদের বশবর্তী হয়ে কর্তৃত্ব করে; আর আমার লোকেরা এই রীতি ভালবাসে; কিন্তু এর পরিণামে তোমরা কি করবে?
{i6:1} জেরুজালেম আক্রমণ
{6:1} হে বিন্‌ইয়ামীনের লোকেরা, তোমরা জেরুশালেমের মধ্য থেকে পালিয়ে যাও, তকোয় নগরে তূরী বাজাও, বৈৎ-হক্কেরমে ধ্বজা তোল, কেননা উত্তর দিক থেকে অমঙ্গল ও মহাধ্বংস উঁকি মারছে।
{6:2} সুন্দরী সুখভোগিনী সিয়োন-কন্যাকে আমি সংহার করবো।
{6:3} ভেড়ার রাখালেরা নিজ নিজ পাল সঙ্গে নিয়ে তার কাছে আসবে; তারা তার বিরুদ্ধে চারদিকে নিজ নিজ তাঁবু স্থাপন করবে, প্রত্যেকে নিজ নিজ স্থানে পাল চরাবে।
{6:4} তার বিরুদ্ধে যুদ্ধের আয়োজন কর; উঠ, আমরা মধ্যাহ্নকালে আক্রমণ করি। ধিক্‌ আমাদেরকে! কেননা দিবাবসান হচ্ছে, সন্ধ্যাবেলার ছায়া দীর্ঘ হচ্ছে।
{6:5} উঠ, আমরা রাতের বেলায়ই আক্রমণ করি, তার অট্টালিকাগুলো নষ্ট করি।
{6:6} বস্তুত বাহিনীগণের মাবুদ এই কথা বলেছেন, তোমরা গাছ কেটে জেরুশালেমের বিরুদ্ধে জাঙ্গাল বাঁধ; সেই নগর প্রতিফল পাবে; তার ভিতরে সকলই উপদ্রব।
{6:7} যেমন ফোয়ারা তার পানি বের করে, তেমনি সে তার নাফরমানী বের করে; তার মধ্যে দৌরাত্ম্য ও লুটের আওয়াজ শোনা যায়; অসুস্থতা ও ক্ষতগুলো নিয়ত আমার দৃষ্টিগোচর রয়েছে।
{6:8} হে জেরুশালেম, শাসন গ্রহণ কর, পাছে আমার প্রাণ তোমার কাছ থেকে ফিরে যায়, পাছে আমি তোমাকে ধ্বংস স্থান করি, জনবসতিহীন ভূমি করি।
{6:9} বাহিনীগণের মাবুদ এই কথা বলেন, ওরা ইসরাইলের অবশিষ্টাংশকে শেষ আঙ্গুর ফলের মত ঝেড়ে ফেলবে; তুমি আঙ্গুর ফল সংগ্রহকারীর মত ঝুড়িতে বার বার হাত দাও।
{6:10} আমি কাকে বললে, কাকে সাক্ষ্য দিলে ওরা শুনবে? দেখ, তাদের কান বন্ধ, তারা শুনতে পায় না। দেখ, মাবুদের কালাম তাদের উপহাসের বিষয় হয়েছে; সেই কালামে তাদের কিছুই সন্তোষ হয় না।
{6:11} আহা! আমি মাবুদের ক্রোধে পরিপূর্ণ হয়েছি; সম্বরণ করতে করতে ক্লান্ত হলাম; সড়কে বালকদের উপরে ও যুবকদের মাহ্‌ফিলের উপরে একসঙ্গে তা ঢেলে দাও; কারণ, এমন কি, স্বামী ও স্ত্রী, বৃদ্ধ ও জরাতুর সকলেই ধরা পড়বে।
{6:12} আর ভূমি ও স্ত্রীসুদ্ধ তাদের বাড়িগুলো পরের অধিকার হবে; কারণ, আমি এই দেশবাসীদের বিরুদ্ধে আমার হাত বাড়িয়ে দেব, মাবুদ এই কথা বলেন,
{6:13} কেননা তারা ক্ষুদ্র ও মহান সকলেই লোভে লুব্ধ, নবী ও ইমাম সকলেই ছলনা করে।
{6:14} আর তারা আমার জাতির ক্ষত কেবল একটুমাত্র সুস্থ করেছে; যখন শান্তি নেই, তখন শান্তি শান্তি বলেছে।
{6:15} তারা ঘৃণার কাজ করেছে বলে কি লজ্জিত হল? তারা মোটেই লজ্জিত হয় নি, বিষণ্ন হতেও জানে না; সেজন্য তারা তাদের মধ্যে পড়বে যারা শাস্তি ভোগ করবে; আমি যখন তাদের প্রতিফল দেব, তখন তাদের নিপাত হবে, মাবুদ এই কথা বলেন।
{6:16} মাবুদ এই কথা বলেন, তোমরা পথে পথে দাঁড়িয়ে দেখ কোন্‌ কোন্‌টা চিরন্তন পথ; তা জিজ্ঞাসা করে বল, উত্তম পথ কোথায়? আর সেই পথে চল, তাতে তোমরা নিজ নিজ প্রাণের জন্য বিশ্রাম পাবে। কিন্তু তারা বললো, আমরা চলবো না।
{6:17} আর আমি তোমাদের উপরে প্রহরীদেরকে রাখলাম, বললাম ‘তোমরা তূরীধ্বনিতে কান দাও;’ কিন্তু তারা বললো, কান দেব না।
{6:18} অতএব হে জাতিরা, শোন; হে মণ্ডলী, তাদের প্রতি কি কি ঘটবে তা জান।
{6:19} হে দুনিয়া, শোন, দেখ, আমিই এই জাতির উপরে অমঙ্গল আনবো, তাদের পরিকল্পনাগুলোর ফল বর্তাব, কারণ তারা আমার কথায় মনযোগ দেয় নি; আর আমার ব্যবস্থা, তারা তা হেয়জ্ঞান করেছে।
{6:20} সাবা থেকে আমার কাছে কেন ধূপ আসে? কেন দূর দেশ থেকে মিষ্ট বচ আসে? তোমাদের পোড়ানো-কোরবানীগুলো আমার গ্রাহ্য নয়, তোমাদের কোরবানীও আমার তুষ্টিজনক নয়।
{6:21} অতএব মাবুদ এই কথা বলেন, দেখ, আমি এই জাতির সম্মুখে নানা বাধা রাখব, আর পিতা ও পুত্রেরা একসঙ্গে তাতে উচোট খাবে; প্রতিবেশী ও তার বন্ধু বিনষ্ট হবে।
{6:22} মাবুদ এই কথা বলেন, দেখ, উত্তর দেশ থেকে এক জনসমাজ আসছে, দুনিয়ার প্রান্ত থেকে একটি মহাজাতি উত্তেজিত হয়ে আসছে।
{6:23} তারা ধনুক ও বর্শাধারী, নিষ্ঠুর ও করুণাশূন্য, তাদের রব সমুদ্র-গর্জনের মত এবং তারা ঘোড়ায় চড়ে আসছে। অয়ি সিয়োন-কন্যে, তোমারই বিপরীতে যুদ্ধ করবার জন্য তারা প্রত্যেক জন যোদ্ধার মত সুসজ্জিত হয়েছে।
{6:24} আমরা এই বিষয়ে জনশ্রুতি শুনেছি, আমাদের হাত অবশ হল; যন্ত্রণা প্রসবকারিণীর মত ব্যথা আমাদেরকে ধরলো।
{6:25} মাঠে যেও না, পথে গমন করো না, কেননা সেখানে দুশমনের তলোয়ার, চারদিকেই ভয়।
{6:26} হে আমার জাতির কন্যে, তুমি চট পর, ভস্মে লুটিয়ে পর, একমাত্র পুত্রবিয়োগ শোকের মত শোক কর, তীব্র মাতম কর; কেননা বিনাশক অকস্মাৎ আমাদের উপরে আসবে।
{6:27} আমি আমার লোকদের মধ্যে তোমাকে পরীক্ষক করে দুর্গরূপে স্থাপন করেছি; যেন তুমি তাদের পথ জানতে পার ও পরীক্ষা করে দেখতে পার।
{6:28} তারা সকলে দারুণ অবাধ্য, কুৎসা রটনা করে বেড়ায়; তারা ব্রোঞ্জ ও লোহার মত; তারা সকলেই ভ্রষ্টাচারী।
{6:29} যাঁতা পুড়িয়ে দেওয়া হয়েছে, সীসা আগুনে শেষ হয়েছে; অনর্থক তা খাঁটি করার চেষ্টা হচ্ছে; কারণ দুষ্টদেরকে বের করা যাচ্ছে না।
{6:30} তাদেরকে পরিত্যক্ত রূপা বলা যাবে, কারণ মাবুদ তাদেরকে পরিত্যাগ করেছেন।
{i7:1} গুনাহের জন্য অনুযোগ
{7:1} ইয়ারমিয়ার কাছে মাবুদের এই কালাম নাজেল হল,
{7:2} তুমি মাবুদের গৃহের দ্বারে গিয়ে দাঁড়াও, সেখানে এই কথা তবলিগ কর, বল, হে এহুদার সমস্ত লোক, মাবুদের কাছে সেজ্‌দা করবার জন্য এই সকল দ্বারে প্রবেশ করে থাক যে তোমরা, তোমরা মাবুদের কালাম শোন।
{7:3} বাহিনীগণের মাবুদ, ইসরাইলের আল্লাহ্‌, এই কথা বলেন, তোমরা নিজ নিজ আচার-ব্যবহার শুদ্ধ কর, তাতে আমি তোমাদেরকে এই স্থানে বাস করতে দেব।
{7:4} তোমরা এই মিথ্যা কথায় বিশ্বাস করো না, যথা, মাবুদের বায়তুল-মোকাদ্দস, মাবুদের বায়তুল-মোকাদ্দস, মাবুদের বায়তুল-মোকাদ্দস ইত্যাদি।
{7:5} যদি তোমরা নিজ নিজ আচার-ব্যবহার সমপূর্ণভাবে শুদ্ধ কর; যদি বাদী প্রতিবাদীর বিচার যথার্থরূপে নিষ্পত্তি কর;
{7:6} যদি বিদেশী, এতিম ও বিধবাদের প্রতি জুলুম না কর, এই স্থানে নির্দোষের রক্তপাত না কর এবং নিজেদের অমঙ্গলের জন্য অন্য দেবতাদের পিছনে না যাও,
{7:7} তবে আমি এই স্থানে, তোমাদের পূর্বপুরুষদেরকে এই যে দেশ দিয়েছি, এখানে তোমাদেরকে যুগে যুগে চিরকাল বাস করতে দেব।
{7:8} দেখ, তোমরা মিথ্যা কথায় বিশ্বাস করছো, তা উপকার করতে পারে না।
{7:9} তোমরা কি চুরি, খুন, জেনা, মিথ্যা শপথ এবং বালের উদ্দেশে ধূপ জ্বালাবে এবং যাদেরকে জান নি, এমন অন্য দেবতাদের পেছনে চলবে, আর এখানে এসে,
{7:10} এই যে গৃহের উপরে আমার নাম কীর্তিত হয়েছে, এই গৃহে আমার সাক্ষাতে দাঁড়াবে, আর বলবে, আমরা উদ্ধার পেলাম, যেন ঐ সমস্ত ঘৃণার কাজ করতে পার?
{7:11} এই যে গৃহের উপরে আমার নাম কীর্তিত হয়েছে, এই গৃহ কি তোমাদের দৃষ্টিতে দস্যুদের গহ্বর হয়েছে? দেখ, আমি, আমিই এই সমস্ত দেখেছি, মাবুদ এই কথা বলেন।
{7:12} কিন্তু শীলোতে আমার যে স্থান ছিল, যেখানে আমি প্রথমে আমার নাম বাস করিয়েছিলাম, তোমরা একবার সেখানে গমন কর এবং আমার লোক ইসরাইলের নাফরমানীর দরুন আমি সেই স্থানের প্রতি যা করেছি, তা দেখ।
{7:13} আর এখন তোমরা এসব কাজ করেছ, মাবুদ এই কথা বলেন এবং আমি খুব ভোরে উঠে তোমাদেরকে কথা বললেও তোমরা শোন নি, আমি তোমাদেরকে ডাকলেও তোমরা জবাব দাও নি;
{7:14} সেজন্য এই যে গৃহের উপরে আমার নাম কীর্তিত হয়েছে, যাতে তোমরা নির্ভর করছো এবং এই যে স্থান আমি তোমাদেরকে ও তোমাদের পূর্বপুরুষদেরকে দিয়েছি, এর প্রতিও আমি এখন তা-ই করবো, যা শীলোর প্রতি করেছিলাম।
{7:15} আর তোমাদের ভাইদেরকে, আফরাহীমের সমস্ত বংশকে, যেমন বের করে দিয়েছি, তেমনি তোমাদেরকেও আমার দৃষ্টিপথ থেকে বের করে দেব।
{i7:16} লোকদের অবাধ্যতা
{7:16} অতএব তুমি এই জাতির জন্য মুনাজাত করো না, তাদের জন্য আমার কাছে কাতরোক্তি ও মুনাজাত উৎসর্গ করো না, কেননা আমি তোমার কথা শুনব না।
{7:17} তারা এহুদার নগরে নগরে ও জেরুশালেমের পথে পথে যা করছে, তা কি তুমি দেখছ না?
{7:18} বালকেরা কাঠ কুড়ায়, পিতারা আগুন জ্বালায়, স্ত্রীলোকেরা ময়দা ছানে, আকাশ-রাণীর উদ্দেশে পিঠা রান্না করে ও অন্য দেবতাদের উদ্দেশে পানীয় নৈবেদ্য উৎসর্গ করার জন্য তা করে, যেন এভাবে তারা আমার অসন্তোষ জন্মায়।
{7:19} তারা কি আমারই অসন্তোষ জন্মায়? মাবুদ এই কথা বলেন; তারা কি নিজেদেরই অসন্তোষ জন্মিয়ে নিজেদের দুঃখ দিচ্ছে না?
{7:20} এজন্য সার্বভৌম মাবুদ এই কথা বলেন, দেখ, এই স্থানের উপরে, মানুষ, পশু এবং ক্ষেতের গাছ ও ভূমির ফল, এই সকলের উপরে আমার ক্রোধ ও গজব ঢালা যাবে; আর তা জ্বলতেই থাকবে, নিভে যাবে না।
{7:21} বাহিনীগণের মাবুদ, ইসরাইলের আল্লাহ্‌, এই কথা বলেন; তোমরা নিজেদের অন্যান্য কোরবানীর সঙ্গে পোড়ানো-কোরবানী যোগ কর, গোশ্‌ত খেয়ে ফেল।
{7:22} বস্তুত যেদিন আমি তোমাদের পূর্বপুরুষদেরকে মিসর দেশ থেকে বের করে এনেছিলাম, সেই সময়ে পোড়ানো-কোরবানীর কিংবা কোরবানীর বিষয় তাদেরকে বলেছিলাম, কিংবা হুকুম দিয়েছিলাম, এমন নয়;
{7:23} বরং তাদেরকে এই হুকুম দিয়েছিলাম, তোমরা আমার কথা মান্য কর, তাতে আমি তোমাদের আল্লাহ্‌ হব ও তোমরা আমার লোক হবে; আর আমি তোমাদেরকে যে পথে চলবার হুকুম দিই, সেই পথেই চলো, যেন তোমাদের মঙ্গল হয়।
{7:24} কিন্তু তারা শুনলো না, কানও দিল না, বরং নিজেদের মন্ত্রণায়, নিজেদের হৃদয়ের কঠিনতায় আচরণ করলো, তারা অগ্রসর না হয়ে পিছে হটে গেল।
{7:25} যেদিন তোমাদের পূর্বপুরুষেরা মিসর দেশ থেকে বের হয়ে এসেছিল, সেদিন থেকে আজ পর্যন্ত আমি প্রতিদিন খুব ভোরে উঠে আমার সমস্ত গোলামকে, অর্থাৎ নবীদেরকে, তোমাদের কাছে প্রেরণ করে আসছি।
{7:26} তবুও লোকেরা আমার কালাম শোনে নি, কানও দেয় নি, কিন্তু নিজ নিজ ঘাড় শক্ত করতো; তারা পূর্বপুরুষদের চেয়েও বেশি দুরাচারী হয়েছে।
{7:27} আর তুমি তাদেরকে এসব কথা বলবে, কিন্তু তারা তোমার কথা শুনবে না; তুমি তাদেরকে ডাকবে, কিন্তু তারা তোমাকে জবাব দেবে না।
{7:28} তখন তুমি তাদেরকে বলবে, এই সেই জাতি, যে তার আল্লাহ্‌ মাবুদের কথা মান্য করে নি, শাসন গ্রহণ করে নি; সত্য বিনষ্ট হয়েছে ও এদের মুখ থেকে তা উচ্ছিন্ন হয়েছে।
{7:29} হে জেরুশালেম, তুমি তোমার চুল কেটে দূরে ফেলে দাও, গাছপালাহীন পাহাড়গুলোর উপরে উঠে মাতম কর, কেননা মাবুদ তাঁর ক্রোধের পাত্র এই বংশকে অগ্রাহ্য করেছেন, পরিত্যাগ করেছেন।
{7:30} কারণ আমার দৃষ্টিতে যা মন্দ, এহুদার সন্তানেরা তা-ই করেছে, মাবুদ এই কথা বলেন; এই যে গৃহের উপরে আমার নাম কীর্তিত হয়েছে, এটি নাপাক করবার জন্য তারা এর মধ্যে নিজেদের ঘৃণিত বস্তুগুলো রেখেছে।
{7:31} আর তারা নিজ নিজ পুত্রকন্যাদেরকে আগুনে পোড়াবার জন্য হিন্নোম-সন্তানের উপত্যকায় তোফতের উচ্চস্থলীগুলো প্রস্তুত করেছে; তা আমি হুকুম করি নি, আমার মনেও তা উদয় হয় নি।
{7:32} এজন্য মাবুদ বলেন, দেখ, এমন সময় আসছে, যখন ঐ স্থান আর তোফৎ কিংবা হিন্নোম-সন্তানের উপত্যকা নামে আখ্যাত হবে না, কিন্তু হত্যার উপত্যকা বলে আখ্যাত হবে; কারণ লোকেরা স্থানের অভাবের কারণে ঐ তোফতে কবর দেবে।
{7:33} আর এই জাতির লাশ আসমানের পাখিদের ও ভূমির পশুগুলোর খাবার হবে, কেউ তাদেরকে তাড়িয়ে দেবে না।
{7:34} তখন আমি এহুদার সকল নগরে ও জেরুশালেমের সকল পথে আমোদের আওয়াজ ও আনন্দের আওয়াজ, বর ও কন্যার কণ্ঠস্বর নিবৃত্ত করবো; কেননা দেশ ধ্বংসস্থান হয়ে পড়বে।
{8:1} মাবুদ বলেন, সেই সময়ে লোকেরা এহুদার বাদশাহ্‌দের অস্থি, তার কর্মকর্তাদের অস্থি, ইমামদের অস্থি, নবীদের অস্থি ও জেরুশালেম-নিবাসী লোকদের অস্থি তাদের কবর থেকে বের করবে।
{8:2} আর তারা সূর্যের, চন্দ্রের ও সমস্ত আকাশ-বাহিনীর সম্মুখে — তারা যাদেরকে ভক্তি ও সেবা করতো, যাদের অনুগামী হত, যাদেরকে খোঁজ করতো ও যাদের কাছে সেজ্‌দা করতো, তাদের সম্মুখে — সেসব অস্থি ছড়িয়ে দেবে। সেগুলো আর একত্রীকৃত কিংবা কবরে স্থাপিত হবে না; সারের মত ভূমির উপরে থাকবে।
{8:3} আর এই দুষ্ট গোষ্ঠীর অবশিষ্ট যে সমস্ত লোক থাকবে — যে সকল স্থানে আমি তাদেরকে তাড়িয়ে দিয়েছি, সেসব স্থানে থাকবে — তারা জীবনের চেয়ে মরণই বাঞ্ছনীয় জ্ঞান করবে, এই কথা বাহিনীগণের মাবুদ বলেন।
{i8:4} গুনাহ্‌ ও শাস্তি
{8:4} তুমি তাদেরকে আরও বলবে, মাবুদ এই কথা বলেন, মানুষ পড়ে গেলে কি আর ওঠে না? বিপথে গেলে কি আর ফিরে আসে না?
{8:5} তবে জেরুশালেমের এই জাতি কেন নিত্যস্থায়ী বিপথগমন দ্বারা বিপথগামী হয়েছে? তারা প্রবঞ্চনাকে দৃঢ়ভাবে ধরে রয়েছে, তারা ফিরে আসতে অসম্মত।
{8:6} আমি মনযোগ দিয়ে শুনলাম, কিন্তু তারা সঠিক কথা বললো না; কেউ তার নাফরমানীর জন্য তওবা করে বলে না, ‘হায়, আমি কি করলাম!’ ঘোড়া যেমন ঊর্ধ্বশ্বাসে যুদ্ধে দৌড়ে যায়, তেমনি প্রত্যেকে নিজ নিজ ধাবন পথে ফিরে।
{8:7} আসমানে হাড়গিলাও তার সময় জানে এবং ঘুঘু, তালচোঁচ ও বক নিজ নিজ আগমনের কাল রক্ষা করে, কিন্তু আমার লোকেরা মাবুদের বিধান জানে না।
{8:8} তোমরা কেমন করে বলতে পার, আমরা জ্ঞানী এবং আমাদের কাছে মাবুদের শরীয়ত আছে? দেখ, আলেমদের মিথ্যা-লেখনী তা মিথ্যা করে ফেলেছে।
{8:9} জ্ঞানীরা লজ্জিত হল, ব্যাকুল হল ও ফাঁদে ধরা পড়লো; দেখ, তারা মাবুদের কালাম অগ্রাহ্য করেছে, তবে তাদের জ্ঞান কি রকম?
{8:10} এজন্য আমি অন্য লোকদেরকে তাদের স্ত্রী এবং অন্য অধিকারীদেরকে তাদের ক্ষেত দেব; কেননা ক্ষুদ্র বা মহান সবারই লোভ আছে, নবী ও ইমামসুদ্ধ সমস্ত লোক প্রবঞ্চনায় রত।
{8:11} আর তারা আমার জাতির কন্যার ক্ষত কেবল একটুমাত্র সুস্থ করেছে; যখন শান্তি নেই, তখন বলেছে, শান্তি, শান্তি।
{8:12} তারা ঘৃণার কাজ করেছে বলে কি লজ্জিত হল? তারা মোটেই লজ্জিত হয় নি, তারা বিষণ্ন হতেও জানেও না; এজন্য তারা তাদের মধ্যে পড়বে, যারা শাস্তি ভোগ করবে; আমি যখন তাদের প্রতিফল দেব, তখন তাদের নিপাত হবে, মাবুদ এই কথা বলেন।
{8:13} আমি তাদেরকে নিঃশেষে সংহার করবো, মাবুদ এই কথা বলেন; আঙ্গুরলতায় আঙ্গুর ফল, কিংবা ডুমুরগাছে ডুমুর ফল থাকবে না, পাতাও শুকিয়ে যাবে; হ্যাঁ, আমি তাদের জন্য আক্রমণকারী লোকদেরকে নির্ধারণ করেছি।
{8:14} আমরা কেন বলে থাকি? এসো আমরা একত্র হয়ে প্রাচীরবেষ্টিত নগরে নগরে প্রবেশ করি, সেখানে ধ্বংস হই; কেননা আমাদের আল্লাহ্‌ মাবুদ আমাদেরকে ধ্বংসের পাত্র করলেন ও বিষবৃক্ষের রস পান করালেন, কারণ আমরা মাবুদের বিরুদ্ধে গুনাহ্‌ করেছি।
{8:15} আমরা শান্তির অপেক্ষা করলাম; কিন্তু কিছুই মঙ্গল হল না; সুস্থতার সময়ের অপেক্ষা করলাম, কিন্তু দেখ, উদ্বেগ উপস্থিত।
{8:16} দান নগর থেকে দুশমনের ঘোড়াগুলোর নাসিকাধ্বনি শোনা যাচ্ছে; তার ঘোড়াগুলোর হ্রেষা শব্দে সমস্ত দেশ কাঁপছে; তারা এসেছে, জনপদ ও তার মধ্যেকার সমস্ত দ্রব্য এবং নগর ও সেখানকার নিবাসীবর্গকে গ্রাস করেছে।
{8:17} বস্তুত দেখ, আমি তোমাদের মধ্যে সাপ, কালসাপ প্রেরণ করবো, তারা কোন মন্ত্র মানবে না, তোমাদেরকে দংশন করবে, মাবুদ এই কথা বলেন।
{i8:18} ভাবী দণ্ডের জন্য নবীর শোক-প্রকাশ
{8:18} আহা, আমি যদি দুঃখে সান্ত্বনা পেতাম! আমার অন্তর মূর্চ্ছিত।
{8:19} দেখ, দূর দেশ থেকে আমার জাতির কন্যার আর্তনাদ শোনা যাচ্ছে; মাবুদ কি সিয়োনে নেই? তার বাদশাহ্‌ কি তার মধ্যবর্তী নন? তারা নিজেদের খোদাই-করা মূর্তি ও বিজাতীয় অসার বস্তুগুলো দ্বারা আমাকে কেন অসন্তুষ্ট করেছে?
{8:20} শস্য কাটার সময় গেল, ফলচয়নের কাল শেষ হল, কিন্তু আমাদের উদ্ধার লাভ হয় নি।
{8:21} আমি আমার জাতির কন্যার স্বাস্থ্যের ভগ্নতার জন্য ভগ্ন হয়েছি, আমি মলিন ও আতঙ্কিত হয়েছি।
{8:22} গিলিয়দে কি মলম নেই? সেখানে কি চিকিৎসক নেই? তবে আমার জাতির কন্যা কেন স্ব্বাস্থ্য লাভ করে নি?
{9:1} হায় হায়, আমার মাথা কেন পানির ঝর্ণা হল না! আমার চোখ কেন অশ্রুর ফোয়ারা হল না! তা হলে আমি আমার জাতির কন্যার নিহত লোকদের বিষয়ে দিনরাত কাঁদতে পারতাম।
{9:2} হায় হায়, মরুভূমিতে পথিকদের রাত যাপনের কুটিরের মত কেন আমার কুটির হয় নি! হলে আমি স্বজাতীয়দেরকে ত্যাগ করে স্থানান্তরে যেতে পারতাম। কেননা তারা সকলে জেনাকারী ও বিশ্বাসঘাতকদের সমাজ।
{9:3} তারা জিহ্বারূপ ধনুকে মিথ্যারূপ তীর ধনুকে লাগায়; এবং দেশে বিশ্বস্ততার পক্ষে তাদের বিক্রম প্রকাশ হয় নি; বরং তারা একটা নাফরমানী থেকে অন্য নাফরমানীর প্রতি অগ্রসর হয় এবং তারা আমাকে জানে না, মাবুদ এই কথা বলেন।
{9:4} তোমরা প্রত্যেকে নিজ নিজ বন্ধু থেকে সাবধান থাক, কোন ভাইকেও বিশ্বাস করো না, কেননা প্রত্যেক ভাই নিতান্তই প্রতারণা করে, প্রত্যেক বন্ধু কুৎসা রটনা করে বেড়ায়।
{9:5} প্রত্যেকে নিজ নিজ বন্ধুকে প্রবঞ্চনা করে, সত্যি কথা বলে না; তারা নিজ নিজ জিহ্বাকে মিথ্যা বলতে শিক্ষা দিয়েছে, তারা অপরাধ করার জন্য কষ্ট স্বীকার করে।
{9:6} তুমি ছলনার মধ্যস্থানে বাস করছো; তারা ছলনা কারণে আমাকে জানতে অস্বীকার করে, মাবুদ এই কথা বলেন।
{9:7} অতএব বাহিনীগণের মাবুদ এই কথা বলেন, দেখ, আমি তাদেরকে গলাব, তাদের পরীক্ষা করবো; আমার জাতির কন্যা হেতু আর কি করবো?
{9:8} তাদের জিহ্বা প্রাণনাশক তীর; তা ছলের কথা বলে; লোকে মুখে বন্ধুর সঙ্গে প্রেমালাপ করে, কিন্তু অন্তরে তার জন্য ঘাঁটি বসায়।
{9:9} মাবুদ বলেন, আমি কি তাদেরকে এই সকলের প্রতিফল দেব না? আমার প্রাণ কি এই রকম জাতির প্রতিশোধ নেবে না?
{9:10} আমি পর্বতমালার বিষয়ে কাঁদব ও হাহাকার করবো, মরুভূমিস্থ চরাণিস্থানের বিষয়ে মাতম করবো, কেননা সেসব ধ্বংস ও পথিকবিহীন হল; পশুপালের ডাক আর শোনা যায় না, আসমানের পাখিগুলো ও পশুগুলো পালিয়ে গেছে, চলে গেছে।
{9:11} আমি জেরুশালেমকে ঢিবি ও শিয়ালদের বাসস্থান করবো; আমি এহুদার নগরগুলো জনবসতিহীন ধ্বংসস্থান করবো।
{9:12} এসব বুঝতে পারে, এমন জ্ঞানবান কে? মাবুদের মুখে কালাম শুনে জানাতে পারে এমন ব্যক্তি কে? দেশ কি জন্য বিনষ্ট ও মরুভূমির মত পোড়ো জমি ও পথিকবিহীন হল?
{9:13} মাবুদ বলেন, কারণ এই, তারা আমার সেই শরীয়ত ত্যাগ করেছে, যা আমি তাদের সম্মুখে রেখেছিলাম; তারা আমার কথা মান্য করে নি, সে পথে চলে নি;
{9:14} কিন্তু নিজ নিজ হৃদয়ের কঠিনতার ও বাল দেবতাদের পিছনে চলেছ, তাদের পূর্বপুরুষেরা তাদেরকে এই শিক্ষা দিয়েছিল।
{9:15} এজন্য বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই লোকদেরকে নাগদানা ভোজন করাব, বিষবৃক্ষের রস পান করাব।
{9:16} তারা ও তাদের পূর্বপুরুষেরা যাদেরকে জানে নি, এমন জাতিদের মধ্যে তাদেরকে ছিন্নভিন্ন করবো এবং যতদিন তাদেরকে সংহার না করি, ততদিন আমি তাদের পিছনে পিছনে তলোয়ার প্রেরণ করবো।
{i9:17} লোকদের হাহাকার
{9:17} বাহিনীগণের মাবুদ এই কথা বলেন, তোমরা বিবেচনা কর, মাতমকারিণীদেরকে ডাক, তারা আসুক; জ্ঞানবতী স্ত্রীলোকদের কাছে লোক পাঠাও, তারা আসুক।
{9:18} তারা দ্রুত এসে আমাদের জন্য হাহাকার করুক, যেন আমাদের চোখ অশ্রুতে ভেসে যায়, আমাদের চোখ দিয়ে পানির ধারা বের হয়।
{9:19} কারণ সিয়োন থেকে এই হাহাকার আওয়াজ শোনা যাচ্ছে, আমরা কেমন হৃতসর্বস্ব হলাম। আমরা অতিশয় লজ্জিত হলাম; কারণ আমরা দেশত্যাগী হয়েছি, দুশমনরা আমাদের আবাসগুলো ভূমিসাৎ করলো।
{9:20} আহা! হে স্ত্রীলোকেরা, মাবুদের কথা শোন, তাঁর মুখের কালামে কান দাও এবং নিজ নিজ কন্যাদেরকে হাহাকার করতে শিক্ষা দাও, প্রত্যেকে নিজ নিজ প্রতিবাসিনীকে মাতম করতে শিক্ষা দাও।
{9:21} কেননা মৃত্যু আমাদের জানালায় উঠলো, তা আমাদের অট্টালিকায় প্রবেশ করলো; যেন বাইরে থেকে বালকেরা উচ্ছিন্ন হয়, চক থেকে যুবকেরা উচ্ছিন্ন হয়।
{9:22} তুমি বল, মাবুদ এই কথা বলেন, মানুষের লাশ সারের মত ক্ষেতে পড়ে থাকবে, শস্য কর্তনকারীদের পিছনে যে শস্যগুচ্ছ পড়ে থাকে, তার মত হবে, কেউ তাদেরকে সংগ্রহ করবে না।
{9:23} মাবুদ এই কথা বলেন, জ্ঞানবান তার জ্ঞানের বিষয়ে গর্ব না করুক, বিক্রমী তার বিক্রমের গর্ব না করুক, ধনবান তার ধনের গর্ব না করুক।
{9:24} কিন্তু যে ব্যক্তি গর্ব করে, সে এই বিষয়ের গর্ব করুক যে, সে বুঝতে পারে ও আমার এই পরিচয় পেয়েছে যে, আমি মাবুদ দুনিয়াতে অটল মহব্বত, বিচার ও ধার্মিকতার অনুষ্ঠান করি, কারণ ঐ সকলে আমি প্রীত, মাবুদ এই কথা বলেন।
{9:25} মাবুদ বলেন, দেখ, এমন সময় আসছে, যে সময়ে আমি যাদের খৎনা করানো হয়েছে তাদের খৎনা-না-করানো বলে প্রতিফল দেব;
{9:26} আমি মিসরকে, এহুদাকে, ইদোমকে, অম্মোনীয়দেরকে, মোয়াবকে এবং মরুভূমিবাসী যারা মাথার দু’পাশের চুল কাটে, তাদের সকলকে প্রতিফল দেব; কেননা সমস্ত জাতি খৎনা-না-করানো, আর ইসরাইলের সমস্ত কুল অন্তরে খৎনা-না-করানো।
{i10:1} মূর্তিপূজা ইসরাইলদের জন্য ধ্বংস ডেকে এনেছে
{10:1} হে ইসরাইল-কুল, মাবুদ তোমাদের বিষয়ে যে কথা বলেন, তা শোন।
{10:2} মাবুদ এই কথা বলেন, তোমরা জাতিদের ব্যবহার শিখো না, আসমানের নানা চিহ্নকে ভয় পেয়ো না; বাস্তবিক জাতিরাই তা থেকে ভীত হয়।
{10:3} কেননা জাতিদের বিধিগুলো অসার; লোকে বনে যে কাঠ কাটে, তা-ই বাটালি সহকারে কারুশিল্পীর হস্তকৃত কাজ হয়ে ওঠে।
{10:4} লোকে তা রূপা ও সোনা দিয়ে অলঙ্কৃত করে; এবং যেন না নড়ে, সেজন্য হাতুড়ি দিয়ে প্রেক মেরে তা দৃঢ় করে।
{10:5} সেসব খোদিত স্তম্ভস্বরূপ; কথা বলতে পারে না; তাদেরকে বহন করতে হয়, কারণ তারা চলতে পারে না। তোমরা তাদেরকে ভয় পেয়ো না। কারণ তারা অমঙ্গল করতে পারে না, মঙ্গল করতেও তাদের সাধ্য নেই।
{10:6} হে মাবুদ, তোমার মত আর কেউই নেই; তুমি মহান, তোমার নাম ও পরাক্রমে মহৎ।
{10:7} হে জাতিদের বাদশাহ্‌, তোমাকে কে না ভয় করবে? তা তোমারই পাওনা, কেননা জাতিদের সমস্ত জ্ঞানী লোকের মধ্যে, তাদের সমস্ত রাজ্যের মধ্যে, তোমার মত কেউ নেই।
{10:8} কিন্তু তারা সকলে পশুর মত ও স্থূলবুদ্ধি সম্পন্ন; তাদের মূর্তিগুলো যে শিক্ষা দেয় তা কাঠের মতই অসার।
{10:9} তর্শীশ থেকে রূপার পাত ও ঊফস থেকে সোনা আনা হয়; মূর্তিগুলো কারুকরের কৃত ও স্বর্ণকারের হাতের তৈরি; তাদের পরিচ্ছদ নীল ও বেগুনে, সে সবই শিল্পনিপুণ লোকদের হাতের কাজ।
{10:10} কিন্তু মাবুদ সত্য আল্লাহ্‌; তিনিই জীবন্ত আল্লাহ্‌ ও অনন্তকালস্থায়ী বাদশাহ্‌; তাঁর ক্রোধে দুনিয়া কেঁপে ওঠে এবং তাঁর কোপ জাতিরা সইতে পারে না।
{10:11} তোমরা ওদেরকে এই কথা বল, ‘যে দেবতারা আসমান ও দুনিয়া গঠন করে নি, তারা দুনিয়া থেকে ও আসমানের নিচ থেকে উচ্ছিন্ন হবে’।
{10:12} তিনি নিজের শক্তিতে দুনিয়া গঠন করেছেন, নিজের জ্ঞানে দুনিয়া স্থাপন করেছেন, নিজের বুদ্ধিতে আসমান বিস্তার করেছেন।
{10:13} তিনি গর্জে উঠলে আসমানে জলরাশির আওয়াজ হয়, তিনি দুনিয়ার প্রান্ত থেকে বাষ্প উত্থাপন করেন; তিনি বৃষ্টির জন্য বিদ্যুৎ গঠন করেন, তিনি তাঁর ভাণ্ডার থেকে বায়ু বের করে আনেন।
{10:14} প্রত্যেক মানুষ পশুর মত হয়েছে, সে জ্ঞানহীন; প্রত্যেক স্বর্ণকার তার মূর্তি দ্বারা লজ্জিত হয়। কারণ তার ছাঁচে ঢালা বস্তু, মিথ্যামাত্র, তার মধ্যে শ্বাসবায়ু নেই।
{10:15} সেসব অসার, মায়ার কর্মমাত্র; তাদের প্রতিফল দানকালে তারা বিনষ্ট হবে।
{10:16} যিনি ইয়াকুবের অধিকার, তিনি সেরকম নন; কারণ তিনি সমস্ত বস্তুর গঠনকারী এবং ইসরাইল তাঁর অধিকাররূপ বংশ; তাঁর নাম বাহিনীগণের মাবুদ!
{i10:17} এহুদার ধ্বংস
{10:17} হে অবরুদ্ধস্থান-নিবাসীনী! তুমি ভূমি থেকে তোমার সামগ্রী কুড়িয়ে নাও।
{10:18} কেননা মাবুদ এই কথা বলেন, দেখ, আমি এই সময়ে দেশীয় লোকদেরকে ফিঙ্গার পাথরের মত নিক্ষেপ করবো এবং এমন সঙ্কটাপন্ন করবো যে, তারা টের পাবে।
{10:19} হায় হায়, আমার কেমন ক্ষত! আমার ক্ষত অতি বেদনাযুক্ত; তবুও আমি বললাম, এ আমার অসুস্থতা, আমি তা সহ্য করবো।
{10:20} আমার তাঁবু বিনষ্ট হল; আমার সমস্ত দড়ি ছিঁড়ে গেল, আমার সন্তানেরা আমার কাছ থেকে প্রস্থান করলো, তারা আর নেই। আমার তাঁবু পুনর্বার টাঙ্গাতে ও আমার পর্দা ঝোলাতে এক জনও নেই।
{10:21} কেননা পালকেরা পশুর মত হয়েছে, মাবুদের কাছে খোঁজ করে নি, এজন্য বুদ্ধিপূর্বক চলে নি, তাদের সমস্ত পাল ছিন্নভিন্ন হয়েছে।
{10:22} কোলাহলের আওয়াজ! দেখ, তা উপস্থিত হচ্ছে, উত্তর দেশ থেকে বড় কলরব আসছে; এহুদার নগর সকল বিধ্বস্ত ও শিয়ালদের বাসস্থান করা হবে।
{10:23} হে মাবুদ, আমি জানি, মানুষের পথ তার বশে নয়, মানুষ চলতে চলতে তার পদক্ষেপ স্থির করতে পারে না।
{10:24} হে মাবুদ, আমাকে শাসন কর, কেবল বিচারপূর্বক কর; ক্রোধপূর্বক করো না, পাছে তুমি আমাকে ক্ষীণ করে ফেল।
{10:25} ঢেলে দাও তোমার গজব সেই জাতিদের উপরে, যারা তোমাকে জানে না; সেই গোষ্ঠীগুলোর উপরে, যারা তোমার নামে ডাকে না; কেননা তারা ইয়াকুবকে গ্রাস করেছে, গ্রাস করে সংহার করেছে, তারা তার বাসস্থান শূন্য করেছে।
{i11:1} ইসরাইল ও এহুদা আল্লাহ্‌র নিয়ম ভঙ্গকারী
{11:1} ইয়ারমিয়ার কাছে মাবুদের এই কালাম নাজেল হল,
{11:2} তোমরা এই নিয়মের কথা শোন এবং এহুদার লোকদের কাছে ও জেরুশালেম-নিবাসীদের কাছে বল।
{11:3} তুমি তাদেরকে বল, মাবুদ, ইসরাইলের আল্লাহ্‌ এই কথা বলেন, এই নিয়মের কথা যে কেউ না মানবে, সে বদদোয়াগ্রস্ত হোক।
{11:4} মিসর দেশ থেকে, সেই লোহার হাপর থেকে, তোমাদের পূর্বপুরুষদের বের করে আনবার দিনে আমি তাদের তা হুকুম করেছিলাম, বলেছিলাম, ‘তোমরা আমার কথায় মনোযোগ দিয়ো এবং আমি তোমাদের যেসব হুকুম দিই, তা পালন করো, তাতে তোমরা আমার লোক হবে এবং আমি তোমাদের আল্লাহ্‌ হব;
{11:5} যেন আমি সেই শপথ সিদ্ধ করতে পারি, যে শপথ তোমাদের পূর্বপুরুষদের কাছে, তাদেরকে আজকের মত এই দুগ্ধ-মধু-প্রবাহী দেশ দেবার জন্য করেছিলাম।’ তখন আমি জবাব দিলাম, বললাম, আমিন, মাবুদ।
{11:6} আর মাবুদ আমাকে বললেন, তুমি এহুদার নগরে নগরে ও জেরুশালেমের পথে পথে এ সব কথা তবলিগ কর, বল, তোমরা এই নিয়মের কথা শোন ও সেসব পালন কর।
{11:7} কেননা যেদিন আমি তোমাদের পূর্বপুরুষদেরকে মিসর দেশ থেকে উঠিয়ে এনেছিলাম, সেদিন থেকে আজ পর্যন্ত সাক্ষ্য দিয়েছি, খুব ভোরে উঠে আমি তাদেরকে দৃঢ়ভাবে সাক্ষ্য দিয়ে বলেছি, তোমরা আমার কথা মান্য কর।
{11:8} তবু তারা মনযোগ দিল না, কান দিল না, কিন্তু প্রত্যেকে নিজ নিজ দুষ্ট হৃদয়ের কঠিনতা অনুসারে আচরণ করলো; সেজন্য আমি এই নিয়মের সমস্ত কথা তাদের উপরে আরোপ করলাম; যে নিয়ম আমি তাদেরকে পালন করতে হুকুম দিয়েছিলাম, কিন্তু তারা পালন করে নি।
{11:9} আর মাবুদ আমাকে বললেন, এহুদার লোকদের মধ্যে ও জেরুশালেম নিবাসীদের মধ্যে চক্রান্ত পাওয়া গেছে।
{11:10} তারা নিজেদের সেই পূর্বপুরুষদের অপরাধের প্রতি ফিরেছে, যারা আমার কথা শুনতে অস্বীকার করেছিল; আর তারা সেবা করবার জন্য অন্য দেবতাদের পিছনে গেছে; ইসরাইল-কুল ও এহুদা-কুল আমার সেই নিয়ম ভঙ্গ করেছে, যা আমি তাদের পূর্বপুরুষদের সঙ্গে করেছিলাম।
{11:11} অতএব মাবুদ এই কথা বলেন, দেখ, আমি তাদের প্রতি অমঙ্গল ঘটাবো, তারা তা থেকে রক্ষা পেতে পারবে না; তখন তারা আমার কাছে কান্নাকাটি করবে, কিন্তু আমি তাদের কথা শুনব না।
{11:12} আর এহুদার নগরগুলো ও জেরুশালেম-নিবাসীরা যে দেবতাদের কাছে ধূপ জ্বালিয়ে থাকে, তাদের কাছে গিয়ে কান্নাকাটি করবে, কিন্তু তারা বিপদের সময়ে তাদেরকে কোন মতে নিস্তার করবে না।
{11:13} বস্তুত হে এহুদা, তোমার যত নগর তত দেবতা; এবং জেরুশালেমের যত সড়ক, তোমরা সেই লজ্জাস্পদ দেবতাদের জন্য তত কোরবানগাহ্‌, বালের উদ্দেশে ধূপ জ্বালাবার জন্য তত ধূপগাহ্‌ স্থাপন করেছ।
{11:14} অতএব তুমি এই জাতির জন্য মুনাজাত করো না, এদের জন্য খেদোক্তি কি মুনাজাত উৎসর্গ করো না, কেননা এরা বিপদে পড়ে যে সময়ে আমাকে ডাকবে, তখন আমি এদের কথা শোনব না।
{11:15} আমার বাড়িতে আমার প্রিয়ার কি কাজ? সে তো অনেকের সঙ্গে জেনা করেছে এবং ওয়াদা ও কোরবানীর গোশ্‌ত দ্বারা কি তুমি শাস্তি এড়াতে পারবে? তুমি যখন দুষ্কর্ম কর, তখনই উল্লাস করে থাক।
{11:16} মাবুদ তোমার নাম ‘ফলশোভায় মনোহর সবুজ জলপাই গাছ’ রেখেছিলেন; তিনি মহা তুমুল-শব্দ সহকারে তার উপরে আগুন জ্বালিয়েছেন, তাই তার ডালগুলো ভেঙ্গে পড়লো।
{11:17} বাস্তবিক বাহিনীগণের মাবুদ, যিনি তোমাকে রোপণ করেছিলেন, তিনি তোমার বিরুদ্ধে অমঙ্গলের কথা বলেছেন, ‘ইসরাইল-কুলের ও এহুদা-কুলের নাফরমানী এর কারণ; তারা বালের কাছে ধূপ জ্বালিয়ে আমাকে অসন্তুষ্ট করাতে নিজেদের প্রতি নিজেরাই তার প্রতিফল বর্তিয়েছে।’
{i11:18} হযরত ইয়ারমিয়ার জীবন বিপদাপন্ন
{11:18} মাবুদ আমাকে জানালে পর আমি বুঝলাম; সেই সময়ে তুমি আমাকে তাদের কর্মকাণ্ড জানালে।
{11:19} কিন্তু আমি জবেহ্‌ করার জন্য আনা নম্র গৃহপালিত ভেড়ার বাচ্চার মত ছিলাম; জানতাম না যে, তারা আমার বিরুদ্ধে কুমন্ত্রণা করেছে, বলেছে, এসো, আমরা ফলসুদ্ধ গাছটি নষ্ট করি, জীবিত লোকদের দেশ থেকে ওকে কেটে ফেলি, যেন ওর নাম আর স্মরণে না থাকে।
{11:20} কিন্তু হে বাহিনীগণের মাবুদ, তুমি ধর্মত বিচার করে থাক, তুমি মর্মের ও অন্তঃকরণের পরীক্ষা করে থাক; তাদের প্রতি তোমার প্রতিশোধের দান আমাকে দেখতে দাও, কেননা তোমারই কাছে আমি আমার বিবাদের কথা নিবেদন করেছি।
{11:21} এজন্য অনাথোতের লোকদের বিষয়ে মাবুদ এই কথা বলেন, তারা তোমার প্রাণের খোঁজ করে, বলে, তুমি মাবুদের নামে ভবিষ্যদ্বাণী বলো না, বললে আমাদের হাতে মারা পড়বে;
{11:22} এজন্য বাহিনীগণের মাবুদ এই কথা বলেন, দেখ, আমি তাদেরকে প্রতিফল দেব; যুবকেরা তলোয়ারের আঘাতে মারা পড়বে; তাদের পুত্রকন্যারা ক্ষুধায় মারা যাবে; তাদের অবশিষ্ট কেউ থাকবে না;
{11:23} কেননা অনাথোতের লোকদেরকে প্রতিফল দেবার বছরে আমি তাদের প্রতি অমঙ্গল ঘটাবো।
{i12:1} হযরত ইয়ারমিয়ার অভিযোগ
{12:1} হে মাবুদ, আমি যখন তোমার সঙ্গে ঝগড়া করি, তখন তুমিই ধর্মময়; তবুও তোমার সঙ্গে বাদানুবাদ করবো। দুষ্ট লোকদের পথ কেন কুশলযুক্ত হয়? যারা অতিশয় বিশ্বাসঘাতক, তারা কেন শান্তিতে থাকে?
{12:2} তুমি তাদেরকে সৃষ্টি করেছ; তারা মূল বেঁধেছে; তারা বৃদ্ধি পেয়ে ফলবানও হচ্ছে; তুমি তাদের মুখের নিকটস্থ, কিন্তু তাদের অন্তঃকরণ থেকে দূরবর্তী।
{12:3} কিন্তু, হে মাবুদ, তুমি আমাকে জান, তুমি আমাকে দেখছ এবং তোমার প্রতি আমার মন কেমন, তার পরীক্ষা নিয়ে থাক; ওদেরকে ভেড়ার মত নিহত হবার জন্য টেনে নাও, হত্যার দিনের জন্য নিযুক্ত করে রাখ।
{12:4} কত দিন দেশ শোক করবে ও সমস্ত ক্ষেতের ঘাস শুকনো থাকবে? দেশ-নিবাসীদের নাফরমানীর জন্য পশু ও পাখিগুলো ধ্বংস হয়ে যাচ্ছে; কারণ লোকেরা বলে, সে আমাদের শেষ দশা দেখবে না।
{i12:5} আল্লাহ্‌র জবাব
{12:5} তুমি যদি পদাতিকদের সঙ্গে দৌড় দিয়ে থাক, আর তারা তোমাকে ক্লান্ত করে থাকে, তবে ঘোড়াগুলোর সঙ্গে কিভাবে পেরে উঠবে? আর যদিও শান্তির দেশে নির্ভয়ে থাক, তবুও জর্ডানের জঙ্গলে কি করবে?
{12:6} বস্তুত তোমার ভাইয়েরা ও তোমার পিতৃকুল, তারাই তোমার প্রতি বেঈমানী করেছে, তারাই তোমার পিছনে ‘ধর ধর’ বলে ডাকছে; তারা তোমাকে ভাল ভাল কথা বললেও তাদের কথায় বিশ্বাস করো না।
{12:7} আমি আমার বাড়ি ত্যাগ করেছি; আমার অধিকার ছেড়ে দিয়েছি, আমার প্রাণের প্রিয়পাত্রীকে দুশমনদের হাতে তুলে দিয়েছি।
{12:8} আমার পক্ষে আমার অধিকার অরণ্যস্থ সিংহতুল্য হল; সে আমার বিরুদ্ধে হুঙ্কার করলো, এজন্য আমি তাকে ঘৃণা করেছি।
{12:9} আমার পক্ষে কি আমার অধিকার ছাপযুক্ত শকুনীর মত হয়েছে? শকুনীরা কি চারদিকে তার বিরুদ্ধে এসেছে? চল, তোমরা সমস্ত বন্য পশু একত্র কর, তাদেরকে খাওয়াতে আন।
{12:10} অনেক পালরক্ষক আমার আঙ্গুরক্ষেত বিনষ্ট করেছে, আমার ভূমি পদতলে দলিত করেছে, আমার সুন্দর ভূমিকে ধ্বংসিত মরুভূমি করেছে।
{12:11} তারা তা ধ্বংসস্থান করেছে, তা ধ্বংসপ্রাপ্ত হয়ে আমার কাছে মাতম করছে; সারা দেশ ধ্বংসপ্রাপ্ত হয়েছে, কেননা কেউ মনোযোগ দেয় না।
{12:12} মরুভূমিতে গাছপালাহীন যেসব পাহাড় আছে, তাদের উপর দিয়ে বিনাশকরা এসেছে, বস্তুত মাবুদের তলোয়ার দেশের এক সীমা থেকে অপর সীমা পর্যন্ত সকলই গ্রাস করছে, কোন প্রাণীর শান্তি নেই।
{12:13} তারা গম বুনেছে, কাঁটারূপ শস্য কেটেছে, অনেক কষ্ট করলেও কিছু উপকার পায় না; তোমরা মাবুদের জ্বলন্ত ক্রোধের দরুন তোমাদের ফলের বিষয়ে লজ্জিত হও।
{12:14} আমার সমস্ত দুষ্ট প্রতিবেশীর বিরুদ্ধে মাবুদ এই কথা বলেন, আমি আমার লোক ইসরাইলকে যার অধিকারী করেছি, সেই অধিকার তারা স্পর্শ করে, দেখ, আমি তাদের ভূমি থেকে তাদেরকে উৎপাটন করবো এবং তাদের মধ্য থেকে এহুদা-কুলকেও উৎপাটন করবো।
{12:15} আর তাদের উৎপাটনের পরে আমি আবার তাদের প্রতি করুণা করবো, তাদের প্রত্যেক জনকে পুনরায় তার অধিকারে ও তার ভূমিতে এনে দেব।
{12:16} আর তারা যদি যত্নপূর্বক আমার লোকদের পথ শিখে এবং যেমন বালের নামে শপথ করতে আমার লোকদেরকে শিক্ষা দিত, তেমনি যদি জীবন্ত মাবুদের কসম বলে আমার নামে শপথ করে, তবে তারা আমার লোকদের মধ্যে একীভূত হবে।
{12:17} কিন্তু তারা যদি কথা না শোনে, তবে আমি সেই জাতিকে উৎপাটন করবো, উৎপাটন করে বিনষ্ট করবো, মাবুদ এই কথা বলেন।
{i13:1} মসীনা সুতার অন্তর্বাস
{13:1} মাবুদ আমাকে এই কথা বললেন, তুমি যাও, মসীনা-সুতার একটি অন্তর্বাস ক্রয় কর ও তা কোমরে পর, তা পানিতে ডোবাবে না।
{13:2} তাতে আমি মাবুদের কালাম অনুসারে এই অন্তর্বাস ক্রয় করলাম ও আমার কোমরে পরলাম।
{13:3} পরে দ্বিতীয় বার মাবুদের কালাম আমার কাছে নাজেল হল,
{13:4} যথা, তুমি যে অন্তর্বাস ক্রয় করে কোমরে পরেছ, উঠ, তা নিয়ে ফোরাত নদীর কাছে গিয়ে সেখানকার শৈলের কোন ছিদ্রে লুকিয়ে রাখ।
{13:5} তাতে আমি মাবুদের হুকুম অনুসারে গিয়ে ফোরাত নদীর কাছে তা লুকিয়ে রাখলাম।
{13:6} পরে বহুদিন গত হলে মাবুদ আমাকে বললেন, তুমি উঠ, ফোরাতের কাছে যাও এবং আমার হুকুমে সেখানে যে অন্তর্বাস লুকিয়ে রেখেছ, তা সেখান থেকে তুলে নাও।
{13:7} তখন আমি ফোরাতের কাছে গেলাম এবং খনন করে যে স্থানে অন্তর্বাসটি লুকিয়ে রেখেছিলাম, সেখান থেকে তা তুলে নিলাম; আর দেখ, সেই অন্তর্বাসটি নষ্ট হয়েছে, কোন কাজের যোগ্য নয়।
{13:8} তখন মাবুদের কালাম আমার কাছে নাজেল হল,
{13:9} যথা, মাবুদ এই কথা বলেন, এভাবে আমি এহুদার অহংকার ও জেরুশালেমের মহা অহংকার চূর্ণ করে ফেলবো।
{13:10} এই যে দুষ্ট জাতি আমার কথা শুনতে অস্বীকার করে, নিজ নিজ হৃদয়ের কঠিনতা অনুসারে চলে এবং অন্য দেবতাদের সেবা ও তাদের কাছে সেজ্‌দা করার জন্য তাদের অনুগামী হয়, তারা এই অন্তর্বাসের মত হবে, যা কোন কাজের যোগ্য নয়।
{13:11} কেননা মাবুদ বলেন, মানুষের কোমরে যেমন অন্তর্বাস জড়িয়ে থাকে, তেমনি আমি সমস্ত ইসরাইল-কুল ও সমস্ত এহুদা-কুলকে আমার সঙ্গে জড়িয়েছিলাম, যেন তারা আমার কীর্তি, প্রশংসা ও সম্মানের জন্য আমার লোক হয়; কিন্তু তারা শুনতে চাইল না।
{i13:12} আঙ্গুর-রসে পূর্ণ কলসী
{13:12} অতএব তুমি তাদেরকে এই কথা বল, ইসরাইলের আল্লাহ্‌ মাবুদ এই কথা বলেন, প্রত্যেক কলসী আঙ্গুর-রসে পূর্ণ করা যাবে; তাতে তারা তোমাকে বলবে, প্রত্যেক কলসী যে আঙ্গুর-রসে পূর্ণ করা যাবে, তা আমরা কি জানি না?
{13:13} তখন তুমি তাদেরকে বলো, মাবুদ এই কথা বলেন, দেখ, আমি এই দেশ-নিবাসী সমস্ত লোককে, অর্থাৎ দাউদের সিংহাসনে উপবিষ্ট বাদশাহ্‌দের, ইমামদের, নবীদের ও জেরুশালেম-নিবাসী সমস্ত লোককে মত্ততায় পূর্ণ করবো।
{13:14} আর আমি এক জনকে অন্য জনের বিরুদ্ধে, আর পিতাদের ও পুত্রদের একসঙ্গে আছড়াব, মাবুদ এই কথা বলেন; আমি মমতা করবো না, কৃপা করবো না, করুণা করবো না; তাদেরকে বিনষ্ট করবো।
{i13:15} বন্দী হওয়ার ভয় দেখানো
{13:15} তোমরা শোন, কান দাও, অহঙ্কার করো না, কেননা মাবুদ কথা বলেছেন।
{13:16} তোমরা সময় থাকতে নিজেদের আল্লাহ্‌ মাবুদের গৌরব স্বীকার কর, নতুবা তিনি অন্ধকার উপস্থিত করবেন, আর ঘোর অন্ধকারাচ্ছন্ন পর্বতমালায় তোমাদের পায়ে হোঁচট লাগবে এবং তোমরা আলোর অপেক্ষা করলে তিনি তা মৃত্যুচ্ছায়াতে পরিণত করবেন, ঘোর অন্ধকারস্বরূপ করবেন।
{13:17} তোমরা যদি এই কথা শোন, তবে তোমাদের দর্পের কারণে আমার প্রাণ নিরালায় কান্নাকাটি করবে এবং আমার চোখ অশ্রুপাত করবে, অশ্রুধারা বইবে, কেননা মাবুদের পাল বন্দী হল।
{13:18} তুমি বাদশাহ্‌ ও মাতারাণীকে বল, তোমরা অবনত হও, বস, কেননা তোমাদের পাগড়ী, তোমাদের গৌরবের মুকুট খসে পড়লো।
{13:19} দক্ষিণ প্রদেশের নগরগুলো রুদ্ধ হল; তা খুলে দেয়, এমন কেউ নেই; সমস্ত এহুদার লোকদের বন্দী করে নিয়ে যাওয়া হয়েছে, তার সমস্ত লোক বন্দী করে নিয়ে যাওয়া হয়েছে।
{13:20} তোমরা চোখ তুলে দেখ, ওরা উত্তর দিক থেকে আসছে; তোমাকে যে ভেড়ার পাল দেওয়া হয়েছিল, তোমার সেই সুন্দর ভেড়ার পাল কোথায়?
{13:21} তুমি যাদেরকে আত্মীয়রূপে নিজের উপরে প্রভুত্ব করতে শিক্ষা দিয়েছ, যখন তিনি তাদেরকে মস্তকরূপে তোমার উপরে নিযুক্ত করবেন, সে সময় কি বলবে? প্রসবকালে যেমন স্ত্রীলোক, তেমনি তুমি কি যন্ত্রণাগ্রস্ত হবে না?
{13:22} আর যদি তুমি মনে মনে বল, আমার এমন দশা কেন ঘটলো? তোমার অনেক অপরাধের দরুন তোমার পরিচ্ছদের শেষভাগ তুলে দেওয়া হল, তোমার পাদমূলের প্রতি জুলুম করা হল।
{13:23} ইথিওপীয় কি তার ত্বক, কিংবা চিতাবাঘ কি তার চিত্রবিচিত্র পরিবর্তন করতে পারে? তা হলে দুষ্কর্ম অভ্যাস করেছ যে তোমরা, তোমরাও সৎকর্ম করতে পারবে।
{13:24} আর আমি এদেরকে উড়িয়ে দেব, যেমন মরুভূমিস্থ বায়ুর সম্মুখে নাড়া উড়ে যায়।
{13:25} এ-ই তোমার পরিণাম, আমা দ্বারা নিরূপিত তোমার অংশ, মাবুদ এই কথা বলেন; যেহেতু তুমি আমাকে ভুলে গেছ এবং মিথ্যাতে বিশ্বাস করেছ।
{13:26} এজন্য আমিও তোমার পরিচ্ছদের শেষভাগ মুখের উপরিভাগ পর্যন্ত তুলে দেব, আর তোমার লজ্জা দেখা যাবে।
{13:27} আমি পর্বতমালার উপরে ও মাঠে মাঠে তোমার ঘৃণিত ব্যাপারগুলো, তোমার জেনা, তোমার হ্‌্েরষা, তোমার পতিতাবৃত্তি সম্বন্ধীয় কুকর্ম দেখেছি। ধিক তোমাকে, জেরুশালেম! তুমি পাবিত্র থাকতে চাওনা; আর কত দিন এমন থাকবে?
{i14:1} খরা, দুর্ভিক্ষ ও যুদ্ধ
{14:1} ভারী অনাবৃষ্টির বিষয়ে ইয়ারমিয়ার কাছে মাবুদের এই কালাম নাজেল হল।
{14:2} এহুদা শোক করছে, তার নগর-দ্বারগুলো দুর্বল হয়ে পড়েছে, সেসব মলিন অবস্থায় ভূমিতে পড়ে আছে; আর জেরুশালেমের আর্তরব উর্ধ্বে উঠছে।
{14:3} তাদের প্রধানেরা নিজ নিজ অধীনদের পানির জন্য পাঠায়; তারা গর্তগুলোর কাছে এসে একটুও পানি পায় না, শূন্য পাত্র হাতে করে ফিরে যায়; তারা লজ্জিত ও বিষণ্ন হয়ে মাথা ঢেকে রাখে।
{14:4} দেশে বৃষ্টি না হওয়াতে ভূমি নিরাশ হয়েছে বলে কৃষকেরা লজ্জা পেয়ে নিজ নিজ মাথা ঢেকে রাখে।
{14:5} এমন কি, ঘাস নেই বলে হরিণীও মাঠে প্রসব করে শিশু ত্যাগ করে চলে যায়।
{14:6} বন্য গাধাগুলো গাছপালাহীন পাহাড়ে দাঁড়িয়ে শিয়ালদের মত বাতাসের জন্য হাঁপায়; ঘাস না থাকাতে তাদের চোখ ক্ষীণ হয়েছে।
{14:7} যদিও আমাদের অপরাধগুলো আমাদের বিপক্ষে সাক্ষ্য দিচ্ছে, তবুও, হে মাবুদ, তুমি তোমার নামের অনুরোধে কাজ কর; আমরা তো নানাভাবে বিপথগামী হয়েছি; আমরা তোমারই বিরুদ্ধে গুনাহ্‌ করেছি।
{14:8} হে ইসরাইলের আশাভূমি, সঙ্কটকালে তার উদ্ধারকর্তা, কেন তুমি এই দেশে প্রবাসী কিংবা এক রাতের পথিকের মত হও?
{14:9} কেন তুমি স্তম্ভিত মানুষের মত, উদ্ধার করতে অসমর্থ বীরের মত হও? তবুও হে মাবুদ, তুমি আমাদের মধ্যবর্তী, আর আমাদের উপরে তোমার নাম কীর্তিত; আমাদেরকে পরিত্যাগ করো না।
{14:10} মাবুদ এই জাতির বিষয়ে এই কথা বলেন, তারা এভাবেই ভ্রমণ করতে ভালবাসে, নিজ নিজ পা থামায় নি; এই কারণে মাবুদ তাদেরকে গ্রাহ্য করেন না; তিনি এখন তাদের অপরাধ স্মরণ করবেন, তাদের গুনাহ্‌গুলোর প্রতিফল দেবেন।
{14:11} মাবুদ আমাকে আরও বললেন, তুমি এই জাতির পক্ষে মঙ্গল মুনাজাত করো না।
{14:12} তারা রোজা করলেও আমি তাদের কাতরোক্তি শুনবো না, পোড়ানো-কোরবানী ও নৈবেদ্য কোরবানী করলেও তাদেরকে গ্রাহ্য করবো না, কিন্তু আমিই তলোয়ার, দুর্ভিক্ষ ও মহামারী দ্বারা তাদেরকে সংহার করবো।
{i14:13} মিথ্যাবাদী নবীদের শাস্তি ঘোষণা
{14:13} তখন আমি বললাম, হায়, সার্বভৌম মাবুদ! দেখ, নবীরা তাদেরকে বলছে, তোমরা তলোয়ার দেখবে না, তোমাদের প্রতি দুর্ভিক্ষ ঘটবে না, কারণ আমি এই স্থানে তোমাদেরকে সত্যিই শান্তি দেব।
{14:14} তখন মাবুদ আমাকে বললেন, সেই নবীরা আমার নামে মিথ্যা ভবিষ্যদ্বাণী বলে; আমি তাদেরকে প্রেরণ করি নি, তাদেরকে হুকুম দিই নি, তাদের কাছে কথা বলি নি; তারা তোমাদের কাছে মিথ্যা দর্শন ও মন্ত্র, অবস্তু ও নিজ নিজ হৃদয়ের প্রতারণামূলক ভবিষ্যদ্বাণী বলে।
{14:15} এজন্য যে নবীরা আমার নামে ভবিষ্যদ্বাণী বলে, আমি তাদেরকে না পাঠালেও বলে, এই দেশে তলোয়ার কি দুর্ভিক্ষ উপস্থিত হবে না, তাদের বিষয়ে মাবুদ এই কথা বলেন, তলোয়ার ও দুর্ভিক্ষ দ্বারা সেই নবীদের বিনাশ হবে।
{14:16} আর তারা যে জাতির কাছে ভবিষ্যদ্বাণী বলে, সে জাতি দুর্ভিক্ষ ও তলোয়ারের দরুন জেরুশালেমের পথে পথে নিক্ষিপ্ত হবে এবং তাদের ও তাদের স্ত্রী ও পুত্রকন্যাদেরকে কবর দেবার জন্য কেউ থাকবে না; কারণ আমি তাদের নাফরমানীকে তাদের উপরে ঢেলে দেব।
{14:17} আর তুমি তাদেরকে এই কথা বল, দিনরাত আমার চোখ থেকে পানির ধারা পড়ুক, তা নিবৃত্ত না হোক, কেননা আমার জাতির কুমারী কন্যা মহাভঙ্গে ও বিষম আঘাতে ভগ্ন হল।
{14:18} আমি যদি বের হয়ে ক্ষেতে যাই, তবে দেখ, তলোয়ারের আঘাতে নিহত লোক; যদি নগরে প্রবেশ করি, তবে দেখ, ক্ষুধায় অসুস্থ হওয়া লোক; কারণ নবী ও ইমাম উভয়ে দেশ পর্যটন করে, কিছুই জানে না।
{i14:19} করুণার জন্য নিবেদন
{14:19} তুমি কি এহুদাকে নিতান্তই অগ্রাহ্য করেছ? তোমার প্রাণ কি সিয়োনকে ঘৃণা করেছে? তুমি আমাদেরকে কেন এমন আঘাত করলে যে, আমারা সুস্থ হতে পারছি না? আমরা শান্তির অপেক্ষা করলাম, কিছুই মঙ্গল হল না; সুস্থতার সময়ের অপেক্ষা করলাম, আর দেখ, উদ্বেগ!
{14:20} হে মাবুদ, আমরা আমাদের নাফরমানী ও আমাদের পূর্বপুরুষদের অপরাধ স্বীকার করছি; কারণ আমরা তোমার বিরুদ্ধে গুনাহ্‌ করেছি।
{14:21} তুমি তোমার নামের অনুরোধে আমাদের ঘৃণা করো না, তোমার মহিমার সিংহাসনকে অনাদরের পাত্র করো না; আমাদের সঙ্গে তোমার নিয়ম স্মরণ কর, ভঙ্গ করো না।
{14:22} জাতিদের অসার দেবতাদের মধ্যে এমন কে আছে যে বৃষ্টি দিতে পারে? কিংবা আসমান কি পানি বর্ষণ করতে পারে? হে মাবুদ, আমাদের আল্লাহ্‌, তুমিই কি সেই বৃষ্টিদাতা নও? এজন্য আমরা তোমার অপেক্ষায় থাকব, কেননা তুমিই এসব করে থাক।
{i15:1} গুনাহের শাস্তি অবশ্যই পাবে
{15:1} তখন মাবুদ আমাকে বললেন, মূসা ও শামুয়েল যদি আমার সম্মুখে দাঁড়াত, তবুও আমার প্রাণ এই জাতির অনুকূল হত না; তুমি আমার সম্মুখ থেকে তাদেরকে বিদায় কর, তারা চলে যাক।
{15:2} আর যদি তারা তোমাকে বলে, কোথায় চলে যাব? তবে তাদের বলো, মাবুদ এই কথা বলেন, মৃত্যুর পাত্র মৃত্যুর স্থানে, তলোয়ারের পাত্র তলোয়ারের স্থানে, দুর্ভিক্ষের পাত্র দুর্ভিক্ষের স্থানে ও বন্দীত্বের পাত্র বন্দীত্বের স্থানে গমন করুক।
{15:3} মাবুদ বলেন, আমি চার জাতিকে তাদের উপরে নিযুক্ত করবো; হত্যা করার জন্য তলোয়ার, টানাটানি করার জন্য কুকুর, খেয়ে ফেলবার ও বিনাশ করার জন্য আসমানের পাখি ও ভূমির পশু।
{15:4} আর আমি এমন করবো যে তারা দুনিয়ার সমস্ত রাজ্যে ভেসে বেড়াবে; এহুদার বাদশাহ্‌ হিষ্কিয়ের পুত্র মানশার জন্য, জেরুশালেমে তার কৃতকর্মের জন্য এসব করবো।
{15:5} হে জেরুশালেম, কে তোমাকে রহম করবে? কেই বা তোমার জন্য মাতম করবে? কেই বা তোমার মঙ্গল জিজ্ঞাসা করতে আসবে?
{15:6} মাবুদ বলেন, তুমিই আমাকে ত্যাগ করেছ, তুমি পিছিয়ে পড়েছ, এজন্য আমি তোমার বিরুদ্ধে আমার হাত বাড়িয়ে তোমাকে নষ্ট করেছি; আমি মাফ করতে করতে ক্লান্ত হলাম।
{15:7} আমি তাদেরকে দেশের তোরণদ্বারগুলোর মধ্যে কুলাতে করে ঝেড়েছি, তাদেরকে সন্তান-বিরহিত করেছি, আমার লোকদেরকে বিনষ্ট করেছি, তারা নিজেদের পথ থেকে ফিরে নি।
{15:8} তাদের বিধবারা আমার সম্মুখে সমুদ্রের বালি হতেও বহুসংখ্যক হয়েছে; আমি তাদের কাছে যুবকদের জননীর বিরুদ্ধে মধ্যাহ্নকালে বিনাশক এক জনকে এনেছি, অকস্মাৎ তার প্রতি দুঃখ ও বিহ্বলতা উপস্থিত করেছি।
{15:9} সপ্ত সন্তানের জননী ক্ষীণা হয়েছে, প্রাণত্যাগ করেছে, দিন থাকতে তার সূর্য অস্তগমন করেছে, সে লজ্জিতা ও হতাশ হয়েছে; আর আমি তাদের অবশিষ্টাংশকে দুশমনদের সম্মুখে তলোয়ারের হাতে তুলে দেব, মাবুদ এই কথা বলেন।
{i15:10} হযরত ইয়ারমিয়ার অভিযোগ ও তার জবাব
{15:10} হায়! হায়! মা আমার, আমি সমস্ত দুনিয়ার বিরোধের ও বিবাদের পাত্র, তুমি আমাকে কেন প্রসব করেছ? আমি তো কাউকেও সুদের জন্য ঋণ দেই নি, আমাকেও কেউ দেয় নি, তবুও সকলে আমাকে বদদোয়া দিচ্ছে।
{15:11} মাবুদ বললেন, আমি নিশ্চয়ই তোমাকে মুক্ত করে তোমার মঙ্গল করবো; নিশ্চয়ই দুশমনদেরকে সঙ্কটকালে ও দুর্দশার সময়ে তোমার কাছে ফরিয়াদ করাব।
{15:12} লোহা, উত্তর দেশীয় লোহা ও ব্রোঞ্জ কি ভাঙ্গা যায়?
{15:13} আমি তোমার ঐশ্বর্য ও ধনকোষগুলো লুণ্ঠিত দ্রব্য হিসেবে বিনামূল্যে বিতরণ করবো; তোমার গুনাহ্‌গুলোর জন্য তোমার সীমার সর্বত্রই করবো।
{15:14} আর তোমার দুশমনদের দ্বারা তোমার অজ্ঞাত একটি দেশে তোমাকে নিয়ে যাব; কেননা আমার ক্রোধে আগুন জ্বলে উঠলো, তা তোমাদের উপরে জ্বলে উঠবে।
{15:15} হে মাবুদ, তুমিই জান; আমাকে স্মরণ কর, আমার তত্ত্বানুসন্ধান কর, আমার তাড়নাকারীদেরকে অন্যায়ের প্রতিশোধ দাও, তোমার দীর্ঘসহিষ্ণুতায় আমাকে হরণ করো না; জেনো আমি তোমার জন্য টিট্‌কারি সহ্য করেছি।
{15:16} যখন তোমার কালামগুলো পাওয়া গেল, আমি সেগুলো ভোজন করলাম, আর তোমার কালামগুলো আমার আমোদ ও অন্তরের হর্ষজনক ছিল; কেননা হে মাবুদ, বাহিনীগণের আল্লাহ্‌, আমার উপরে তোমার নাম কীর্তিত।
{15:17} আমি পরিহাসকারীদের সভাতে বসি নি, উল্লাস করি নি; তোমার হাত আমার উপর ছিল বলে একাকী বসতাম, কেননা তুমি আমাকে ক্রোধে পূর্ণ করেছ।
{15:18} আমার যাতনা নিত্যস্থায়ী ও আমার ক্ষত দুরারোগ্য কেন? তা চিকিৎসা অগ্রাহ্য করছে। তুমি কি আমার কাছে মিথ্যা স্রোত ও অস্থায়ী পানির মত হবে?
{15:19} অতএব মাবুদ এই কথা বলেন, তুমি যদি ফিরে এসো, তবে আমি তোমাকে ফিরিয়ে আনবো, তুমি আমার সাক্ষাতে দাঁড়াবে; এবং যদি নিকৃষ্ট বস্তু থেকে কাঞ্চন বের করে নাও, তবে আমার মুখস্বরূপ হবে; ওরা তোমার কাছে ফিরে আসবে, কিন্তু তুমি ওদের কাছে ফিরে যাবে না।
{15:20} আর আমি এই জাতির কাছে তোমাকে ব্রোঞ্জের দৃঢ় প্রাচীরস্বরূপ করবো; তারা তোমার সঙ্গে যুদ্ধ করবে, কিন্তু তোমাকে পরাজিত করতে পারবে না, কেননা তোমার নাজাত ও তোমার উদ্ধারের জন্য আমি তোমার সঙ্গে সঙ্গে আছি, মাবুদ এই কথা বলেন।
{15:21} আর আমি দুষ্টদের হাত থেকে তোমাকে উদ্ধার করবো, নিষ্ঠুরদের হাত থেকে তোমাকে মুক্ত করবো।
{i16:1} ইহুদীদের ভাবী বন্দীত্ব
{16:1} আবার মাবুদের কালাম আমার কাছে নাজেল হল,
{16:2} যথা, তুমি এই স্থানে বিয়ে করো না, পুত্রকন্যাদের জন্ম দিও না,
{16:3} কেননা এই স্থানে জাত পুত্র-কন্যাদের বিষয়ে এবং এই দেশে তাদের প্রসবকারিণী মাতাদের ও জন্মদাতা পিতাদের বিষয়ে মাবুদ এই কথা বলেন,
{16:4} তারা অতি যন্ত্রণাদায়ক মরণে মরবে, তাদের জন্য কেউ মাতম করবে না, কেউ তাদেরকে দাফন করবে না; তারা ভূমির উপরে সারের মত পড়ে থাকবে; এবং তারা তলোয়ার ও দুর্ভিক্ষ দ্বারা হত হবে; তাদের লাশ আসমানের পাখিদের ও ভূমির পশুদের খাবার হবে।
{16:5} বস্তুত মাবুদ এই কথা বলেন, তুমি শোকের বাড়িতে প্রবেশ করো না, মাতম করতে যেও না, তাদের জন্য কান্নাকাটি করো না; কেননা, মাবুদ বলেন, আমি এই জাতি থেকে আমার শান্তি, অটল মহব্বত ও করুণা অপহরণ করেছি।
{16:6} এই দেশে ক্ষুদ্র ও মহান সমস্ত লোক মরবে, কেউ তাদেরকে দাফন করবে না, লোকে তাদের জন্য মাতম করবে না ও তাদের জন্য কেউ তার অঙ্গের ক্ষত কিংবা মাথা মুণ্ডন করবে না;
{16:7} মৃত লোকের জন্য শোককারীদেরকে সান্ত্বনাসূচক রুটি বিতরণ করবে না, পিতা কিংবা মাতার জন্য শোকে সান্ত্বনাসূচক পাত্রে পান করাবে না।
{16:8} আর তুমি তাদের সঙ্গে ভোজন ও পান করতে বসবার জন্য কোন ভোজ-গৃহে প্রবেশ করবে না।
{16:9} কেননা বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই স্থানে তোমাদের দৃষ্টি-গোচরে, তোমাদের বর্তমান সময়ে, আমোদের আওয়াজ ও আনন্দের আওয়াজ, বর ও কন্যার কণ্ঠস্বর নিবৃত্ত করবো।
{16:10} আর তুমি এই জাতির কাছে এ সব কথা তবলিগ করলে যখন তারা তোমাকে বলবে, মাবুদ আমাদের বিরুদ্ধে এ সব মহাবিপদের কথা কেন বলেছেন? আমাদের অপরাধ কি? আমাদের গুনাহ্‌ কি, যা আমরা আমাদের আল্লাহ্‌ মাবুদের বিরুদ্ধে করেছি?
{16:11} তখন তুমি তাদেরকে বলবে, মাবুদ বলেন, তোমাদের পূর্বপুরুষেরা আমাকে ত্যাগ করেছে, তারা অন্য দেবতাদের পিছনে গিয়ে তাদের সেবা করেছে, তাদের কাছে ভূমিতে উবুড় হয়েছে এবং আমাকে ত্যাগ করেছে, আমার শরীয়ত পালন করে নি।
{16:12} আর তোমরা নিজেদের পূর্বপুরুষদের চেয়েও মন্দ আচরণ করেছ; কারণ দেখ, তোমরা প্রত্যেকে নিজ নিজ দুষ্ট হৃদয়ের কঠিনতা অনুসারে চলছো, তাই আমার কথায় কান দিচ্ছ না।
{16:13} এজন্য তোমাদের পূর্বপুরুষেরা ও তোমরা যে দেশ সম্পর্কে জান নি, এমন একটি দেশে আমি এই দেশ থেকে তোমাদেরকে নিক্ষেপ করবো; সেই স্থানে তোমরা দিনরাত অন্য দেবতাদের সেবা করবে, কেননা আমি তোমাদেরকে রহম করবো না।
{i16:14} আল্লাহ্‌ ইসরাইলকে পুনঃস্থাপন করবেন
{16:14} এজন্য, মাবুদ বলেন, দেখ, এমন সময় আসছে, যে সময়ে লোকেরা আর বলবে না, সেই জীবন্ত মাবুদের কসম, যিনি বনি-ইসরাইলকে মিসর দেশ থেকে উঠিয়ে এনেছেন;
{16:15} কিন্তু তারা বলবে, সেই জীবন্ত মাবুদের কসম, যিনি বনি-ইসরাইলকে উত্তর দেশ থেকে এবং আর যেসব দেশে তিনি তাদেরকে ছিন্নভিন্ন করেছিলেন, সেসব দেশ থেকে উঠিয়ে এনেছেন, বস্তুত আমি তাদের পূর্বপুরুষদেরকে যে দেশ দিয়েছিলাম, তাদের সেই দেশে তাদেরকে ফিরিয়ে আনবো।
{16:16} মাবুদ বলেন, দেখ, আমি অনেক জেলে আনাবো, তারা মাছের মত তাদেরকে ধরবে; পরে আমি অনেক শিকারী আনাবো, তারা শিকার করে প্রত্যেক পর্বত থেকে, প্রত্যেক উপপর্বত থেকে ও শৈলের ছিদ্রগুলো থেকে তাদেরকে আনবে।
{16:17} কেননা তাদের সমস্ত পথে আমার দৃষ্টি আছে, তারা আমার সম্মুখ থেকে লুকানো নয় এবং তাদের অপরাধও আমার দৃষ্টি থেকে গুপ্ত নয়।
{16:18} আমি প্রথমে তাদের অপরাধের ও তাদের গুনাহ্‌র দ্বিগুণ ফল দেব; কেননা তারা নিজেদের জঘন্য পদার্থরূপ শবে আমার দেশ নাপাক করেছে এবং নিজেদের ঘৃণার বস্তুগুলোতে আমার অধিকার পরিপূর্ণ করেছে।
{16:19} হে মাবুদ, আমার বল ও আমার দুর্গ এবং সঙ্কটকালে আমার আশ্রয়, দুনিয়ার প্রান্তগুলো থেকে জাতিরা তোমার কাছে এসে বলবে, ‘কেবল মিথ্যা বিষয়ে ও অসার বস্তুতে আমাদের পূর্বপুরুষদের অধিকার ছিল, তার মধ্যে একটাও উপকারী নয়।
{16:20} মানুষ কি নিজের জন্য দেবতা তৈরি করবে? তারা তো আল্লাহ্‌ নয়।’
{16:21} এজন্য দেখ, আমি তাদেরকে জানাবো, একটিবার তাদেরকে আমার ক্ষমতা ও পরাক্রম জানাবো, তাতে তারা জানবে যে, আমার নাম মাবুদ।
{i17:1} এহুদার গুনাহ্‌ ও তার শাস্তি
{17:1} এহুদার গুনাহ্‌ লোহার লেখনী ও হীরকের কাঁটা দিয়ে লেখা হয়েছে, তাদের চিত্তফলকে ও তাদের কোরবানগাহ্‌র শৃঙ্গে তা খোদাই করা হয়েছে।
{17:2} আর তাদের বালকেরা সবুজ গাছের কাছে উঁচু পাহাড়ের উপরে তাদের কোরবানগাহ্‌ ও আশেরা-মূর্তিগুলো স্মরণ করে।
{17:3} হে দেশের মধ্যেকার আমার পর্বত, আমি তোমার ঐশ্বর্য, তোমার সমস্ত ধনকোষ লুটদ্রব্যের মত বিতরণ করবো; গুনাহের দরুন তোমার সীমার সর্বত্র তোমার উচ্চস্থলীগুলোও বিতরণ করবো।
{17:4} আমি তোমাকে যে অধিকার দিয়েছিলাম, তুমি নিজেই সেই অধিকার থেকে চ্যুত হবে এবং আমি তোমার অজ্ঞাত সেই দেশে তোমাকে দিয়ে দুশমনদের সেবা করাব; কারণ তোমরা আমার ক্রোধের আগুন জ্বালিয়েছ, তা চিরকাল জ্বলতে থাকবে।
{17:5} মাবুদ এই কথা বলেন, যে ব্যক্তি মনুষ্যে নির্ভর করে, মাংসকে নিজের বাহু জ্ঞান করে ও যার অন্তঃকরণ মাবুদ থেকে সরে যায়, সে বদদোয়াগ্রস্ত।
{17:6} সে মরুভূমিস্থ ঝাউ গাছের মত হবে, মঙ্গল আসলে তার দর্শন পাবে না, কিন্তু মরুভূমির উত্তপ্ত স্থানে ও নিবাসীহীন লবণ-ভূমিতে বাস করবে।
{17:7} সেই ব্যক্তি দোয়াযুক্ত হোক, যে মাবুদের উপর নির্ভর করে, যার বিশ্বাসভূমি মাবুদ।
{17:8} সে পানির ধারে লাগানো এমন গাছের মত হবে, যা স্রোতের ধারে মূল বিস্তার করে, গ্রীষ্মের আগমনে সে ভয় করবে না এবং তার পাতা সতেজ থাকবে; অনাবৃষ্টির বছরের সে নিশ্চিন্ত থাকবে, ফলদানেও নিবৃত্ত হবে না।
{17:9} অন্তঃকরণ সবচেয়ে প্রবঞ্চক, তার রোগ দুরারোগ্য, কে তা বুঝতে পারে?
{17:10} আমি মাবুদ অন্তঃকরণের অনুসন্ধান করি, আমি মর্মের পরীক্ষা করি; আমি প্রত্যেক মানুষকে নিজ নিজ আচরণ অনুসারে নিজ নিজ কাজের ফল দিয়ে থাকি।
{17:11} ডিমে তা না দিলেও যেমন তিতির পাখি বাচ্চাদের সংগ্রহ করে, তেমনি সেই ব্যক্তি যে অসৎ উপায়ে ধন সঞ্চয় করে, সেই ধন অর্ধেক বয়সে তাকে ছেড়ে যাবে এবং শেষকালে সে মূঢ় হয়ে পড়বে।
{17:12} আদিকাল থেকে উচ্চে অবস্থিত মহিমা-সিংহাসন আমাদের পবিত্র স্থানের স্থান।
{17:13} হে মাবুদ, ইসরাইলের প্রত্যাশাভূমি, যত লোক তোমাকে পরিত্যাগ করে, সকলেই লজ্জিত হবে। ‘যারা আমার কাছ থেকে সরে যায়, তাদের নাম ধূলিতে লেখা হবে; কারণ তারা জীবন্ত পানির ফোয়ারা মাবুদকে ত্যাগ করেছে।’ হযরত ইয়ারমিয়ার মুনাজাত
{17:14} হে মাবুদ, আমাকে সুস্থ কর, তাতে আমি সুস্থ হব; আমাকে নিস্তার কর, তাতে আমি নিস্তার পাব, কেননা তুমি আমার প্রশংসাভূমি।
{17:15} দেখ, ওরা আমাকে বলছে, মাবুদের কালাম কোথায়? তা একবার উপস্থিত হোক।
{17:16} আমি তো তোমার দেওয়া পালরক্ষকের কাজ থেকে পালিয়ে যাই নি এবং অশুভ দিনেরও আকাঙক্ষা করি নি, তা তুমি জান; আমার মুখ থেকে যা বের হত, তা তোমার সম্মুখে ছিল।
{17:17} আমার ত্রাসজনক হয়ো না; বিপদকালে তুমিই আমার আশ্রয়।
{17:18} যারা আমাকে তাড়না করে, তারা লজ্জিত হোক, কিন্তু আমি যেন লজ্জিত না হই; তারা নিরাশ হোক, কিন্তু আমি যেন নিরাশ না হই; তুমি তাদের উপরে অমঙ্গলের দিন উপস্থিত কর ও দ্বিগুণ ধ্বংস দিয়ে তাদের ধ্বংস কর।
{i17:19} বিশ্রামবার পালন
{17:19} মাবুদ আমাকে এই কথা বললেন, এহুদার বাদশাহ্‌রা যে দ্বার দিয়ে ভিতরে আসে ও বাইরে যায়, তুমি জনসাধারণের সেই দ্বারে ও জেরুশালেমের সকল দ্বারে গিয়ে দাঁড়াও;
{17:20} আর তাদের বল, হে এহুদার বাদশাহ্‌রা, হে সমস্ত এহুদা, হে সমস্ত জেরুশালেম-নিবাসী, তোমরা যত লোক এসব দ্বার দিয়ে ভিতরে এসে থাক, সকলে মাবুদের কালাম শোন।
{17:21} মাবুদ এই কথা বলেন, তোমরা নিজ নিজ প্রাণের বিষয়ে সাবধান হও, বিশ্রামবারে কোন বোঝা বহন কর না, জেরুশালেমের দ্বার দিয়ে ভিতরে এনো না।
{17:22} আর বিশ্রামবারে নিজ নিজ বাড়ি থেকে কোন বোঝা বের করো না এবং কোন কাজ করো না; কিন্তু বিশ্রামবার পবিত্র করো, যেমন আমি তোমাদের পূর্বপুরুষদেরকে হুকুম দিয়েছিলাম।
{17:23} তবুও তারা শোনে নি, কান দেয় নি, কিন্তু নিজ নিজ ঘাড় শক্ত করেছিল, যেন কথা শুনতে কিংবা উপদেশ গ্রাহ্য করতে না হয়।
{17:24} মাবুদ এই কথা বলেন, তোমরা যদি যত্নপূর্বক আমার কথায় কান দেও, বিশ্রামবারে এই নগর-দ্বার দিয়ে কোন বোঝা ভিতরে না আন, যদি বিশ্রামবার পবিত্র কর, সেই দিনে কোন কাজ না কর,
{17:25} তবে দাউদের সিংহাসনে উপবিষ্ট বাদশাহ্‌রা ও প্রধানবর্গ রথে ও ঘোড়ায় চড়ে এই নগর-দ্বার দিয়ে প্রবেশ করবে, তারা, তাদের কর্মকর্তারা, এহুদার লোক ও জেরুশালেম নিবাসীরা প্রবেশ করবে এবং এই নগর নিত্যস্থায়ী বাসস্থান হবে।
{17:26} আর এহুদার নগরগুলো, জেরুশালেমের চারদিকের অঞ্চল, বিন্‌ইয়ামীন প্রদেশ, নিম্নভূমি, পার্বতীয় দেশ ও দক্ষিণ দেশ থেকে লোকেরা পোড়ানো-কোরবানী ও অন্যান্য কোরবানী ভক্ষ — নৈবেদ্য ও ধূপ নিয়ে আসবে; তারা মাবুদের গৃহে স্তবের উপহার আনবে।
{17:27} কিন্তু যদি তোমরা আমার কথায় কান না দেও, বিশ্রামবার পবিত্র না কর, বিশ্রামবারে বোঝা বয়ে জেরুশালেমের দ্বারে প্রবেশ কর, তবে আমি তার সকল দ্বারে আগুন জ্বালাবো; তা জেরুশালেমের অট্টালিকা সকল গ্রাস করবে, কেউ নিভাতে পারবে না।
{i18:1} কুমারের দৃষ্টান্ত
{18:1} ইয়ারমিয়ার কাছে মাবুদের কাছ থেকে এই কালাম নাজেল হল,
{18:2} তুমি উঠে কুমারের বাড়িতে নেমে যাও, সেখানে আমি তোমাকে আমার কালাম শোনাব।
{18:3} তখন আমি কুমারের বাড়িতে নেমে গেলাম, আর দেখ, সে কুলালচক্রে কাজ করছিল।
{18:4} আর সে মাটি দিয়ে যে পাত্র তৈরি করছিল, তা যখন কুমারের হাতে নষ্ট হয়ে গেল, তখন সে তা নিয়ে আর একটি পাত্র তৈরি করলো, কুমারের দৃষ্টিতে যা ভাল সেই অনুসারেই করলো।
{18:5} পরে মাবুদের এই কালাম আমার কাছে নাজেল হল;
{18:6} মাবুদ বলেন, হে ইসরাইল-কুল, তোমাদের সঙ্গে আমি কি এই কুমারের মত ব্যবহার করতে পারি না? হে ইসরাইল-কুল, দেখ, যেমন কুমারের হাতে মাটি, তেমনি আমার হাতে তোমরা।
{18:7} যখন আমি কোন জাতির কিংবা রাজ্যের বিষয়ে উন্মূলন, উৎপাটন ও বিনাশের কথা বলি,
{18:8} তখন আমি যে জাতির বিষয়ে কথা বলেছি, তারা যদি তাদের নাফরমানী থেকে ফিরে, তবে তাদের যে অমঙ্গল করতে আমার মনস্থ ছিল, তা থেকে আমি ক্ষান্ত হবো।
{18:9} আর যখন আমি কোন জাতি কিংবা রাজ্যের বিষয়ে গেঁথে তুলবার ও রোপণ করার কথা বলি,
{18:10} তখন তারা যদি আমার নির্দেশ না মেনে আমার সাক্ষাতে কদাচরণ করে, তবে তাদের যে মঙ্গল করার কথা ছিল, তা থেকে আমি ক্ষান্ত হবো।
{18:11} অতএব এখন তুমি গিয়ে এহুদার লোকদের ও জেরুশালেম-নিবাসীদেরকে বল, মাবুদ এই কথা বলেন, দেখ, আমি তোমাদের বিরুদ্ধে অমঙ্গল প্রস্তুত করছি, তোমাদের বিরুদ্ধে সঙ্কল্প করছি; তোমরা প্রত্যেকে নিজ নিজ কুপথ থেকে ফির, নিজ নিজ পথ ও নিজ নিজ কাজকর্ম ভাল কর।
{i18:12} ইসরাইলের মূর্তিপূজা
{18:12} কিন্তু তারা বলে, আশা নেই, কেননা আমরা নিজেদেরই সঙ্কল্প অনুসারে চলবো, প্রত্যেকে নিজ নিজ দুষ্ট হৃদয়ের কঠিনতা অনুসারে কাজ করবো।
{18:13} এজন্য মাবুদ এই কথা বলেন, তোমরা এখন জাতিদের মধ্যে জিজ্ঞাসা কর, এরকম কথা কে শুনেছে? কুমারী ইসরাইল অত্যন্ত জঘন্য কাজ করেছে।
{18:14} লেবাননের তুষার কি তার পর্বতের ভাঙ্গন দিয়ে উধাও হয়ে যায়? কিংবা দূর থেকে আগত সুশীতল পানির স্রোত কি বন্ধ হয়?
{18:15} বাস্তবিক আমার লোকেরা আমাকে ভুলে গেছে, তারা অসার মূর্তির উদ্দেশে ধূপ জ্বালাচ্ছে এবং এরা তাদের পথে, চিরন্তন পথে উচোট খেয়েছে, তারা সঠিক পথে না গিয়ে বিপথের পথিক হয়েছে।
{18:16} এতে তারা তাদের দেশকে বিস্ময়ের ও নিত্যবিদ্রূপের বিষয় করে; যে কেউ তার কাছ দিয়ে গমন করবে, সে বিস্ময়াপন্ন হয়ে মাথা নাড়বে।
{18:17} যেমন পূর্বীয় বায়ু করে, তেমনি আমি দুশমনদের সম্মুখে তাদেরকে ছিন্নভিন্ন করবো; তাদের বিপদের সময়ে তাদেরকে পিঠ দেখাব, মুখ নয়।
{i18:18} হযরত ইয়ারমিয়ার বিরুদ্ধে ষড়যন্ত্র
{18:18} তখন তারা বললো, চল, আমরা ইয়ারমিয়ার বিরুদ্ধে পরামর্শ করি, কেননা ইমামের কাছ থেকে শরীয়ত, জ্ঞানবানের কাছ থেকে মন্ত্রণা ও নবীর কাছ থেকে কালাম চলে যাবে না; চল, আমরা জিহ্বা দ্বারা ওকে প্রহার করি, ওর কোন কথায় মনোযোগ না করি।
{18:19} হে মাবুদ, আমার প্রতি মনোযোগ দাও, যারা আমার সঙ্গে ঝগড়া করে, তাদের কথা শোন।
{18:20} উপকারের বদলে কি অপকার করা হবে? তারা তো আমার প্রাণের জন্য গর্ত খনন করেছে। স্মরণ কর, তাদের থেকে তোমার গজব ফিরাবার চেষ্টায় আমি তাদের পক্ষে মঙ্গলের কথা বলবার জন্য তোমার সম্মুখে দাঁড়াতাম।
{18:21} অতএব তুমি তাদের সন্তানদেরকে দুর্ভিক্ষের হাতে তুলে দাও, তাদেরকে তলোয়ারের হস্তগত কর, আর তাদের স্ত্রীরা পুত্রহীনা ও বিধবা হোক, তাদের পুরুষেরা মহামারীতে বিনষ্ট ও তাদের যুবকেরা যুদ্ধে তলোয়ারের আঘাতপ্রাপ্ত হোক।
{18:22} তুমি তাদের প্রতি অকস্মাৎ সৈন্যদল উপস্থিত করলে তাদের বাড়িগুলো থেকে কান্নার আওয়াজ শোনা যাক; কেননা তারা আমাকে ধরবার জন্য গর্ত খনন করেছে ও আমার পায়ের জন্য গোপনে ফাঁদ পেতেছে।
{18:23} আর হে মাবুদ, প্রাণনাশ করার জন্য আমার বিরুদ্ধে তাদের কৃত সমস্ত মন্ত্রণা তুমিই জান; তুমি তাদের অপরাধ মাফ করো না, তাদের গুনাহ্‌ তোমার সম্মুখ থেকে মুছে ফেলো না; তারা তোমার সম্মুখে নিপাতিত হোক; তুমি তোমার ক্রোধের সময়ে তাদের শাস্তি দাও।
{i19:1} কুমারের ঘট ভেঙ্গে ফেলার দৃষ্টান্ত
{19:1} মাবুদ এই কথা বলেন, তুমি যাও, কুমারের কাছ থেকে একটি ঘট ক্রয় কর এবং লোকদের কতিপয় প্রাচীন লোক ও ইমামদের কিছু সংখ্যক প্রাচীন লোক সঙ্গে করে নাও।
{19:2} আর খর্পরদ্বারের প্রবেশ-স্থানের কাছে হিন্নোম-সন্তানের যে উপত্যকা আছে, সেই স্থানে গমন কর; পরে আমি তোমাকে যে কথা বলবো, তা সেই স্থানে তবলিগ কর।
{19:3} এই কথা বল, হে এহুদার বাদশাহ্‌রা, হে জেরুশালেম-নিবাসীরা, মাবুদের কালাম শোন; বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই স্থানের উপর এমন অমঙ্গল ঘটাবো যে, তা যে শুনবে, তার কান শিহরিয়ে উঠবে।
{19:4} কারণ তারা আমাকে পরিত্যাগ করেছে, এই স্থান নাপাক স্থান করেছে এবং তারা, তাদের পূর্বপুরুষেরা ও এহুদার বাদশাহ্‌রা যাদেরকে জানত না, এমন অন্য দেবতাদের উদ্দেশে এই স্থানে ধূপ জ্বালিয়েছে, আর নির্দোষদের রক্তে এই স্থান পরিপূর্ণ করেছে।
{19:5} তারা বালের উদ্দেশে পোড়ানো-কোরবানী হিসেবে নিজ নিজ পুত্রদেরকে আগুনে পোড়াবার জন্য বালের উচ্চস্থলী নির্মাণ করেছে; তা আমি হুকুম করি নি, উচ্চারণ করি নি এবং তা আমার মনেও উদয় হয় নি।
{19:6} এই কারণ, মাবুদ বলেন, দেখ, এমন সময় আসছে, যখন এই স্থান আর তোফৎ কিংবা হিন্নোম-সন্তানের উপত্যকা নামে আখ্যাত হবে না, কিন্তু হত্যার উপত্যকা বলে আখ্যাত হবে।
{19:7} আর আমি এই স্থানে এহুদার ও জেরুশালেমের মন্ত্রণা বিফল করবো এবং দুশমনদের সম্মুখে তলোয়ার দ্বারা ও তাদের যারা প্রাণনাশ করতে চায় সেই লোকদের দ্বারা তাদেরকে নিপাত করবো; আমি তাদের লাশ খাদ্যের জন্য আসমানের পাখিদেরকে ও ভূমির পশুদেরকে দেব।
{19:8} আর আমি এই নগর বিস্ময়ের ও শিশ শব্দের বিষয় করবো, যে কেউ এর কাছ দিয়ে যাতায়াত করবে, সে এর প্রতি উপস্থিত সকল আঘাত দেখে বিস্মিত হবে ও শিশ দেবে।
{19:9} আর যখন তাদের দুশমনেরা ও যারা তাদের প্রাণনাশ করতে চায় তাদের কর্তৃক তারা অবরুদ্ধ ও ক্লিষ্ট হবে, তখন আমি তাদেরকে তাদের পুত্রদের ও কন্যাদের মাংস ভোজন করাব এবং তারা প্রত্যেকে নিজ নিজ বন্ধুর মাংস ভোজন করবে।
{19:10} পরে তুমি তোমার সঙ্গী পুরুষদের সাক্ষাতে সেই ঘট ভেঙ্গে ফেলবে,
{19:11} এবং তাদেরকে বলবে, বাহিনীগণের মাবুদ এই কথা বলেন, যেমন কুমারের কোন পাত্র ভেঙ্গে ফেললে আর তা জোড়া দেওয়া যায় না, তেমনি আমি এই জাতি ও এই নগর ভেঙ্গে ফেলবো; তাতে কবর দেবার জন্য স্থানের অভাবে লোকেরা তোফতে কবর দেবে।
{19:12} মাবুদ বলেন, আমি এই স্থান ও এই স্থানের অধিবাসীদের প্রতি এই কাজ করবো, আমি এই নগর তোফতের মত করবো।
{19:13} তাতে জেরুশালেমের বাড়িগুলো ও এহুদার বাদশাহ্‌দের বাড়িগুলো, অর্থাৎ যে সমস্ত বাড়ির ছাদে তারা আসমানের সমস্ত বাহিনীর উদ্দেশে ধূপ জ্বালাত এবং অন্য দেবতাদের উদ্দেশে পানীয় নৈবেদ্য ঢালত, সেসব বাড়ি তোফতের মত নাপাক স্থান হবে।
{19:14} পরে মাবুদ ইয়ারমিয়াকে ভবিষ্যদ্বাণী বলবার জন্য যেখানে পাঠিয়েছিলেন, তিনি সেই তোফৎ থেকে এসে মাবুদের গৃহের প্রাঙ্গণে দাঁড়িয়ে সমস্ত লোককে বললেন,
{19:15} বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই নগরের ও এর নিকটস্থ নগরগুলোর বিষয়ে যেসব অমঙ্গলের কথা বলেছি, সেসবই এদের উপরে ঘটাব, কারণ এরা নিজ নিজ ঘাড় শক্ত করেছে, যেন আমার কথা শুনতে না হয়।
{i20:1} হযরত ইয়ারমিয়ার কারাবাস
{20:1} ইয়ারমিয়া যখন এসব ভবিষ্যদ্বাণী তবলিগ করছিলেন, তখন ইম্মেরের সন্তান ইমাম পশ্‌হূর, মাবুদের গৃহের প্রধান নেতা, সেই কথা শুনল।
{20:2} পশ্‌হূর ইয়ারমিয়া নবীকে প্রহার করে মাবুদের গৃহগামী বিন্‌ইয়ামীনের উচ্চতর দ্বারে অবস্থিত হাঁড়ি-কাঠে তাঁকে আটক করে রাখল।
{20:3} পরের দিন পশ্‌হূর ইয়ারমিয়াকে হাঁড়িকাঠ থেকে মুক্ত করে আনলো। তখন ইয়ারমিয়া তাকে বললেন, মাবুদ তোমার নাম পশ্‌হূর রাখেন নি, কিন্তু মাগোরমিষাবীব [চারদিকেই ভয়] রেখেছেন।
{20:4} কেননা মাবুদ এই কথা বলেন, দেখ, আমি তোমার পক্ষে ও তোমার সমস্ত বন্ধুর পক্ষে তোমাকে ভয়ের পাত্র করবো। তারা দুশমনদের তলোয়ারের আঘাতে মারা পড়বে ও তুমি স্বচক্ষে তা দেখবে এবং আমি সমস্ত এহুদাকে ব্যাবিলনের বাদশাহ্‌র হাতে তুলে দেব; তাতে সে তাদেরকে বন্দী করে ব্যাবিলনে নিয়ে যাবে ও তলোয়ারের আঘাতে হত্যা করবে।
{20:5} আর আমি এই নগরের সমস্ত সম্পত্তি, শ্রমোপার্জিত অর্থ, বহুমূল্য বস্তু ও এহুদার বাদশাহ্‌দের ধনকোষগুলো দুশমনদের হাতে প্রদান করবো; আর তারা সেসব লুটপাট করে ব্যাবিলনে নিয়ে যাবে।
{20:6} আর হে পশ্‌হূর, তুমি ও তোমার গৃহনিবাসীরা সকলে বন্দীদশার স্থানে যাবে, তুমি ব্যাবিলনে উপস্থিত হবে, সেই স্থানে মরবে ও সেই স্থানে তোমাকে দাফন করা হবে; তোমার এবং যাদের কাছে তুমি মিথ্যা ভবিষ্যদ্বাণী বলেছ, তোমার সেসব বন্ধুরও সেই গতি হবে।
{i20:7} হযরত ইয়ারমিয়ার বদদোয়া
{20:7} হে মাবুদ, তুমি আমাকে প্ররোচনা করলে আমি প্ররোচিত হলাম; তুমি আমা থেকে বলবান, তুমি আমাকে পরাভূত করেছ। আমি সমস্ত দিন উপহাসের পাত্র হয়েছি, সকলেই আমাকে ঠাট্টা করে।
{20:8} যতবার আমি কথা বলি, ততবার চেঁচিয়ে উঠি; দৌরাত্ম্য ও লুটপাট বলে চেঁচাই; মাবুদের কালামের দরুন সমস্ত দিন আমাকে উপহাস ও বিদ্রূপ করা হয়।
{20:9} যদি বলি, তাঁর বিষয় আর উল্লেখ করবো না, তাঁর নামে আর কিছু বলবো না, তবে আমার অন্তরে যেন জ্বলন্ত আগুন হয়ে অস্থিমধ্যে বন্ধ হয়ে থাকে; তা সহ্য করতে করতে আমি ক্লান্ত হয়ে পড়ি, সত্যিই আমি আর তা ভিতরে রাখতে পারি না।
{20:10} কারণ আমি অনেকের ফিস্‌ফিসানি শুনছি, চারদিকে ভয় রয়েছে। ‘তোমরা অভিযোগ কর এবং আমরাও ওর নামে অভিযোগ করবো,’ আমার সমস্ত বন্ধু আমার স্খলনের অপেক্ষা করে এই কথা বলে, ‘কি জানি, সে প্ররোচিত হবে, আর আমরা প্রবল হয়ে তাকে পরাজিত করে প্রতিশোধ নেব।’
{20:11} কিন্তু মাবুদ শক্তিশালী যোদ্ধার মত আমার সঙ্গে থাকেন, এজন্য আমার তাড়নাকারীরা হোঁচট খাবে, প্রবল হবে না, বুদ্ধিপূর্বক না চলাতে তারা মহালজ্জিত হবে; সেই অপমান সবসময় থাকবে, তা কেউ ভুলে যাবে না।
{20:12} কিন্তু, হে বাহিনীগণের মাবুদ, তুমি তো ধার্মিকের পরীক্ষক, মর্ম ও হৃদয়ের পরিদর্শক, তুমি তাদেরকে প্রতিশোধ দাও, আমি দেখি, কেননা আমি আমার বিবাদের বিষয় তোমারই কাছে প্রকাশ করলাম।
{20:13} তোমরা মাবুদের উদ্দেশে গান কর, মাবুদের প্রশংসা কর, কারণ তিনি দুর্বৃত্তদের হাত থেকে দরিদ্র লোকের প্রাণ উদ্ধার করেছেন।
{20:14} আমি যেদিন জন্মেছিলাম, সেদিন বদদোয়াগ্রস্ত হোক; আমার মা যেদিন আমাকে প্রসব করেছিলেন, সেদিন দোয়া-বিহীন হোক।
{20:15} ‘তোমার পুত্র-সন্তান হল’, এই সংবাদ দিয়ে যে ব্যক্তি আমার পিতাকে পরমানন্দিত করেছিল, সে বদদোয়াগ্রস্ত হোক।
{20:16} মাবুদ মাফ না করে যেসব নগর ধ্বংস করেছিলেন, ঐ ব্যক্তি সেসব নগরের মত হোক; সে খুব ভোরে কান্নাকাটির আওয়াজ ও মধ্যাহ্নকালে চিৎকারের আওয়াজ শুনুক।
{20:17} তিনি কেন আমাকে গর্ভের মধ্যে মেরে ফেললেন না? তা হলে আমার জননী আমার কবর হতেন, তাঁর গর্ভ নিত্য ভারী থাকতো।
{20:18} লজ্জায় জীবন কাটাবার জন্য আমি কষ্ট ও খেদ দেখতে কেন গর্ভ থেকে বের হয়ে আসলাম?
{i21:1} বাদশাহ্‌ সিদিকিয়ের অনুরোধ অগ্রাহ্য করা
{21:1} সিদিকিয় বাদশাহ্‌ মল্কিয়ের সন্তান পশ্‌হূরকে ও মাসেয়ের পুত্র সফনিয় ইমামকে ইয়ারমিয়ার কাছে এই কথা বলবার জন্য প্রেরণ করেছিলেন,
{21:2} যথা, ‘তুমি আমাদের জন্য মাবুদের কাছে জিজ্ঞাসা কর, কেননা ব্যাবিলনের বাদশাহ্‌ বখতে-নাসার আমাদের সঙ্গে যুদ্ধ করছেন; হয় তো মাবুদ তাঁর নিজের সমস্ত অলৌকিক কাজ অনুসারে আমাদের প্রতি ব্যবহার করবেন, তা হলে ঐ বাদশাহ্‌ আমাদের কাছ থেকে ফিরে যাবেন।’ সেই সময়ে ইয়ারমিয়ার কাছে মাবুদের এই কালাম নাজেল হল।
{21:3} ইয়ারমিয়া তাদেরকে বললেন, তোমরা সিদিকিয়কে এই কথা বল,
{21:4} মাবুদ, ইসরাইলের আল্লাহ্‌, এই কথা বলেন, দেখ, তোমরা যেসব যুদ্ধাস্ত্র দ্বারা ব্যাবিলনের বাদশাহ্‌র সঙ্গে ও তোমাদের অবরোধকারী কল্‌দীয়দের সঙ্গে প্রাচীরের বাইরে যুদ্ধ করছো, আমি সেই সবের মুখ তোমাদের দিকে ফিরিয়ে দেব এবং এই নগরের মধ্যে সেসব সংগ্রহ করবো।
{21:5} আর আমি আমার প্রসারিত হাত ও বলবান বাহু দ্বারা ক্রোধে, রোষে ও মহাকোপে তোমাদের সঙ্গে যুদ্ধ করবো।
{21:6} আমি এই নগরবাসী সমস্ত মানুষ ও পশুকে সংহার করবো; তারা মহামারীতে মারা পড়বে।
{21:7} আর, মাবুদ বলেন, তারপর আমি এহুদার বাদশাহ্‌ সিদিকিয়, তার গোলামদের ও লোকদেরকে, এমন কি, এই নগরের যেসব লোক মহামারী, তলোয়ার ও দুর্ভিক্ষ থেকে অবশিষ্ট থাকবে, তাদেরকে ব্যাবিলনের বাদশাহ্‌ বখতে-নাসারের হাতে, তাদের দুশমনদের হাতে ও যারা তাদের প্রাণনাশ করতে চায় সেই লোকদের হাতে তুলে দেব; সেই বাদশাহ্‌ তলোয়ারের আঘাতে তাদেরকে আঘাত করবে, তাদের প্রতি মমতা করবে না, মাফ কিংবা করুণা করবে না।
{21:8} আর তুমি এই লোকদের বল, মাবুদ এই কথা বলেন, দেখ, তোমাদের সম্মুখে আমি জীবনের পথ ও মৃত্যুর পথ রাখছি।
{21:9} যে ব্যক্তি এই নগরে থাকবে, সে তলোয়ারে, দুর্ভিক্ষে ও মহামারীতে মারা পড়বে; কিন্তু যে ব্যক্তি বাইরে গিয়ে তোমাদের অবরোধকারী কল্‌দীয়দের পক্ষে দাঁড়াবে, সে বাঁচবে এবং তার প্রাণ তার পক্ষে লুটদ্রব্যের মত হবে।
{21:10} কেননা, মাবুদ বলেন, আমি অমঙ্গলের জন্য এই নগরের বিপরীতে আমার মুখ রেখেছি, মঙ্গলের জন্য নয়; এটা ব্যাবিলনের বাদশাহ্‌র হস্তগত হবে এবং সে এই শহর আগুনে পুড়িয়ে দেবে।
{i21:11} দাউদের কুলের প্রতি মাবুদের কথা
{21:11} আর এহুদার বাদশাহ্‌র কুলের বিষয় তোমরা মাবুদের কালাম শোন;
{21:12} হে দাউদের কুল, মাবুদ এই কথা বলেন, তোমরা খুব ভোরে বিচার নিষ্পত্তি কর এবং লুণ্ঠিত ব্যক্তিকে উপদ্রবীর হাত থেকে উদ্ধার কর, নতুুবা তোমাদের আচরণের নাফরমানীর দরুন আমার ক্রোধ আগুনের মত বের হবে এবং এমনভাবে পুড়িয়ে দেবে যে, কেউ তা নিভাতে পারবে না।
{21:13} হে উপত্যকা-নিবাসীনী, উপত্যকার শৈলবাসিনী, মাবুদ এই কথা বলেন, দেখ, আমি তোমার বিপক্ষ; তোমরা বলছো, আমাদের বিপরীতে কে নেমে আসবে? আমাদের নিবাসে কে প্রবেশ করবে?
{21:14} মাবুদ বলেন, আমি তোমাদের কাজের ফল অনুসারে তোমাদেরকে সমুচিত দণ্ড দেব; আমি তার বনে আগুন জ্বালাবো, তা তার চারদিকে সবকিছুই গ্রাস করবে।
{i22:1} দুষ্ট বাদশাহ্‌দের বিচার
{22:1} মাবুদ এই কথা বললেন, তুমি এহুদার রাজপ্রাসাদে গিয়ে সেই স্থানে এই কথা বল।
{22:2} তুমি বল, হে দাউদের সিংহাসনে উপবিষ্ট এহুদার বাদশাহ্‌, তুমি, তোমার গোলামেরা ও এই সমস্ত দ্বার দিয়ে প্রবেশকারী তোমার লোকেরা, তোমরা মাবুদের কালাম শোন।
{22:3} মাবুদ এই কথা বলেন, তোমরা ন্যায়বিচার ও ধার্মিকতার অনুষ্ঠান কর এবং লুণ্ঠিত ব্যক্তিকে জুলুমবাজের হাত থেকে উদ্ধার কর; বিদেশী, এতিম ও বিধবাদের প্রতি অন্যায় জুলুম করো না এবং এই স্থানে নির্দোষের রক্তপাত করো না।
{22:4} কেননা তোমরা যদি এই কথা যত্নপূর্বক পালন কর, তবে দাউদের সিংহাসনে উপবিষ্ট বাদশাহ্‌রা তাদের গোলামদের ও লোকদের সঙ্গে রথে ও ঘোড়ায় চড়ে এই বাড়ির দ্বার দিয়ে প্রবেশ করবে।
{22:5} কিন্তু, তোমরা যদি এসব কালাম অনুসারে না চল, তবে, মাবুদ বলেন, আমি আমারই নামে শপথ করছি যে, এই বাড়ি উৎসন্ন স্থান হবে।
{22:6} কেননা মাবুদ এহুদার বাদশাহ্‌র কুলের বিষয়ে এই কথা বলেন, তুমি আমার কাছে গিলিয়দ ও লেবানন-শৃঙ্গ; কিন্তু অবশ্য আমি তোমাকে মরুভূমি ও জনবসতিহীন নগরগুলোর সমান করবো।
{22:7} আর তোমার বিরুদ্ধে বিনাশক পুরুষদের প্রত্যেককে অস্ত্রসহ প্রস্তুত করবো; তারা তোমার উৎকৃষ্ট এরস গাছগুলো কেটে ফেলে আগুনে নিক্ষেপ করবে।
{22:8} আর বিভিন্ন জাতির লোকেরা এই নগরের কাছ দিয়ে যাবে এবং তারা প্রত্যেকে নিজ নিজ সঙ্গীকে বলবে, মাবুদ কি জন্য এই মহানগরের প্রতি এমন ব্যবহার করেছেন?
{22:9} তখন তারা জবাবে বলবে, কারণ এই লোকেরা নিজেদের আল্লাহ্‌ মাবুদের নিয়ম ত্যাগ করে অন্য দেবতাদের কাছে সেজ্‌দা করতো ও তাদের সেবা করতো।
{22:10} তোমরা মৃত ব্যক্তির জন্য কান্নাকাটি করো না, তার জন্য মাতম করো না; যে ব্যক্তি প্রস্থান করছে, বরং তারই জন্য ভীষণ কান্নাকাটি কর; কেননা সে আর ফিরে আসবে না, তাঁর জন্মভূমি আর দেখবে না।
{i22:11} ইউসিয়ার পুত্রের প্রতি মাবুদের কথা
{22:11} বস্তুত ইউসিয়ার পুত্র এহুদার বাদশাহ্‌ যে শল্লুম তার পিতা ইউসিয়ার পদে রাজত্ব করেছিল ও এই স্থান থেকে চলে গেছে, তার বিষয়ে মাবুদ এই কথা বলেন, সে এই স্থানে আর ফিরে আসবে না;
{22:12} কিন্তু যে স্থানে বন্দীরূপে নীত হয়েছে; সেই স্থানে মারা যাবে, এই দেশ আর দেখবে না।
{22:13} ধিক্‌ তাকে, যে অধর্ম দ্বারা তার বাড়ি ও অন্যায় দ্বারা তার উঁচু কক্ষ নির্মাণ করে, যে বিনা বেতনে তার প্রতিবেশীকে খাটায় এবং তার শ্রমের ফল তাকে দেয় না;
{22:14} যে বলে, ‘আমি নিজের জন্য একটি বড় বাড়ি ও প্রশস্ত উঁচু কক্ষ নির্মাণ করবো,’ এবং সে তার নিজের জন্য জানালা বসায়; আর এরস কাঠ দিয়ে ঘর আবৃত করে এবং লাল রং লেপন করে।
{22:15} এরস গাছ নিয়ে প্রতিযোগিতা করছো বলেই কি তুমি বাদশাহ্‌ থাকবে? তোমার পিতা কি ভোজন পান করতো না, বিচার ও ধার্মিকতার অনুষ্ঠান কি করতো না? এর জন্যই তার মঙ্গল হল।
{22:16} সে দুঃখী দীনহীনের বিচার করতো বলে তার মঙ্গল হল। মাবুদ বলেন, আমাকে জানা কি তা-ই নয়?
{22:17} কিন্তু তোমার চোখ ও তোমার অন্তঃকরণ কেবল তোমারই লাভ ও নির্দোষের রক্তপাত এবং উপদ্রবের ও দৌরাত্মের অনুষ্ঠান ছাড়া আর কিছুই লক্ষ্য করে না।
{22:18} অতএব ইউসিয়ার পুত্র এহুদার বাদশাহ্‌ যিহোয়াকীমের বিষয়ে মাবুদ এই কথা বলেন, তার বিষয়ে লোকেরা ‘হায় আমার ভাই,’ কিংবা ‘হায় আমার বোন’ বলে মাতম করবে না এবং ‘হায় প্রভু,’ কিংবা ‘হায় তাঁর গৌরব’ বলেও মাতম করবে না।
{22:19} গাধার কবরের মত তার কবর হবে; লোকে তাকে টেনে জেরুশালেমের দ্বারের বাইরে ফেলে দেবে।
{22:20} তুমি লেবাননে গিয়ে ক্রন্দন কর; বাশনে গিয়ে জোরে চিৎকার কর; এবং অবারীম থেকে ক্রন্দন কর; কেননা তোমার প্রেমিকেরা সকলে বিনষ্ট হল।
{22:21} তোমার শান্তির সময়ে আমি তোমার কাছে কথা বলেছিলাম, কিন্তু তুমি বলেছিলে, আমি শুনব না; তোমার বাল্যকাল থেকেই তোমার ব্যবহার এই রকম; তুমি আমার কথা মান্য কর নি।
{22:22} বায়ু তোমার সমস্ত পালককে খেয়ে ফেলবে; তোমার প্রেমিকেরা বন্দীদশার স্থানে গমন করবে; বস্তুত তখন তুমি তোমার সমস্ত দুষ্কর্মের দরুন লজ্জিত ও বিষণ্ন হবে।
{22:23} হে লেবানন বাসিনী! এরস বনে বাসকারিণী! যখন তুমি প্রসব যন্ত্রণার মত যন্ত্রণা পাবে, তখন কেমন কাতরোক্তি করবে।
{i22:24} বাদশাহ্‌ কনিয়ের শাস্তি
{22:24} মাবুদ বলেন, আমার জীবনের কসম, যিহোয়াকীমের পুত্র এহুদার বাদশাহ্‌ কনিয় আমার ডান হাতে থাকা মোহরের মত হলেও আমি তোমাকে সেখান থেকে ফেলে দেব।
{22:25} আর যারা তোমার প্রাণের খোঁজ করে তাদের হাতে ও যাদের তুমি ভয় পাও তাদের হাতে অর্থাৎ ব্যাবিলনের বাদশাহ্‌ বখতে-নাসার ও কল্‌দীয়দের হাতে তোমাকে তুলে দেব।
{22:26} আর তোমাকে ও তোমার প্রসবকারিণী মাকে তুলে অন্য দেশে নিক্ষেপ করবো, যে দেশে তোমার জন্ম হয় নি; সেই স্থানে তোমরা মরবে।
{22:27} কিন্তু যে দেশে ফিরে আসতে তাদের প্রাণ আকাঙক্ষা করে, সেখানে তারা ফিরে আসতে পারবে না।
{22:28} এই কনিয় কি তুচ্ছ ভাঙ্গা পাত্র? এ কি অপ্রীতিজনক পাত্র? এই ব্যক্তি ও এর বংশ কেন বহিঙ্কৃত হয়েছে? তাদের অজ্ঞাত দেশে কেন নিক্ষিপ্ত হয়েছে?
{22:29} হে দেশ, দেশ, দেশ, মাবুদের কালাম শোন।
{22:30} মাবুদ এই কথা বলেন, এই ব্যক্তির বিষয়ে লেখ, এ নিঃসন্তান, এই পুরুষ জীবনকালে কৃতকার্য হবে না; কারণ এর বংশের কোন ব্যক্তি কৃতকার্য হবে না, দাউদের সিংহাসনে উপবেশন ও এহুদার উপরে কর্তৃত্ব করবে না।
{i23:1} বন্দীত্বের পরে পুনঃস্থাপন
{23:1} মাবুদ বলেন, ধিক্‌ সেই পালকদেরকে যারা আমার পালের ভেড়াগুলোকে নষ্ট ও ছিন্নভিন্ন করে।
{23:2} এজন্য মাবুদ, ইসরাইলের আল্লাহ্‌, যে পালকেরা আমার লোকদেরকে চরায়, তাদের বিরুদ্ধে এই কথা বলেন, তোমরা আমার ভেড়াগুলোকে ছিন্নভিন্ন করেছ, তাদের তাড়িয়ে দিয়েছ, তাদের তত্ত্বাবধান কর নি; দেখ, আমি তোমাদের আচরণের নাফরমানীর প্রতিফল তোমাদেরকে দেব, মাবুদ এই কথা বলেন।
{23:3} আর আমি যেসব দেশে আমার পাল তাড়িয়ে দিয়েছি, সেখান থেকে তার অবশিষ্টাংশ সংগ্রহ করবো, পুনর্বার তাদেরকে খোঁয়াড়ে আনবো এবং তারা প্রজাবন্ত ও বহুবংশ হবে।
{23:4} আর আমি তাদের উপরে এমন পালকদেরকে নিযুক্ত করবো, যারা তাদের চরাবে; তখন তারা আর ভয় পাবে না কিংবা নিরাশ হবে না এবং কেউ নিরুদ্দেশ হবে না, মাবুদ এই কথা বলেন।
{i23:5} ন্যায়বান তরুশাখা
{23:5} মাবুদ বলেন, দেখ, এমন সময় আসছে, যে সময়ে আমি দাউদের বংশে একটি ধার্মিক তরুশাখা উৎপন্ন করবো; তিনি বাদশাহ্‌ হয়ে রাজত্ব করবেন, বুদ্ধিপূর্বক চলবেন এবং দেশে ন্যায়বিচার ও ধার্মিকতার অনুষ্ঠান করবেন।
{23:6} তাঁর সময়ে এহুদা উদ্ধার পাবে ও ইসরাইল নির্ভয়ে বাস করবে, আর তিনি এই নামে আখ্যাত হবেন, “মাবুদ আমাদের ধার্মিকতা।”
{23:7} অতএব, মাবুদ বলেন, দেখ, এমন সময় আসছে, যে সময়ে লোকেরা আর বলবে না, সেই জীবন্ত মাবুদের কসম, যিনি বনি-ইসরাইলকে মিসর দেশ থেকে উঠিয়ে এনেছেন,
{23:8} কিন্তু তারা বলবে, সেই জীবন্ত মাবুদের কসম, যিনি ইসরাইলের কুলজাত বংশকে উত্তর দেশ থেকে এবং যেসব দেশে আমি তাদেরকে ছিন্নভিন্ন করেছিলাম, সেসব দেশ থেকে উঠিয়ে এনেছেন, চালিয়ে এনেছেন; আর তারা তাদের দেশে বাস করবে।
{i23:9} ভণ্ড নবীদের প্রতি অনুযোগ
{23:9} নবীদের বিষয়: আমার অন্তরে হৃদয় ভেঙ্গে পড়ছে, আমার সমস্ত অস্থি কাঁপছে; মাবুদের হেতু ও তাঁর পবিত্র কালামের হেতু আমি মাতালের মত, আঙ্গুর-রসে মত্ত ব্যক্তির মত হয়েছি।
{23:10} কেননা দেশ জেনাকারীগণে পরিপূর্ণ; হ্যাঁ, বদদোয়ার কারণে দেশ শোক করছে; মরুভূমিস্থ চরাণিস্থানগুলো শুকিয়ে গেছে; এবং লোকদের গমন-পথ মন্দ হয়েছে ও তাদের পরাক্রম ন্যায়সঙ্গত নয়।
{23:11} কেননা নবী ও ইমাম উভয়ে গুনাহ্‌গার হয়েছে; মাবুদ বলেন, আমার গৃহেও আমি তাদের দুষ্কর্ম দেখেছি।
{23:12} এই কারণে তাদের পক্ষে তাদের পথ অন্ধকারময় পিচ্ছিল স্থানের মত হবে; তারা তাড়া খেয়ে তার মধ্যে পড়বে; কেননা তাদেরকে প্রতিফল দেবার বছরে আমি তাদের প্রতি অমঙ্গল ঘটাবো, মাবুদ এই কথা বলেন।
{23:13} আমি সামেরিয়ার নবীদের মধ্যে অসঙ্গত ব্যাপার দেখেছিলাম; তারা বালের নামে ভবিষ্যদ্বাণী বলতো ও আমার লোক ইসরাইলকে ভ্রান্ত করতো।
{23:14} আর জেরুশালেমের নবীদের মধ্যে সাংঘাতিক ব্যাপার দেখেছি; তারা জেনা করে ও মিথ্যার পথে চলে এবং দুর্বৃত্তদের হাত এমন বলবান করে যে, কেউ তার কুপথ থেকে ফেরে না; তারা সকলে আমার কাছে সাদুমের মত এবং সেখানকার নিবাসীরা আমুরার সমান হয়েছে।
{23:15} এজন্য বাহিনীগণের মাবুদ সেই নবীদের বিষয়ে এই কথা বলেন, দেখ, আমি তাদেরকে নাগদানা ভোজন করাব, বিষবৃক্ষের রস পান করাব, কেননা জেরুশালেমের নবীদের থেকে নাফরমানী উৎপন্ন হয়ে সমস্ত দেশ ছেয়ে ফেলেছে।
{23:16} বাহিনীগণের মাবুদ এই কথা বলেন, ঐ যে নবীরা তোমাদের কাছে ভবিষ্যদ্বাণী বলে, তাদের কথা শুনো না, তারা তোমাদেরকে ভুলায়; তারা নিজ নিজ হৃদয়ের দর্শন বলে, মাবুদের মুখে শুনে বলে না।
{23:17} যারা আমাকে অবজ্ঞা করে, তাদের কাছে তারা অবিরত বলে, মাবুদ বলেছেন, তোমাদের শান্তি হবে; এবং যারা নিজ নিজ হৃদয়ের কঠিনতায় চলে, তাদের প্রত্যেক জনকে বলে, অমঙ্গল তোমাদের কাছে আসবে না।
{23:18} বাস্তবিক কে মাবুদের সভায় দাঁড়িয়ে দেখেছে ও তাঁর কালাম শুনেছে? কে আমার কথায় কান দিয়ে তা শুনতে পেয়েছে?
{23:19} দেখ, মাবুদের ঝটিকা, তাঁর প্রচণ্ড ক্রোধ, হ্যাঁ, ঘূর্ণিবাতাস বয়ে যাচ্ছে; তা দুষ্টদের মাথায় লাগবে।
{23:20} যে পর্যন্ত মাবুদ তাঁর মনের অভিপ্রায় সফল ও সিদ্ধ না করেন, সে পর্যন্ত তাঁর ক্রোধ ফিরবে না; তোমরা শেষকালে তা সমপূর্ণভাবে বুঝতে পারবে।
{23:21} আমি সেই নবীদেরকে প্রেরণ করি নি, তারা নিজেরা দৌড়েছে; আমি তাদেরকে বলি নি, তারা নিজেরা ভবিষ্যদ্বাণী বলেছে।
{23:22} কিন্তু তারা যদি আমার সভায় দাঁড়াত, তবে আমার লোকদেরকে আমার কালাম শোনাত এবং তাদের কুপথ ও তাদের নাফরমানী কাজ থেকে তাদেরকে ফিরিয়ে রাখত।
{23:23} মাবুদ বলেন, আমি কি কেবল কাছের আল্লাহ্‌, দূরের কি আল্লাহ্‌ নই?
{23:24} মাবুদ বলেন, এমন গুপ্ত স্থানে কি কেউ লুকাতে পারে যে, আমি তাকে দেখতে পাব না? আমি কি বেহেশত ও দুনিয়ার সমস্ত স্থান জুড়ে থাকি না? মাবুদ এই কথা বলেন।
{23:25} নবীরা যা বলেছে, তা আমি শুনেছি, তারা আমার নামে মিথ্যা ভবিষ্যদ্বাণী বলে, যথা, আমি স্বপ্ন দেখেছি, স্বপ্ন দেখেছি।
{23:26} যে নবীরা মিথ্যা ভবিষ্যদ্বাণী বলে, যারা নিজের অন্তঃকরণের কপটতার নবী, তাদের অন্তঃকরণে তা কত কাল থাকবে?
{23:27} তাদের সঙ্কল্প এই, তাদের পূর্বপুরুষেরা বাল দেবতার দরুন যেমন আমাকে ভুলে গিয়েছিল, তেমনি তারা নিজ নিজ প্রতিবেশীর কাছে নিজ নিজ স্বপ্নের বৃত্তান্ত কথন দ্বারা আমার লোকদেরকে আমার নাম ভুলে যেতে দেবে।
{23:28} যে নবী স্বপ্ন দেখেছে, সে স্বপ্নের বৃত্তান্ত বলুক; এবং যে আমার কালাম পেয়েছে, সে সত্যরূপে আমার কালামই বলুক। মাবুদ বলেন, শস্যের কাছে খড়ের মূল্য কি?
{23:29} মাবুদ বলেন, আমার কালাম কি আগুনের মত নয়? তা কি হাতুড়ির মত নয়, যা পাথর টুকরা টুকরা করে?
{23:30} অতএব মাবুদ বলেন, দেখ, যেসব নবী নিজ নিজ প্রতিবেশী থেকে আমার কালাম হরণ করে, আমি তাদের বিপক্ষ।
{23:31} মাবুদ বলেন, দেখ, আমি সেই সকল নবীর বিপক্ষ, যারা নিজ নিজ জিহ্বা ব্যবহার করে বলে, ‘তিনিই বলেন।’
{23:32} মাবুদ বলেন, দেখ, আমি তাদের বিপক্ষ, যারা মিথ্যা স্বপ্নের ভবিষ্যদ্বাণী বলে ও তার বৃত্তান্ত বলে, নিজেদের মিথ্যা কথা ও দাম্ভিকতা দ্বারা আমার লোকদেরকে ভ্রান্ত করে; কিন্তু আমি তাদেরকে পাঠাই নি, তাদেরকে হুকুম দেই নি; তারা এই লোকদের কিছুমাত্র উপকারী হতে পারে না, মাবুদ এই কথা বলেন।
{23:33} আর যে সময়ে এসব লোক কিংবা কোন নবী বা ইমাম তোমাকে জিজ্ঞাসা করবে, মাবুদের দৈববাণী কি? তখন তুমি তাদেরকে বলবে, তোমরাই প্রভুর ভার! মাবুদ বলেন, আমি তোমাদেরকে দূর করে দেব।
{23:34} আর যে কোন নবী, ইমাম বা সামান্য লোক বলবে, ‘মাবুদের দৈববাণী,’ তাকে ও তার কুলকে আমি প্রতিফল দেব।
{23:35} তোমরা প্রত্যেকে নিজ নিজ প্রতিবেশীকে ও আপন আপন ভাইকে এই কথা বলবে, মাবুদ কি জবাব দিয়েছেন?
{23:36} আর, মাবুদ কি বলেছেন? কিন্তু ‘মাবুদের দৈববাণী,’ এই কথা আর উচ্চারণ করো না; কারণ প্রত্যেকে নিজের কথাই তার পক্ষে দৈববাণী হবে; কেননা তোমরা জীবন্ত আল্লাহ্‌র, আমাদের আল্লাহ্‌ বাহিনীগণের মাবুদের কালাম বিপরীত করেছ।
{23:37} তোমরা নবীকে বলো, মাবুদ তোমাকে কি জবাব দিয়েছেন? আর, মাবুদ কি বলেছেন?
{23:38} কিন্তু ‘মাবুদের দৈববাণী,’ এই কথা যদি বল, তবে মাবুদ এই কথা বলেন, তোমরা বলছো, ‘মাবুদের দৈববাণী’; কিন্তু আমি তোমাদের কাছে লোক প্রেরণ করে বলেছি, ‘মাবুদের দৈববাণী’ এই কথা বলো না।
{23:39} এজন্য দেখ, আমি তোমাদের একেবারে তুলে নেব এবং তোমাদের ও তোমাদের পূর্বপুরুষদেরকে যে নগর দিয়েছি, তাসুদ্ধ তোমাদের আমার কাছ থেকে দূর করে দেব।
{23:40} আর আমি এমন নিত্যস্থায়ী দুর্নাম ও নিত্যস্থায়ী অপমান তোমাদের উপর আনব, যা লোকে ভুলে যাবে না।
{i24:1} ডুমুর ফলের দৃষ্টান্ত
{24:1} ব্যাবিলনের বাদশাহ্‌ বখতে-নাসার যিহোয়াকীমের পুত্র এহুদার বাদশাহ্‌ যিকনিয়, এহুদার কর্মকর্তাদের, শিল্পকর ও কর্মকারদেরকে জেরুশালেম থেকে ব্যাবিলনে বন্দী করে নিয়ে যাবার পর মাবুদ আমাকে দর্শন দিলেন; আর দেখ, মাবুদের বায়তুল-মোকাদ্দসের সম্মুখে রয়েছে দুই ডালা ডুমুর ফল।
{24:2} তার মধ্যে একটি ডালায় প্রথমে পাকা ডুমুর ফলের মত অতি উত্তম ফল ছিল, আর একটি ডালায় অতি মন্দ ফল ছিল, এমন মন্দ যে খাওয়া যায় না।
{24:3} তখন মাবুদ আমাকে বললেন, ইয়ারমিয়া, তুমি কি দেখছ? আমি বললাম, ডুমুর ফল; উত্তম ফল অতি উত্তম এবং মন্দ ফল অতি মন্দ, এমন মন্দ যে খাওয়া যায় না।
{24:4} পরে মাবুদের এই কালাম আমার কাছে নাজেল হল,
{24:5} ইসরাইলের আল্লাহ্‌ মাবুদ এই কথা বলেন, আমি এহুদার যে বন্দীদের এই স্থান থেকে কল্‌দীয়দের দেশে পাঠিয়েছি, তাদের এই উত্তম ডুমুর ফলের মত করে মঙ্গলার্থে তাদের প্রতি দৃষ্টিপাত করবো।
{24:6} কারণ আমি মঙ্গলার্থে তাদের প্রতি দৃষ্টি রাখবো ও পুনর্বার তাদেরকে এই দেশে আনবো; তাদেরকে গাঁথব, উৎপাটন করবো না; রোপণ করবো, উন্মূলন করবো না।
{24:7} আর আমিই যে মাবুদ, তা জানবার মন তাদেরকে দেব; আর তারা আমার লোক হবে ও আমি তাদের আল্লাহ্‌ হব; কেননা তারা সর্বান্তঃকরণে আমার প্রতি ফিরে আসবে।
{24:8} আর যে মন্দ ফল, এমন মন্দ যে তা খাওয়া যায় না, তা যেমন, সত্যিই মাবুদ এই কথা বলেন, তেমনি আমি এহুদার বাদশাহ্‌ সিদিকিয়কে তার কর্মকর্তাদেরকে ও জেরুশালেমের অবশিষ্ট লোকদেরকে — যারা এই দেশে রয়েছে তাদের এবং যারা মিসর দেশে বাস করছে তাদেরকে — তুলে দেব;
{24:9} আমি অমঙ্গলার্থে তাদের দুনিয়ার সমস্ত রাজ্যে ভেসে বেড়াবার জন্য তুলে দেব; এবং যেসব স্থানে তাড়িয়ে দেব, সেসব স্থানে তাদেরকে উপহাস, প্রবাদ, বিদ্রূপ ও বদদোয়ার পাত্র করবো।
{24:10} আর আমি তাদের ও তাদের পূর্বপুরুষদের যে দেশ দিয়েছি, সেখান থেকে তারা যে পর্যন্ত নিঃশেষে উচ্ছিন্ন না হয়, সে পর্যন্ত তাদের মধ্যে তলোয়ার, দুর্ভিক্ষ ও মহামারী প্রেরণ করবো।
{i25:1} সত্তর বছরের নির্বাসন
{25:1} ইউসিয়ার পুত্র এহুদার বাদশাহ্‌ যিহোয়াকীমের চতুর্থ বছরে, অর্থাৎ ব্যাবিলনের বাদশাহ্‌ বখতে-নাসারের প্রথম বছরে, এহুদার সমস্ত লোকের বিষয়ে এই কালাম ইয়ারমিয়ার কাছে নাজেল হল;
{25:2} নবী ইয়ারমিয়া এহুদার সমস্ত লোক ও জেরুশালেম-নিবাসী সকলের কাছে তা তবলিগ করে বললেন,
{25:3} আমোনের পুত্র এহুদার বাদশাহ্‌ ইউসিয়ার ত্রয়োদশ বছর থেকে আজ পর্যন্ত, অর্থাৎ এই তেইশ বছর কাল মাবুদের কালাম আমার কাছে উপস্থিত হয়েছে এবং আমি তোমাদের তা বলেছি, খুব ভোরে উঠে বলেছি, কিন্তু তোমরা শোন নি।
{25:4} আর মাবুদ তাঁর সমস্ত গোলাম নবীদেরকে তোমাদের কাছে পাঠিয়েছেন, খুব ভোরে উঠে পাঠিয়েছেন, কিন্তু তোমরা শোন নি, শুনবার জন্য কানও দেয় নি।
{25:5} তাঁরা বলেছেন, তোমরা প্রত্যেকে নিজ নিজ কুপথ থেকে ও নিজ নিজ আচরণের নাফরমানী থেকে ফির, তাতে মাবুদ তোমাদের ও তোমাদের পূর্বপুরুষদের যে দেশ দিয়েছেন, তোমরা সেখানে যুগে যুগে চিরকাল বাস করতে পারবে।
{25:6} আর অন্য দেবতাদের সেবা ও তাদের কাছে সেজ্‌দা করার জন্য তাদের পিছনে যেও না, নিজেদের হাতের তৈরি বস্তু দ্বারা আমাকে অসন্তুষ্ট করো না; তাতে আমি তোমাদের অমঙ্গল করবো না।
{25:7} কিন্তু, মাবুদ বলেন, তোমরা আমার কথা শোন নি, এভাবে নিজেদের হস্তকৃত বস্তু দ্বারা আমাকে অসন্তুষ্ট করে নিজেদের অমঙ্গল ঘটাচ্ছ।
{25:8} অতএব বাহিনীগণের মাবুদ এই কথা বলেন, তোমরা আমার কালাম শোন নি,
{25:9} এজন্য দেখ, আমি হুকুম পাঠিয়ে উত্তর দিকস্থ সমস্ত গোষ্ঠীকে নিয়ে আসবো, মাবুদ বলেন, আমি আমার গোলাম ব্যাবিলনের বাদশাহ্‌ বখতে-নাসারকে আনবো ও তাদেরকে এই দেশের বিরুদ্ধে, এই স্থানের অধিবাসীদের বিরুদ্ধে ও এর চারদিকের সব জাতির বিরুদ্ধে আনবো; এবং এদেরকে নিঃশেষে বিনষ্ট করবো এবং বিস্ময়ের ও বিদ্রূপের বিষয় ও চিরস্থায়ী উৎসন্ন স্থান করবো।
{25:10} আর এদের মধ্য থেকে আমোদের আওয়াজ ও আনন্দের আওয়াজ, বর, কন্যার কণ্ঠস্বর, যাঁতার আওয়াজ ও প্রদীপের আলো সংহার করবো।
{25:11} তাতে সমগ্র দেশটি উৎসন্ন স্থান ও বিস্ময়ের বিষয় হবে; এবং এই জাতিরা সত্তর বছর ব্যাবিলনের বাদশাহ্‌র গোলামী করবে।
{25:12} মাবুদ আরও বলেন, সত্তর বছর সমপূর্ণ হলে আমি ব্যাবিলনের বাদশাহ্‌কে ও সেই জাতিকে তাদের অপরাধের সমুচিত প্রতিফল দেব, কল্‌দীয়দের দেশকে চিরস্থায়ী ধ্বংস-স্থান করবো।
{25:13} আর সেই দেশের বিরুদ্ধে আমি যা যা বলেছি, এই কিতাবে যা যা লেখা আছে, ইয়ারমিয়া সমস্ত জাতির বিরুদ্ধে যে ভবিষ্যদ্বাণী বলেছে, আমার সেসব কালাম ঐ দেশের প্রতি সফল করবো।
{25:14} বস্তুত অনেক জাতি ও মহান বাদশাহ্‌রা তাদের দিয়ে গোলামী করাবে এবং আমি তাদের কাজ অনুসারে ও হাতের কাজ অনুসারে প্রতিফল তাদের দেব।
{i25:15} আল্লাহ্‌র ক্রোধের পানপাত্র
{25:15} বাস্তবিক মাবুদ, ইসরাইলের আল্লাহ্‌, আমাকে এই কথা বললেন, তুমি আমার হাত থেকে এই ক্রোধরূপ আঙ্গুর-রসের পানপাত্র গ্রহণ কর এবং যে সমস্ত জাতির কাছে আমি তোমাকে পাঠাই, তাদেরকে তা পান করাও।
{25:16} তারা পান করবে, মাতাল হবে এবং তাদের মধ্যে যে তলোয়ার আমি পাঠাব, তার দরুন পাগল হয়ে যাবে। তোমরা আমার কালাম শোন নি,
{25:17} তখন আমি মাবুদের হাত থেকে সেই পানপাত্র গ্রহণ করলাম এবং মাবুদ যে সমস্ত জাতির কাছে আমাকে পাঠালেন, তাদেরকে পান করালাম।
{25:18} যাদেরকে পান করালাম তারা এই — জেরুশালেম ও এহুদার নগরগুলোকে এবং তার বাদশাহ্‌দের ও কর্মকর্তাদেরকে — যেন তারা উৎসন্ন স্থান এবং বিস্ময়ের, বিদ্রূপের ও বদদোয়ার বিষয় হয়;
{25:19} যেমন আজ হচ্ছে — মিসরের বাদশাহ্‌ ফেরাউন, তার গোলামেরা, তার কর্মকর্তারা ও তার সমস্ত লোক;
{25:20} এবং সমস্ত মিশ্রিত জাতি, ঊষ দেশের সমস্ত বাদশাহ্‌ ও ফিলিস্তিনীদের দেশের সমস্ত বাদশাহ্‌,
{25:21} অস্কিলোন, গাজা, ইক্রোণ ও অস্‌দোদের অবশিষ্টাংশ;
{25:22} ইদোম, মোয়াব ও অম্মোনীয়রা; এবং টায়ারের সমস্ত বাদশাহ্‌, সিডনের সমস্ত বাদশাহ্‌ ও সমুদ্রপারস্থ উপকূলের বাদশাহ্‌রা,
{25:23} দদান, টেমা, বূষ ও কপালের পার্শ্বদ্বয়ের চুল ছোট করে কাটা সমস্ত লোক,
{25:24} এবং আরবের সমস্ত বাদশাহ্‌ ও মরুভূমিবাসী মিশ্রিত জাতিদের সমস্ত বাদশাহ্‌;
{25:25} এবং সিম্রীর সমস্ত বাদশাহ্‌, এলমের সমস্ত বাদশাহ্‌ ও মাদীয়দের সমস্ত বাদশাহ্‌;
{25:26} এবং উত্তর দিকের কাছে ও দূরের সমস্ত বাদশাহ্‌, নির্বিশেষে এই সকলে; ভূতলে যত রয়েছে, দুনিয়ার সেসব রাজ্য; আর এদের পরে শেশকের বাদশাহ্‌ পান করবে।
{25:27} আর তুমি তাদেরকে এই কথা বলবে, বাহিনীগণের মাবুদ, ইসরাইলের আল্লাহ্‌ এই কথা বলেন, তোমরা পান করে মাতাল হয়ে বমি কর এবং তোমাদের মধ্যে আমার প্রেরিত তলোয়ারের দরুন পড়ে যাও, আর উঠো না।
{25:28} আর যদি তারা তোমার হাত থেকে পান করার জন্য পাত্রটি গ্রহণ করতে অসম্মত হয়, তবে তাদের বলবে, বাহিনীগণের মাবুদ এই কথা বলেন, তোমাদের অবশ্যই তা পান করতে হবে।
{25:29} কেননা দেখ, আমার নাম যার উপরে কীর্তিত হয়েছে, আমি প্রথমত সেই নগরের অমঙ্গল করি; আর তোমরা কি নিতান্তই অদণ্ডিত থাকবে? তোমরা অদণ্ডিত থাকবে না; কারণ আমি দুনিয়া-নিবাসীমাত্রের বিরুদ্ধে তলোয়ার আহ্বান করবো, এই কথা বাহিনীগণের মাবুদ বলেন।
{25:30} অতএব তুমি তাদের বিরুদ্ধে ভবিষ্যদ্বাণী হিসেবে এ সব কথা তবলিগ কর, তাদেরকে বল, মাবুদ ঊর্ধ্বলোক থেকে হুঙ্কার করবেন, তাঁর পবিত্র বাসস্থান থেকে তাঁর স্বর শোনাবেন; তিনি তাঁর বাথানের বিরুদ্ধে ভারী হুঙ্কার করবেন; তিনি দুনিয়া-নিবাসীমাত্রের বিরুদ্ধে আঙ্গুর মাড়াইকারীর মত সিংহনাদ করবেন।
{25:31} দুনিয়ার প্রান্ত পর্যন্ত শোরগোল প্রতিধ্বনিত হবে, কেননা জাতিদের সঙ্গে মাবুদের ঝগড়া আছে; তিনি সমস্ত মানুষের বিচার করবেন; যারা দুষ্ট, তাদেরকে তিনি তলোয়ারের হাতে তুলে দেবেন, মাবুদ এই কথা বলেন।
{25:32} বাহিনীগণের মাবুদ এই কথা বলেন, দেখ, এক জাতির পরে অন্য জাতির প্রতি অমঙ্গল উপস্থিত হবে এবং দুনিয়ার প্রান্ত থেকে প্রচণ্ড ঘূর্ণিবায়ু উঠবে।
{25:33} সেসময় মাবুদ কর্তৃক নিহত লোকগুলো দুনিয়ার এক প্রান্ত থেকে দুনিয়ার অন্য প্রান্ত পর্যন্ত দেখা যাবে; কেউ তাদের জন্য মাতম করবে না এবং তাদেরকে সংগ্রহ করা কি কবর দেওয়া যাবে না, তারা ভূমির উপরে সারের মত পড়ে থাকবে।
{25:34} ভেড়ার রাখালেরা, তোমরা হাহাকার ও কান্নাকাটি কর; ভেড়া পালের নেতৃবর্গ, তোমরা ধূলিতে লুণ্ঠিত হও, কেননা তোমাদের হত্যার ও ছিন্নভিন্ন হবার সময় এসে পড়েছে; আর তোমরা সুন্দর একটি পাত্রের মত পড়ে গিয়ে চুরমার হবে।
{25:35} ভেড়ার রাখালদের পলায়ন-স্থান কিংবা ভেড়ার আগে গমনকারীদের উত্তরণ-স্থান থাকবে না।
{25:36} ভেড়ার রাখালদের ক্রন্দনের আওয়াজ ও ভেড়ার আগে গমনকারীদের হাহাকার শোনা যাচ্ছে, কেননা মাবুদ তাদের চরাণি-স্থান উচ্ছিন্ন করছেন।
{25:37} আর মাবুদের জ্বলন্ত ক্রোধের দরুন শান্তিযুক্ত বাথানগুলো বিনষ্ট হচ্ছে।
{25:38} যুবসিংহ যেন তার গহ্বর ছেড়ে এসেছে; বস্তুত উৎপীড়ক তলোয়ারের রোষ ও তাঁর জ্বলন্ত ক্রোধের দরুন তাদের দেশ বিস্ময়ের স্থান হল।
{i26:1} হযরত ইয়ারমিয়াকে মৃত্যুর ভয় দেখানো
{26:1} ইউসিয়ার পুত্র এহুদার বাদশাহ্‌ যিহোয়াকীমের রাজত্বের আরম্ভে এই কালাম মাবুদের কাছ থেকে নাজেল হল,
{26:2} যথা, মাবুদ এই কথা বলেন, তুমি মাবুদের গৃহের প্রাঙ্গণে দাঁড়াও এবং মাবুদের গৃহে সেজ্‌দা করার জন্য আগত এহুদার সমস্ত নগরবাসীদের যেসব কথা বলতে আমি তোমাকে হুকুম করি, সেসব তাদেরকে বল, একটা কথাও চেপে রেখো না।
{26:3} হয় তো তারা শুনবে ও প্রত্যেকে নিজ নিজ কুপথ থেকে ফিরবে; তা হলে তাদের আচরণের নাফরমানীর জন্য আমি তাদের যে অমঙ্গল করতে মনস্থ করেছি, তা থেকে ক্ষান্ত হবো।
{26:4} তুমি তাদের বলবে, মাবুদ এই কথা বলেন, তোমরা যদি আমার কথা না শোন; আমি তোমাদের সম্মুখে যে শরীয়ত দিয়েছি, সেই পথে না চল;
{26:5} আমি তোমাদের কাছে যাদেরকে পাঠিয়ে আসছি, কিন্তু খুব ভোরে উঠে পাঠালেও যাদের কথা তোমরা শোন নি, আমার গোলাম সেই নবীদের কালাম না শোন;
{26:6} তবে আমি এই গৃহ শীলোর সমান করবো এবং এই নগর দুনিয়ার জাতির কাছে বদদোয়ার বিষয় করবো।
{26:7} যখন ইয়ারমিয়া মাবুদের গৃহে এসব কথা বললেন, তখন ইমামেরা, নবীরা ও সমস্ত লোক তা শুনলো।
{26:8} আর ইয়ারমিয়া সমস্ত লোকের কাছে মাবুদের হুকুমের সমস্ত কথা বলে শেষ করলে পর ইমামেরা, নবীরা ও সমস্ত লোক লোক তাঁকে ধরে বললো, তুমি মরবেই মরবে;
{26:9} তুমি কেন মাবুদের নাম করে এই ভবিষ্যদ্বাণী বলেছ যে, এই গৃহ শীলোর সমান হবে এবং নগর উৎসন্ন, জনবসতিহীন হবে? আর সমস্ত লোক মাবুদের গৃহে ইয়ারমিয়ার কাছে একত্র হল।
{26:10} তখন এহুদার কর্মকর্তারা এই কথা শুনে রাজপ্রাসাদ থেকে মাবুদের গৃহে উঠে আসলেন এবং মাবুদের গৃহের নতুন দ্বারের প্রবেশ-স্থানে বসলেন।
{26:11} পরে ইমাম ও নবীরা কর্মকর্তাদেরকে ও সমস্ত লোককে বললো, এই ব্যক্তি প্রাণদণ্ডের যোগ্য, কেননা সে এই নগরের বিপরীতে ভবিষ্যদ্বাণী বলেছে, তোমরা তো নিজের কানে তা শুনেছ।
{26:12} তখন ইয়ারমিয়া সমস্ত কর্মকর্তা ও সমস্ত লোককে বললেন, তোমরা যেসব কথা শুনলে, এই গৃহ ও এই নগরের বিপরীতে এই সমস্ত ভবিষ্যদ্বাণী বলতে মাবুদই আমাকে প্রেরণ করেছেন।
{26:13} অতএব এখন তোমরা নিজ নিজ পথ ও কাজকর্ম বিশুদ্ধ কর, তোমাদের আল্লাহ্‌ মাবুদের কথায় মনযোগ দাও; তা হলে মাবুদ তোমাদের বিরুদ্ধে যে অমঙ্গলের কথা বলেছেন, তা করতে ক্ষান্ত হবেন।
{26:14} আর আমি, দেখ, আমি তোমাদের হস্তগত; তোমাদের দৃষ্টিতে যা ভাল ও ন্যায্য, তা-ই আমার প্রতি কর।
{26:15} কেবল নিশ্চয় জেনো, যদি তোমরা আমাকে হত্যা কর, তবে নিজেদের উপরে, এই নগরের উপরে ও এই স্থানের অধিবাসীদের উপরে নির্দোষের রক্তপাতের অপরাধ বর্তাবে, কেননা সত্যিই ঐ সমস্ত কথা তোমাদের কর্ণগোচরে বলবার জন্য মাবুদ আমাকে তোমাদের কাছে প্রেরণ করেছেন।
{26:16} তখন কর্মকর্তারা ও সমস্ত লোকেরা তাদের ইমাম ও নবীদেরকে বললো, এই ব্যক্তি প্রাণদণ্ডের যোগ্য নয়, কেননা ইনি আমাদের আল্লাহ্‌ মাবুদের নামে আমাদের কাছে কথা বলেছেন।
{26:17} তখন দেশের প্রাচীনদের মধ্যে কয়েকজন উঠে লোকদের সমস্ত সমাজকে বললেন,
{26:18} এহুদার বাদশাহ্‌ হিষ্কিয়ের সময়ে মোরেষ্টীয় মিকাহ্‌ ভবিষ্যদ্বাণী বলতেন; তিনি এহুদার সমস্ত লোককে বলেছিলেন, ‘বাহিনীগণের মাবুদ এই কথা বলেন, সিয়োন ক্ষেতের মত কর্ষিত হবে, জেরুশালেম কাঁথড়ার ঢিবি হয়ে যাবে; এবং সেই গৃহের পর্বত বনস্থ উচ্চস্থলীর সমান হবে।’
{26:19} বল দেখি, এহুদার বাদশাহ্‌ হিষ্কিয় ও সমস্ত এহুদা কি তাকে হত্যা করেছিলেন? তিনি কি মাবুদকে ভয় করে মাবুদের কাছে ফরিয়াদ জানালেন না? তা করাতে মাবুদ তাঁদের বিরুদ্ধে যে অমঙ্গলের কথা বলেছিলেন, তা থেকে ক্ষান্ত হলেন। আমরা তো নিজ নিজ প্রাণের বিরুদ্ধে ভারী অমঙ্গল করছি।
{26:20} এছাড়া, আর এক জন ব্যক্তি ছিলেন, যিনি মাবুদের নামে ভবিষ্যদ্বাণী বলতেন, তিনি কিরিয়ৎ-যিয়ারীমস্থ শমরিয়ের পুত্র ঊরিয়; তিনি ইয়ারমিয়ার মত এই নগরেরর ও এই দেশের বিরুদ্ধে ভবিষ্যদ্বাণী বলেছিলেন।
{26:21} আর যখন যিহোয়াকীম বাদশাহ্‌, তাঁর সমস্ত যুদ্ধবীর ও সমস্ত নেতা সেই ব্যক্তির কথা শুনতে পেলেন, তখন বাদশাহ্‌ তাঁকে হত্যা করতে চেষ্টা করলেন, কিন্তু ঊরিয় তা শুনে ভয় পেয়ে মিসরে পালিয়ে গেলেন।
{26:22} তখন যিহোয়াকীম বাদশাহ্‌ অক্‌বোরের পুত্র ইল্‌নাথন এবং তার সঙ্গে অন্য কয়েকজন লোককে মিসরে প্রেরণ করলেন;
{26:23} আর তারা ঊরিয়কে মিসর থেকে এনে যিহোয়াকীম বাদশাহ্‌র কাছে উপস্থিত করলো; বাদশাহ্‌ তাঁকে তলোয়ার দ্বারা হত্যা করে সাধারণ লোকের কবর-স্থানে তাঁর লাশ নিক্ষেপ করলেন।
{26:24} যা হোক, শাফনের পুত্র অহীকামের হাত ইয়ারমিয়ার সপক্ষ থাকায় তাঁকে হত্যা করার জন্য লোকদের হাতে তুলে দেওয়া হল না।
{i27:1} জোয়ালির চিহ্ন
{27:1} ইউসিয়ার পুত্র এহুদার বাদশাহ্‌ সিদিকিয়ের রাজত্বের আরম্ভে মাবুদের কাছ থেকে এই কালাম ইয়ারমিয়ার কাছে নাজেল হল;
{27:2} মাবুদ আমাকে এই কথা বললেন, তুমি কয়েকটি চামড়ার ফিতা ও জোয়াল প্রস্তুত করে তোমার কাঁধে রাখ;
{27:3} আর যে দূতেরা জেরুশালেমে এহুদার বাদশাহ্‌ সিদিকিয়ের কাছে এসেছে, তাদের দ্বারা ইদোমের বাদশাহ্‌র, মোয়াবের বাদশাহ্‌র, অম্মোনীয়দের বাদশাহ্‌র, টায়ারের বাদশাহ্‌র ও সিডনের বাদশাহ্‌র কাছে তা পাঠাও।
{27:4} আর তাদের মালিককে বলবার জন্য তাদের এই হুকুম দাও, বাহিনীগণের মাবুদ, ইসরাইলের আল্লাহ্‌, এই কথা বলেন, তোমরা তোমাদের মালিককে এই কথা বলবে,
{27:5} আমিই আমার মহাপরাক্রম ও প্রসারিত বাহু দ্বারা দুনিয়া, দুনিয়া-নিবাসী মানুষ ও পশু নির্মাণ করেছি এবং আমি যাকে তা দেওয়া উচিত মনে করি, তাকে তা দিয়ে থাকি।
{27:6} সম্প্রতি আমি এসব দেশ আমার গোলাম ব্যাবিলনের বাদশাহ্‌ বখতে-নাসারের হাতে দিয়েছি এবং তার গোলামী করবার জন্য মাঠের পশুগুলোও তাকে দিয়েছি।
{27:7} আর সমস্ত জাতি তার, তার পুত্রের ও তার পৌত্রের গোলাম হবে; পরে তার দেশের সময়ও উপস্থিত হবে, তখন অনেক জাতি ও মহান বাদশাহ্‌রা তাকেও গোলামী করাবে।
{27:8} আর যে জাতি ও যে রাজ্য সেই ব্যাবিলনের বাদশাহ্‌ বখতে-নাসারের গোলাম না হবে ও ব্যাবিলনের বাদশাহ্‌র জোয়ালের নিচে তার ঘাড় না রাখবে, মাবুদ বলেন, আমি তলোয়ার, দুর্ভিক্ষ ও মহামারী দ্বারা সেই জাতিকে প্রতিফল দেব, যে পর্যন্ত ওর হাত দিয়ে তাদেরকে সংহার না করি।
{27:9} আর তোমাদের কর্তব্য এই, তোমাদের যে নবী, গণক, স্বপ্নদর্শক, গণক ও মায়াবীরা তোমাদের বলে, তোমরা ব্যাবিলনের বাদশাহ্‌র গোলাম হবে না, তাদের কথায় কান দিও না;
{27:10} কেননা তারা তোমাদের কাছে মিথ্যা ভবিষ্যদ্বাণী বলে, যেন তোমরা স্বদেশ থেকে দূরীকৃত এবং আমা দ্বারা বিতাড়িত হয়ে বিনষ্ট হও।
{27:11} কিন্তু যে জাতি ব্যাবিলনের বাদশাহ্‌র জোয়ালের নিচে তার ঘাড় রাখবে ও তার গোলাম হবে, মাবুদ বলেন, আমি সেই জাতিকে স্বদেশে স্থির থাকতে দেব; তারা সেখানে কৃষিকর্ম করবে ও সেখানে বাস করবে।
{27:12} পরে আমি সেসব কালাম অনুসারে এহুদার বাদশাহ্‌ সিদিকিয়কে এই কথা বললাম, আপনারা আপনাদের ঘাড় ব্যাবিলনের বাদশাহ্‌র জোয়ালের নিচে রেখে তাঁর ও তাঁর লোকদের গোলাম হোন, তাতে বাঁচবেন।
{27:13} যে জাতি ব্যাবিলনের বাদশাহ্‌র গোলাম না হবে, তার বিরুদ্ধে মাবুদ যা বলেছেন, সেই অনুসারে আপনারা অর্থাৎ আপনি ও আপনার লোকেরা তলোয়ারে, দুর্ভিক্ষে ও মহামারীতে কেন মরবেন?
{27:14} যে নবীরা আপনাদের বলে, আপনারা ব্যাবিলনের বাদশাহ্‌র গোলাম হবেন না, তাদের কথায় কান দিবেন না, কেননা তারা আপনাদের কাছে মিথ্যা ভবিষ্যদ্বাণী বলে।
{27:15} কারণ মাবুদ বলেন, আমি তাদেরকে পাঠাই নি, কিন্তু তারা মিথ্যা করে আমার নামে ভবিষ্যদ্বাণী বলে; এর ফল এই, যারা তোমাদের কাছে ভবিষ্যদ্বাণী বলে, সেই নবীদের ও তোমাদের উভয়কে আমি দূর করে দিয়ে ধ্বংস করে দেব।
{27:16} পরে আমি ইমামদেরকে ও সমস্ত লোককে বললাম, মাবুদ এই কথা বলেন, তোমাদের যে নবীরা তোমাদের কাছে এই ভবিষ্যদ্বাণী বলে, দেখ, মাবুদের গৃহের পাত্রগুলো ব্যাবিলন থেকে সম্প্রতি শীঘ্র ফিরিয়ে আনা যাবে, তোমরা তাদের কথায় কান দিও না, কেননা তারা তোমাদের কাছে মিথ্যা ভবিষ্যদ্বাণী বলে।
{27:17} তোমরা তাদের কথায় কান দিও না; ব্যাবিলনের বাদশাহ্‌র গোলাম হও, তাতে বাঁচবে; এই নগর কেন উৎসন্ন হবে?
{27:18} কিন্তু তারা যদি নবী হয় ও তাদের কাছে বাস্তবিক মাবুদের কালাম থাকে, তবে মাবুদের গৃহে, এহুদার রাজপ্রাসাদে ও জেরুশালেমে যেসব পাত্র অবশিষ্ট আছে, তা যেন ব্যাবিলনে না যায়, এজন্য বাহিনীগণের মাবুদের কাছে ফরিয়াদ করুক।
{27:19} কারণ দুই স্তম্ভ, সমুদ্রপাত্র ও পীঠগুলো এবং যে সমস্ত পাত্র এই নগরে অবশিষ্ট আছে,
{27:20} — অর্থাৎ ব্যাবিলনের বাদশাহ্‌ বখতে-নাসার যিহোয়াকীমের পুত্র এহুদার বাদশাহ্‌ যিকনিয় এবং এহুদার ও জেরুশালেমের সমস্ত প্রধানবর্গকে বন্দী করে জেরুশালেম থেকে ব্যাবিলনে নিয়ে যাবার সময়ে যেসব পাত্র নিয়ে যান নি — সেই সমস্ত কিছুর বিষয়ে মাবুদ এই কথা বলেন,
{27:21} হ্যাঁ, মাবুদের গৃহে, এহুদার রাজপ্রাসাদে ও জেরুশালেমে অবশিষ্ট সেই পাত্রগুলোর বিষয়ে বাহিনীগণের মাবুদ, ইসরাইলের আল্লাহ্‌, এই কথা বলেন,
{27:22} সেসব ব্যাবিলনে নীত হবে এবং যে পর্যন্ত আমি তাদের তত্ত্বানুসন্ধান না করবো, সে পর্যন্ত সেই স্থানে থাকবে, মাবুদ এই কথা বলেন; পরে আমি সেসব এই স্থানে আবার ফিরিয়ে আনবো।
{i28:1} ভণ্ড নবী হনানিয়ের শাস্তি
{28:1} ঐ বছরে, এহুদার বাদশাহ্‌ সিদিকিয়ের রাজত্বের আরম্ভে, চতুর্থ বছরের পঞ্চম মাসে, গিবিয়োন-নিবাসী অসূরের পুত্র নবী হনানিয় মাবুদের গৃহে ইমামদের ও সমস্ত লোকের সাক্ষাতে আমাকে এই কথা বললো,
{28:2} বাহিনীগণের মাবুদ, ইসরাইলের আল্লাহ্‌, এই কথা বলেন, আমি ব্যাবিলনের বাদশাহ্‌র জোয়াল ভেঙ্গে ফেলেছি।
{28:3} ব্যাবিলনের বাদশাহ্‌ বখতে-নাসার এই স্থান থেকে মাবুদের গৃহের যেসব পাত্র ব্যাবিলনে নিয়ে গেছে, সেসব আমি দুই বছরের মধ্যে এই স্থানে ফিরিয়ে আনবো।
{28:4} আর যিহোয়াকীমের পুত্র এহুদার বাদশাহ্‌ যিকনিয়কে ও এহুদার সমস্ত বন্দী, যারা ব্যাবিলনে গেছে, তাদেরকে এই স্থানে ফিরিয়ে আনবো, মাবুদ এই কথা বলেন; কেননা আমি ব্যাবিলনের বাদশাহ্‌র জোয়াল ভেঙ্গে ফেলব।
{28:5} তখন ইয়ারমিয়া নবী ইমামদের সাক্ষাতে এবং মাবুদের গৃহে দণ্ডায়মান লোকদের সাক্ষাতে হনানিয় নবীর সঙ্গে কথা বললেন,
{28:6} ইয়ারমিয়া নবী বললেন, আমিন; মাবুদ তা-ই করুন; মাবুদের গৃহের পাত্রগুলো ও বন্দী লোকগুলোকে ব্যাবিলন থেকে এই স্থানে ফিরিয়ে আনবার বিষয়ে তুমি যে যে ভবিষ্যদ্বাণী বললে, মাবুদ তোমার সেসব কালাম সিদ্ধ করুন।
{28:7} কিন্তু আমি তোমার কর্ণগোচরে ও সমস্ত লোকের কর্ণগোচরে একটি কথা বলি, শোন।
{28:8} আমার ও তোমার আগে সে কালের যে নবীরা ছিল, তারা অনেক দেশ ও মহৎ মহৎ রাজ্যের বিরুদ্ধে যুদ্ধ, অমঙ্গল ও মহামারী বিষয়ক ভবিষ্যদ্বাণী বলেছিল।
{28:9} যে নবী শান্তির ভবিষ্যদ্বাণী বলে, সেই নবীর কালাম সফল হলেই জানা যায় যে, মাবুদ সত্যিই সেই নবীকে প্রেরণ করেছেন।
{28:10} তখন হনানিয় নবী ইয়ারমিয়া নবীর কাঁধ থেকে সেই জোয়াল নিয়ে ভেঙ্গে ফেললো।
{28:11} আর হনানিয় সমস্ত লোক লোকের সাক্ষাতে বললো, মাবুদ এই কথা বলেন, দুই বছরের মধ্যে আমি ব্যাবিলনের বাদশাহ্‌ বখতে-নাসারের জোয়াল এভাবে ভেঙ্গে সমস্ত জাতির কাঁধ থেকে দূর করবো। পরে ইয়ারমিয়া নবী চলে গেলেন।
{28:12} হনানিয় ইয়ারমিয়া নবীর কাঁধ থেকে জোয়াল নিয়ে ভেঙ্গে ফেলার পর ইয়ারমিয়ার কাছে মাবুদের এই কালাম নাজেল হল,
{28:13} তুমি গিয়ে হনানিয়কে বল, মাবুদ এই কথা বলেন, তুমি কাঠের জোয়াল ভাঙ্গলে বটে, কিন্তু তার পরিবর্তে লোহার জোয়াল প্রস্তুত করবে।
{28:14} কেননা বাহিনীগণের মাবুদ, ইসরাইলের আল্লাহ্‌, এই কথা বলেন, এসব জাতি যেন ব্যাবিলনের বাদশাহ্‌ বখতে-নাসারের গোলাম হয়, সেজন্য আমি তাদের কাঁধে লোহার জোয়াল দিলাম; তারা তার গোলাম হবে; আর আমি তাকে মাঠের পশুগুলোও দিলাম।
{28:15} তখন নবী ইয়ারমিয়া হনানিয় নবীকে বললেন, হে হনানিয়, শোন; মাবুদ তোমাকে প্রেরণ করেন নি, কিন্তু তুমি এই লোকদেরকে মিথ্যা কথায় বিশ্বাস করাচ্ছ।
{28:16} অতএব মাবুদ এই কথা বলেন, দেখ, আমি তোমাকে ভূতল থেকে দূর করে দেব; তুমি এই বছরেই মরবে, কেননা তুমি মাবুদের বিরুদ্ধে বিপথগমনের কথা বলেছ।
{28:17} পরে হনানিয় নবী সেই বছরের সপ্তম মাসে প্রাণত্যাগ করলো।
{i29:1} ব্যাবিলনের নির্বাসিতদের কাছে লেখা পত্র
{29:1} ইয়ারমিয়া নবী নির্বাসিত লোকদের অবশিষ্ট প্রাচীনদের কাছে এবং বখতে-নাসার কর্তৃক জেরুশালেম থেকে বন্দীরূপে ব্যাবিলনে নীত ইমামদের, নবীদের ও সমস্ত লোকের কাছে পত্রের এসব কথা লিখেছিলেন।
{29:2} যিকনিয় বাদশাহ্‌, মাতারাণী ও নপুংসকদের এবং এহুদার ও জেরুশালেমের কর্মকর্তারা, শিল্পকরেরা ও কর্মকারেরা জেরুশালেম থেকে প্রস্থান করার পর তিনি এই পত্র লিখেছিলেন।
{29:3} ইয়ারমিয়া এই পত্রখানি শাফনের পুত্র ইলিয়াসা ও হিল্কিয়ের পুত্র গমরিয়ের হাতে পাঠিয়ে দেন। এহুদার বাদশাহ্‌ সিদিকিয় ব্যাবিলনে, ব্যাবিলনের বাদশাহ্‌ বখতে-নাসারের কাছে, এদেরকে পাঠিয়েছিলেন। সেই পত্রে লেখা ছিল:
{29:4} বাহিনীগণের মাবুদ, ইসরাইলের আল্লাহ্‌, এই কথা বলেন, সমস্ত নির্বাসিত লোকের প্রতি — আমি যেসব লোককে জেরুশালেম থেকে ব্যাবিলনে বন্দী করে এনেছি, তাদের প্রতি — হুকুম এই;
{29:5} — তোমরা বাড়ি নির্মাণ করে বাস কর, উপবন রোপণ করে ফল ভোগ কর;
{29:6} বিয়ে করে পুত্রকন্যার জন্ম দাও এবং নিজ নিজ পুত্রদের বিয়ে দাও ও নিজ নিজ কন্যাদের বিয়ে দাও; তারা সন্তান-সন্ততি উৎপন্ন করুক; এইভাবে তোমরা হ্রাস না পেয়ে সেখানে বৃদ্ধি পাও।
{29:7} আর আমি তোমাদেরকে যে নগরে বন্দী করে এনেছি, সেখানকার শান্তির চেষ্টা কর ও সেখানকার জন্য মাবুদের কাছে মুনাজাত কর; কেননা সেখানকার শান্তিতে তোমাদের শান্তি হবে।
{29:8} বাহিনীগণের মাবুদ, ইসরাইলের আল্লাহ্‌, এই কথা বলেন, তোমাদের মধ্যে উপস্থিত তোমাদের নবীরা ও গণকেরা তোমাদেরকে বিভ্রান্ত না করুক; এবং তোমরা যেসব স্বপ্ন দেখে থাক, সেই স্বপ্নগুলোতে মনোযোগ দিও না।
{29:9} কেননা তারা তোমাদের কাছে মিথ্যা করে আমার নামে ভবিষ্যদ্বাণী বলে; আমি তাদেরকে প্রেরণ করি নি, মাবুদ এই কথা বলেন।
{29:10} বস্তুত মাবুদ এই কথা বলেন, ব্যাবিলনের সম্বন্ধে সত্তর বছর সমপূর্ণ হলে আমি তোমাদের তত্ত্বাবধান করবো এবং তোমাদের পক্ষে আমার মঙ্গলবাক্য সিদ্ধ করবো, তোমাদের পুনর্বার এই স্থানে ফিরিয়ে আনবো।
{29:11} কেননা মাবুদ বলেন, আমি তোমাদের পক্ষে যেসব সঙ্কল্প করছি, তা আমিই জানি; সেসব মঙ্গলের সঙ্কল্প, অমঙ্গলের নয়, তোমাদের শেষ ফল ও আশাসিদ্ধি দেবার সঙ্কল্প!
{29:12} আর তোমরা আমাকে আহ্বান করবে এবং গিয়ে আমার কাছে মুনাজাত করবে, আর আমি তোমাদের কথায় কান দিব।
{29:13} আর তোমরা আমার খোঁজ করে আমাকে পাবে; কারণ তোমরা সর্বান্তঃকরণে আমার খোঁজ করবে;
{29:14} আর আমি তোমাদেরকে আমার উদ্দেশ পেতে দেব, মাবুদ এই কথা বলেন; এবং আমি তোমাদের বন্দীদশা ফিরাব এবং যেসব জাতির মধ্যে ও যেসব স্থানে তোমাদেরকে তাড়িয়ে দিয়েছি, সেসব স্থান থেকে তোমাদেরকে সংগ্রহ করবো, মাবুদ এই কথা বলেন; এবং যে স্থান থেকে তোমাদেরকে বন্দী করে এনেছি, সেই স্থানে তোমাদেরকে পুনর্বার নিয়ে যাব।
{29:15} তোমরা তো বলেছ, মাবুদ ব্যাবিলনে আমাদের জন্য নবীদের সৃষ্টি করেছেন।
{29:16} দাউদের সিংহাসনে উপবিষ্ট বাদশাহ্‌র ও এই নগরবাসী সমস্ত লোকের বিষয়ে, তোমাদের যে ভাইয়েরা তোমাদের সঙ্গে বন্দীদশার স্থানে প্রস্থান করে নি, সেই সবকিছুর বিষয়ে মাবুদ এই কথা বলেন।
{29:17} বাহিনীগণের মাবুদ এই কথা বলেন, দেখ, আমি তাদের উপরে তলোয়ার, দুর্ভিক্ষ ও মহামারী প্রেরণ করবো; এবং ঘৃণাজনক যে ডুমুরফল এমন মন্দ যে খাওয়া যায় না, তার মত তাদেরকে করবো।
{29:18} হ্যাঁ, আমি তলোয়ার, দুর্ভিক্ষ ও মহামারী নিয়ে তাদের পিছনে পিছনে ধাবমান হব এবং দুনিয়ার সমস্ত রাজ্যে তাদেরকে ভেসে বেড়াবার জন্য তুলে দেব; এবং যেসব জাতির মধ্যে তাদেরকে তাড়িয়ে দিয়েছি, সেসব জাতির কাছে তাদেরকে বদদোয়া, বিস্ময়, বিদ্রূপ ও টিটকারির পাত্র করবো।
{29:19} কারণ, মাবুদ বলেন, আমি খুব ভোরে উঠে তাদের কাছে আমার গোলাম নবীদেরকে পাঠালেও তারা আমার কথায় কান দেয় নি; তোমরা শুনতে চাও নি, মাবুদ এই কথা বলেন।
{29:20} অতএব তোমরা যত নির্বাসিত লোক, যাদের আমি জেরুশালেম থেকে ব্যাবিলনে প্রেরণ করেছি, তোমরা সকলে মাবুদের কালাম শোন।
{29:21} কোলায়ের পুত্র আহাব ও মাসেয়ের পুত্র সিদিকিয়, যারা মিথ্যা করে আমার নামে তোমাদের কাছে ভবিষ্যদ্বাণী বলে, তাদের বিষয়ে বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি তাদের ব্যাবিলনের বাদশাহ্‌ বখতে-নাসারের হাতে তুলে দেব; সে তোমাদের দৃষ্টিগোচরে তাদেরকে হত্যা করবে।
{29:22} আর ব্যাবিলনে এহুদার যত নির্বাসিত লোক আছে, তাদের মধ্যে ঐ দুই ব্যক্তির উপলক্ষে এই বদদোয়ার কথা প্রচলিত হবে, ‘ব্যাবিলনের বাদশাহ্‌ যে সিদিকিয় ও আহাবকে আগুনে পুড়িয়ে ছিলেন, তাদের মত মাবুদ তোমাকে করুন।’
{29:23} কেননা তারা ইসরাইলের মধ্যে মূঢ়তার কাজ করেছে, নিজ নিজ প্রতিবেশীর স্ত্রীর সঙ্গে জেনা করেছে এবং মিথ্যা করে আমার নামে, আমি যা হুকুম করি নি, এমন কথা বলেছে; আমিই জানি, আমিই সাক্ষী, মাবুদ এই কথা বলেন।
{i29:24} শময়িয়ের পত্র
{29:24} আর তুমি নিহিলামীয় শময়িয়ের বিষয়ে এই কথা বলবে,
{29:25} বাহিনীগণের মাবুদ, ইসরাইলের আল্লাহ্‌, এই কথা বলেন, তুমি জেরুশালেমের সমস্ত লোকের কাছে ও মাসেয়ের পুত্র সফনিয় ইমাম এবং সমস্ত ইমামের কাছে তোমার নামে এই পত্র পাঠিয়েছ,
{29:26} যথা, ‘মাবুদ যিহোয়াদা ইমামের পরিবর্তে তোমাকে ইমাম-পদে নিযুক্ত করেছেন, যেন তোমরা মাবুদের গৃহে নেতা হও; যে কোন ব্যক্তি ক্ষিপ্ত হয়ে নিজেকে নবী বলে দেখায়, তোমার উচিত তাকে হাঁড়িকাঠে ও বেড়ীতে বন্ধ করা।
{29:27} অতএব অনাথোতীয় যে ইয়ারমিয়া তোমাদের কাছে নিজেকে নবী বলে দেখায়, তাকে তুমি কেন তিরস্কার কর নি?
{29:28} না করাতেই সে ব্যাবিলনে আমাদের কাছে একটি পত্র পাঠিয়ে বলেছে, ‘বিলম্ব হবে, তোমরা বাড়ি নির্মাণ করে বাস কর, উপবন রোপণ করে ফল ভোগ কর।’
{29:29} ইমাম সফনিয় নবী ইয়ারমিয়ার কর্ণগোচরে সেই পত্র পাঠ করলেন।
{29:30} পরে ইয়ারমিয়ার কাছে মাবুদের এই কালাম নাজেল হল,
{29:31} তুমি সমস্ত নির্বাসিত লোকের কাছে এই কথা বলে পাঠাও, মাবুদ নিহিলামীয় শময়িয়ের বিষয়ে এই কথা বলেন, আমি শময়িয়কে প্রেরণ না করলেও সে তোমাদের কাছে ভবিষ্যদ্বাণী বলে মিথ্যা কথায় তোমাদের বিশ্বাস জন্মিয়েছে।
{29:32} সেজন্য মাবুদ এই কথা বলেন, দেখ, আমি নিহিলামীয় শময়িয় ও তার বংশকে দণ্ড দেব; তার কোন সন্তান এই জাতির মধ্যে বাস করবে না; আর আমি আমার লোকদের যে মঙ্গল করবো, তা সে দেখতে পাবে না, মাবুদ এই কথা বলেন; কারণ সে মাবুদের বিরুদ্ধে বিপথগমনের কথা বলেছে।
{i30:1} বনি-ইসরাইলদের পুনঃস্থাপনের ওয়াদা
{30:1} মাবুদের কাছ থেকে এই কালাম ইয়ারমিয়ার কাছে নাজেল হল,
{30:2} মাবুদ, ইসরাইলের আল্লাহ্‌, এই কথা বলেন, আমি তোমার কাছে যেসব কথা বলেছি, সেসব একটি কিতাবে লিখে রাখ।
{30:3} কেননা, মাবুদ বলেন, দেখ, এমন সময় আসছে, যে সময়ে আমি আমার লোক ইসরাইলের ও এহুদার বন্দীদশা ফিরাব; আর আমি তাদের পূর্বপুরুষদেরকে যে দেশ দিয়েছি, সেই দেশে তাদেরকে ফিরিয়ে আনবো এবং তারা তা অধিকার করবে।
{30:4} ইসরাইল ও এহুদার বিষয়ে মাবুদ যেসব কালাম বললেন, তা এই।
{30:5} মাবুদ এই কথা বলেন; আমরা ভয়ের, কম্পনের আওয়াজ শুনেছি, শান্তির নয়।
{30:6} তোমরা একবার জিজ্ঞাসা করে দেখ, পুরুষের কি প্রসববেদনা হয়? প্রসবকালে যেমন স্ত্রীলোকের, তেমনি আমি প্রত্যেক পুরুষের কোমরে হাত ও সকলের মুখ বিষাদে ম্লান কেন দেখছি?
{30:7} হায়! সেদিন মহৎ, তার মত দিন আর নেই; এ ইয়াকুবের সঙ্কটকাল, কিন্তু এ থেকে সে নিস্তার পাবে।
{30:8} বাহিনীগণের মাবুদ এই কথা বলেন, আমি সেদিন তোমার ঘাড় থেকে ওর জোয়াল ভেঙ্গে ফেলব, তোমার বন্ধনগুলো মুক্ত করবো এবং বিদেশীরা তাকে আর গোলামী করাবে না।
{30:9} কিন্তু তারা নিজেদের আল্লাহ্‌ মাবুদের ও নিজেদের বাদশাহ্‌ দাউদের গোলামী করবে, আমি তাদের জন্য তাঁকেই উৎপন্ন করবো।
{30:10} অতএব, হে আমার গোলাম ইয়াকুব, ভয় করো না, মাবুদ এই কথা বলেন; হে ইসরাইল, নিরাশ হয়ো না; কেননা দেখ, আমি দূর থেকে তোমাকে ও বন্দীদশার দেশ থেকে তোমার বংশকে নিস্তার করবো; ইয়াকুব ফিরে এসে নির্ভয়ে ও নিশ্চিন্তে থাকবে, কেউ তাকে ভয় দেখাবে না।
{30:11} কেননা তোমার উদ্ধারের জন্য আমিই তোমার সহবর্তী, মাবুদ এই কথা বলেন; কারণ আমি যাদের মধ্যে তোমাকে ছড়িয়ে ছিটিয়ে দিয়েছি, সেসব জাতিকে নিঃশেষে সংহার করবো; তোমাকে নিঃশেষে সংহার করবো না, কিন্তু ন্যায়বিচার করে শাস্তি দেব, কোন মতে অদণ্ডিত রাখবো না।
{30:12} কারণ মাবুদ এই কথা বলেন, তোমার আঘাত অপ্রতিকার্য ও তোমার ক্ষত ব্যথাজনক।
{30:13} তোমার পক্ষ সমর্থন করার কেউই নেই; তোমার ক্ষত ভাল করার ওষুধ নেই, তোমার সুস্থতা লাভ করার কোন আশাও নেই।
{30:14} তোমার প্রেমিকরা সকলে তোমাকে ভুলে গেছে, তারা তোমার খোঁজ করে না; কারণ আমি তোমাকে দুশমনদের আঘাতের মত আঘাত করেছি, নির্দয়ের মত শাস্তি দিয়েছি; কেননা তোমার অপরাধ বহুল, তোমার গুনাহ্‌ প্রবল।
{30:15} তোমার ক্ষতের জন্য কেন কান্নাকাটি কর? তোমার ব্যথা দুরারোগ্য; তোমার অপরাধ বহুল, তোমার গুনাহ্‌ প্রবল, এজন্য আমি তোমার প্রতি এসব করেছি।
{30:16} অতএব যারা তোমাকে গ্রাস করে, তাদের সকলকে গ্রাস করা হবে; তোমার দুশমনদের সকলেই বন্দীদশার স্থানে যাবে; এবং যারা তোমার সম্পত্তি লুট করে, তারা লুণ্ঠিত হবে; ও যারা তোমার দ্রব্য হরণ করে, তাদের দ্রব্য আমি হরণ করাব।
{30:17} কারণ আমি তোমার স্বাস্থ্য ফিরিয়ে আনবো ও তোমার ক্ষতগুলো ভাল করবো, মাবুদ এই কথা বলেন, কেননা তারা বলে, এ দূরীকৃতা, এ সেই সিয়োন, যার খোঁজ কেউ করে না।
{30:18} মাবুদ এই কথা বলেন, দেখ, আমি ইয়াকুবের তাঁবুগুলোর বন্দীদশা ফিরাব ও তার সমস্ত আবসের প্রতি করুণা করবো; তাতে নগর তার উপপর্বতের উপরে নির্মিত হবে ও রাজপুরীতে রীতিমত মানুষের বসতি হবে।
{30:19} আর সেই স্থানের মধ্য থেকে প্রশংসা-গজল ও আনন্দকারীদের ধ্বনি বের হবে; আর আমি লোকদের বৃদ্ধি করবো, তারা হ্রাস পাবে না; আমি তাদেরকে গৌরবান্বিত করবো, তারা আর লঘু থাকবে না।
{30:20} আর তাদের সন্তান-সন্ততি আগের মত হবে, তাদের মণ্ডলী আমার সম্মুখে স্থিরীকৃত হবে; এবং যারা তাদের প্রতি জুলুম করে, সেই সকলকে আমি দণ্ড দেব।
{30:21} তাদের অধিপতি তাদেরই মধ্যে এক জন হবেন ও তাদের মধ্যে উৎপন্ন এক জন ব্যক্তি তাদের শাসনকর্তা হবেন; আর আমি তাঁকে আমার নিকটস্থ করবো, তিনি আমার কাছে আসবেন; কেননা তিনি কে, যিনি আমার কাছে আসতে সাহস পেয়েছেন? মাবুদ এই কথা বলেন।
{30:22} আর তোমরা আমার লোক হবে এবং আমি তোমাদের আল্লাহ্‌ হবো।
{30:23} দেখ, মাবুদের ঝটিকা, তাঁর প্রচণ্ড ক্রোধ, হ্যাঁ, হু হু শব্দকারী ঝটিকা বের হচ্ছে; তা দুষ্টদের মাথায় লাগবে।
{30:24} যে পর্যন্ত মাবুদ তাঁর মনের অভিপ্রায় সফল ও সিদ্ধ না করেন, সেই পর্যন্ত তাঁর জ্বলন্ত ক্রোধ ফিরবে না; তোমরা শেষকালে তা বুঝতে পারবে।
{i31:1} নির্বাসন থেকে আনন্দ সহকারে ফিরে আসা
{31:1} মাবুদ বলেন, সেই সময়ে আমি ইসরাইলের সমস্ত গোষ্ঠীর আল্লাহ্‌ হব এবং তারা আমার লোক হবে।
{31:2} মাবুদ এই কথা বলেন, তলোয়ার থেকে রক্ষা পাওয়া লোকেরা মরুভূমিতে রহমত লাভ করলো; সে ইসরাইল, আমি তাকে বিশ্রাম দিতে গমন করলাম।
{31:3} মাবুদ দূর থেকে আমাকে দর্শন দিয়ে বললেন, আমি তো চিরন্তন প্রেমে তোমাকে মহব্বত করে আসছি, এজন্য আমি তোমার প্রতি চিরকাল বিশ্বস্ত থাকব।
{31:4} হে কুমারি ইসরাইল, আমি তোমাকে পুনর্বার গেঁথে তুলব, তুমি নির্মিত হবে, তুমি পুনর্বার তোমার তবল তুলে নেবে এবং আনন্দকারীদের শ্রেণীতে নৃত্য করতে করতে গমন করবে।
{31:5} তুমি সামেরিয়ার পর্বতমালায় পুনর্বার আঙ্গুরক্ষেত প্রস্তুত করবে; রোপনকারীরা আঙ্গুরলতা রোপণ করবে ও তার ফল ভোগ করবে।
{31:6} কেননা এমন দিন উপস্থিত হবে, যেদিন প্রহরীরা পর্বতময় আফরাহীম প্রদেশে ঘোষণা করে বলবে, উঠ, চল, আমরা সিয়োনে আমাদের আল্লাহ্‌ মাবুদের কাছে গমন করি।
{31:7} অতএব মাবুদ এই কথা বলেন, তোমরা ইয়াকুবের জন্য আনন্দরব কর, জাতিদের পূর্বপুরুষদের উদ্দেশে উচ্চধ্বনি কর, ঘোষণা কর, প্রশংসা কর, আর বল, হে মাবুদ, তোমার লোকদেরকে, ইসরাইলের অবশিষ্টাংশকে, উদ্ধার কর।
{31:8} দেখ, আমি তাদের উত্তর দেশ থেকে আনবো, দুনিয়ার প্রান্তভাগ থেকে সংগ্রহ করবো; তারা অন্ধ, খঞ্জ, গর্ভবতী ও প্রসূতিসুদ্ধ মহাসমাজ হয়ে এই স্থানে ফিরে আসবে।
{31:9} তারা কাঁদতে কাঁদতে আসবে এবং বিনয় সহকারে আমা দ্বারা চালিত হবে; আমি তাদের পানির স্রোতের কাছ দিয়ে সরল পথে গমন করাব, সেই পথে তারা হোঁচট খাবে না, যেহেতু আমি ইসরাইলের পিতা এবং আফরাহীম আমার প্রথমজাত পুত্র।
{31:10} হে জাতিবৃন্দ, তোমরা মাবুদের কালাম শোন এবং দূরস্থ উপকূলগুলোতে তা প্রচার কর; আর বল, যিনি ইসরাইলকে ছড়িয়ে দিয়েছেন, তিনিই তাকে সংগ্রহ করবেন, আর রক্ষক যেমন নিজের পালকে রক্ষা করে, তেমনি রক্ষা করবেন।
{31:11} কারণ মাবুদ ইয়াকুবকে উদ্ধার করেছেন, তার চেয়েও বেশি বলবানের হাত থেকে তাকে মুক্ত করেছেন।
{31:12} তারা এসে উঁচু সিয়োনে আনন্দগান করবে এবং স্রোতের মত প্রবাহিত হয়ে মাবুদের মঙ্গলদানের কাছে, গম, আঙ্গুর-রস, তেল, ভেড়ার বাচ্চাগুলোর ও বাছুরগুলোর জন্য আসবে এবং তাদের প্রাণ সুসিক্ত বাগানের মত হবে;
{31:13} তারা আর অবসন্ন হবে না। তখন কন্যারা নেচে আনন্দ করবে এবং যুবকেরা ও বৃদ্ধেরা একত্র হয়ে আনন্দ করবে; কারণ আমি তাদের শোক উল্লাসে পরিণত করবো; তাদের সান্ত্বনা দেব ও দুঃখ ঘুচিয়ে আহ্লাদিত করবো।
{31:14} আর আমি পুষ্টিকর দ্রব্য দ্বারা ইমামদের প্রাণ আপ্যায়িত করবো এবং আমার মঙ্গলদান দ্বারা আমার লোকেরা তৃপ্ত হবে, মাবুদ এই কথা বলেন।
{31:15} মাবুদ এই কথা বলেন, রামায় আওয়াজ শোনা যাচ্ছে, হাহাকার ও ভীষণ কান্নাকাটি হচ্ছে! রাহেলা তার সন্তানদের জন্য কাঁদছে, সে তার সন্তানদের বিষয়ে প্রবোধ কথা মানে না, কেননা তারা নেই।
{31:16} মাবুদ এই কথা বলেন, তোমার কান্নার আওয়াজ ও চোখের পানি মুছে ফেল; কেননা তোমার কাজের পুরস্কার দেওয়া হবে, মাবুদ এই কথা বলেন, আর তারা দুশমনের দেশ থেকে ফিরে আসবে।
{31:17} তোমার শেষকালের বিষয়ে প্রত্যাশা আছে, মাবুদ এই কথা বলেন; হ্যাঁ, তোমার সন্তানেরা নিজেদের অঞ্চলে ফিরে আসবে।
{31:18} আমি আফরাহীমের স্বর স্পষ্ট শুনতে পেয়েছি; সে খেদোক্তি করে বলেছে, ‘যাকে বশ করা হয় নি এমন বাছুরটির মত তুমি আমাকে শাস্তি দিয়েছ, আমি শাস্তি ভোগ করেছি; আমাকে ফিরাও, তাতে আমি ফিরব, কেননা তুমিই আমার আল্লাহ্‌ মাবুদ।
{31:19} আমি ফিরার পর অনুতাপ করলাম ও শিক্ষা পাবার পর ঊরুদেশে আঘাত করলাম; আমি লজ্জিত ও নিতান্ত বিষণ্ন হলাম, কেননা নিজের যৌবনকালের অপযশ বহন করলাম।’
{31:20} আফরাহীম কি আমার প্রিয় পুত্র? সে কি আনন্দদায়ী বালক? হ্যাঁ, যতবার আমি তার বিরুদ্ধে কথা বলি, ততবার পুনরায় তাকে সাগ্রহে স্মরণ করি; এই কারণে তার জন্য আমার অন্তর ব্যাকুল হয়; অবশ্য আমি তার প্রতি করুণা করবো, মাবুদ এই কথা বলেন।
{31:21} তুমি স্থানে স্থানে নিজের জন্য পথের চিহ্ন রাখ, স্তম্ভ স্থাপন কর, যে পথে গমন করেছিলে, সেই রাজপথে মনোনিবেশ কর; হে ইসরাইল-কুমারী, ফিরে এসো; তোমার এসব নগরে ফিরে এসো।
{31:22} অয়ি বিপথগামিনী কন্যে, কতকাল ভ্রমণ করবে? মাবুদ তো দুনিয়াতে একটি নতুন নিয়ম সৃষ্টি করলেন; নারী পুরুষকে বেষ্টন করবে।
{31:23} বাহিনীগণের মাবুদ, ইসরাইলের আল্লাহ্‌, এই কথা বলেন, আমি যখন এই লোকদের বন্দীদশা ফিরাব, তখন তারা এহুদা দেশে ও সেখানকার সকল নগরে পুনর্বার এই কথা বলবে, ‘হে ধর্মময় নিবাস, হে পবিত্র-পর্বত, মাবুদ তোমাকে দোয়া করুন।’
{31:24} এহুদা ও তার সমস্ত নগর এবং কৃষকরা ও যারা পালের সঙ্গে ইতস্তত ভ্রমণ করে, তারা সেখানে একত্রে বাস করবে।
{31:25} কারণ আমি আপ্যায়িত করেছি ক্লান্ত প্রাণকে এবং প্রত্যেক অবসন্ন প্রাণকে তৃপ্ত করেছি।
{31:26} তখন আমি ঘুম থেকে জেগে দৃষ্টিপাত করলাম, আর আমার ঘুম আমার সুখদায়ক ছিল।
{31:27} মাবুদ বলেন, দেখ, এমন সময় আসছে, যে সময়ে আমি ইসরাইল-কুল ও এহুদা-কুলরূপ ক্ষেতে মানুষকে ও পশুকে বীজের মত বপন করবো;
{31:28} আর যেমন আমি তাদের উন্মূলন, উৎপাটন, নিপাত, বিনাশ ও অমঙ্গল করতে জাগ্রত ছিলাম, তেমনি তাদেরকে গাঁথতে ও রোপণ করতেও জাগ্রত থাকব, মাবুদ এই কথা বলেন।
{31:29} সেই সময়ে লোকে আর বলবে না, পিতারা আঙ্গুর ফল খেয়েছিলেন, তাই সন্তানদের দাঁত টকেছে।
{31:30} কিন্তু প্রত্যেকে নিজ নিজ অপরাধের দরুন মরবে; যে ব্যক্তি আঙ্গুর ফল খাবে তারই দাঁত টকে যাবে।
{i31:31} নতুন নিয়ম
{31:31} মাবুদ বলেন, দেখ, এমন সময় আসছে, যে সময়ে আমি ইসরাইল-কুল ও এহুদা-কুলের সঙ্গে একটি নতুন নিয়ম স্থির করবো।
{31:32} মিসর দেশ থেকে তাদের পূর্বপুরুষদেরকে হাত ধরে বের করে আনবার দিনে আমি তাদের সঙ্গে যে নিয়ম স্থির করেছিলাম, সেই নিয়মানুসারে নয়; আমি তাদের স্বামী হলেও তারা আমার সেই নিয়ম লঙ্ঘন করলো, মাবুদ এই কথা বলেন।
{31:33} কিন্তু সেই সকল দিনের পর আমি ইসরাইল-কুলের সঙ্গে এই নিয়ম স্থির করবো, মাবুদ এই কথা বলেন, আমি তাদের অন্তরে আমার শরীয়ত দেব ও তাদের অন্তরে তা লিখব; এবং আমি তাদের আল্লাহ্‌ হব ও তারা আমার লোক হবে।
{31:34} আর, ‘তোমরা মাবুদকে জান,’ এই কথা বলে তারা প্রত্যেকে নিজ নিজ প্রতিবেশীকে ও আপন আপন ভাইকে আর শিক্ষা দেবে না; কারণ তারা ক্ষুদ্র ও মহান সকলেই আমাকে জানবে, মাবুদ এই কথা বলেন; কেননা আমি তাদের অপরাধ মাফ করবো এবং তাদের গুনাহ্‌ আর স্মরণে আনবো না।
{31:35} যিনি দিনের বেলায় আলোর জন্য সূর্যকে এবং রাতের বেলায় আলোর জন্য চাঁদকে ও তারাগুলোকে নির্দিষ্ট নিয়ম দেন, যিনি সমুদ্রকে আলোড়ন করলে তার তরঙ্গ কল্লোল-ধ্বনি করে, সেই মাবুদ এই কথা বলেন;
{31:36} ‘বাহিনীগণের মাবুদ’ তাঁর নাম; যদি এসব নিয়ম আমার সম্মুখ থেকে অদৃশ্য হয়, — মাবুদ এই কথা বলেন, — তবে আমার সম্মুখে নিত্যস্থায়ী জাতি হিসেবে ইসরাইল-বংশের অবস্থিতিও শেষ হবে।
{31:37} মাবুদ এই কথা বলেন, যদি উপরে আসমান পরিমাপ করা যায়, নিম্নে দুনিয়ার মূল যদি অনুসন্ধান করে পাওয়া যায়, তবে আমিও তাদের কৃত সমস্ত কাজের দরুন ইসরাইলের সমস্ত বংশকে দূর করবো, মাবুদ এই কথা বলেন।
{i31:38} জেরুশালেম নগরীর বৃদ্ধি
{31:38} মাবুদ বলেন, দেখ, এমন সময় আসছে, যে সময়ে হননেলের উচ্চগৃহ থেকে কোণের দ্বার পর্যন্ত নগরটি মাবুদের উদ্দেশে নির্মিত হবে;
{31:39} এবং সেখান থেকে মানরজ্জু বরাবর সম্মুখপথে গারেব উপপর্বতের উপর দিয়ে টানা যাবে ও ঘুরে গোয়াতে উপস্থিত হবে।
{31:40} আর লাশ ও ভস্মের সমস্ত উপত্যকা ও কিদ্রোণ স্রোত পর্যন্ত সকল ক্ষেত, পূর্বদিক্‌স্থ অশ্ব-দ্বারের কোণ পর্যন্ত, মাবুদের উদ্দেশে পবিত্র হবে; তা কোন কালেও আর উৎপাটিত বা নিপাতিত হবে না।
{i32:1} হযরত ইয়ারমিয়া একটা জমি ক্রয় করলেন
{32:1} এহুদার বাদশাহ্‌ সিদিকিয়ের দশম বছরে, অর্থাৎ বখতে-নাসারের অষ্টাদশ বছরে, মাবুদের কাছ থেকে যে কালাম ইয়ারমিয়ার কাছে নাজেল হল।
{32:2} সেই সময়ে ব্যাবিলনের বাদশাহ্‌র সৈন্যসামন্ত জেরুশালেম অবরোধ করছিল এবং ইয়ারমিয়া নবী এহুদার রাজপ্রাসাদে স্থিত রক্ষীদের প্রাঙ্গণে বন্দী ছিলেন;
{32:3} যেহেতু এহুদার বাদশাহ্‌ সিদিকিয় তাঁকে অবরুদ্ধ করেছিলেন, বলেছিলেন, তুমি কেন ভবিষ্যদ্বাণী বলে বলছো, ‘মাবুদ এই কথা বলেন, দেখ, আমি এই নগর ব্যাবিলনের বাদশাহ্‌র হাতে তুলে দেব এবং সে এটি হস্তগত করবে;
{32:4} আর এহুদার বাদশাহ্‌ সিদিকিয় কল্‌দীয়দের হাত থেকে রক্ষা পাবে না, কিন্তু ব্যাবিলনের বাদশাহ্‌র হাতে অবশ্যই তুলে দেওয়া হবে এবং সম্মুখাসম্মুখি হয়ে তার সঙ্গে কথা বলবে ও স্বচক্ষে তার চোখ দেখবে;
{32:5} আর সে সিদিকিয়কে ব্যাবিলনে নিয়ে যাবে; এবং আমি যে পর্যন্ত তার তত্ত্বাবধান না করবো, ততদিন পর্যন্ত সে সেই স্থানে থাকবে, মাবুদ এই কথা বলেন; তোমরা কল্‌দীয়দের সঙ্গে যুদ্ধ করেও কৃতকার্য হবে না’?
{32:6} ইয়ারমিয়া বললেন, মাবুদের এই কালাম আমার কাছে উপস্থিত হয়েছিল,
{32:7} দেখ, তোমার চাচা শল্লুমের পুত্র হনমেল তোমার কাছে এসে এই কথা বলবে, অনাথোতে আমার যে ক্ষেত আছে, তা তুমি নিজের জন্য ক্রয় কর, কেননা ক্রয় দ্বারা তা মুক্ত করার অধিকার তোমার আছে।
{32:8} পরে মাবুদের কালাম অনুসারে আমার চাচার পুত্র হনমেল রক্ষীদের প্রাঙ্গণে আমার কাছে এসে আমাকে বললো, আরজ করি, বিন্‌ইয়ামীন প্রদেশস্থ অনাথোতে আমার যে ক্ষেত আছে, তা তুমি ক্রয় কর; কেননা উত্তরাধিকার তোমার এবং মুক্ত করার অধিকার তোমার; তুমি নিজের জন্য তা ক্রয় কর।
{32:9} তখন আমি বুঝলাম, এ মাবুদের কালাম। পরে আমি আমার চাচার পুত্র হনমেলের কাছে অনাথোতে অবস্থিত সেই ক্ষেত ক্রয় করলাম ও তার মূল্য সতেরো শেকল রূপা তাকে ওজন করে দিলাম।
{32:10} আর আমি দলিলে স্বাক্ষর করলাম, সীলমোহর করলাম ও সাক্ষী রাখলাম এবং তাকে সেই রূপা নিক্তিতে ওজন করে দিলাম।
{32:11} পরে বিধি ও নিয়ম সম্বলিত দলিলের দুই অনুলিপি, অর্থাৎ সীলমোহর করা একটি পত্র ও খোলা একটি পত্র নিলাম।
{32:12} পরে আমার জ্ঞাতি হনমেলের সাক্ষাতে এবং দলিলে স্বাক্ষরকারী সাক্ষীদের সাক্ষাতে, রক্ষীদের প্রাঙ্গণে উপবিষ্ট সমস্ত ইহুদীর সাক্ষাতে আমি সেই দলিল মহসেয়ের পৌত্র নেরিয়ের পুত্র বারূকের হাতে তুলে দিলাম।
{32:13} আর তাদের সাক্ষাতে বারূককে এই হুকুম করলাম,
{32:14} বাহিনীগণের মাবুদ, ইসরাইলের আল্লাহ্‌, এই কথা বলেন, তুমি এই সীলমোহর করা ও খোলা দু’খানা দলিল নিয়ে একটি মাটির পাত্রে রাখ, যেন অনেক দিন থাকে।
{32:15} কেননা বাহিনীগণের মাবুদ, ইসরাইলের আল্লাহ্‌, এই কথা বলেন, বাড়ির, ক্ষেত ও আঙ্গুর-ক্ষেতের ক্রয়-বিক্রয় এই দেশে আবার চলবে।
{i32:16} হযরত ইয়ারমিয়ার মুনাজাত
{32:16} নেরিয়ের পুত্র বারূককে সেই দলিল দেবার পর আমি মাবুদের কাছে এই মুনাজাত করলাম,
{32:17} হে সার্বভৌম মাবুদ! দেখ, তুমিই তোমার মহাপরাক্রম ও প্রসারিত বাহু দ্বারা আসমান ও দুনিয়া নির্মাণ করেছ; তোমার অসাধ্য কিছুই নেই।
{32:18} তুমি হাজার পুরুষ পর্যন্ত অটল মহব্বত করে থাক; আর পূর্বপুরুষদের অপরাধের প্রতিফল তাদের পরবর্তী সন্তানদের কোলে দিয়ে থাক; তুমি মহান ও পরাক্রান্ত আল্লাহ্‌, বাহিনীগণের মাবুদ তোমার নাম।
{32:19} তুমি মন্ত্রণায় মহান ও কর্মে শক্তিমান; প্রত্যেককে তার নিজ নিজ পথ অনুসারে ও নিজ নিজ কাজ অনুসারে সমূচিত ফল দেবার জন্য তাদের সমস্ত পথের প্রতি তোমার চোখ খোলা রয়েছে।
{32:20} তুমি মিসর দেশে নানা চিহ্ন ও অদ্ভুত লক্ষণ দেখিয়েছিলে, আজ পর্যন্তও ইসরাইল ও সমস্ত মানবজাতির মধ্যে করে আসছ; আর নিজের জন্য কীর্তি সাধন করেছ, আজও করছো।
{32:21} তুমি চিহ্ন-কাজ, অদ্ভুত লক্ষণ, বলবান হাত, প্রসারিত বাহু ও ভয়ঙ্কর মহাকর্ম দ্বারা তোমার লোক ইসরাইলকে মিসর দেশ থেকে বের করেছিলে।
{32:22} আর এই যে দুগ্ধ-মধু-প্রবাহী দেশ দিতে তাদের পূর্বপুরুষদের কাছে শপথ করেছিলে, তা তাদেরকে দিয়েছিলে;
{32:23} এবং তারা এসে তা অধিকার করেছিল; কিন্তু তারা তোমার কথা মান্য করে নি, তোমার শরীয়তের পথেও চলে নি; তুমি যা পালন করতে হুকুম করেছিলে, তার কিছুই পালন করে নি, এজন্য তুমি তাদের উপরে এ সব অমঙ্গল ঘটিয়েছ।
{32:24} ঐ সমস্ত জাঙ্গাল দেখ, ওরা জয় করার নিমিত্ত নগরের কাছে এসেছে; এবং তলোয়ার, দুর্ভিক্ষ ও মহামারী দ্বারা এর বিপরীতে যুদ্ধকারী কল্‌দীয়দের হাতে নগর দেওয়া হয়েছে; তুমি যা বলেছ, তা সফল হয়েছে; আর দেখ, এসব তুমি দেখছো।
{32:25} আর, হে সার্বভৌম মাবুদ, তুমি আমাকে বলেছ, তুমি টাকা দিয়ে ক্ষেত ক্রয় কর ও সাক্ষী রাখ, কিন্তু এই নগর কল্‌দীয়দের হাতে দেওয়া হল।
{i32:26} নির্বাসন থেকে ফিরে আসার পুনঃনিশ্চয়তা
{32:26} পরে ইয়ারমিয়ার কাছে মাবুদের এই কালাম নাজেল হল,
{32:27} দেখ, আমিই মাবুদ সমস্ত মানুষের আল্লাহ্‌; আমার অসাধ্য কি কিছু আছে?
{32:28} অতএব মাবুদ এই কথা বলেন, দেখ, আমি কল্‌দীয়দের হাতে ও ব্যাবিলনের বাদশাহ্‌ বখতে-নাসারের হাতে এই নগর তুলে দেব, তাতে সে তা হস্তগত করবে।
{32:29} আর যে কল্‌দীয়েরা এই নগরের বিরুদ্ধে যুদ্ধ করছে, তারা প্রবেশ করে এই নগরে আগুন লাগাবে; এবং আমাকে অসন্তুষ্ট করার জন্য যেসব বাড়ির ছাদে লোকেরা বালের উদ্দেশে ধূপ জ্বালাত ও অন্য দেবতাদের উদ্দেশে পানীয় নৈবেদ্য ঢেলে দিত, সেসব গৃহসুদ্ধ এই নগর আগুনে পুড়িয়ে দেবে।
{32:30} কেননা বনি-ইসরাইল ও এহুদার লোকেরা বাল্যকাল থেকে, আমার দৃষ্টিতে যা মন্দ, কেবল তা-ই করে আসছে; বাস্তবিক বনি-ইসরাইল নিজেদের হস্তকৃত বস্তু দ্বারা আমাকে কেবল অসন্তুষ্ট করেছে, মাবুদ এই কথা বলেন।
{32:31} কারণ এই নগর নির্মিত হবার দিন থেকে আজ পর্যন্ত এটি আমার ক্রোধ ও কোপের কারণ হয়ে আসছে; সেজন্য এখন এটি আমার সম্মুখ থেকে দূর করে দেব।
{32:32} কেননা বনি-ইসরাইল ও এহুদার লোকেরা, অর্থাৎ তারা, তাদের বাদশাহ্‌রা, কর্মকর্তারা, ইমামেরা, নবীরা, এহুদার লোকেরা ও জেরুশালেম-নিবাসীরা আমাকে অসন্তুষ্ট করার জন্য নানা রকম দুষ্কর্ম করেছে।
{32:33} তারা আমার প্রতি পিঠ ফিরিয়েছে, মুখ নয়; আমি তাদের শিক্ষা দিলে, খুব ভোরে উঠে শিক্ষা দিলেও, তারা উপদেশ গ্রহণ করার জন্য কান দেয় নি।
{32:34} কিন্তু যে গৃহের উপরে আমার নাম কীর্তিত হয়েছে, তা নাপাক করতে তার মধ্যে তাদের ঘৃণার বস্তুগুলো স্থাপন করেছে।
{32:35} আর তারা মোলকের উদ্দেশে নিজ নিজ পুত্রকন্যাদেরকে আগুনের মধ্য দিয়ে গমন করাবার জন্য হিন্নোম-সন্তানের উপত্যকায় বালের উচ্চস্থলীগুলো নির্মাণ করেছে, আমি তা হুকুম করি নি; তা আমার মনেও উদয় হয় নি যে, তারা এই ঘৃণার কাজ করে, যেন এহুদাকে গুনাহ্‌ করায়।
{32:36} অতএব এখন, তোমরা যে নগরের বিষয়ে বলে থাক, এটি তলোয়ার, দুর্ভিক্ষ ও মহামারী দ্বারা ব্যাবিলনের বাদশাহ্‌র হস্তগত হল, এই নগরের বিষয়ে মাবুদ, ইসরাইলের আল্লাহ্‌, এই কথা বলেন;
{32:37} দেখ, আমি নিজের ক্রোধ, কোপ ও প্রচণ্ড রোষে তাদেরকে যেসব দেশে ছড়িয়ে ছিটিয়ে দিয়েছি, সেসব দেশ থেকে তাদেরকে সংগ্রহ করবো এবং পুনর্বার এই স্থানে আনবো ও নির্ভয়ে বাস করাব।
{32:38} আর তারা আমার লোক হবে এবং আমি তাদের আল্লাহ্‌ হবো।
{32:39} আর আমি তাদের ও তাদের পরে তাদের সন্তানদের মঙ্গলের জন্য তাদেরকে এক অন্তর ও এক পথ দেব, যেন তারা চিরকাল আমাকে ভয় করে।
{32:40} আমি তাদের সঙ্গে এই নিত্যস্থায়ী নিয়ম স্থির করবো যে, তাদের প্রতি কখনও বিমুখ হব না, তাদের মঙ্গল করবো এবং তারা যেন আমাকে পরিত্যাগ না করে, এজন্য আমার প্রতি ভয় তাদের অন্তঃকরণে স্থাপন করবো।
{32:41} আমি তাদের মঙ্গলার্থে তাদের বিষয়ে আনন্দ করবো এবং বিশ্বস্তভাবে সর্বান্তঃকরণে ও সমস্ত প্রাণের সঙ্গে তাদেরকে এই দেশে রোপণ করবো।
{32:42} কেননা মাবুদ এই কথা বলেন, আমি যেমন এই লোকদের উপরে এ সব মহৎ অমঙ্গল এনেছি, তেমনি তাদের যে সমস্ত মঙ্গল ওয়াদা করেছি, সেসবও আনবো।
{32:43} আর এই যে দেশের বিষয়ে তোমরা বলছো, ‘এটা নরশূন্য ও পশুশূন্য ধ্বংসস্থান হয়েছে, কল্‌দীয়দের হস্তগত হয়েছে,
{32:44} এর মধ্যে আবার ক্ষেত ক্রয় করা যাবে। বিন্‌ইয়ামীন প্রদেশে, জেরুশালেমের চারদিকের অঞ্চলে, এহুদার সকল নগরে পার্বত্য অঞ্চলের সকল নগরে, নিম্নভূমির সকল নগরে ও দক্ষিণের সকল নগরে লোকেরা টাকা দিয়ে ক্ষেত ক্রয় করবে, দলিলে লিখে দেবে, সীলমোহর করবে ও তার সাক্ষী রাখবে; কেননা আমি তাদের বন্দীদশা ফিরাব, মাবুদ এই কথা বলেন।
{i33:1} শাস্তির পরে সুস্থতার ওয়াদা
{33:1} ইয়ারমিয়া তখনও রক্ষীদের প্রাঙ্গণে রুদ্ধ ছিলেন আর সেই সময়ে মাবুদের কালাম দ্বিতীয়বার তাঁর কাছে নাজেল হল,
{33:2} যথা, মাবুদ, যিনি এই কাজ সাধন করেন, যিনি তা সুস্থির করার জন্য নিরূপণ করেন, যাঁর নাম মাবুদ, তিনি এই কথা বলেন;
{33:3} তুমি আমাকে আহ্বান কর, আর আমি তোমাকে উত্তর দেব এবং এমন মহৎ ও দুরূহ নানা বিষয় তোমাকে জানাবো, যা তুমি জান না।
{33:4} কারণ এই নগরের যেসব বাড়ি ও এহুদার বাদশাহ্‌দের যেসব বাড়ি ও জাঙ্গাল ও তলোয়ার থেকে রক্ষার জন্য উৎপাটিত হয়েছে, সেই সকলের বিষয়ে মাবুদ, ইসরাইলের আল্লাহ্‌, এই কথা বলেন,
{33:5} লোকেরা কল্‌দীয়দের সঙ্গে যুদ্ধ করতে আসে, কিন্তু ঐ সমস্ত বাড়ি সেই মানুষের শবে পরিপূর্ণ হবে, যাদেরকে আমি আমার ক্রোধ ও আমার প্রচণ্ড কোপে আঘাত করেছি এবং যাদের সমস্ত নাফরমানীর দরুন এই নগর থেকে আমার মুখ লুকিয়েছি।
{33:6} দেখ, আমি এই নগরের ক্ষত বেঁধে এর চিকিৎসা করবো, তাদেরকে সুস্থ করবো ও তাদের কাছে প্রচুর শান্তি ও সত্য প্রকাশ করবো।
{33:7} আর আমি এহুদা ও ইসরাইলের বন্দীদশা ফিরাব এবং আগেকার দিনের মত পুনর্বার তাদের গেঁথে তুলব।
{33:8} আর তারা যেসব অপরাধ করে আমার বিরুদ্ধে গুনাহ্‌ করেছে, তা থেকে আমি তাদেরকে পাক-পবিত্র করবো; এবং তারা যেসব অপরাধ করে আমার বিরুদ্ধে গুনাহ্‌ ও বিদ্রোহ করেছে, সেসব আমি মাফ করবো।
{33:9} আর দুনিয়ার সমস্ত জাতির সম্মুখে এই নগর আমার পক্ষে আনন্দের কীর্তি, প্রশংসা ও শোভাস্বরূপ হবে; আমি তাদের যে সমস্ত মঙ্গল করবো, তা তারা শুনবে এবং আমি নগরের যে সমস্ত মঙ্গল ও শান্তি বিধান করবো, সেই কারণে তারা থরথর করে কাঁপবে।
{33:10} মাবুদ এই কথা বলেন, তোমরা এই যে স্থানকে ধ্বংসপ্রাপ্ত, নরশূন্য ও পশুশূন্য বলে থাক, হ্যাঁ, এহুদার যে নগরগুলো ও জেরুশালেমের যেসব পথ উৎসন্ন, নরশূন্য, জনশূন্য ও পশুবিহীন হয়েছে,
{33:11} এই স্থানে পুনর্বার আমোদের আওয়াজ ও আনন্দের আওয়াজ, বর ও কন্যার কণ্ঠস্বর শোনা যাবে; এবং তাদেরও কণ্ঠস্বর শোনা যাবে, যারা বলে, ‘বাহিনীগণের মাবুদের প্রশংসা কর, কেননা মাবুদ মঙ্গলস্বরূপ, তাঁর অটল মহব্বত অনন্তকালস্থায়ী,’ আর যারা মাবুদের গৃহে প্রশংসা-গজলরূপ উপহার আনয়ন করে। কেননা আগেকার দিনের মত আমি এই দেশের বন্দীদশা ফিরাব, মাবুদ এই কথা বলেন।
{33:12} বাহিনীগণের মাবুদ এই কথা বলেন, এই নরশূন্য ও পশুশূন্য ধ্বংসস্থানে এবং এর সমস্ত নগর আবার রাখালদের চারণভূমি হবে, তারা নিজেদের পাল শয়ন করাবে।
{33:13} পার্বত্য অঞ্চলের, নিম্নভূমির, দক্ষিণের সকল নগরে, বিন্‌ইয়ামীন দেশে ও জেরুশালেমের চারদিকের অঞ্চলে এবং এহুদার সকল নগরে, ভেড়া গণনাকারীর লোকের হাতের নিচ দিয়ে ভেড়ার পালেরা পুনরায় চলবে, মাবুদ এই কথা বলেন।
{i33:14} ন্যায়বান তরুশাখা ও দাউদের সঙ্গে নিয়ম
{33:14} মাবুদ বলেন, দেখ, এমন সময় আসছে, যখন আমি সেই মঙ্গলের কথা সফল করবো, যা আমি ইসরাইল-কুলের ও এহুদা কুলের সম্বন্ধে বলেছি।
{33:15} সেই সকল দিনে ও সেই সময়ে আমি দাউদের বংশে ধার্মিকতার এক তরুশাখাকে উৎপন্ন করবো; তিনি দেশে ন্যায়বিচার ও ধার্মিকতার অনুষ্ঠান করবেন।
{33:16} সেই সকল দিনে এহুদা উদ্ধার পাবে, জেরুশালেম নির্ভয়ে বাস করবে, আর সে এই নামে আখ্যাত হবে, ‘মাবুদ আমাদের ধার্মিকতা।’
{33:17} কেননা মাবুদ এই কথা বলেন, ইসরাইল-কুলের সিংহাসনে উপবিষ্ট হবার জন্য দাউদের বংশে পুরুষের অভাব হবে না;
{33:18} আর নিত্য আমার সম্মুখে পোড়ানো-কোরবানী, শস্য-উৎসর্গ ও পশু-কোরবানী করতে লেবীয় ইমামদের মধ্যে লোকের অভাব হবে না।
{33:19} পরে ইয়ারমিয়ার কাছে মাবুদের কালাম নাজেল হল,
{33:20} যথা, মাবুদ বলেন, তোমরা যদি দিন সম্বন্ধীয় আমার নিয়ম কিংবা রাত সম্বন্ধীয় আমার নিয়ম এরকম ভঙ্গ করতে পার যে, যথাসময়ে দিন কি রাত না হয়,
{33:21} তবে আমার গোলাম দাউদের সঙ্গে আমার যে নিয়ম আছে, তাও ভঙ্গ করা যাবে, তার সিংহাসনে বসতে তার বংশজাত লোকের অভাব হবে; এবং আমার পরিচারক লেবীয় ইমামদের সঙ্গে কৃত আমার নিয়মও ভঙ্গ করা হবে।
{33:22} আসমানের বাহিনী যেমন গণনা করা যায় না ও সমুদ্রের বালি যেমন পরিমাণ করা যায় না, তেমনি আমি আমার গোলাম দাউদের বংশকে ও আমার পরিচারক লেবীয়দেরকে বৃদ্ধি করবো।
{33:23} আবার ইয়ারমিয়ার কাছে মাবুদের এই কালাম নাজেল হল,
{33:24} এই লোকেরা কি বলেছে, তা কি তুমি টের পাও নি? তারা বলেছে, মাবুদ যে দুই গোষ্ঠীকে মনোনীত করেছিলেন, তাদেরকে অগ্রাহ্য করেছেন; এভাবে তারা আমার লোকবৃন্দকে তুচ্ছজ্ঞান করে, তাদের সম্মুখে তারা আর জাতি বলে গণ্য হয় না।
{33:25} মাবুদ এই কথা বলেন, যদি দিন ও রাত সম্বন্ধীয় আমার নিয়ম না থাকে, যদি আমি আসমান ও দুনিয়ার অনুশাসনগুলো নির্ধারণ না করে থাকি,
{33:26} তা হলে আমি ইয়াকুব ও আমার গোলাম দাউদের বংশকে অগ্রাহ্য করে ইব্রাহিম, ইসহাক ও ইয়াকুবের বংশের শাসনকর্তা করার জন্য তার বংশ থেকে লোকও গ্রহণ করবো না; সত্যিই আমি তাদের বন্দীদশা ফিরাব ও তাদের প্রতি করুণা করবো।
{i34:1} বাদশাহ্‌ সিদিকিয়ের বিষয়ে ভবিষ্যদ্বাণী
{34:1} ব্যাবিলনের বাদশাহ্‌ বখতে-নাসার, তাঁর সমস্ত সৈন্য ও তাঁর কর্তৃত্বাধীন ভূখণ্ডের সমস্ত রাজ্য এবং সমস্ত জাতি যে সময়ে জেরুশালেম ও তার সমস্ত নগরের বিরুদ্ধে যুদ্ধ করছিল, সেই সময়ে ইয়ারমিয়ার কাছে মাবুদের কাছ থেকে এই কালাম নাজেল হল,
{34:2} মাবুদ, ইসরাইলের আল্লাহ্‌, এই কথা বলেন, তুমি যাও, এহুদার বাদশাহ্‌ সিদিকিয়ের সঙ্গে আলাপ করে তাকে এই কথা বল, মাবুদ এই কথা বলেন, দেখ, আমি ব্যাবিলনের বাদশাহ্‌র হাতে এই নগর তুলে দেব, আর সে তা আগুনে পুড়িয়ে দেবে।
{34:3} তুমিও তার হাত থেকে রেহাই পাবে না, নিশ্চয়ই ধরা পড়বে ও তার হাতে তুলে দেওয়া হবে; এবং তুমি নিজের চোখে ব্যাবিলনের বাদশাহ্‌কে দেখবে ও সে সম্মুখাসম্মুখি হয়ে তোমার সঙ্গে কথা বলবে, আর তুমি ব্যাবিলনে গমন করবে।
{34:4} তবুও, হে এহুদার বাদশাহ্‌ সিদিকিয়, মাবুদের কালাম শোন; মাবুদ তোমার বিষয়ে এই কথা বলেন, তুমি তলোয়ারের আঘাতে মারা পড়বে না;
{34:5} তুমি শান্তিতে মরবে এবং তোমার পূর্বপুরুষদের জন্য, তোমার পূর্ববর্তী বাদশাহ্‌দের জন্য, যেমন আগুন জ্বালানো হয়েছিল, তেমনি লোকে তোমার জন্যও আগুন জ্বালাবে এবং ‘হায় মালিক’ বলে তোমার জন্য মাতম করবে; কেননা মাবুদ বলেন, আমি এই কথা বললাম।
{34:6} পরে ইয়ারমিয়া নবী জেরুশালেমে এহুদার বাদশাহ্‌ সিদিকিয়কে ঐ সমস্ত কথা বললেন;
{34:7} সেই সময়ে ব্যাবিলনের বাদশাহ্‌র সৈন্যরা জেরুশালেমের বিরুদ্ধে ও এহুদার অবশিষ্ট সমস্ত নগরের বিরুদ্ধে, লাখীশের বিরুদ্ধে ও অসেকার বিরুদ্ধে যুদ্ধ করছিল; বাস্তবিক এহুদা দেশস্থ নগরের মধ্যে প্রাচীরবেষ্টিত সেই দু’টি মাত্র নগর অবশিষ্ট ছিল।
{i34:8} গোলামদের প্রতি অন্যায়ের জন্য অনুযোগ
{34:8} বাদশাহ্‌ সিদিকিয় জেরুশালেমের সমস্ত লোকের সঙ্গে তাদের কাছে মুক্তি ঘোষণার জন্য নিয়ম স্থির করার পর মাবুদের কাছ থেকে যে কালাম ইয়ারমিয়ার কাছে নাজেল হল, তার বৃত্তান্ত।
{34:9} স্থির হয়েছিল যে, প্রত্যেকে নিজ নিজ ইবরানী গোলামকে ও ইবরানী বাঁদীকে মুক্ত করে বিদায় করবে, কেউ তাদেরকে অর্থাৎ নিজেদের ইহুদী ভাইকে দিয়ে গোলামী করাবে না।
{34:10} আর, সমস্ত কর্মকর্তা ও সমস্ত লোক সম্মত হয়েছিল; তারা এই নিয়মে আবদ্ধ হয়েছিল যে, প্রত্যেকে নিজ নিজ গোলাম বাঁদীকে মুক্ত করে বিদায় করবে, আর গোলামী করাবে না; তারা সম্মত হয়ে তাদেরকে মুক্ত করে বিদায় করেছিল।
{34:11} কিন্তু পরবর্তীকালে তারা তাদের মনোভাব পরিবর্তন করলো, যাদেরকে মুক্ত করে বিদায় করেছিল, সেই গোলাম-বাঁদীদেরকে আবার আনিয়ে নিজেদের গোলাম-বাঁদী করার জন্য বশীভূত করলো।
{34:12} এজন্য মাবুদ থেকে এই কালাম ইয়ারমিয়ার কাছে নাজেল হল,
{34:13} মাবুদ, ইসরাইলের আল্লাহ্‌, এই কথা বলেন, মিসর দেশ থেকে, গোলাম-গৃহ থেকে, তোমাদের পূর্বপুরুষদেরকে বের করে আনবার দিনে আমিই তাদের সঙ্গে এই নিয়ম করেছিলাম,
{34:14} ‘তোমার কোন ইবরানী ভাইকে যদি তোমার কাছ বিক্রি করা হয়, তবে সপ্তম বছরের শেষে তুমি তাকে মুক্ত করবে; সে ছয় বছর তোমার গোলামী করার পর তুমি তাকে মুক্ত করে নিজের কাছ থেকে চলে যেতে দেবে।’ কিন্তু তোমাদের পূর্বপুরুষেরা আমার কালাম মান্য করে নি এবং তাতে কান দেয় নি।
{34:15} সম্প্রতি তোমরা ফিরেছিলে, আমার দৃষ্টিতে যা ন্যায্য, তা-ই করেছিলে, অর্থাৎ প্রত্যেকে নিজ নিজ প্রতিবেশীর মুক্তি ঘোষণা করেছিলে এবং যে গৃহের উপরে আমার নাম কীর্তিত হয়েছে, তার মধ্যে আমার সম্মুখে নিয়ম স্থির করেছিলে।
{34:16} কিন্তু এখন তোমরা ঘুরে গেছ, আমার নাম নাপাক করেছ; যাদেরকে মুক্ত করে তাদের ইচ্ছা অনুযায়ী বিদায় দিয়েছিলে, তাদেরকে প্রত্যেককে নিজ নিজ গোলাম-বাঁদী করেছ, তোমরা তাদেরকে নিজেদের গোলাম-বাঁদী করার জন্য বশীভূত করেছ।
{34:17} এজন্য মাবুদ এই কথা বলেন, তোমরা আপন আপন ভাই ও প্রতিবেশীর মুক্তি ঘোষণা করতে আমার কথায় মনযোগ দাও নি; অতএব মাবুদ বলেন, দেখ, আমি তোমাদের বিরুদ্ধে তলোয়ার, মহামারী ও দুর্ভিক্ষের মুক্তি ঘোষণা করছি, আমি তোমাদেরকে দুনিয়ার সমস্ত রাজ্যে ভেসে বেড়াবার জন্য তুলে দেব।
{34:18} যে লোকেরা আমার নিয়ম লঙ্ঘন করেছে, যারা আমার সাক্ষাতে নিয়ম করে তার কথা পালন করে নি, বাছুরকে দুই খণ্ড করে তার মধ্য দিয়ে গমন করেছে, আমি তাদেরকে তেমনি তাদের হাতে তুলে দেব;
{34:19} এহুদার কর্মকর্তারা, জেরুশালেমের কর্মকর্তারা, নপুংসকরা, ইমামেরা ও দেশের সমস্ত লোক, যারা বাছুরটির দুই খণ্ডের মধ্য দিয়ে গমন করেছে,
{34:20} তাদেরকে আমি তাদের দুশমনদের হাতে ও প্রাণনাশে সচেষ্ট লোকদের হাতে তুলে দেব; তাতে তাদের লাশ আসমানের পাখিদের ও ভূমির পশুদের খাদ্য হবে।
{34:21} আর এহুদার বাদশাহ্‌ সিদিকিয় ও তার কর্মকর্তাদেরকে আমি তাদের দুশমনদের ও প্রাণনাশে সচেষ্ট লোকদের হাতে, হ্যাঁ, ব্যাবিলনের বাদশাহ্‌র যে সৈন্যরা তোমাদের কাছ থেকে উঠে গেছে, তাদের হাতে তুলে দেব।
{34:22} মাবুদ বলেন, দেখ, আমি হুকুম দ্বারা তাদের এই নগরে ফিরিয়ে আনবো; আর তারা এই নগরের বিরুদ্ধে যুদ্ধ করে এটি হস্তগত করবে ও আগুনে পুড়িয়ে দেবে; আর আমি এহুদার সকল নগরকে জনশূন্য ধ্বংসস্থান করবো।
{i35:1} রেখবীয়দের বাধ্যতা
{35:1} ইউসিয়ার পুত্র এহুদার বাদশাহ্‌ যিহোয়াকীমের সময়ে মাবুদের কাছ থেকে এই কালাম ইয়ারমিয়ার কাছে নাজেল হল।
{35:2} তুমি রেখবীয় কুলজাত লোকদের কাছে গিয়ে তাদের সঙ্গে আলাপ কর এবং মাবুদের গৃহের একটি কুঠরীতে এনে তাদেরকে পান করার জন্য আঙ্গুর-রস দাও।
{35:3} তখন আমি হবৎসিনিয়ের পৌত্র ইয়ারমিয়ার পুত্র যাসিনিয়কে, তার ভাইদেরকে ও সকল পুত্র এবং রেখবীয়দের সমস্ত কুলকে সঙ্গে নিলাম;
{35:4} আমি তাদেরকে মাবুদের গৃহে আল্লাহ্‌র লোক যিগ্দলিয়ের পুত্র হাননের সন্তানদের কুঠরীতে নিয়ে গেলাম; শল্লুমের পুত্র মাসেয় নামক দ্বারপালের কুঠরীর উপরে কর্মকর্তাদের যে কুঠরী, উক্ত কুঠরী তার পাশে অবস্থিত।
{35:5} পরে আমি আঙ্গুর-রসে পূর্ণ কতিপয় ভাণ্ড ও কতকগুলো বাটি রেখবীয় কুলজাত লোকদের সম্মুখে রেখে তাদেরকে বললাম, তোমরা আঙ্গুর-রস পান কর।
{35:6} কিন্তু তারা বললো, আমরা আঙ্গুর-রস পান করবো না, কেননা আমাদের পূর্বপুরুষ রেখবের পুত্র যিহোনাদব আমাদের এই হুকুম দিয়েছেন, তোমরা ও তোমাদের সন্তানেরা কেউ কখনও আঙ্গুর-রস পান করবে না;
{35:7} আর বাড়ি নির্মাণ, বীজ বপন ও আঙ্গুর-ক্ষেতের চাষ করবে না এবং এই সকলের অধিকারী হবে না, কিন্তু সারা জীবন তাঁবুতে বাস করবে; যেন, তোমরা যে স্থানে প্রবাস করছো, সেই দেশে দীর্ঘজীবী হও।
{35:8} অতএব আমাদের পূর্বপুরুষ রেখবের পুত্র যিহোনাদব আমাদের যেসব হুকুম দিয়েছেন, সেই অনুসারে আমরা তাঁর হুকুম পালন করে আসছি; ফলত আমরা ও আমাদের স্ত্রী-পুত্র-কন্যারা সারা জীবনে আঙ্গুর-রস পান করি নি,
{35:9} এবং আমাদের বাসের জন্য বাড়ি নির্মাণ করি নি; আর আঙ্গুর-ক্ষেত, শস্য ক্ষেত বা বীজ আমাদের নেই;
{35:10} কিন্তু আমরা তাঁবুবাসী এবং আমাদের পূর্বপুরুষ যিহোনাদব আমাদের যে সমস্ত হুকুম দিয়েছেন, সেই সকল মেনে সেই অনুসারে কাজ করে আসছি।
{35:11} কিন্তু ব্যাবিলনের বাদশাহ্‌ বখতে-নাসার যখন এই দেশের মধ্যে আসলেন, তখন আমরা বললাম, এসো, আমরা কল্‌দীয় সৈন্য ও অরামীয় সৈন্যের সম্মুখ থেকে জেরুশালেমে চলে যাই; এজন্য আমরা জেরুশালেমে বাস করছি।
{35:12} পরে ইয়ারমিয়ার কাছে মাবুদের এই কালাম নাজেল হল,
{35:13} বাহিনীগণের মাবুদ, ইসরাইলের আল্লাহ্‌, এই কথা বলেন, তুমি গিয়ে এহুদার লোকদের ও জেরুশালেম-নিবাসীদেরকে বল, মাবুদ বলেন, তোমরা আমার কালাম পালন করার জন্য কি উপদেশ গ্রহণ করবে না?
{35:14} রেখবের পুত্র যিহোনাদব তার সন্তানদেরকে আঙ্গুর-রস পান করতে বারণ করলে তার সেই হুকুমে অটল রয়েছে; আজও তারা আঙ্গুর-রস পান করে না, কারণ তারা তারাদের পূর্বপুরুষদের হুকুম মানে; কিন্তু আমি তোমাদের কাছে কথা বলেছি, খুব ভোরে উঠে বলেছি, তবুও তোমরা আমার কথায় মনযোগ দাও নি।
{35:15} আমি আমার সমস্ত গোলাম নবীদেরকে তোমাদের কাছে প্রেরণ করেছি, খুব ভোরে উঠে প্রেরণ করে তোমাদেরকে বলেছি, তোমরা নিজ নিজ কুপথ থেকে ফির, তোমাদের আচার-ব্যবহার শুদ্ধ কর এবং অন্য দেবতাদের সেবা করবার জন্য তাদের পিছনে যেও না; তাতে আমি তোমাদের ও তোমাদের পূর্বপুরুষদের যে দেশ দিয়েছি, তার মধ্যে তোমরা বাস করবে, কিন্তু তোমরা কান দাও নি এবং আমার কথায় মনযোগ দাও নি।
{35:16} রেখবের পুত্র যিহোনাদব যা হুকুম করেছিল, তার সন্তানেরা তা-ই অটলভাবে পালন করছে; কিন্তু এই জাতি আমার কথায় মনযোগ দেয় নি।
{35:17} এজন্য মাবুদ, বাহিনীগণের আল্লাহ্‌, ইসরাইলের আল্লাহ্‌, এই কথা বলেন, দেখ, আমি এহুদার বিপরীতে ও জেরুশালেম-নিবাসী সকলের বিপরীতে যেসব অমঙ্গলের কথা বলেছি, সেসব তাদের প্রতি ঘটাবো; কারণ আমি তাদের কাছে কথা বলেছি, কিন্তু তারা শোনে নি এবং তাদেরকে আহ্বান করেছি, কিন্তু তারা উত্তর দেয় নি।
{35:18} পরে ইয়ারমিয়া রেখবীর কুলকে বললেন, বাহিনীগণের মাবুদ, ইসরাইলের আল্লাহ্‌, এই কথা বলেন, তোমরা নিজেদের পূর্বপুরুষ যিহোনাদবের হুকুমে মনযোগ দিয়েছ, তার সমস্ত আদেশমালা পালন করেছ ও তার সমস্ত হুকুম অনুসারে কাজ করেছ;
{35:19} এজন্য বাহিনীগণের মাবুদ, ইসরাইলের আল্লাহ্‌, এই কথা বলেন, রেখবের পুত্র যিহোনাদবের জন্য আমার সম্মুখে দাঁড়াবার লোকের অভাব কখনও হবে না।
{i36:1} হযরত ইয়ারমিয়ার পাঠ করা হল
{36:1} ইউসিয়ার পুত্র এহুদার বাদশাহ্‌ যিহোয়াকীমের চতুর্থ বছরে এই কালাম মাবুদের কাছ থেকে ইয়ারমিয়ার কাছে নাজেল হল,
{36:2} যথা, তুমি একখানি গুটানো কিতাব নাও এবং আমি যেদিন তোমার কাছে কথা বলেছিলাম, সেই থেকে, ইউসিয়ার সময় থেকে, আজ পর্যন্ত ইসরাইল, এহুদা ও সমস্ত জাতির বিরুদ্ধে তোমাকে যা যা বলেছি, সেই সমস্ত কালাম সেই কিতাবে লিখ।
{36:3} হয় তো, আমি এহুদা-কুলের উপরে যেসব অমঙ্গল ঘটাবার সঙ্কল্প করেছি, তারা সেসব অমঙ্গলের কথা শুনে প্রত্যেকে নিজ নিজ কুপথ থেকে ফিরবে; আর আমি তাদের অপরাধ ও গুনাহ্‌ মার্জনা করবো।
{36:4} পরে ইয়ারমিয়া নেরিয়ের পুত্র বারূককে ডাকলেন; এবং বারূক ইয়ারমিয়ার প্রতি কথিত মাবুদের সমস্ত কালাম তাঁর মুখে শুনে একটি গুটিয়ে রাখা কিতাবে লিখলেন।
{36:5} পরে ইয়ারমিয়া বারূককে হুকুম করলেন, বললেন, আমাকে মাবুদের গৃহে যেতে নিষেধ করা হয়েছে বলে সেখানে যেতে পারি না।
{36:6} অতএব তুমি যাও এবং আমার মুখে শুনে যা যা এই কিতাবে লিখেছ, মাবুদের সেই সকল কালাম রোজা রাখবার দিনে মাবুদের গৃহে লোকদের শুনিয়ে পাঠ কর, আর তুমি এহুদার নগরগুলো থেকে আগত সমস্ত লোকের সাক্ষাতেও তা পাঠ করবে।
{36:7} হয় তো, মাবুদের সম্মুখে তারা ফরিয়াদ উপস্থিত করবে এবং প্রত্যেকে নিজ নিজ কুপথ থেকে ফিরবে, কেননা মাবুদ এই জাতির বিরুদ্ধে অত্যন্ত ক্রোধের ও রোষের কথা বলেছেন।
{36:8} পরে নেরিয়ের পুত্র বারূক ইয়ারমিয়া নবীর হুকুম অনুসারে সমস্ত কাজ করলেন, ঐ কিতাবে লেখা মাবুদের কালাম মাবুদের গৃহে পাঠ করলেন।
{36:9} পরে ইউসিয়ার পুত্র এহুদার বাদশাহ্‌ যিহোয়াকীমের পঞ্চম বছরের নবম মাসে জেরুশালেমের সমস্ত লোক এবং এহুদার নগরগুলো থেকে জেরুশালেমে আগত সমস্ত লোক, মাবুদের সাক্ষাতে রোজা রাখবার কথা ঘোষণা করলো।
{36:10} তখন বারূক মাবুদের গৃহে, উপরিস্থ প্রাঙ্গণে, মাবুদের গৃহের নতুন দ্বারের প্রবেশ স্থানে, শাফনের পুত্র গমরিয় লেখকের কক্ষে ঐ কিতাব নিয়ে সমস্ত লোকের কর্ণগোচরে ইয়ারমিয়ার কথাগুলো পাঠ করলেন।
{i36:11} রাজদরবারে হযরত ইয়ারমিয়ার কিতাব পাঠ
{36:11} যখন শাফনের পৌত্র গমরিয়ের পুত্র মীখায় সেই কিতাবে লেখা মাবুদের সমস্ত কালাম শুনলেন,
{36:12} তখন তিনি রাজপ্রসাদে নেমে লেখকের কুঠরীতে গেলেন; আর দেখ, সেই স্থানে কর্মকর্তা সকলে, অর্থাৎ ইলীশামা লেখক, শময়িয়ের পুত্র দলায়, অক্‌বোরের পুত্র ইল্‌নাথন, শাফনের পুত্র গমরিয় ও হনানিয়ের পুত্র সিদিকিয় প্রভৃতি সমস্ত কর্মকর্তা উপবিষ্ট ছিলেন।
{36:13} লোকদের কর্ণগোচরে যখন বারূক ঐ কিতাব পাঠ করেছিলেন, তখন মীখায় যেসব কথা শুনেছিলেন, তা তাঁদেরকে জানালেন।
{36:14} তাতে কর্মকর্তারা সকলে কূশির প্রপৌত্র শেলিমিয়ের পৌত্র নথনিয়ের পুত্র যেহুদীকে দিয়ে বারূককে এই কথা বলে পাঠালেন, তুমি লোকদের কর্ণগোচরে যে কিতাব পাঠ করেছ, তা নিয়ে এসো; অতএব নেরিয়ের পুত্র বারূক কিতাবখানি নিয়ে তাঁদের কাছে আসলেন।
{36:15} তাঁরা বললেন, আরজ করি, তুমি বসে আমাদের কর্ণগোচরে সেটি পাঠ কর; তাতে বারূক তাঁদের কর্ণগোচরে পাঠ করলেন।
{36:16} তখন ঐ সমস্ত কথা শুনে তাঁরা সকলে ভয় পেয়ে পরস্পর পরসপরের দিকে তাকালেন এবং বারূককে বললেন, আমরা এসব কথার বিষয় অবশ্য বাদশাহ্‌কে জানাবো।
{36:17} পরে তাঁরা বারূককে জিজ্ঞাসা করলেন, বল দেখি, তুমি কেমন করে তাঁর মুখে শুনে এসব কথা লিখেছিলে?
{36:18} জবাবে বারূক বললেন, তিনি আমার কাছে এসব কথা উচ্চারণ করছিলেন এবং আমি কালি দিয়ে এই কিতাবে সেগুলো লিখছিলাম।
{36:19} তখন কর্মকর্তারা বারূককে বললেন, তুমি ও ইয়ারমিয়া লুকিয়ে থাক; কেউ যেন তোমাদের সন্ধান না পায়।
{i36:20} হযরত ইয়ারমিয়ার কিতাব পুড়িয়ে দেওয়া
{36:20} পরে তাঁরা ইলীশামা লেখকের কুঠরীতে কিতাবখানি রেখে প্রাঙ্গণে বাদশাহ্‌র কাছে গিয়ে তাঁর কর্ণগোচরে ঐ সমস্ত কথা বললেন।
{36:21} তাতে বাদশাহ্‌ কিতাবখানি আনবার জন্য যেহুদীকে পাঠালেন, আর যেহুদী ইলীশামা লেখকের কুঠরী থেকে তা এনে বাদশাহ্‌র কর্ণগোচরে ও তাঁর সাক্ষাতে দণ্ডায়মান কর্মকর্তাদের কর্ণগোচরে তা পাঠ করতে লাগলেন।
{36:22} ঐ সময়ে নবম মাসে বাদশাহ্‌ শীতকাল যাপনের বাড়িতে বসেছিলেন এবং তাঁর সম্মুখে জ্বলন্ত আগুনের আঙ্গটা ছিল।
{36:23} আর যেহুদী তিন চার পাতা পাঠ করার পর বাদশাহ্‌ লেখকের ছুরি দিয়ে কিতাবখানি কেটে ঐ আঙ্গটার আগুনে ফেলে দিতে লাগলেন; এভাবে শেষে সমস্ত কিতাবখানি আঙ্গটার আগুনে পুড়িয়ে দেওয়া হল।
{36:24} বাদশাহ্‌ ও তাঁর গোলামেরা ঐ সমস্ত কালাম শুনেও কেউ ভয় পেল না ও নিজ নিজ কাপড় ছিঁড়লেন না।
{36:25} যদিও ইল্‌নাথন, দলায় ও গমরিয়, কিতাবখানি যেন পোড়ানো না হয়, সেজন্য বাদশাহ্‌কে বিনয় করেছিলেন, তবুও তিনি তাঁদের কথা শুনলেন না।
{36:26} আর বাদশাহ্‌ রাজপুত্র যিরহমেলকে, অস্রীয়েলের পুত্র সরায় ও অব্দিয়েলের পুত্র শেলিমিয়কে হুকুম করলেন, তোমরা বারূক লেখক ও ইয়ারমিয়া নবীকে ধর; কিন্তু মাবুদ তাঁদেরকে লুকিয়ে রেখেছিলেন।
{i36:27} ইয়ারমিয়ার কিতাব পুনরায় লেখা
{36:27} ইয়ারমিয়ার মুখে শুনে বারূক যেসব কালাম লিখেছিলেন, সেই কিতাবখানি বাদশাহ্‌ পুড়িয়ে দেবার পর মাবুদের এই কালাম ইয়ারমিয়ার কাছে নাজেল হল,
{36:28} তুমি পুনর্বার আর একটি কিতাব গ্রহণ কর; এবং ঐ প্রথম কালামগুলো, অর্থাৎ এহুদার বাদশাহ্‌ যিহোয়াকীম কর্তৃক পুড়িয়ে ফেলা সেই প্রথম কিতাবে যা ছিল, সেই সমস্ত তার মধ্যে লিখ।
{36:29} আর এহুদার বাদশাহ্‌ যিহোয়াকীমের বিষয়ে বল, মাবুদ এই কথা বলেন, তুমি এই কিতাব পুড়িয়েছ, বলেছ, তুমি কেন এর মধ্যে এই কথা লিখেছ যে, ব্যাবিলনের বাদশাহ্‌ অবশ্য আসবেন ও এই দেশ বিনষ্ট করবেন এবং জনশূন্য ও পশুহীন করবেন?
{36:30} অতএব এহুদার বাদশাহ্‌ যিহোয়াকীমের বিষয়ে মাবুদ এই কথা বলেন, দাউদের সিংহাসনে বসতে তার কেউ থাকবে না এবং তার লাশ দিনে রৌদ্রে ও রাতের বেলায় হিমে নিক্ষিপ্ত হয়ে পড়ে থাকবে।
{36:31} আর আমি তাকে, তার বংশ ও তার গোলামদেরকে তাদের অপরাধের প্রতিফল দেব, আর তাদের বিরুদ্ধে এবং জেরুশালেম-নিবাসীদের ও এহুদার লোকদের বিরুদ্ধে যে সমস্ত অমঙ্গলের কথা বললেও তারা কান দেয় নি, আমি তাদের উপরে সেই সকল অমঙ্গল ঘটাবো।
{36:32} পরে ইয়ারমিয়া আর একখানি কিতাব নিয়ে নেরিয়ের পুত্র বারূক লেখককে দিলেন, তাতে এহুদার বাদশাহ্‌ যিহোয়াকীম যে কিতাব আগুনে পুড়িয়ে দিয়েছিলেন, তার সমস্ত কথা তিনি পুনর্বার ইয়ারমিয়ার মুখে শুনে লিখলেন; এছাড়া, ঐ রকম অন্যান্য অনেক কথাও তাতে লেখা হল।
{i37:1} সিদিকিয়ের মিথ্যে আশা
{37:1} যিহোয়াকীমের পুত্র কনিয়ের পদে ইউসিয়ার পুত্র সিদিকিয় বাদশাহ্‌ হয়ে রাজত্ব করেন; ব্যাবিলনের বাদশাহ্‌ বখতে-নাসার তাঁকেই এহুদা দেশের বাদশাহ্‌ করেছিলেন।
{37:2} কিন্তু তিনি, তাঁর গোলামেরা ও দেশীয় লোকেরা ইয়ারমিয়া নবী দ্বারা কথিত মাবুদের কালামে কান দিতেন না।
{37:3} পরে বাদশাহ্‌ সিদিকিয় শেলিমিয়ের পুত্র যিহূখল ও মাসেয়ের পুত্র ইমাম সফনিয়কে নবী ইয়ারমিয়ার কাছে প্রেরণ করে বললেন, আরজ করি, আপনি আমাদের আল্লাহ্‌ মাবুদের কাছে আমাদের জন্য মুনাজাত করুন।
{37:4} সেই সময়ে ইয়ারমিয়া লোকদের মধ্যে স্বাধীনভাবে যাতায়াত করতেন, কারণ তখনও তাঁকে কারাগারে বন্দী করে রাখা হয় নি।
{37:5} আর ফেরাউনের সৈন্য মিসর থেকে বের হয়ে এসেছিল; এবং জেরুশালেম-অবরোধকারী কল্‌দীয়েরা তাদের সংবাদ শুনে জেরুশালেম থেকে চলে গিয়েছিল।
{37:6} তখন ইয়ারমিয়া নবীর কাছে মাবুদের এই কালাম নাজেল হল,
{37:7} মাবুদ, ইসরাইলের আল্লাহ্‌, এই কথা বলেন, এহুদার যে বাদশাহ্‌ আমার কাছে জিজ্ঞাসা করতে তোমাদের পাঠিয়েছে, তাকে এই কথা বল, দেখ, ফেরাউনের যে সৈন্য তোমাদের সাহায্যার্থে বের হয়ে এসেছে, তারা মিসরে তাদের দেশে ফিরে যাবে।
{37:8} আর কল্‌দীয়েরা পুনর্বার আসবে, এই নগরের বিরুদ্ধে যুদ্ধ করবে এবং নগরটি হস্তগত করে আগুনে পুড়িয়ে দেবে।
{37:9} মাবুদ এই কথা বলেন, তোমরা এই কথা বলে নিজেদের প্রাণকে প্রবঞ্চনা করো না যে, কল্‌দীয়েরা আমাদের কাছ থেকে অবশ্য চলে যাবে; কেননা তারা যাবে না।
{37:10} বাস্তবিক যে কল্‌দীয়েরা তোমাদের সঙ্গে যুদ্ধ করছে, তোমরা তাদের সমস্ত সৈন্যকে আঘাত করলেও যদি তাদের মধ্যে কয়েকজন তলোয়ারে আঘাতপ্রাপ্ত লোক কেবল তাদের তাঁবুতে অবশিষ্ট থাকে, তবুও তারাই উঠে এই নগর আগুনে পুড়িয়ে দেবে।
{i37:11} হযরত ইয়ারমিয়ার কারাগারে
{37:11} কল্‌দীয়দের সৈন্যদল যে সময়ে ফেরাউনের সৈন্যদলের ভয়ে জেরুশালেম থেকে উঠে গিয়েছিল,
{37:12} সেই সময়ে ইয়ারমিয়া বিন্‌ইয়ামীন প্রদেশে যাবার ও সেখানে লোকদের কাছ থেকে নিজেদের প্রাপ্য অংশ গ্রহণ করার ইচ্ছায় জেরুশালেম থেকে প্রস্থান করলেন।
{37:13} যখন তিনি বিন্‌ইয়ামীনের দ্বারে উপস্থিত হন, তখন সেই স্থানে রক্ষকদের এক জন নেতা ছিল, তার নাম যিরিয়, সে হনানিয়ের পৌত্র, শেলিমিয়ের পুত্র; সেই ব্যক্তি ইয়ারমিয়া নবীকে ধরে বললো, তুমি কল্‌দীয়দের পক্ষে যাচ্ছ।
{37:14} ইয়ারমিয়া বললেন, এটা মিথ্যে কথা, আমি কল্‌দীয়দের পক্ষে যাচ্ছি না। তবুও যিরিয় তাঁর কথা না শুনে ইয়ারমিয়াকে ধরে কর্মকর্তাদের কাছে নিয়ে গেল।
{37:15} সেই কর্মকর্তারা ইয়ারমিয়ার প্রতি ক্রুদ্ধ হয়ে তাঁকে প্রহার করলো এবং যোনাথন লেখকের বাড়িতে স্থাপিত কারাগারে রাখল, কেননা তারা সেই গৃহেই একটি কারাগার করেছিল।
{37:16} সেই কারাকূপে ও কারাকক্ষে প্রবেশ করার পর ইয়ারমিয়া সেই স্থানে অনেক দিন যাপন করলেন।
{37:17} পরে বাদশাহ্‌ সিদিকিয় লোক পাঠিয়ে তাঁকে আনালেন; আর বাদশাহ্‌ তাঁর বাড়িতে তাঁকে নির্জনে জিজ্ঞাসা করলেন, মাবুদের কোন কালাম কি আছে? ইয়ারমিয়া বললেন, হ্যাঁ, আছে। তিনি আরও বললেন, আপনাকে ব্যাবিলনের বাদশাহ্‌র হাতে তুলে দেওয়া হবে।
{37:18} ইয়ারমিয়া বাদশাহ্‌ সিদিকিয়কে এও বললেন, আপনার বিরুদ্ধে, আপনার গোলামদের বিরুদ্ধে, কিংবা এই লোকদের বিরুদ্ধে, আমি কি অপরাধ করেছি যে, আপনারা আমাকে কারাগারে রেখেছেন?
{37:19} আর যারা আপনাদের কাছে এই ভবিষ্যদ্বাণী বলতো যে, ব্যাবিলনের বাদশাহ্‌ আপনাদের কিংবা এই দেশের বিরুদ্ধে আসবেন না, আপনাদের সেই নবীরা কোথায়?
{37:20} এখন, হে আমার মালিক বাদশাহ্‌, আরজ করি, শুনুন; আমি যোনাথন লেখকের বাড়িতে যেন না মরি, এজন্য আপনি সেই স্থানে আমাকে আর পাঠাবেন না, আরজ করি, আমার এই ফরিয়াদ আপনার সাক্ষাতে গ্রাহ্য হোক।
{37:21} তখন লোকেরা বাদশাহ্‌ সিদিকিয়ের হুকুমে ইয়ারমিয়াকে রক্ষীদের প্রাঙ্গণে রাখল এবং যে পর্যন্ত নগরের সমস্ত রুটি শেষ না হল, সে পর্যন্ত প্রতিদিন রুটি-ওয়ালাদের পাড়া থেকে একখানা রুটি নিয়ে তাঁকে দেওয়া হত। এই প্রকারে ইয়ারমিয়া রক্ষীদের প্রাঙ্গণে থাকলেন।
{i38:1} হযরত ইয়ারমিয়া কুয়ার মধ্যে
{38:1} আর মত্তনের পুত্র শফটিয়, পশ্‌হূরের পুত্র গদলিয়, শেলিমিয়ের পুত্র যিহূখল ও মল্কিয়ের পুত্র পশহূর শুনতে পেল যে, ইয়ারমিয়া সমস্ত লোকের কাছে এসব কালাম বলেছেন,
{38:2} যথা, ‘মাবুদ এই কথা বলেন, যে কেউ এই নগরে থাকবে, সে তলোয়ারে, দুর্ভিক্ষে ও মহামারীতে মারা পড়বে; কিন্তু যে কেউ বের হয়ে কল্‌দীয়দের কাছে যাবে, সে বাঁচবে, লুটদ্রব্যের মত নিজের প্রাণ লাভ করে বাঁচবে।
{38:3} মাবুদ এই কথা বলেন, এই নগর অবশ্য ব্যাবিলনের বাদশাহ্‌র সৈন্যদের হাতে তুলে দেওয়া হবে ও সে তা হস্তগত করবে।’
{38:4} তখন কর্মকর্তারা বাদশাহ্‌কে বললেন, এই ব্যক্তির প্রাণদণ্ড করতে হুকুম হোক, কেননা সে লোকদের কাছে এই রকম কথা বলে এই নগরে অবশিষ্ট যোদ্ধাদের হাত ও লোক সকলের হাত দুর্বল করছে; কারণ এই ব্যক্তি এই জাতির মঙ্গল চেষ্টা করে না, কেবল অমঙ্গল চেষ্টা করে।
{38:5} সিদিকিয় বাদশাহ্‌ বললেন, দেখ, সে তোমাদেরই হাতে আছে; কারণ তোমাদের বিরুদ্ধে বাদশাহ্‌র কিছু করার সাধ্য নেই।
{38:6} তখন তাঁরা ইয়ারমিয়াকে ধরে রক্ষীদের প্রাঙ্গণে স্থাপিত রাজপুত্র মল্কিয়ের কুয়ার মধ্যে ফেলে দিল; দড়িতে করে ইয়ারমিয়াকে নামিয়ে দিল; সেই কুয়ায় পানি ছিল না, কিন্তু কাদা ছিল এবং ইয়ারমিয়া সেই কাদার মধ্যে প্রায় ডুবে যেতে লাগলেন।
{i38:7} এবদ-মেলক কর্তৃক হযরত ইয়ারমিয়ার উদ্ধার
{38:7} ইতোমধ্যে রাজপ্রাসাদে স্থিত এবদ-মেলক নামে এক জন ইথিওপীয় নপুংসক শুনতে পেল যে, ইয়ারমিয়াকে কুয়ায় ফেলে দেওয়া হয়েছে; তখন বাদশাহ্‌ বিন্‌-ইয়ামীনের দ্বারে বসেছিলেন।
{38:8} এবদ-মেলক রাজপ্রাসাদ থেকে বাইরে গিয়ে বাদশাহ্‌কে বললো,
{38:9} হে আমার মালিক বাদশাহ্‌, এই লোকেরা নবী ইয়ারমিয়ার প্রতি যা যা করেছে, সমস্তই মন্দ ব্যবহার করেছে; তাঁকে কুয়ায় ফেলে দিয়েছে; তিনি সেই স্থানে ক্ষুধায় মৃতপ্রায় হয়েছেন, কেননা নগরে আর রুটি নেই।
{38:10} তখন বাদশাহ্‌ ইথিওপীয় এবদ-মেলককে হুকুম করলেন, তুমি এই স্থান থেকে ত্রিশ জন পুরুষকে সঙ্গে নিয়ে গিয়ে ইয়ারমিয়া নবী বেঁচে থাকতে থাকতে তাঁকে কুয়া থেকে তুলে আন।
{38:11} তখন এবদ-মেলক সেই লোকদেরকে সঙ্গে নিয়ে রাজপ্রাসাদে গিয়ে ভাণ্ডারের নিচ থেকে কতকগুলো পুরানো কাপড় ও পুরানো নেকড়া নিয়ে দড়ি দিয়ে কূপে ইয়ারমিয়ার কাছে নামিয়ে দিল।
{38:12} আর ইথিওপীয় এবদ-মেলক ইয়ারমিয়াকে বললো, এই পুরানো কাপড় ও পুরানো নেকড়াগুলো আপনার বগলে দড়ির নিচে দিন। ইয়ারমিয়া তা করলেন।
{38:13} আর ওরা ঐ দড়ি ধরে টেনে কুয়া থেকে তাঁকে তুললো; এবং ইয়ারমিয়া রক্ষীদের প্রাঙ্গণে থাকলেন।
{i38:14} হযরত ইয়ারমিয়ার কাছে সিদিকিয়ের প্রশ্ন
{38:14} পরে বাদশাহ্‌ সিদিকিয় লোক পাঠিয়ে ইয়ারমিয়া নবীকে মাবুদের বায়তুল-মোকাদ্দসের তৃতীয় প্রবেশ-স্থানে নিজের কাছে আনালেন; আর বাদশাহ্‌ ইয়ারমিয়াকে বললেন; আমি আপনাকে একটি কথা জিজ্ঞাসা করি, আমার কাছে কিছুই গোপন করবেন না।
{38:15} ইয়ারমিয়া সিদিকিয়কে বললেন, আমি যদি আপনাকে তা জানাই, তবে আপনি কি আমাকে নিশ্চয়ই হত্যা করবেন না? আর আমি যদি আপনাকে পরামর্শ দিই, আপনি আমার কথায় কান দিবেন না।
{38:16} বাদশাহ্‌ সিদিকিয় গোপনে ইয়ারমিয়ার কাছে শপথ করে বললেন, আমাদের এই জীবাত্মার নির্মাতা জীবন্ত মাবুদের কসম, আমি আপনাকে হত্যা করবো না এবং আপনার প্রাণনাশ করবার জন্য যারা চেষ্টা করছে তাদের হাতে আপনাকে তুলে দেব না।
{38:17} তখন ইয়ারমিয়া সিদিকিয়কে বললেন, মাবুদ, বাহিনীগণের আল্লাহ্‌, ইসরাইলের আল্লাহ্‌, এই কথা বলেন, তুমি যদি বের হয়ে ব্যাবিলনের বাদশাহ্‌র কর্মকর্তাদের কাছে যাও, তবে তোমার প্রাণ বাঁচবে, এই নগরও আগুনে পুড়িয়ে দেওয়া হবে না এবং তুমি বাঁচবে, তুমি ও তোমার পরিবার বাঁচবে।
{38:18} কিন্তু যদি ব্যাবিলনের বাদশাহ্‌র কর্মকর্তাদের কাছে না যাও, তবে এই নগর কল্‌দীয়দের হাতে তুলে দেওয়া হবে এবং তারা তা আগুনে পুড়িয়ে দেবে, আর তুমিও তাদের হাত থেকে রক্ষা পাবে না।
{38:19} সিদিকিয় বাদশাহ্‌ ইয়ারমিয়াকে বললেন, যে ইহুদীরা কল্‌দীয়দের পক্ষে গেছে, তাদেরকে আমি ভয় করি; কি জানি, আমাকে তাদের হাতে তুলে দেওয়া হবে, আর তারা আমাকে অপমান করবে।
{38:20} ইয়ারমিয়া বললেন, আপনাকে তাদের হাতে তুলে দেওয়া হবে না; আরজ করি, আমি আপনাকে যা বলি, সেই বিষয়ে আপনি মাবুদের কথা মান্য করুন; তাতে আপনার মঙ্গল হবে, আপনার প্রাণ বাঁচবে।
{38:21} কিন্তু আপনি যদি যেতে অসম্মত হন, তবে মাবুদ আমাকে যা জানিয়েছেন, সেই কথা এই;
{38:22} দেখুন, এহুদার রাজপ্রাসাদে অবশিষ্ট সমস্ত স্ত্রীলোক ব্যাবিলনের বাদশাহ্‌র কর্মকর্তাদের কাছে নীত হবে। আর সেই স্ত্রীলোকেরা বলবে, তোমার মিত্ররা তোমাকে ভুলিয়েছে, পরাজিত করেছে, তোমার পা কাদার মধ্যে ডুবে গেছে, ওরা তোমাকে ত্যাগ করেছে।
{38:23} আর লোকেরা আপনার সমস্ত স্ত্রী ও আপনার সন্তানদেরকে বাইরে কল্‌দীয়দের কাছে নিয়ে যাবে; এবং আপনিও তাদের হাত থেকে রক্ষা পাবেন না, কিন্তু ব্যাবিলনের বাদশাহ্‌র হাতে ধরা পড়বেন এবং তিনি এই নগরকে আগুনে পুড়িয়ে দেবেন।
{38:24} পরে সিদিকিয় ইয়ারমিয়াকে বললেন, এসব কথা কেউ যেন জানতে না পারে, জানলে আপনি মারা পড়বেন।
{38:25} কিন্তু আমি যে আপনার সঙ্গে কথাবার্তা বলেছি, কর্মকর্তারা যদি তা শুনতে পায় এবং আপনার কাছে এসে বলে, ‘তুমি বাদশাহ্‌কে কি কি বলেছ তা আমাদের জানাও, আমাদের কাছ থেকে কিছুই গোপন করো না, তাতে আমরা তোমাকে হত্যা করবো না, আর বাদশাহ্‌ তোমাকে কি কি বলেছেন, জানাও,’
{38:26} তবে আপনি তাদেরকে এই কথা বলবেন, বাদশাহ্‌ যেন আমাকে যোনাথনের বাড়িতে পুনর্বার প্রেরণ না করেন, সেখানে যেন না মরি, বাদশাহ্‌র কাছে আমি এই ফরিয়াদ করেছিলাম।
{38:27} পরে কর্মকর্তারা সকলে ইয়ারমিয়ার কাছে এসে তাঁকে জিজ্ঞাসা করলেন; তাতে তিনি বাদশাহ্‌র হুকুম অনুসারে ঐ সমস্ত কথা তাঁদের বললেন। তখন তাঁরা তাঁর সঙ্গে কথা বলতে ক্ষান্ত হলেন; বস্তুত সেসব কথা কেউই জানতে পারল না।
{38:28} আর জেরুশালেমের পরাজয়ের দিন পর্যন্ত ইয়ারমিয়া রক্ষীদের প্রাঙ্গণে থাকলেন।
{i39:1} বখতে-নাসার জেরুশালেম হস্তগত করেন
{39:1} জেরুশালেমের পরাজয় এভাবে হয়েছিল। এহুদার বাদশাহ্‌ সিদিকিয়ের নবম বছরের দশম মাসে ব্যাবিলনের বাদশাহ্‌ বখতে-নাসার ও তাঁর সমস্ত সৈন্য জেরুশালেমের বিরুদ্ধে এসে তা অবরোধ করলেন।
{39:2} পরে সিদিকিয়ের একাদশ বছরের চতুর্থ মাসের নবম দিনে নগরের প্রাচীরের একটি স্থান ভেঙ্গে গেল।
{39:3} তখন ব্যাবিলনের বাদশাহ্‌র সমস্ত কর্মকর্তা, অর্থাৎ নের্গলশরেৎসর, সমগর-নবো, প্রধান নপুংসক শর্সখীম ও প্রধান গণক নের্গলশরেৎসর প্রভৃতি ব্যাবিলনের বাদশাহ্‌র সমস্ত কর্মকর্তা প্রবেশ করে মধ্যম দ্বারে বসলেন।
{39:4} আর এহুদার বাদশাহ্‌ সিদিকিয় ও সমস্ত যোদ্ধা তাঁদেরকে দেখে পালিয়ে গেলেন, রাতের বেলায় বাদশাহ্‌র বাগানের পথে দুই প্রাচীরের মধ্যস্থিত দ্বার দিয়ে নগরের বাইরে গেলেন; আর তিনি অরাবা সমভূমির পথে প্রস্থান করলেন।
{39:5} কিন্তু কল্‌দীয়দের সৈন্য তাঁদের পিছনে ধাবমান হয়ে জেরিকোর সমভূমিতে বাদশাহ্‌ সিদিকিয়ের নাগাল পেল ও তাঁকে ধরে হমাৎ দেশস্থ রিব্লাতে ব্যাবিলনের বাদশাহ্‌ বখতে-নাসারের কাছে আনলো; তাতে তিনি তাঁর দণ্ডবিধান করলেন।
{39:6} আর ব্যাবিলনের বাদশাহ্‌ রিব্লাতে সিদিকিয়ের সাক্ষাতে তাঁর পুত্রদেরকে হত্যা করলেন, ব্যাবিলনের বাদশাহ্‌ এহুদার সমস্ত নেতৃবর্গকেও হত্যা করলেন।
{39:7} আর তিনি সিদিকিয়ের চোখ উৎপাটন করে তাঁকে ব্যাবিলনে নিয়ে যাবার জন্য ব্রোঞ্জের শিকল দিয়ে বাঁধলেন।
{39:8} পরে কল্‌দীয়েরা রাজপ্রাসাদ ও সাধারণ লোকদের ঘর-বাড়ি আগুনে পুড়িয়ে দিল এবং জেরুশালেমের সমস্ত প্রাচীর ভেঙ্গে ফেললো।
{39:9} আর নবূষরদন রক্ষক-সেনাপতি, যারা নগরে অবশিষ্ট ছিল, সেই লোকদের ও যারা পক্ষান্তরে গিয়ে তাঁর সপক্ষ হয়েছিল, তাদেরকে এবং অন্য অবশিষ্ট লোকদের বন্দী করে ব্যাবিলনে নিয়ে গেলেন।
{39:10} তবুও নবূষরদন রক্ষক-সেনাপতি কতগুলো দীনদরিদ্র লোককে এহুদা দেশে অবশিষ্ট রাখলেন এবং সেদিন তাদেরকে আঙ্গুরক্ষেত ও ভূমি দিলেন।
{i39:11} হযরত ইয়ারমিয়া প্রতি সদয় ব্যবহার
{39:11} ব্যাবিলনের বাদশাহ্‌ বখতে-নাসার ইয়ারমিয়ার বিষয়ে নবূষরদন রক্ষক-সেনাপতিকে এই হুকুম দিয়েছিলেন,
{39:12} তুমি তাঁকে গ্রহণ করে তাঁর তত্ত্বাবধান করো, তাঁর কোন ক্ষতি করো না; বরং তিনি তোমাকে যেমন বলবেন, তাঁর সঙ্গে তেমনি ব্যবহার করো।
{39:13} অতএব নবূষরদন রক্ষক-সেনাপতি, প্রধান নপুংসক নবূশস্‌বন ও প্রধান গণক নের্গল-শরেৎসর এবং ব্যাবিলনের বাদশাহ্‌র সমস্ত প্রধানবর্গ,
{39:14} লোক প্রেরণ করে রক্ষীদের প্রাঙ্গণ থেকে ইয়ারমিয়াকে নিয়ে আসলেন এবং তাঁকে বাড়িতে নিয়ে যাবার জন্য শাফনের পৌত্র অহীকামের পুত্র গদলিয়ের হাতে দিলেন; তাতে তিনি লোকদের মধ্যে বাস করলেন।
{39:15} যে সময়ে ইয়ারমিয়া রক্ষীদের প্রাঙ্গণে বন্দী ছিলেন, সে সময় তাঁর কাছে মাবুদের এই কালাম উপস্থিত হয়েছিল,
{39:16} তুমি গিয়ে ইথিওপীয় এবদ-মেলককে বল, বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, মঙ্গলের জন্য নয়, কিন্তু অমঙ্গলের জন্য আমি এই নগরের উপরে আমার সমস্ত কালাম সফল করবো, সেদিন তোমার সাক্ষাতে সেসব সফল হবে।
{39:17} কিন্তু সেদিন আমি তোমাকে উদ্ধার করবো, মাবুদ এই কথা বলেন এবং তুমি যে লোকদের ভয় করছো, তাদের হাতে তোমাকে তুলে দেওয়া হবে না।
{39:18} আমি তোমাকে অবশ্য রক্ষা করবো, তুমি তলোয়ারের আঘাতে মারা পড়বে না, কিন্তু লুণ্ঠিত দ্রব্যের মত তোমার প্রাণলাভ হবে; কেননা তুমি আমার উপর ভরসা করেছ, মাবুদ এই কথা বলেন।
{i40:1} হযরত ইয়ারমিয়ার মুক্তিলাভ
{40:1} রক্ষক-সেনাপতি নবূষরদন ইয়ারমিয়াকে রামা থেকে বিদায় দেবার পর তাঁর কাছে মাবুদের যে কালাম নাজেল হল, তার বৃত্তান্ত। নবূষরদন যখন তাঁকে গ্রহণ করলেন, তখন তিনি শিকলে বাঁধা অবস্থায় ছিলেন এবং জেরুশালেম ও এহুদার যে সমস্ত লোককে নির্বাসনের জন্য ব্যাবিলনে নেওয়া হচ্ছিল, তাদের মধ্যে উপস্থিত ছিলেন।
{40:2} রক্ষক-সেনাপতি ইয়ারমিয়াকে গ্রহণ করে বললেন, তোমার আল্লাহ্‌ মাবুদ এই স্থানের বিষয়ে এই অমঙ্গলের কথা বলেছিলেন;
{40:3} আর মাবুদ তা ঘটিয়েছেন, যেমন বলেছিলেন তেমনি করেছেন। তোমরা মাবুদের বিরুদ্ধে গুনাহ্‌ করেছ, তাঁর কথা মান্য কর নি, এজন্য তোমাদের প্রতি এই সব ঘটলো।
{40:4} এখন দেখ, আজ আমি তোমার হাতের শিকল থেকে তোমাকে মুক্ত করলাম; তুমি যদি আমার সঙ্গে ব্যাবিলনে যেতে ইচ্ছা কর, তবে এসো, আমি তোমার প্রতি অনুগ্রহদৃষ্টি রাখবো; আর যদি আমার সঙ্গে ব্যাবিলনে যেতে তোমার ইচ্ছা না হয়, তবে ক্ষান্ত হও; দেখ, সমস্ত দেশ তোমার সম্মুখে আছে; যে স্থানে যাওয়া তোমার উত্তম ও ভাল মনে হয়, সেই স্থানে যাও।
{40:5} ইয়ারমিয়া তখনও কিছু বলছেন না দেখে আবারও তিনি বললেন, ভাল, তুমি শাফনের পৌত্র অহীকামের পুত্র গদলিয়ের কাছে ফিরে যাও, ব্যাবিলনের বাদশাহ্‌ তাঁকেই এহুদার নগরগুলোর উপরে শাসনকর্তা নিযুক্ত করেছেন, তুমি লোকদের মধ্যে তাঁর সঙ্গে বাস কর; কিংবা যে কোন স্থানে যাওয়া তোমার ভাল মনে হয়, সেই স্থানে যাও।’ পরে রক্ষক-সেনাপতি তাঁকে পাথেয় ও উপঢৌকন দিয়ে বিদায় করলেন।
{40:6} তাতে ইয়ারমিয়া মিস্পাতে অহীকামের পুত্র গদলিয়ের কাছে গিয়ে দেশে অবশিষ্ট লোকদের মধ্যে তাঁর সঙ্গে বাস করতে লাগলেন।
{40:7} মাঠে অবস্থিত সৈন্যদের সমস্ত সেনাপতি ও তাঁদের লোকেরা যখন শুনতে পেল যে, ব্যাবিলনের বাদশাহ্‌ অহীকামের পুত্র গদলিয়কে দেশে শাসনকর্তা নিযুক্ত করেছেন এবং যারা বন্দীরূপে ব্যাবিলনে নীত হয় নি, সেসব পুরুষ, স্ত্রী, বালক-বালিকা ও জনপদস্থ দরিদ্র লোকদেরকে তাঁর হাতে দেওয়া হয়েছে, তখন তারা মিস্পাতে গদলিয়ের কাছে এল;
{40:8} অর্থাৎ নথনিয়ের পুত্র ইসমাইল এবং যোহানন ও যোনাথন নামে কারেহের দুই পুত্র, তন্‌হূমতের পুত্র সরায়, নটোফাতীয় এফয়ের পুত্ররা ও মাখাথীয়ের পুত্র যাসনিয়, এরা নিজ নিজ লোকদের সঙ্গে উপস্থিত হল।
{40:9} আর শাফনের পৌত্র অহীকামের পুত্র গদলিয় তাদের কাছে ও তাদের লোকদের কাছে শপথ করে বললেন, তোমরা কল্‌দীয়দের গোলামদের ভয় করো না, দেশে বাস করে ব্যাবিলনের বাদশাহ্‌র গোলাম হও, তাতে তোমাদের মঙ্গল হবে।
{40:10} আর আমি, দেখ, যে কল্‌দীয়েরা আমাদের এখানে আসবে, আমি তাদের সম্মুখে দণ্ডায়মান হবার জন্য এই মিস্পাতে বাস করবো; কিন্তু তোমরা আঙ্গুর-রস, গ্রীষ্মের ফল ও তেল সঞ্চয় করে নিজ নিজ পাত্রে রাখ এবং যেসব নগর তোমাদের হস্তগত হয়েছে, সেখানে বাস কর।
{40:11} আর মোয়াবে, অম্মোনীয়দের মধ্যে ইদোমে ও অন্যান্য দেশে যেসব ইহুদী ছিল, তারা যখন শুনলো যে, ব্যাবিলনের বাদশাহ্‌ এহুদার একটি অংশ অবশিষ্ট রেখেছেন এবং শাফনের পৌত্র অহীকামের পুত্র গদলিয়কে তাদের উপরে নিযুক্ত করেছেন,
{40:12} তখন সেই ইহুদীরা সকলে যে সমস্ত স্থানে বিতাড়িত হয়েছিল, সেই সকল স্থান থেকে ফিরে এল, এহুদা দেশে মিস্পাতে গদলিয়ের কাছে উপস্থিত হল এবং প্রচুর আঙ্গুর-রস ও গ্রীষ্মের ফল সঞ্চয় করতে লাগল।
{40:13} পরে কারেহের পুত্র যোহানন ও মাঠে অবস্থিত সৈন্যদের সমস্ত সেনাপতি মিস্পাতে গদলিয়ের কাছে এসে তাঁকে বললো,
{40:14} আপনি কি জানেন, অম্মোনীয়দের বাদশাহ্‌ বালীস আপনার প্রাণনাশ করতে নথনিয়ের পুত্র ইসমাইলকে প্রেরণ করেছেন? কিন্তু অহীকামের পুত্র গদলিয় তাদের কথায় বিশ্বাস করলেন না।
{40:15} পরে কারেহের পুত্র যোহানন মিস্পাতে গদলিয়কে গোপনে বললো, যদি আপনার অনুমতি হয়, তবে আমি গিয়ে নথনিয়ের পুত্র ইসমাইলকে হত্যা করি, কেউ তা জানতে পারবে না; সে কেন আপনার প্রাণ নষ্ট করবে? করলে আপনার কাছে সংগৃহীত সমস্ত ইহুদী ছিন্নভিন্ন হবে এবং এহুদার অবশিষ্টাংশ বিনষ্ট হবে।
{40:16} কিন্তু অহীকামের পুত্র গদলিয় কারেহের পুত্র যোহাননকে বললেন, এই কাজ করো না; কেননা ইসমাইলের বিষয়ে তুমি যা বলছো, তা মিথ্যে।
{i41:1} গদলিয়ের হত্যা ও ইহুদীদের মিসরে পালিয়ে যাওয়া
{41:1} ইরিশামার পৌত্র নথনিয়ের পুত্র ইসমাইল বাদশাহ্‌র প্রধান কর্মচারীদের মধ্যে গণনা-করা রাজ-বংশীয় ছিল; সপ্তম মাসে সে দশ জন পুরুষকে সঙ্গে নিয়ে মিস্পাতে অহীকামের পুত্র গদলিয়ের কাছে এল; আর তারা মিস্পাতে একত্রে ভোজন করলো।
{41:2} পরে নথনিয়ের পুত্র ইসমাইল ও তার ঐ দশ জন সঙ্গী উঠে ব্যাবিলনের বাদশাহ্‌র নিযুক্ত শাসনকর্তা, শাফনের পৌত্র অহীকামের পুত্র গদলিয়কে, তলোয়ারের আঘাতে হত্যা করলো।
{41:3} আর মিস্পাতে গদলিয়ের সঙ্গে যে সমস্ত ইহুদী ছিল এবং যে কল্‌দীয় সৈন্য সেখানে পাওয়া গেল ইসমাইল তাদের সকলকে হত্যা করলো।
{41:4} গদলিয়কে হত্যা করার পরের দিন কেউই সেই বিষয়টি না জানবার আগেই,
{41:5} শিখিম, শীলো ও সামেরিয়া থেকে আশি জন পুরুষ আসছিল; তারা দাড়ি কেটে, ছেঁড়া কাপড় পরে ও নিজ নিজ অঙ্গ কাটাকুটি করে মাবুদের বায়তুল-মোকাদ্দসে কোরবানী করার জন্য নৈবেদ্য ও ধূপ নিয়ে আসছিল।
{41:6} আর নথনিয়ের পুত্র ইসমাইল তাদের সঙ্গে সাক্ষাৎ করার জন্য মিস্পা থেকে বের হয়ে কাঁদতে কাঁদতে বাইরে গেল এবং তাদের সঙ্গে সাক্ষাৎ হলে তাদেরকে বললো, অহীকামের পুত্র গদলিয়ের কাছে চল।
{41:7} পরে তারা নগরের মধ্যস্থানে আসলে নথনিয়ের পুত্র ইসমাইল ও তার সঙ্গী পুরুষেরা তাদেরকে হত্যা করে সেখানকার কুয়ার মধ্যে নিক্ষেপ করলো।
{41:8} কিন্তু তাদের মধ্যে দশ জনকে পাওয়া গেল, যারা ইসমাইলকে বললো, আমাদেরকে হত্যা করবেন না, কেননা ক্ষেতে আমাদের গম, যব, তেল ও মধুর গুপ্ত ভাণ্ডার আছে। তাতে সে ক্ষান্ত হল, তাদের ভাইদের সঙ্গে তাদেরকে হত্যা করলো না।
{41:9} ঐ লোকদের হত্যা করার পর ইসমাইল যে কুয়ায় তাদের লাশ গদলিয়ের পাশে ফেলে দিয়েছিল, তা বাদশাহ্‌ আসা ইসরাইলের বাদশাহ্‌ বাশার ভয়ে প্রস্তুত করেছিলেন; নথনিয়ের পুত্র ইসমাইল সেটা নিহতদের লাশে পরিপূর্ণ করলো।
{41:10} পরে ইসমাইল মিস্পাতে অবশিষ্ট সমস্ত লোককে বন্দী করে নিয়ে গেল, রাজকুমারীরা ও যে সমস্ত লোক মিস্পাতে অবশিষ্ট ছিল, যাদেরকে নবূষরদন রক্ষক-সেনাপতি অহীকামের পুত্র গদলিয়ের হাতে দিয়েছিলেন, তাদেরকে নথনিয়ের পুত্র ইসমাইল বন্দী করে অম্মোনীয়দের কাছে যাবার জন্য প্রস্থান করলো।
{41:11} কিন্তু কারেহের পুত্র যোহানন ও তার সঙ্গী সেনাপতিরা সকলে যখন শুনতে পেল যে, নথনিয়ের পুত্র ইসমাইল এসব দুষ্কর্ম করেছে,
{41:12} তখন তারা সমস্ত লোককে নিয়ে নথনিয়ের পুত্র ইসমাইলের সঙ্গে যুদ্ধ করতে গেল এবং গিবিয়োনে অবস্থিত বড় জলাশয়ের কাছে তার দেখা পেল।
{41:13} তখন ইসমাইলের সঙ্গে যেসব লোক ছিল, তারা কারেহের পুত্র যোহানন ও তার সঙ্গী সেনাপতিদেরকে দেখে আনন্দিত হল।
{41:14} আর ইসমাইল যেসব লোককে বন্দী করে মিস্পা থেকে নিয়ে যাচ্ছিল, তারা ঘুরে কারেহের পুত্র যোহাননের কাছে ফিরে এল।
{41:15} কিন্তু নথনিয়ের পুত্র ইসমাইল আট জন লোক নিয়ে যোহাননের সম্মুখ থেকে পালিয়ে গিয়ে অম্মোনীয়দের কাছে গেল।
{41:16} নথনিয়ের পুত্র যে ইসমাইল অহীকামের পুত্র গদলিয়কে হত্যা করেছিল, তার কাছ থেকে কারেহের পুত্র যোহানন ও তার সঙ্গী সেনাপতিরা যেসব অবশিষ্ট লোককে মিস্পা থেকে ফিরিয়ে এনেছিল, তাদেরকে সঙ্গে নিল, অর্থাৎ যুদ্ধ পারদর্শী পুরুষদের এবং গিবিয়োন থেকে আনা স্ত্রীলোক, বালক-বালিকা ও নপূংসকদেরকে সঙ্গে নিল;
{41:17} আর তারা কল্‌দীয়দের ভয়ে মিসরে যাবার জন্য বেথেলহেমের পাশে কিমহমের যে সরাইখানা আছে, সেখানে প্রবাস করলো।
{41:18} কেননা নথনিয়ের পুত্র ইসমাইল ব্যাবিলনের বাদশাহ্‌র নিযুক্ত শাসনকর্তা অহীকামের পুত্র গদলিয়কে হত্যা করেছিল, সেজন্য্য তারা কল্‌দীয়দের ভয়ে ভীত হয়েছিল।
{i42:1} লোকদের জন্য হযরত ইয়ারমিয়ার মুনাজাত
{42:1} পরে সমস্ত সেনাপতি এবং কারেহের পুত্র যোহানন ও হোশয়িয়ের পুত্র যাসনিয়, আর ক্ষুদ্র ও মহান সমস্ত লোক কাছে এল,
{42:2} এবং নবী ইয়ারমিয়াকে বললো, আমাদের এই ফরিয়াদ আপনার সাক্ষাতে গ্রাহ্য হোক; আপনি আমাদের জন্য, অর্থাৎ এ সব অবশিষ্ট লোকের জন্য, আপনার আল্লাহ্‌ মাবুদের কাছে মুনাজাত করুন; কেননা আপনি স্বচক্ষে আমাদের দেখছেন, আমরা অনেকে ছিলাম, এখন অল্পই অবশিষ্ট আছি।
{42:3} অতএব কোন্‌ পথ আমাদের গন্তব্য, কি করা আমাদের কর্তব্য, তা যেন আপনার আল্লাহ্‌ মাবুদ আমাদেরকে জানিয়ে দেন।
{42:4} তখন ইয়ারমিয়া নবী তাদেরকে বললেন, আমি তোমাদের কথা শুনলাম, দেখ, তোমাদের কথা অনুসারে আমি তোমাদের আল্লাহ্‌ মাবুদের কাছে মুনাজাত করবো এবং মাবুদ তোমাদের যে কোন উত্তর দেবেন, তার সমস্ত কথা তোমাদেরকে জ্ঞাত করবো, কিছুই তোমাদের কাছে গোপন করবো না।
{42:5} তারা ইয়ারমিয়াকে বললো, মাবুদ আমাদের মধ্যে সত্য ও বিশ্বাস্য সাক্ষী হোন; আপনার আল্লাহ্‌ মাবুদ আপনার দ্বারা যে কোন কথা আমাদের কাছে বলে পাঠাবেন, সেই অনুসারে আমরা অবশ্য করবো।
{42:6} ভাল হোক, বা মন্দ হোক, আমরা যাঁর কাছে আপনাকে প্রেরণ করছি, আমাদের আল্লাহ্‌ সেই মাবুদের কথা মান্য করবো; যেন আমাদের আল্লাহ্‌ মাবুদের কথা মান্য করি বলে আমাদের মঙ্গল হয়।
{42:7} পরে দশ দিন গত হলে মাবুদের কালাম ইয়ারমিয়ার কাছে নাজেল হল।
{42:8} তাতে তিনি কারেহের পুত্র যোহানন ও তার সঙ্গী সেনাপতিদেরকে এবং ক্ষুদ্র ও মহান সমস্ত লোককে ডেকে বললেন,
{42:9} তোমরা যাঁর কাছে নিজেদের ফরিয়াদ উপস্থিত করবার জন্য আমাকে প্রেরণ করেছিলে, সেই মাবুদ, ইসরাইলের আল্লাহ্‌,
{42:10} এই কথা বলেন, তোমরা যদি স্থির হয়ে এই দেশে বাস কর, তবে আমি তোমাদেরকে গড়ে তুলব, উৎপাটন করবো না, তোমাদেরকে রোপণ করবো, উন্মূলন করবো না; কেননা তোমাদের যে অমঙ্গল করেছি, সেই বিষয়ে ক্ষান্ত হলাম।
{42:11} তোমরা যে ব্যাবিলনের বাদশাহ্‌কে ভয় পেয়েছ, তাকে ভয় পেয়ো না; মাবুদ বলেন, তাকে ভয় পেয়ো না; কেননা তোমাদের নিস্তার করতে ও তার হাত থেকে তোমাদেরকে উদ্ধার করতে আমি তোমাদের সহবর্তী।
{42:12} আর আমি তোমাদের প্রতি করুণা বর্ষণ করবো, তাতে সে তোমাদের প্রতি করুণা করবে ও তোমাদের নিজেদের ভূমিতে আবার তোমাদের ফিরিয়ে আনবে।
{42:13} কিন্তু যদি তোমরা বল, আমরা এই দেশে বাস করবো না, এভাবে যদি তোমাদের আল্লাহ্‌ মাবুদের কথা মান্য না করে বল,
{42:14} ‘না, আমরা মিসর দেশে যাব, সেই স্থানে যুদ্ধ দেখতে, তূরীবাদ্য শুনতে ও খাদ্যের অভাবে ক্ষুধায় কষ্টভোগ করতে হবে না, আর আমরা সেখানে বাস করবো,’
{42:15} তবে এখন, হে এহুদার অবশিষ্ট লোকেরা, তোমরা মাবুদের কালাম শোন; বাহিনীগণের মাবুদ, ইসরাইলের আল্লাহ্‌, এই কথা বলেন, তোমরা যদি মিসরে প্রবেশ করতে নিতান্তই উন্মুখ হও ও সেখানে প্রবাস করতে যাও,
{42:16} তা হলে যে তলোয়ারের ভয় করছো, তা মিসর দেশেই তোমাদের নাগাল পাবে, আর যে দুর্ভিক্ষে ব্যাকুল হচ্ছো, তা মিসর দেশে তোমাদের অনুবর্তী হবে, তাতে তোমরা সেখানে মরবে।
{42:17} যেসব লোক মিসরে প্রবাস করতে যাবার জন্য উন্মুখ হয়েছে, তাদের এই গতি হবে, তারা তলোয়ার, দুর্িভক্ষ ও মহামারী দ্বারা মারা পড়বে; আমি তাদের প্রতি যে অমঙ্গল ঘটাবো, তা থেকে তাদের মধ্যে কেউই উদ্ধার বা রক্ষা পাবে না।
{42:18} কেননা বাহিনীগণের মাবুদ, ইসরাইলের আল্লাহ্‌, এই কথা বলেন, জেরুশালেম-নিবাসীদের উপরে যেমন আমার ক্রোধ ও গজব ঢালা হয়েছে, তোমরা মিসরে গমন করলে তোমাদের উপরে তেমনি আমার কোপ ঢালা হবে, তোমরা বিদ্রূপ, বিস্ময়, বদদোয়া ও উপহাসের পাত্র হবে; এই স্থান আর কখনও দেখতে পাবে না।
{42:19} হে এহুদার অবশিষ্ট লোকেরা, মাবুদ তোমাদের বলেছেন, তোমরা মিসরে প্রবেশ করো না; নিশ্চয় জেনো, আমি আজ তোমাদের এই সাক্ষ্য দিলাম।
{42:20} বস্ততঃ তোমরা নিজেদের প্রাণের বিরুদ্ধে প্রতারণা করেছ, কেননা তোমরা আমাকে তোমাদের আল্লাহ্‌ মাবুদের কাছে প্রেরণ করেছিলে, বলেছিলে, ‘তুমি আমাদের জন্য আমাদের আল্লাহ্‌ মাবুদের কাছে মুনাজাত কর, তাতে আমাদের আল্লাহ্‌ মাবুদ যা যা বলবেন, সেই অনুসারে তুমি আমাদের জানাবে, আমরা তা করব।’
{42:21} আর আজ আমি তোমাদেরকে তা জানালাম; কিন্তু তোমাদের আল্লাহ্‌ মাবুদ যেসব বিষয়ের জন্য আমাকে তোমাদের কাছে পাঠিয়েছেন, তার কোন বিষয়ে তোমরা তাঁর কথা মান্য করলে না।
{42:22} অতএব এখন নিশ্চয় জেনো, তোমরা যে স্থানে প্রবাস করার জন্য যেতে বাসনা করছো, সেই স্থানে তলোয়ার, দুর্ভিক্ষ ও মহামারী দ্বারা মারা পড়বে।
{i43:1} মিসর দেশে হযরত ইয়ারমিয়া
{43:1} ইয়ারমিয়া যখন সব লোকের কাছে তাদের আল্লাহ্‌ মাবুদের সমস্ত কালাম — যেসব কালাম বলবার জন্য তাদের আল্লাহ্‌ মাবুদ তাঁকে তাদের কাছে প্রেরণ করেছিলেন, সেসব কালাম বলা শেষ করলেন,
{43:2} তখন হোশয়িয়ের পুত্র অসরিয় ও কারেহের পুত্র যোহানন এবং গর্বিত লোকেরা সকলে ইয়ারমিয়াকে বললো, তুমি মিথ্যা বলছো; মিসরে প্রবাস করতে যেও না; এই কথা বলতে আমাদের আল্লাহ্‌ মাবুদ তোমাকে পাঠান নি।
{43:3} কিন্তু নেরিয়ের পুত্র বারূক আমাদের বিরুদ্ধে তোমাকে উত্তেজিত করে তুলছে, আমাদেরকে কল্‌দীয়দের হাতে তুলে দেওয়ার জন্যই তা করেছে, যেন তারা আমাদের হত্যা করে, কিংবা বন্দী করে ব্যাবিলনে নিয়ে যায়।
{43:4} এভাবে কারেহের পুত্র যোহানন এবং সেনাপতিরা সকলে ও সমস্ত লোক এহুদা দেশে বাস করার সম্বন্ধে মাবুদের কথা মান্য করলো না।
{43:5} কিন্তু কারেহের পুত্র যোহানন এবং সেনাপতিরা সকলে এহুদার সমস্ত অবশিষ্টাংশকে নিয়ে, অর্থাৎ জাতিরা ছিন্নভিন্ন হওয়ার পর তাদের কাছ থেকে এহুদা দেশে প্রবাস করবার জন্য যারা ফিরে এসেছিল —
{43:6} সেই পুরুষ, স্ত্রী ও বালক-বালিকা সকলকে এবং রাজকুমারীদেরকে ও যেসব লোককে নবূষরদন রক্ষক-সেনাপতি শাফনের পৌত্র অহীকামের পুত্র গদলিয়ের কাছে রেখে গিয়েছিলেন, তাদের এবং ইয়ারমিয়া নবী ও নেরিয়ের পুত্র বারূককে নিয়ে মিসর দেশে প্রবেশ করলো;
{43:7} কারণ তারা মাবুদের কথা মান্য না করে তফন্‌হেষ পর্যন্ত গেল।
{i43:8} মিসরস্থ ইহুদীদের প্রতি আল্লাহ্‌র কালাম
{43:8} পরে তফন্‌হেষে ইয়ারমিয়ার কাছ মাবুদের এই কালাম নাজেল হল,
{43:9} তোমার হাতে কয়েকটি বড় বড় পাথর নিয়ে তফন্‌হেষে ফেরাউনের বাড়ির প্রবেশস্থানে যে ইটের গাঁথুনি আছে, তার সুরকির মধ্যে ইহুদীদের সাক্ষাতে ঐ পাথরগুলো লুকিয়ে রাখ,
{43:10} আর তাদেরকে বল, বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি হুকুম প্রেরণ করে আমার গোলাম ব্যাবিলনের বাদশাহ্‌ বখতে-নাসারকে নিয়ে আসবো এবং এই যেসব পাথর লুকিয়ে রাখলাম, এর উপরে তার সিংহাসন স্থাপন করবো, আর সে এর উপরে তার রাজকীয় চন্দ্রাতপ বিস্তার করবে।
{43:11} সে এসে মিসর দেশে আঘাত করবে, মৃত্যুর পাত্রকে মৃত্যুতে, বন্দীত্বের পাত্রকে বন্দীত্বে ও তলোয়ারের পাত্রকে তলোয়ারের হাতে তুলে দেবে।
{43:12} আর আমি মিসরস্থ দেবালয়গুলোতে আগুন লাগাব, বস্তুত সে দেবতাদের কতগুলোকে পুড়িয়ে দেবে ও কতগুলোকে বন্দী করে নিয়ে যাবে; এবং ভেড়ার রাখাল যেমন তার শরীরে কাপড় জড়ায়, তেমনি সে এই মিসর দেশ দ্বারা নিজেকে সজ্জিত করবে; এবং সে এই স্থান থেকে শান্তিতে প্রস্থান করবে।
{43:13} আর সে মিসর দেশীয় সূর্যপুরীর স্তম্ভগুলো ভেঙ্গে ফেলবে ও মিসরস্থ সমস্ত দেবালয় আগুনে পুড়িয়ে দেবে।
{i44:1} মূর্তিপূজার ফলে অমঙ্গল
{44:1} মিসর দেশে বাসকারী যে সব ইহুদীরা মিগ্‌দোলে, তফন্‌হেষে, নোফে ও পথ্রোষ প্রদেশে ছিল তাদের বিষয়ে ইয়ারমিয়ার কাছে এই কালাম নাজেল হল,
{44:2} বাহিনীগণের মাবুদ, ইসরাইলের আল্লাহ্‌, এই কথা বলেন, জেরুশালেমের উপরে ও এহুদার সমস্ত নগরের উপরে আমি যে সমস্ত অমঙ্গল উপস্থিত করেছি, তা তোমরা দেখেছ; দেখ, আজ সেসব উৎসন্ন স্থান আছে, সেখানে কেউ বাস করে না;
{44:3} এর কারণ লোকদের নাফরমানী, যা আমাকে অসন্তুষ্ট করার জন্য তারা করতো; তাদের, তোমাদের ও তোমাদের পূর্বপুরুষদের অপরিচিত অন্য দেবতাদের সেবা করার জন্য তারা তাদের উদ্দেশে ধূপ জ্বালাতে যেত।
{44:4} তবুও আমি আমার সমস্ত গোলাম নবীদেরকে তোমাদের কাছে পাঠাতাম, খুব ভোরে উঠে পাঠিয়ে বলতাম, আহা, তোমরা আমার ঘৃণিত এই জঘন্য কাজ করো না।
{44:5} কিন্তু তারা মান্য করতো না এবং নিজ নিজ দুষ্কর্ম থেকে ফিরবার জন্য, অন্য দেবতাদের উদ্দেশে আর ধূপ না জ্বালাবার জন্য, কান দিত না।
{44:6} এজন্য আমার গজব ও ক্রোধ বর্ষিত হল, এহুদার নগরে নগরে ও জেরুশালেমের পথে পথে জ্বলে উঠলো, তাতে সেগুলো আজ যেমন রয়েছে, তেমনি উৎসন্ন ও ধ্বংস হয়ে পড়ে রয়েছে।
{44:7} অতএব এখন মাবুদ, বাহিনীগণের আল্লাহ্‌, ইসরাইলের আল্লাহ্‌, এই কথা বলেন, তোমরা কেন নিজ নিজ প্রাণের বিরুদ্ধে মহাগুনাহ্‌ করছো? এই কাজে তো নিজেদের সম্পর্কীয় পুরুষ, স্ত্রী, বালক ও স্তন্যপায়ী শিশুদেরকে এহুদার মধ্য থেকে উচ্ছিন্ন করবে, নিজেদের কাউকেও অবশিষ্ট রাখবে না।
{44:8} তোমরা এই যে মিসর দেশে প্রবাস করার জন্য এসেছো, এখানে অন্য দেবতাদের উদ্দেশে ধূপ জ্বালিয়ে কেন নিজেদের হাতের কাজ দ্বারা আমাকে অসন্তুষ্ট করছো? তোমরা উচ্ছিন্ন হবে এবং দুনিয়ার সমস্ত জাতির মধ্যে বদদোয়া ও উপহাসের পাত্র হবে।
{44:9} তোমাদের পূর্বপুরুষদের দুষ্কর্ম এহুদার বাদশাহ্‌দের দুষ্কর্ম, তাদের স্ত্রীদের দুষ্কর্ম, তোমাদের নিজেদের দুষ্কর্ম ও তোমাদের স্ত্রীদের দুষ্কর্ম, যা এহুদা দেশে ও জেরুশালেমের পথে পথে করা হত, সেসব কি ভুলে গেছ?
{44:10} এই লোকেরা আজ পর্যন্ত নিজেদের অন্তর ভেঙ্গে চুরমার করে নি, ভয়ও করে নি এবং আমি আমার যে ব্যবস্থা ও বিধিকলাপ তোমাদের ও তোমাদের পূর্বপুরুষদের সম্মুখে রেখেছি এরা সেই অনুসারে আচরণ করে নি।
{44:11} এজন্য বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি তোমাদের অমঙ্গল করতে ও সমস্ত এহুদাকে উচ্ছিন্ন করতে উন্মুখ হলাম।
{44:12} আর আমি এহুদার অবশিষ্টাংশকে, অর্থাৎ যারা মিসর দেশে প্রবাস করতে যাবার জন্য উন্মুখ হয়েছে, তাদেরকে ধরবো; তারা সকলে বিনষ্ট হবে, মিসর দেশেই ধ্বংস হবে; তারা তলোয়ার ও দুর্ভিক্ষ দ্বারা বিনষ্ট হবে; ক্ষুদ্র ও মহান সকলে তলোয়ারে ও দুর্ভিক্ষে মারা পড়বে এবং অভিসম্পাত, বিস্ময়, বদদোয়া ও উপহাসের পাত্র হবে।
{44:13} আমি যেমন তলোয়ার, দুর্ভিক্ষ ও মহামারী দ্বারা জেরুশালেমকে দণ্ড দিয়েছি, তেমনি মিসর দেশ-নিবাসীদেরকে দণ্ড দেব;
{44:14} তাতে এহুদার যে অবশিষ্ট লোক মিসরে প্রবাস করতে এসেছে, তাদের মধ্যে কেউ উদ্ধার বা রক্ষা পাবে না; সেই এহুদা দেশে ফিরে যেতে পারবে না, যেখানে বাস করার জন্য ফিরে যেতে মনস্থ করছে; কতগুলো পলাতক লোক ছাড়া আর কেউ ফিরে যাবে না।
{44:15} তখন যেসব পুরুষ জানত যে, তাদের স্ত্রীরা অন্য দেবতাদের উদ্দেশে ধূপ জ্বালায়, তারা এবং কাছে দণ্ডায়মান সমস্ত স্ত্রীলোক, এক মহাসমাজ, অর্থাৎ মিসরের পথ্রোষ প্রদেশে বাসকারী সমস্ত লোক ইয়ারমিয়াকে জবাবে বললো,
{44:16} তুমি মাবুদের নামে আমাদেরকে যে কথা বলেছ, তোমার সেই কথা আমরা শুনব না;
{44:17} কিন্তু আমাদেরই যা বলেছি সেই সমস্ত কথা অনুসারে কাজ করবোই করবো, আকাশ-রাণীর উদ্দেশে ধূপ জ্বালাবো ও পেয় উৎসর্গ ঢালব; আমরা ও আমাদের পূর্বপুরুষেরা, আমাদের বাদশাহ্‌রা ও আমাদের কর্মকর্তারা এহুদার নগরে নগরে ও জেরুশালেমের পথে পথে তা-ই করতাম, আর সেখানে আমরা খাদ্যদ্রব্যে তৃপ্ত হতাম এবং সুখে ছিলাম, কোন অমঙ্গল দেখতাম না।
{44:18} কিন্তু যে সময় থেকে আমরা আকাশ-রাণীর উদ্দেশে ধূপ জ্বালানো ও পেয় উৎসর্গ ঢালা ছেড়ে দিয়েছি, সে সময় থেকে আমাদের সমস্ত বস্তুর অভাব হচ্ছে এবং আমরা তলোয়ার ও দুর্ভিক্ষ দ্বারা বিনষ্ট হচ্ছি।
{44:19} আর আমরা যখন আকাশ-রাণীর উদ্দেশে ধূপ জ্বালাতাম ও পেয় উৎসর্গ ঢালতাম, তখন কি নিজ নিজ স্বামীকে না জানিয়ে তাঁর পূজার জন্য পিঠা প্রস্তুত করতাম ও তাঁর উদ্দেশে পেয় উৎসর্গ ঢালতাম?
{44:20} পরে ইয়ারমিয়া সমস্ত লোককে, পুরুষ, কি স্ত্রী যত লোক সেই জবাব দিয়েছিল, সেসব লোককে এই কথা বললেন,
{44:21} এহুদার নগরে নগরে ও জেরুশালেমের পথে পথে তোমরা ও তোমাদের পূর্ব-পুরুষেরা, তোমাদের বাদশাহ্‌রা ও কর্মকর্তারা এবং জনপদস্থ লোকেরা যে ধূপ জ্বালাত, মাবুদ কি সেই ধূপ জ্বালানো স্মরণ করেন নি, তা কি তাঁর মনে পড়ে নি?
{44:22} মাবুদ তোমাদের দুষ্ট আচরণ ও তোমাদের কৃত ঘৃণার কাজের দরুন আর সহ্য করতে পারলেন না, এজন্য তোমাদের দেশ আজ যেমন রয়েছে, তেমনি উৎসন্ন, বিস্ময়জনক, বদদোয়াগ্রস্ত ও জনশূন্য হল।
{44:23} তোমরা ধূপ জ্বালিয়েছ, মাবুদের বিরুদ্ধে গুনাহ্‌ করেছ, মাবুদের কথা মান্য কর নি এবং তাঁর শরীয়ত, বিধি ও নির্দেশ অনুসারে চল নি, সেজন্যই আজ যেমন রয়েছে, তেমনি তোমাদের প্রতি এই অমঙ্গল ঘটেছে।
{44:24} ইয়ারমিয়া সমস্ত পুরুষলোক এবং সমস্ত স্ত্রীলোককে আরও বললেন, হে মিসর দেশস্থ সমস্ত ইহুদী, তোমরা মাবুদের কালাম শোন;
{44:25} বাহিনীগণের মাবুদ, ইসরাইলের আল্লাহ্‌, এই কথা বলেন, তোমরা ও তোমাদের স্ত্রীরা মুখে যা বলেছ, হাত দিয়ে তা সম্পন্ন করেছ, তোমরা বলেছ, ‘আমরা আকাশ-রাণীর উদ্দেশে ধূপ জ্বালাবার ও পেয় উৎসর্গ ঢালবার যে মানত করেছি, তা অবশ্য সিদ্ধ করবো;’ ভাল, তোমাদের মানত অটল কর, তোমাদের মানত সিদ্ধ কর।
{44:26} অতএব, হে মিসর দেশে বাসকারী সমস্ত ইহুদী, মাবুদের কালাম শোন; মাবুদ বলেন, দেখ, আমি আমার মহানামে শপথ করেছি, ‘জীবন্ত সার্বভৌম মাবুদের কসম,’ এই কথা বলে মিসর দেশস্থ কোন ইহুদী আমার নাম আর মুখে আনবে না।
{44:27} দেখ, আমি তাদের অমঙ্গলের জন্য জাগরিত, মঙ্গলের জন্য নয়; তাতে মিসর দেশস্থ সমস্ত এহুদার লোক তলোয়ার, দুর্ভিক্ষ ও মহামারী দ্বারা নিঃশেষে বিনষ্ট হবে।
{44:28} তলোয়ার থেকে রক্ষা পাওয়া অতি অল্প লোক মিসর দেশ থেকে এহুদা দেশে ফিরে যাবে; এতে এহুদার অবশিষ্ট সমস্ত লোক, যারা মিসর দেশে প্রবাস করার জন্য এখানে এসেছে, তারা জানতে পারবে যে, কার কথা স্থির থাকবে, আমার বা তাদের।
{44:29} মাবুদ বলেন, তোমাদের কাছে এ-ই চিহ্ন হবে যে, আমি এই স্থানে তোমাদের প্রতিফল দেব, যেন তোমরা জানতে পার যে, তোমাদের বিরুদ্ধে আমার কালাম অবশ্য অটল থাকবে, অমঙ্গলের জন্য।
{44:30} মাবুদ এই কথা বলেন, দেখ, আমি যেমন এহুদার বাদশাহ্‌ সিদিকিয়কে তার প্রাণনাশে সচেষ্ট দুশমন ব্যাবিলনের বাদশাহ্‌ বখতে-নাসারের হাতে তুলে দিয়েছি, তেমনি মিসরের বাদশাহ্‌ ফেরাউন হফ্রাকেও তার দুশমনদের হাতে, যারা তার প্রাণনাশে সচেষ্ট, তাদের হাতে তুলে দেব।
{i45:1} বারূককে আশ্বাস দেওয়া
{45:1} ইউসিয়ার পুত্র এহুদার বাদশাহ্‌ যিহোয়াকীমের চতুর্থ বছরে যখন নেরিয়ের পুত্র বারূক এ সব কথা ইয়ারমিয়ার মুখে শুনে কিতাবে লিখলেন, তখন নবী ইয়ারমিয়া তাঁকে এই কথা বললেন,
{45:2} হে বারূক, মাবুদ, ইসরাইলের আল্লাহ্‌, তোমার বিষয়ে এই কথা বলেন,
{45:3} তুমি বলেছ, হায় হায়, ধিক্‌ আমাকে! কেননা মাবুদ আমার ব্যথার উপরে দুঃখ যোগ করেছেন; আমি কাতর আর্তনাদ করতে করতে শ্রান্ত হয়েছি, কিছুমাত্র বিশ্রাম পাচ্ছি না।
{45:4} তুমি তাকে এই কথা বল, মাবুদ এই কথা বলেন, দেখ, আমি যা গেঁথেছি, তা আমি ভেঙ্গে ফেলবো; যা রোপণ করেছি, তা আমি উৎপাটন করবো; আর এই সারা দেশে তা করবো।
{45:5} তবে তুমি কি নিজের জন্য মহৎ মহৎ বিষয় চেষ্টা করবে? সে চেষ্টা করো না; কেননা দেখ, আমি সমস্ত মানুষের প্রতি অমঙ্গল ঘটাবো, মাবুদ এই কথা বলেন; কিন্তু তুমি যেসব স্থানে যাবে; সেসব স্থানে লুণ্ঠিত দ্রব্যের মত তোমার প্রাণ তোমাকে দেব।
{46:1} জাতিদের বিষয়ে ইয়ারমিয়া নবীর কাছে মাবুদের যে কালাম নাজেল হল, তার বৃত্তান্ত।
{i46:2} মিসরের বিষয়ে ভবিষ্যদ্বাণী
{46:2} মিসরের বিষয়। ইউসিয়ার পুত্র এহুদার বাদশাহ্‌ যিহোয়াকীমের চতুর্থ বছরে ব্যাবিলনের বাদশাহ্‌ বখতে-নাসার মিসরের বাদশাহ্‌ ফেরাউন-নখোর যে সৈন্যসামন্তকে পরাজিত করলেন, ফোরাত নদীর তীরস্থ কর্কমীশে উপস্থিত সেই সৈন্যসামন্ত বিষয়ক কথা।
{46:3} তোমরা ঢাল ও ফলক প্রস্তুত কর এবং যুদ্ধ করার জন্য নিকটবর্তী হও।
{46:4} ঘোড়াগুলোকে সজ্জিত কর, হে ঘোড়সওয়াররা, ঘোড়ায় চড় এবং শিরস্ত্রাণ পরে সম্মুখে দাঁড়াও, বর্শা চকচকে কর, বর্ম পরিধান কর।
{46:5} আমি কি জন্য এ সব দেখেছি? তারা ভয় পেয়ে পিঠ ফিরাচ্ছে, তাদের বীরেরা চূর্ণ হচ্ছে, তাড়াতাড়ি পালিয়ে যাচ্ছে, ফিরে তাকায় না; চারদিকে ভয়, মাবুদ এই কথা বলেন।
{46:6} দ্রুতগামী লোককে পালিয়ে যেতে দিও না, বীরকে পার পেতে দিও না; উত্তর দিকে ফোরাত নদীর কাছে তারা হোঁচট খেয়ে পড়েছে।
{46:7} সে কে, যে নীল নদের মত উঠে আসছে, নদীগুলোর মত জলরাশি আস্ফালন করছে?
{46:8} মিসর নীল নদের মত উঠে আসছে, নদীগুলোর মত জলরাশি আস্ফালন করছে; আর সে বলে, আমি উথলে উঠব, ভূতল আপ্লাবিত করবো, আমি নগর ও সেই স্থানের অধিবাসীদের বিনষ্ট করবো।
{46:9} হে সমস্ত ঘোড়া, উঠে যাও; হে সমস্ত রথ, উন্মত্তের মত হও; বীরেরা, ঢালধারী ইথিওপিয়া ও পূট এবং তীরন্দাজ ও ধনুকে চাড়াদায়ী লূদীয়রা এগিয়ে যাক।
{46:10} এটি প্রভুর, বাহিনীগণের মাবুদের দিন, তাঁর বিপক্ষদেরকে প্রতিফল দেবার জন্য প্রতিশোধের দিন; তলোয়ার গ্রাস করে তৃপ্ত হবে, তাদের রক্তপানে পরিতৃপ্ত হবে, কেননা উত্তর দিকের দেশে ফোরাত নদীর কাছে প্রভুর, বাহিনীগণের মাবুদের একটি কোরবানী হচ্ছে।
{46:11} হে কুমারী মিসর-কন্যে, তুমি গিলিয়দে উঠে যাও, ওষুধ গ্রহণ কর; তুমি বৃথাই অনেক ওষুধ ব্যবহার করছো; তুমি সুস্থ হবে না।
{46:12} জাতিরা তোমার অপমানের কথা শুনেছে, তোমার কাতরোক্তিতে দুনিয়া পরিপূর্ণ হচ্ছে, কেননা এক বীর অন্য বীর কর্তৃক হোঁচট খেয়েছে, তারা উভয়ে একসঙ্গে পড়ে গেল।
{i46:13} ব্যাবিলন মিসরকে আক্রমণ করবে
{46:13} মিসর দেশকে পরাজিত করার জন্য ব্যাবিলনের বাদশাহ্‌ বখতে-নাসারের আগমন বিষয়ে মাবুদ ইয়ারমিয়াকে এই কথা বললেন।
{46:14} তোমরা মিসরে প্রচার কর, মিগ্‌দোলে ঘোষণা কর এবং নোফে ও তফন্‌হেষে ঘোষণা কর, বল, তুমি উঠে দাঁড়াও, নিজেকে প্রস্তুত কর, কেননা তলোয়ার তোমার চারদিকে গ্রাস করেছে।
{46:15} তোমার বলবানেরা কেন ভেসে গেল? তারা স্থির থাকতে পারল না, যেহেতু মাবুদ তাদেরকে অধঃপাতিত করলেন।
{46:16} তিনি অনেককে হোঁচট খাওয়ালেন, হ্যাঁ, তারা এক জন অন্যের উপরে গিয়ে পড়লো; আর তারা বললো, উঠ, আমরা এই উৎপিড়ক তলোয়ার থেকে ফিরে স্বজাতির কাছে ও আমাদের জন্মভূমিতে যাই।
{46:17} সেই স্থানে লোকেরা উচ্চৈঃস্বরে বললো, মিসরের বাদশাহ্‌ ফেরাউন শব্দমাত্র, সে সময় বয়ে যেতে দিয়েছে।
{46:18} বাহিনীগণের মাবুদ যাঁর নাম, সেই বাদশাহ্‌ বলেন, আমার জীবনের কসম, পর্বতমালার মধ্যে তাবোরের মত কিংবা সমুদ্রের নিকটস্থ কর্মিলের মত এক ব্যক্তি আসবে।
{46:19} হে মিসর-নিবাসিনী কন্যে, নির্বাসনের জন্য সম্বল প্রস্তুত কর; কেননা নোফ ধ্বংসিত, পতিত ভূমি ও জনশূন্য হবে।
{46:20} মিসর অতি সুন্দরী তরুণী গাভী, কিন্তু উত্তর দিক থেকে দংশক আসছে, আসছে।
{46:21} মিসরের মধ্যবর্তী তার বেতনভোগীরা পুষ্ট বাছুরটির মত, তারাও ফিরে গেছে, একযোগে পালিয়ে গেছে, স্থির থাকে নি, কেননা তাদের বিপদের দিন, প্রতিফল পাবার সময়, তাদের কাছে উপস্থিত।
{46:22} তার আওয়াজ সাপের মত চলবে; কারণ ওরা সসৈন্যে চলবে এবং কাঠুরিয়াদের মত কুড়ালি নিয়ে তার বিরুদ্ধে আসবে।
{46:23} মাবুদ বলেন, ওরা তার বন কেটে ফেলবে, তার অনুসন্ধান করা যায় না, কারণ ওরা পঙ্গপালের চেয়েও বেশি, ওরা অসংখ্য।
{46:24} মিসরকন্যা লজ্জিতা হবে, তাকে উত্তর দিকের দেশগুলোর লোকদের হাতে তুলে দেওয়া হবে।
{46:25} বাহিনীগণের মাবুদ, ইসরাইলের আল্লাহ্‌, বলেন, দেখ, আমি নো নগরের আমোন দেবকে, ফেরাউন ও মিসরকে এবং তার দেবতাদের ও বাদশাহ্‌দেরকে, ফেরাউন ও তার শরণাপন্ন সকলকে প্রতিফল দেব;
{46:26} আর যারা তাদের প্রাণনাশ করার জন্য সচেষ্ট, তাদের হাতে, ব্যাবিলনের বাদশাহ্‌ বখতে-নাসারের ও তার গোলামদের হাতে তাদেরকে তুলে দেব; কিন্তু তারপরে সেই দেশ আগেকার দিনের মত বাসযোগ্য হবে, মাবুদ এই কথা বলেন।
{i46:27} আল্লাহ্‌ ইসরাইলকে উদ্ধার করবেন
{46:27} পরন্তু, হে আমার গোলাম ইয়াকুব, তুমি ভয় করো না; হে ইসরাইল, নিরাশ হয়ো না; কেননা দেখ, আমি দূর থেকে তোমাকে, বন্দীত্ব-দেশ থেকে তোমার বংশকে নিস্তার করবো; ইয়াকুব ফিরে আসবে, নির্ভয় ও নিশ্চিন্ত থাকবে, কেউ তাকে ভয় দেখাবে না।
{46:28} মাবুদ বলেন, হে আমার গোলাম ইয়াকুব, তুমি ভয় করো না, কেননা আমি তোমার সহবর্তী; হ্যাঁ, যাদের মধ্যে আমি তোমাকে দূর করেছি, সেসব জাতিকে নিঃশেষে সংহার করবো, কিন্তু তোমাকে নিঃশেষে সংহার করবো না; আমি ন্যয়বিচার করে শাস্তি দেব, কোন মতে অদণ্ডিত রাখবো না।
{i47:1} ফিলিস্তিনীদের বিষয়ে ভবিষ্যদ্বাণী
{47:1} ফেরাউন গাজা পরাজিত করার আগে ফিলিস্তিনীদের বিষয়ে ইয়ারমিয়া নবীর কাছে মাবুদের যে কালাম নাজেল হল, তার বৃত্তান্ত।
{47:2} মাবুদ এই কথা বলেন, দেখ, উত্তর দিক থেকে পানি উথলে আসছে, তা প্লাবনকারী বন্যা হয়ে উঠবে, দেশ ও তার মধ্যেকার সমস্ত বস্তু, নগর ও সেখানকার অধিবাসীদেরকে প্লাবিত করবে, তাতে লোকেরা কান্নাকাটি করবে, দেশ-নিবাসীরা সকলে হাহাকার করবে।
{47:3} দুশমনের বলবান ঘোড়াগুলোর খুরের শব্দে, রথের ঘর্ঘর ধ্বনিতে, চাকার শব্দে পিতাদের হাত অবশ হয়ে যাবার ফলে তাদের বালকদের প্রতিও ফিরে দেখবে না।
{47:4} কেননা সমস্ত ফিলিস্তিনীকে বিনষ্ট করার দিন, টায়ার ও সিডনের প্রত্যেক অবশিষ্ট সাহায্যকারীকে উচ্ছিন্ন করার দিন আসছে; কারণ মাবুদ ফিলিস্তিনীদেরকে, কপ্তোরের উপকূলের অবশিষ্ট লোককে, বিনষ্ট করবেন।
{47:5} গাজার মাথায় টাক পড়লো, অস্কিলোন, তাদের উপত্যকার অবশিষ্টাংশ নীরব হল; তুমি কত কাল তোমার অঙ্গ কাটাকুটি করবে?
{47:6} হে মাবুদের তলোয়ার, তুমি আর কত কাল পরে ক্ষান্ত হবে? তুমি তোমার কোষে প্রবেশ কর, শান্ত হও, ক্ষান্ত হও।
{47:7} তা কিভাবে ক্ষান্ত হতে পারে? মাবুদ তো ওকে হুকুম দিয়েছেন; অস্কিলোনের বিরুদ্ধে ও সমুদ্র-বক্ষের বিরুদ্ধে, সেখানে তিনি তাকে নিযুক্ত করেছেন।
{i48:1} মোয়াব-বিষয়ক ভবিষ্যদ্বাণী
{48:1} মোয়াবের বিষয়। বাহিনীগণের মাবুদ, ইসরাইলের আল্লাহ্‌, এই কথা বলেন, হায় হায় নবো! ওটা তো উচ্ছিন্ন হল; কিরিয়াথয়িম লজ্জিত হল, পরহস্তগত হল, তাদের দুর্গ লজ্জিত হল, ভেঙ্গে গুড়িয়ে দেওয়া হল।
{48:2} মোয়াবের প্রশংসা আর নেই, লোকেরা হিশ্‌বোনে তার অমঙ্গলার্থে মন্ত্রণা করেছে, ‘এসো, আমরা তাদেরকে উচ্ছিন্ন করি, জাতি হিসেবে আর থাকতে দেব না।’ হে মদ্‌মেনা, তুমিও নিস্তব্ধ হবে, তলোয়ার তোমার পিছনে তাড়া করবে।
{48:3} হোরোণয়িম থেকে ক্রন্দনের আওয়াজ, ধ্বংস ও মহাবিনাশ।
{48:4} মোয়াব ভগ্ন হল; তার ছোটদের ক্রন্দনের আওয়াজ শোনা যাচ্ছে।
{48:5} লূহীতের উঠে যাবার পথে লোকে কাঁদতে কাঁদতে উঠছে; কেননা হোরোণয়িমের নেমে যাবার পথে বিনাশের জন্য সঙ্কটের কান্না শোনা যাচ্ছে।
{48:6} ‘পালিয়ে যাও, নিজ নিজ প্রাণ রক্ষা কর, মরুভূমিস্থ ঝাউ গাছের মত হও।’
{48:7} কারণ তুমি তোমার কাজের ও তোমার ধনকোষের উপর নির্ভর করতে, এজন্য তোমাকে অন্যের হাতে তুলে দেওয়া হবে এবং কমোশ নির্বাসনে গমন করবে, তার ইমাম ও নেতৃবর্গ একসঙ্গে যাবে।
{48:8} প্রত্যেক নগরের উপর বিনাশক আসবে, কোন নগর রক্ষা পাবে না; উপত্যকা বিনষ্ট হবে, সমভূমি উচ্ছিন্ন হবে, যেমন মাবুদ বলেছেন।
{48:9} মোয়াবকে পক্ষযুগল দাও, যেন সে উড়ে পালিয়ে যায়; তার নগরগুলো ধ্বংস হবে, তন্মধ্যে বাসকারী কেউ থাকবে না।
{48:10} বদদোয়াগ্রস্ত হোক সেই ব্যক্তি, যে শিথিলভাবে মাবুদের কাজ করে; বদদোয়াগ্রস্ত হোক সেই ব্যক্তি, যে তার তলোয়ারকে রক্তপাত করতে বারণ করে।
{48:11} মোয়াব বাল্যকাল থেকে নিশ্চিন্ত ও তার গাদের উপরে সুস্থির আছে, এক পাত্র থেকে অন্য পাত্রে ঢালা হয় নি, সে নির্বাসনে যায় নি; এজন্য তার রস তার মধ্যেই রয়েছে ও তার স্বাদ বিকৃত হয় নি।
{48:12} অতএব মাবুদ বলেন, দেখ, এমন দিন আসছে, যেদিন আমি তার কাছে সেচকদের পাঠাব, তারা তাকে সেচন করবে, তার পাত্রগুলো শূন্য করবে এবং তাদের সমস্ত কুপা ভেঙ্গে ফেলবে।
{48:13} ইসরাইল-কুল তার বিশ্বাস-ভূমি বেথেলের বিষয়ে যেমন লজ্জিত হয়েছিল, তেমনি মোয়াব কমোশের বিষয়ে লজ্জিত হবে।
{48:14} তোমরা কেমন করে বলতে পার, আমরা বীর ও যুদ্ধের জন্য বলবান?
{48:15} মোয়াব বিনষ্ট হল, তার নগরগুলো থেকে ধোঁয়া উঠছে ও তার মনোনীত যুবকেরা বধ্যস্থানে নেমে গেছে; এই কথা সেই বাদশাহ্‌ বলেন, যাঁর নাম বাহিনীগণের মাবুদ।
{48:16} মোয়াবের বিপদ আগত প্রায় ও তার অমঙ্গল অতি ত্বরান্বিত।
{48:17} তোমরা যত লোক তার চারদিকে থাক, তার জন্য মাতম কর, আর তোমরা যত লোক তার নাম জান, বল, এই দৃঢ় দণ্ড, এই সুন্দর লাঠি কেমন ভেঙ্গে গেছে!
{48:18} হে দীবোন-নিবাসীনী কন্যে, তুমি তোমার প্রতাপ থেকে নেমে এসো, শুকনো ভূমিতে বস, কেননা মোয়াবের বিনাশক তোমার বিরুদ্ধে এসেছে, তোমার দৃঢ় দুর্গগুলো ধ্বংস করেছে।
{48:19} হে অরোয়ের-নিবাসিনী, তুমি পথের পাশে দাঁড়িয়ে অবলোকন কর এবং পলাতক ও রক্ষা পাওয়া স্ত্রীকে জিজ্ঞাসা কর, কি হয়েছে?
{48:20} মোয়াব লজ্জিত হয়েছে, কেননা সে ভেঙ্গে পড়েছে; তোমরা হাহাকার ও ক্রন্দন কর; অর্ণোনে এই কথা প্রচার কর, ‘মোয়াব উৎসন্ন হল’।
{48:21} আর বিচার-দণ্ড উপস্থিত হল, সমভূমির উপরে,
{48:22} হোলন, যহস, মেফাৎ, দীবোন,
{48:23} নবো, বৈৎ-দিব্লাথয়িম, কিরিয়াথয়িম, বৈৎ-গামূল, বৈৎ-মিয়োন, করিয়োৎ ও
{48:24} বস্রার উপরে এবং মোয়াব দেশের দূরের কি কাছের সমস্ত নগরের উপরে হল।
{48:25} মোয়াবের শিং কেটে ফেলা হল ও তার বাহু ভেঙ্গে ফেলা হল, মাবুদ এই কথা বলেন।
{48:26} তোমরা তাকে মাতাল কর, কারণ সে মাবুদের বিরুদ্ধে বড়াই করতো। আর মোয়াব বমি করে তার মধ্যে গড়াগড়ি দেবে এবং নিজেও পরিহাস-পাত্র হবে।
{48:27} ইসরাইল কি তোমার পরিহাস পাত্র ছিল না? সে কি চোরের মধ্যে ধরা পড়েছিল? তুমি তার বিষয় যতবার কথা বল, ততবার মাথা নেড়ে থাক।
{48:28} হে মোয়াবনিবাসীরা, তোমরা নগরগুলো ত্যাগ কর, শৈলে গিয়ে বাস কর, এমন কবুতরের মত হও, যে গর্তের মুখের ধারে বাসা করে।
{48:29} আমরা মোয়াবের অহঙ্কারের কথা শুনেছি, সে অত্যন্ত অহঙ্কারী; তার অভিমান, অহঙ্কার, উদ্ধতভাব ও চিত্ত-গরিমার কথা শুনেছি।
{48:30} মাবুদ বলেন, আমি তার ক্রোধ জানি, তা কিছু নয়; তার অহংকার কোন কাজের হয় নি।
{48:31} এজন্য আমি মোয়াবের বিষয়ে হাহাকার করবো, সমস্ত মোয়াবের জন্য ক্রন্দন করবো; কীর-হেরেসের লোকদের বিষয়ে কাতরোক্তি করে যাব।
{48:32} হে সিব্‌মার আঙ্গুর লতা, আমি যাসেরের কান্নার চেয়ে তোমার বিষয়ে বেশি কান্নাকাটি করবো; তোমার ডালগুলো সমুদ্রপারে যেত, তা যাসের সমুদ্র পর্যন্ত বিস্তারিত হত; তোমার গ্রীষ্মের ফলের উপরে ও আঙ্গুর ফলের উপরে ধ্বংসকারীরা এসে পড়েছে।
{48:33} মোয়াবের ফলবান ক্ষেত ও ভূমি থেকে আনন্দ ও উল্লাস দূরীকৃত হল এবং আমি আঙ্গুরকুণ্ড আঙ্গুর-রস-বিহীন করলাম; লোকে আনন্দের চিৎকার সহকারে আর আঙ্গুর মাড়াই করবে না; সেই চিৎকার আনন্দের চিৎকার হবে না।
{48:34} হিশ্‌বোন থেকে ইলিয়ালী পর্যন্ত চিৎকার উঠছে, তার আওয়াজ যহস পর্যন্ত ছড়িয়েছে; সোয়র থেকে হোরোণয়িম পর্যন্ত, ইগ্লৎ-শলিশীয়া পর্যন্ত, আওয়াজ যাচ্ছে, কেননা নিম্রীমস্থ পানিও শুকিয়ে গেল।
{48:35} মাবুদ আরও বলেন, আমি মোয়াবের মধ্যে উচ্চস্থলীতে কোরবানকারী ও তার দেবতার উদ্দেশে ধূপ জ্বালানো লোকদের মুছে ফেলবো।
{48:36} তাই মোয়াবের জন্য আমার হৃদয় বাঁশীর মত বাজছে, কীর-হেরেসের লোকদের বিষয়ে আমার অন্তঃকরণ বাঁশীর মত বাজছে; এজন্য তার উপার্জিত প্রচুর ধন নষ্ট হল।
{48:37} হ্যাঁ, প্রত্যেকের মাথা কামানো ও প্রত্যেক দাড়ি কাটা হয়েছে, সকলের হাতে কাটাকুটি ও কোমরে চট দেখা যায়।
{48:38} মোয়াবের সমস্ত ছাদে ও তার চকের সর্বত্র মাতম শোনা যাচ্ছে, কেননা মাবুদ বলেন, আমি মোয়াবকে একটা অবাঞ্ছিত পাত্রের মত ভেঙ্গে ফেললাম।
{48:39} সে কেমন ভেঙ্গে গেল! লোকে কেমন হাহাকার করছে। মোয়াব তার লজ্জার কারণে কেমন পিঠ ফিরিয়েছে! এভাবে মোয়াব তার চারদিকের সমস্ত লোকের পরিহাস-পাত্র ও ভীতিকর হবে।
{48:40} কারণ মাবুদ এই কথা বলেন, দেখ, ঐ ব্যক্তি ঈগলের মত উড়ে আসবে এবং মোয়াবের উপরে তারা পাখা বিস্তার করবে।
{48:41} নগরগুলো পরহস্তগত, দুর্গগুলো অধিকৃত হল; সেদিন মোয়াবের বীরগণের অন্তর প্রসব-যন্ত্রণা ভোগকারিণী স্ত্রীলোকের অন্তরের সমান হবে।
{48:42} মোয়াব ধ্বংস হল, আর জাতি থাকবে না, কেননা সে মাবুদের বিরুদ্ধে বড়াই করেছে।
{48:43} মাবুদ বলেন, হে মোয়াব-নিবাসী, ত্রাস, খাত ও ফাঁদ তোমার উপরে এসেছে।
{48:44} যে কেউ ভয় পেয়ে পালিয়ে যাবে, সে খাতে পড়বে; যে কেউ খাত থেকে উঠে আসবে, সে ফাঁদে ধরা পড়বে; কেননা আমি তার উপরে, মোয়াবের উপরে, প্রতিফল-দানের বছর আনবো, মাবুদ এই কথা বলেন।
{48:45} হিশ্‌বোনের ছায়াতলে পলাতকেরা শক্তিহীন হয়ে দাঁড়িয়ে আছে, কারণ হিশ্‌বোন থেকে আগুন ও সীহোনের মধ্য থেকে আগুনের শিখা বের হয়েছে, আর মোয়াবের পাশ ও কলহকারীদের মাথার তালু গ্রাস করেছে।
{48:46} হে মোয়াব, ধ্‌িক তোমাকে! কমোশের লোকেরা বিনষ্ট হল, কারণ তোমার পুত্ররা বন্দী হল, তোমার কন্যাদের বন্দীদশার স্থানে নীত হল।
{48:47} কিন্তু শেষকালে আমি মোয়াবের বন্দীদশা ফিরাব, মাবুদ এই কথা বলেন। মোয়াবের বিচারের কথা এই পর্যন্ত।
{i49:1} অম্মোনের বিষয়ে ভবিষ্যদ্বাণী
{49:1} অম্মোনীয়দের বিষয়। মাবুদ এই কথা বলেন, ইসরাইলের কি পুত্র নেই? তার উত্তরাধিকারী কি কেউ নেই? তবে মিল্‌কম কেন গাদের ভূমি অধিকার করে ও তার লোকেরা ওর নগরগুলোতে বাস করে?
{49:2} এজন্য মাবুদ বলেন, দেখ, এমন সময় আসছে, যে সময়ে আমি অম্মোনীয়দের রব্বা নগরে যুদ্ধের সিংহনাদ শোনাব; তখন তা ধ্বংসের ঢিবি হবে এবং তার কন্যাদের আগুনে পুড়িয়ে দেওয়া হবে; সেই সময় ইসরাইল তার অধিকার-গ্রাসকারীদেরকে অধিকারচ্যুত করবে, মাবুদ এই কথা বলেন।
{49:3} হে হিশ্‌বোন, হাহাকার কর, কেননা অয় বিনষ্ট হল; হে রব্বার কন্যা ক্রন্দন কর, চট পর, মাতম কর, প্রাচীরগুলোর মধ্যে দৌড়াদৌড়ি কর, কেননা মিল্‌কম নির্বাসনে যাবে, তার ইমাম ও নেতৃবর্গ একসঙ্গে যাবে।
{49:4} হে বিপথগামিনী কন্যে, তুমি কেন তোমার উপত্যকাগুলো নিয়ে গর্ব করছো? তোমার উপত্যকা বিলীন হবে। অয়ি স্বধনে বিশ্বাসকারিণী, তুমি কেন বলছো, আমার বিরুদ্ধে কে আসবে?
{49:5} প্রভু, বাহিনীগণের মাবুদ, এই কথা বলেন, দেখ, আমি তোমার চারদিকের সকলের থেকে তোমার প্রতি ত্রাস উপস্থিত করবো; তোমরা প্রত্যেকে নিজ নিজ সম্মুখস্থ পথে বিতাড়িত হবে, কেউ পরিভ্রান্তকে সংগ্রহ করবে না।
{49:6} তবুও পরে আমি অম্মোনীয়দের বন্দীদশা ফিরাব, মাবুদ এই কথা বলেন।
{i49:7} ইদোমের বিষয়ে ভবিষ্যদ্বাণী
{49:7} ইদোমের বিষয়। বাহিনীগণের মাবুদ এই কথা বলেন, তৈমনে কি আর প্রজ্ঞা নেই? বুদ্ধিমানদের মধ্যে কি মন্ত্রণার লোপ হয়েছে? তাদের জ্ঞান কি অন্তর্হিত হয়েছে?
{49:8} হে দদান-নিবাসীরা, তোমরা পালিয়ে যাও, মুখ ফিরাও, গভীর গুহায় গিয়ে বাস কর, কেননা আমি ইসের উপরে তার বিপদ, তাকে প্রতিফল দেবার সময় উপস্থিত করবো।
{49:9} যদি আঙ্গুর-সঞ্চয়কারীরা তোমার কাছে আসে, তারা কিছু ফল অবশিষ্ট রাখবে না; যদি রাতের বেলায় চোর আসে, তারা যথেষ্ট পেলেও ক্ষতি করবে।
{49:10} বস্তুত আমি ইস্‌কে জনশুন্য করেছি, তার গুপ্ত স্থানগুলো অনাবৃত করেছি, সে কোনভাবে লুকিয়ে থাকতে পারবে না; তার বংশ, আত্মীয়-স্বজন ও প্রতিবেশীরা নষ্ট হয়েছে, সে আর নেই।
{49:11} তুমি তোমার এতিম বালকদেরকে ত্যাগ কর, আমি তাদেরকে বাঁচাব; তোমার বিধবারাও আমাতে বিশ্বাস করুক।
{49:12} কেননা মাবুদ এই কথা বলেন, দেখ, সেই পাত্রে পান করা যাদের নিয়ম ছিল না, তাদেরকে সেই পাত্রে পান করতে হবে, তবে তুমি কি নিতান্তই অদণ্ডিত থাকবে? তুমি অদণ্ডিত থাকবে না, অবশ্য পান করবে।
{49:13} কেননা, মাবুদ বলেন, আমি আমার নামে এই কসম খেয়েছি, বস্রা বিস্ময়, টিটকারি, উৎসন্নতা ও বদদোয়ার পাত্র হবে; আর তার সমস্ত নগর চিরকাল উৎসন্ন-স্থান থাকবে।
{49:14} আমি মাবুদের কাছ থেকে এই বার্তা শুনেছি এবং জাতিদের কাছে এক জন দূত প্রেরিত হয়েছে; তোমরা জমায়েত হও, এর বিপক্ষে যাত্রা কর, যুদ্ধ করার জন্য গা ঝাড়া দিয়ে ওঠে দাঁড়াও।
{49:15} কেননা দেখ, আমি তোমাকে জাতিদের মধ্যে ক্ষুদ্র করেছি, মানবজাতির মধ্যে অবজ্ঞাত করেছি।
{49:16} হে শৈল-ফাটলের বাসিন্দা, পর্বতের চূড়ার অধিকারী, তোমার ভয়ঙ্করতার বিষয়ে তোমার অন্তঃকরণের অহঙ্কার তোমাকে বঞ্চনা করেছে; তুমি যদিও ঈগল পাখির মত উঁচু স্থানে বাসা কর, তবুও আমি তোমাকে সেখান থেকে নামাব, মাবুদ এই কথা বলেন।
{49:17} আর ইদোম বিস্ময়ের পাত্র হবে, যারা তার কাছ দিয়ে গমন করে, সকলে বিস্মিত হবে ও তার প্রতি উপস্থিত সকল আঘাতের জন্য শিস দেবে।
{49:18} মাবুদ বলেন, সাদুম, আমুরা ও সেখানকার নিকটবর্তী নগরগুলোর উৎপাটনহেতু যেমন হয়েছিল, তেমনি হবে, কেউ সেখানে থাকবে না, কোন লোক তার মধ্যে প্রবাস করবে না।
{49:19} দেখ, সেই ব্যক্তি সিংহের মত জর্ডানের গভীর অরণ্য থেকে বেরিয়ে সেই চিরস্থায়ী চরাণি-স্থানের বিরুদ্ধে আসবে; বস্তুত আমি চোখের নিমিষে তাকে সেখান থেকে দূর করে দেব এবং তার উপরে মনোনীত লোককে নিযুক্ত করবো। কেননা আমার মত কে আছে? আমার সময় নির্ধারণ কে করবে? এবং আমার সম্মুখে দাঁড়াবে, এমন পালক কোথায়?
{49:20} অতএব মাবুদের মন্ত্রণা শোন, যা তিনি ইদোমের বিরুদ্ধে করেছেন; তাঁর সঙ্কল্পগুলো শোন, যা তিনি তৈমন-নিবাসীদের বিপক্ষে করেছেন। নিশ্চয়ই লোকেরা তাদের টেনে নিয়ে যাবে, পালের বাচ্চাগুলোকেও নিয়ে যাবে; নিশ্চয়ই তিনি তাদের চরাণি-স্থান তাদের সঙ্গে উৎসন্ন করবেন।
{49:21} দুনিয়া তাদের পতনের শব্দে কাঁপছে, লোহিত সাগর পর্যন্ত কান্নার আওয়াজ শোনা যাচ্ছে!
{49:22} দেখ, সে ঈগল পাখির মত উঠে উড়ে আসবে, বস্রার বিপরীতে তারা পাখা মেলে ধরবে; আর ইদোমের বীরদের অন্তর সেদিন প্রসব-যন্ত্রণা ভোগকারিণী স্ত্রীর অন্তরের সমান হবে।
{i49:23} দামেস্কের বিষয়ে ভবিষ্যদ্বাণী
{49:23} দামেস্কের বিষয়। হমাৎ ও অর্পদ লজ্জিত হল, কারণ তারা অমঙ্গলের বার্তা শুনলো, বিগলিত হল; অশান্ত সাগরের মত অশান্ত দেখা যাচ্ছে, তা সুস্থির হতে পারে না।
{49:24} দামেস্ক ক্ষীণবল হয়েছে, পালিয়ে যাবার জন্য ফিরছে ও ভীষণ ভয় পেয়েছে; যেমন প্রসবকালে স্ত্রীলোকের, তেমনি তার যন্ত্রণা ও ব্যথা শুরু হয়েছে।
{49:25} সেই বিখ্যাত নগর, আমার আনন্দজনক পুরী, কেন পরিত্যক্ত হয় নি?
{49:26} এজন্য সেদিন তার যুবকেরা তার চকে মরে পড়ে থাকবে ও সমস্ত যোদ্ধা স্তব্ধ হয়ে যাবে, এই কথা বাহিনীগণের মাবুদ বলেন।
{49:27} আর আমি দামেস্কের প্রাচীরে আগুন লাগাব, তা বিন্‌হদদের অট্টালিকাগুলো গ্রাস করবে।
{i49:28} কায়দার ও হাৎসোরের বিষয়ে ভবিষ্যদ্বাণী
{49:28} ব্যাবিলনের বাদশাহ্‌ বখতে-নাসার কর্তৃক পরাহত কায়দার ও হাৎসোর রাজ্যগুলোর বিষয়। মাবুদ এই কথা বলেন, তোমরা উঠ, কায়দারে যাও এবং পূর্বদেশের লোকদের সর্বস্ব লুট কর।
{49:29} লোকে তাদের তাঁবু ও পশুপালগুলো নিয়ে যাবে; তাদের পর্দা, তাদের সমস্ত পাত্র ও তাদের উট নিজেদের জন্য নিয়ে যাবে; এবং উচ্চৈঃস্বরে তাদের বিষয়ে বলবে, চারদিকেই ভয়।
{49:30} মাবুদ বলেন, হে হাৎসোর-নিবাসীরা, পালিয়ে যাও, দূরে চলে যাও, গভীরে গিয়ে বাস কর, কেননা ব্যাবিলনের বাদশাহ্‌ বখতে-নাসার তোমাদের বিরুদ্ধে মন্ত্রণা করেছে, তোমাদের বিরুদ্ধে সঙ্কল্প স্থির করেছে।
{49:31} তোমরা উঠ, সেই আরামে থাকা জাতির বিরুদ্ধে যাত্রা কর, যে নির্ভয়ে বাস করে, যার কপাট নেই, হুড়কা নেই, যে একাকী থাকে, মাবুদ এই কথা বলেন।
{49:32} তাদের উটগুলো লুটবস্তু হবে, তাদের বিপুল পশুধন লুণ্ঠিত দ্রব্য হবে এবং যে লোকেরা যারা মাথার দু’পাশের চুল কেটেছে, তাদের আমি সকল বায়ুর দিকে উড়িয়ে দেব এবং চারদিক থেকে তাদের বিপদ আনবো, মাবুদ এই কথা বলেন।
{49:33} আর হাৎসোর শিয়ালদের বসতি ও চিরস্থায়ী ধ্বংসস্থান হবে; সেখানে কেউ থাকবে না, কোন লোক তার মধ্যে বাস করবে না।
{i49:34} ইলামের বিষয়ে ভবিষ্যদ্বাণী
{49:34} এহুদার বাদশাহ্‌ সিদিকিয়ের রাজত্বের আরম্ভকালে এলমের বিষয়ে মাবুদের এই কালাম ইয়ারমিয়া নবীর কাছে নাজেল হল —
{49:35} বাহিনীগণের মাবুদ এই কথা বলেন, দেখ, আমি এলমের ধনুক, তাদের প্রধান শক্তি, ভেঙ্গে ফেলবো।
{49:36} আর আসমানের চারদিক থেকে চার বায়ু এলমের উপরে প্রবাহিত করবো এবং ঐ সমস্ত বায়ুর দিকে তাদেরকে উড়িয়ে দেব; দূরীকৃত ইলামীয়রা যার কাছে না যাবে, এমন জাতি থাকবে না।
{49:37} আর আমি ইলামীয়দেরকে তাদের দুশমনদের সম্মুখে ও যারা তাদের প্রাণনাশে সচেষ্ট তাদের সম্মুখে ভীষণ ভয় ধরিয়ে দেব; আমি তাদের উপরে অমঙ্গল অর্থাৎ আমার প্রচণ্ড ক্রোধ উপস্থিত করবো, মাবুদ এই কথা বলেন এবং যতদিন তাদের সংহার না করি, ততদিন তাদের পিছনে পিছনে তলোয়ার পাঠাব;
{49:38} আর আমি নিজের সিংহাসন এলমে স্থাপন করবো এবং সেই স্থান থেকে বাদশাহ্‌ ও কর্মকর্তাদেরকে মুছে ফেলব, মাবুদ এই কথা বলেন।
{49:39} কিন্তু শেষকালে আমি এলমের বন্দীদশা ফিরাব, মাবুদ এই কথা বলেন।
{i50:1} ব্যাবিলনের বিনাশ
{50:1} মাবুদ ইয়ারমিয়া নবী দ্বারা ব্যাবিলনের বিষয়ে, কল্‌দীয়দের দেশের বিষয়ে, যে কথা বলেছিলেন তা এই —
{50:2} তোমরা জাতিদের মধ্যে ঘোষণা কর, প্রচার কর, ধ্বজা তুলে ধর; প্রচার কর, গুপ্ত রেখো না; বল, ‘ব্যাবিলন পরহস্তগত হল, বেল লজ্জিত হল, মারডকের মুখ বিষণ্ন্ন হল; তার মূর্তিগুলো লজ্জিত হল, মূর্তিগুলো বিস্মিত হল।’
{50:3} কেননা উত্তর দিক থেকে এক জাতি তার বিরুদ্ধে উঠে এল; সে তার দেশ ধ্বংস করবে, সেখানে কেউ বাস করবে না; মানুষ ও পশু পালিয়ে গেল, চলে গেল।
{50:4} মাবুদ বলেন, সেই সময়ে ও সেই কালে বনি-ইসরাইলরা আসবে, তারা ও এহুদার লোকেরা একসঙ্গে আসবে, কাঁদতে কাঁদতে চলে আসবে ও তাদের আল্লাহ্‌, মাবুদের খোঁজ করবে।
{50:5} তারা সিয়োনের বিষয়ে জিজ্ঞাসা করবে, সেই দিকে মুখ রাখবে, বলবে, চল, তোমরা এমন নিয়ম দ্বারা মাবুদের প্রতি আসক্ত হও, যা অনন্তকাল থাকবে, যা কখনও লোকে ভুলে যাবে না।
{50:6} আমার লোকেরা হারানো ভেড়া হয়ে পড়েছে, তাদের পালকেরা তাদেরকে ভ্রান্ত করেছে, নানা পর্বতে পথহারা করে ফেলেছে; ওরা পর্বত থেকে উপপর্বতে গমন করেছে, নিজেদের শয়নস্থান ভুলে গেছে।
{50:7} যারা তাদেরকে পেয়েছে, তারা গ্রাস করেছে; তাদের দুশমনদের বলেছে, আমাদের দোষ হয় নি, কারণ ওরা ধর্মনিবাস মাবুদের, নিজেদের পূর্বপুরুষদের আশাভূমি মাবুদের, বিরুদ্ধে গুনাহ্‌ করেছে।
{50:8} তোমরা তাড়াতাড়ি ব্যাবিলনের মধ্য থেকে বের হয়ে পড়, কল্‌দীয়দের দেশ থেকে নির্গমন কর এবং পালের অগ্রগামী ছাগলের মত হও।
{50:9} কেননা দেখ, আমি উত্তর দেশ থেকে মহাজাতি-সমাজ উত্তেজিত করে ব্যাবিলনের বিরুদ্ধে গমন করাব, তারা ব্যাবিলনের বিরুদ্ধে সৈন্য রচনা করবে, তাতে তা পরহস্তগত হবে; তাদের তীর দক্ষ বীরের মত হবে, বিফল হয়ে ফিরে আসবে না।
{50:10} কল্‌দিয়া লুটবস্তু হবে; যেসব লোক সেই দেশ লুট করবে, তারা তৃপ্ত হবে, মাবুদ এই কথা বলেন।
{50:11} ওহে তোমরা, যারা আমার অধিকার লুট করছো, তোমরা তো আনন্দ ও উল্লাস করছো, শস্য-মাড়াইকারিণী গাভীর মত নাচানাচি করছো, তেজস্বী ঘোড়ার মত হ্রেষা শব্দ করছো;
{50:12} এজন্য তোমাদের মা অতি লজ্জিত হবে, তোমাদের জননী হতাশ হবে; দেখ, জাতিদের মধ্যে সে ক্ষুদ্র হবে, মরুভূমি, শুকনো স্থান ও মরুভূমি হবে।
{50:13} মাবুদের ক্রোধের কারণে সে আর বসতি-স্থান হবে না, সম্পূর্ণ ধ্বংসস্থান হবে; যে কেউ ব্যাবিলনের কাছ দিয়ে যাবে সে বিস্মিত হবে ও তার সমস্ত আঘাত দেখে উপহাস করবে।
{50:14} হে ধনুকধারী লোকেরা, ব্যাবিলনের বিরুদ্ধে চারদিকে সৈন্য রচনা কর, তার প্রতি তীর নিক্ষেপ কর, তীর নিক্ষেপে কাতর হয়ো না, কেননা সে মাবুদের বিরুদ্ধে গুনাহ্‌ করেছে।
{50:15} তার চারদিকে সিংহনাদ কর — সে আত্মসমর্পণ করেছে, তার ভিত্তিগুলো পড়ে গেছে, তার প্রাচীরগুলো উৎপাটিত হয়েছে; কেননা এ মাবুদের প্রতিশোধ গ্রহণ; তোমরা ওর প্রতিশোধ নাও; সে যেমন করেছে, তার প্রতি তেমনি কর।
{50:16} ব্যাবিলন থেকে বীজবাপককে কেটে ফেল, ফসল কাটার সময়ে যে কাস্ত্যা ধরে, তাকে কেটে ফেল, উৎপীড়ক তলোয়ারের ভয়ে তারা প্রত্যেকে নিজ নিজ জাতির কাছে ফিরে যাবে, প্রত্যেকে নিজ নিজ দেশের দিকে পালিয়ে যাবে।
{50:17} ইসরাইল ছিন্নভিন্ন ভেড়ার মত; সিংহগুলো তাকে তাড়িয়ে দিয়েছে; প্রথমত আশেরিয়ার বাদশাহ্‌ তাকে গ্রাস করেছিল, এখন শেষে এই ব্যাবিলনের বাদশাহ্‌ বখতে-নাসার তার অস্থিগুলো ভেঙ্গে ফেলেছে।
{50:18} এজন্য বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি আশেরিয়ার বাদশাহ্‌কে যেমন প্রতিফল দিয়েছি, ব্যাবিলনের বাদশাহ্‌ ও তার দেশকে তেমনি প্রতিফল দেব।
{50:19} আর ইসরাইলকে তার চরাণি-স্থানে ফিরিয়ে আনবো; সে কর্মিলের ও বাশনের উপরে চরবে এবং আফরাহীম-পর্বতমালায় ও গিলিয়দে তার প্রাণ তৃপ্ত হবে।
{50:20} মাবুদ বলেন, সেই সময়ে ও সেই কালে ইসরাইলের অপরাধের অনুসন্ধান করা যাবে, কিন্তু পাওয়া যাবে না; এবং এহুদার গুনাহ্‌গুলোর অনুসন্ধান করা যাবে, কিন্তু পাওয়া যাবে না; কেননা আমি যাদেরকে অবশিষ্ট রাখি, তাদেরকে মাফ করবো।
{50:21} মাবুদ বলেন, তুমি মরাথয়িম [দ্বিগুণ বিদ্রোহ] দেশের বিরুদ্ধে ও পকোদ [প্রতিফল] নিবাসীদের বিরুদ্ধে যাও, তাদের পিছনে পিছনে গিয়ে তাদের জবেহ্‌ কর, নিঃশেষে বিনষ্ট কর; আমি তোমাকে যা যা করতে হুকুম করেছি, সেই অনুসারে কর।
{50:22} দেশে সংগ্রামের আওয়াজ ও মহাবিনাশের আওয়াজ!
{50:23} সমস্ত দুনিয়ার হাতুড়ি কেমন ভেঙ্গে টুকরা টুকরা হয়ে গেল! জাতিদের মধ্যে ব্যাবিলন কেমন উৎসন্ন হল!
{50:24} হে ব্যাবিলন, আমি তোমার জন্য ফাঁদ পেতেছি, আর তুমি তাতে ধরাও পড়েছ, কিন্তু জানতে পার নি; তোমাকে পাওয়া গেছে, আবার তুমি ধরাও পড়েছ, কেননা তুমি মাবুদের সঙ্গে যুদ্ধ করেছ।
{50:25} মাবুদ তাঁর অস্ত্রাগার খুললেন, নিজের ক্রোধের অস্ত্রগুলো বের করে আনলেন, কেননা কল্‌দীয়দের দেশে সর্বশক্তিমান সার্বভৌম মাবুদের কাজ আছে।
{50:26} তোমরা প্রান্তসীমা থেকে তার বিরুদ্ধে এসো, তার শস্যভাণ্ডারগুলো খুলে দাও, রাশির মত তাকে ঢিবি কর, নিঃশেষে বিনষ্ট কর; তার কিছু অবশিষ্ট রেখো না।
{50:27} তার সমস্ত ষাঁড় হত্যা কর, তারা বধ্যস্থানে নেমে যাক; হায় হায়, তাদের দিন, তাদের প্রতিফলের সময়, এসে পড়লো!
{50:28} শোন! ঐ তাদের কণ্ঠস্বর, যারা পালাচ্ছে ও ব্যাবিলন দেশ থেকে রক্ষা পাচ্ছে; তারা সিয়োনে এসে ঘোষণা করছে কিভাবে আমাদের আল্লাহ্‌ মাবুদ তাঁর বায়তুল-মোকাদ্দসের জন্য প্রতিশোধ নিয়েছে।
{50:29} তোমরা ব্যাবিলনের বিরুদ্ধে ধনুর্ধ্বারীদের, ধনুকে চাড়াদায়ী সকলকে, আহ্বান কর; চারদিকে তার বিরুদ্ধে শিবির স্থাপন কর, কাউকেও রক্ষা পেতে দিও না; তার কাজ অনুসারে ফল তাকে দাও; সে যা যা করেছে, তার প্রতি সেই অনুসারে কর; কেননা সে মাবুদের বিরুদ্ধে, ইসরাইলের পবিত্রতমের বিরুদ্ধে, অহংকার করেছে।
{50:30} এজন্য সেদিন তার যুবকেরা তার রাস্তায় মরে পড়ে থাকবে ও তার সমস্ত যোদ্ধা ধ্বংস হয়ে যাবে, মাবুদ এই কথা বলেন।
{50:31} হে অহংকার, প্রভু, বাহিনীগণের মাবুদ বলেন, দেখ, আমি তোমার বিপক্ষ, কেননা তোমার সেদিন উপস্থিত, যেদিন আমি তোমাকে প্রতিফল দেব।
{50:32} তখন ঐ অহংকার হোঁচট খেয়ে পড়বে, কেউ তাকে উঠাবে না; এবং আমি তার সকল নগরে আগুন লাগিয়ে দেব, তা তার চারদিকের সবকিছুই গ্রাস করবে।
{50:33} বাহিনীগণের মাবুদ এই কথা বলেন, বনি-ইসরাইল ও এহুদার লোকেরা নির্বিশেষে নির্যাতিত হচ্ছে; এবং যারা তাদেরকে বন্দী-দশায় রেখেছে, তারা তাদেরকে দৃঢ়ভাবে ধরে রেখেছে, বিদায় করতে অসম্মত রয়েছে।
{50:34} তাদের মুক্তিদাতা বলবান; ‘বাহিনীগণের মাবুদ’ তাঁর নাম; তিনি সমপূর্ণভাবে তাদের ঝগড়া নিষ্পন্ন করবেন, যেন তিনি দুনিয়াকে সুস্থির করেন ও ব্যাবিলন-নিবাসীদেরকে অস্থির করেন।
{50:35} মাবুদ বলেন, কল্‌দীয়দের উপরে, ব্যাবিলন-নিবাসীদের উপরে, ব্যাবিলনের কর্মকর্তাদের উপরে ও তার জ্ঞানবানদের উপরে তলোয়ার রয়েছে।
{50:36} তার গণকদের উপরে তলোয়ার রয়েছে, তারা হতবুদ্ধি হবে; তার বীরদের উপরে তলোয়ার রয়েছে, তারা ধ্বংস হবে।
{50:37} তার ঘোড়াগুলোর উপরে, তার রথগুলোর উপরে ও তার মধ্যকার সমস্ত মিশ্রিত লোকের উপরে তলোয়ার রয়েছে, তারা অবলাদের সমান হবে; তার সকল ধনকোষের উপরে তলোয়ার রয়েছে, সেসব লুট হবে।
{50:38} তার জলাধারগুলোর উপরে উত্তাপ রয়েছে, সেগুলো শুকিয়ে যাবে; কেননা সেটি খোদাই-করা মূর্তির দেশ ও সেখানকার লোকেরা তাদের মূর্তিগুলোর বিষয়ে পাগল হয়ে যাবে।
{50:39} এজন্য সেখানে বন্যপশু ও হায়েনারা বাস করবে এবং উটপাখি বাসা করবে; তা আর কখনও লোকালয় হবে না; পুরুষানুক্রমে সেই স্থানে বসতি হবে না।
{50:40} মাবুদ এই কথা বলেন, আল্লাহ্‌ যখন সাদুম, আমুরা ও সেখানকার নিকটস্থ নগরগুলো উৎপাটন করেছিলেন, তখন যেরকম হয়েছিল, সেরকম হবে; কোন ব্যক্তি সেখানে বাস করবে না, কোন বনি-আদম তার মধ্যে বাস করবে না।
{50:41} দেখ, উত্তর দিক থেকে এক জনসমাজ আসছে, দুনিয়ার প্রান্ত থেকে একটি মহাজাতি ও অনেক বাদশাহ্‌ উত্তেজিত হয়ে আসছে।
{50:42} তারা ধনুক ও বর্শাধারী, নিষ্ঠুর ও নির্দয়; তাদের আওয়াজ সমুদ্র গর্জনের মত ও তারা ঘোড়ায় চড়ে আসছে; অয়ি ব্যাবিলন-কন্যে, তোমারই বিপরীতে যুদ্ধ করার জন্য তারা প্রত্যেকজন যোদ্ধার মত সুসজ্জিত হয়েছে।
{50:43} ব্যাবিলনের বাদশাহ্‌ তাদের জনশ্রুতি শুনেছে, তার হাত অবশ হল, যন্ত্রণা, প্রসবকারিণীর মত বেদনা, তাকে ধরলো।
{50:44} দেখ, যে সিংহের মত জর্ডানের গভীর জঙ্গল থেকে উঠে সেই চিরস্থায়ী চরাণি-স্থানের বিরুদ্ধে আসবে; কিন্তু আমি চোখের নিমিষে তাকে সেখান থেকে দূর করে দেব এবং তার উপরে মনোনীত লোককে নিযুক্ত করবো। কেননা আমার মত কে আছে? আমার সময় নির্ধারণ কে করবে? এবং আমার সম্মুখে দাঁড়াবে এমন পালক কোথায়?
{50:45} অতএব মাবুদের মন্ত্রণা শোন, যা তিনি ব্যাবিলনের বিরুদ্ধে করেছেন; তাঁর সঙ্কল্পগুলো শোন, যা তিনি কল্‌দীয়দের দেশের বিরুদ্ধে করেছেন। নিশ্চয়ই লোকেরা তাদেরকে টেনে নিয়ে যাবে, পালের বাচ্চাগুলোকেও নিয়ে যাবে; নিশ্চয়ই তিনি তাদের চরাণি-স্থান তাদের সঙ্গে উৎসন্ন করবেন।
{50:46} ব্যাবিলন পরহস্তগত হয়েছে, এই শব্দে দুনিয়া কাঁপছে ও জাতিদের মধ্যে কান্নার আওয়াজ শোনা যাচ্ছে।
{51:1} মাবুদ এই কথা বলেন, দেখ, আমি, ব্যাবিলনের বিরুদ্ধে ও লেব-কামাই নিবাসীদের বিরুদ্ধে একটি বিনাশক বায়ু উৎপন্ন করবো।
{51:2} আর আমি ব্যাবিলনে বিদেশীদের প্রেরণ করবো, তারা তাকে ঝাড়বে, তার দেশ শূন্য করবে, কারণ তারা বিপদের দিনে চারদিকে তার বিরুদ্ধে আসবে।
{51:3} তীরন্দাজ ধনুকে চাড়া না দিক; সে বর্মসজ্জায় উত্থিত না হোক; তোমরা তার যুবকদের প্রতি রহম করো না, তার সমস্ত সৈন্য নিঃশেষে বিনষ্ট কর।
{51:4} তারা কল্‌দীয়দের দেশে নিহত ও চকে তলোয়ারের আঘাতে মারা পড়বে।
{51:5} কারণ ইসরাইল কিংবা এহুদা যে তার আল্লাহ্‌ বাহিনীগণের মাবুদ কর্তৃক পরিত্যক্ত, তা নয়; যদিও এদের দেশ ইসরাইলের পবিত্রতমের বিরুদ্ধে দোষে পরিপূর্ণ হয়েছে।
{51:6} তোমরা ব্যাবিলনের মধ্য থেকে পালিয়ে যাও, প্রত্যেকে নিজ নিজ প্রাণ রক্ষা কর; তার অপরাধে তোমরা উচ্ছিন্ন হয়ো না; কেননা এ মাবুদের প্রতিশোধ গ্রহণের সময়, তিনি তাকে অপকারের প্রতিফল দিতে উদ্যত।
{51:7} মাবুদের হাতে ব্যাবিলন সোনার পাত্রের মত ছিল, তা সমস্ত দুনিয়াকে মাতাল করতো, জাতিরা তার মদ পান করেছে, সেজন্য জাতিরা পাগল হয়েছে।
{51:8} ব্যাবিলন অকস্মাৎ পড়ে গিয়ে ভেঙ্গে গেল; তার জন্য হাহাকার কর; তার ব্যথার প্রতিকারের জন্য ওষুধ গ্রহণ কর; কি জানি সে সুস্থ হবে।
{51:9} ‘আমরা ব্যাবিলনকে সুস্থ করতে যত্ন করেছি, কিন্তু সে সুস্থ হল না; তাকে ত্যাগ কর, আমরা প্রত্যেকে নিজ নিজ দেশে যাই, কেননা ওর বিচার উচ্চতায় আকাশ ছোঁয়া।
{51:10} মাবুদ আমাদের ধার্মিকতা প্রকাশ করেছেন; এসো, আমরা সিয়োনে গিয়ে আমাদের আল্লাহ্‌ মাবুদের কাজ ঘোষণা করি।’
{51:11} তোমরা তীরগুলো ধারালো কর, ঢাল ধর; মাবুদ মাদীয় বাদশাহ্‌দের মন উত্তেজিত করেছেন, কেননা তাঁর সঙ্কল্প ব্যাবিলনের বিপক্ষ, তার বিনাশের জন্য; বস্তুত তা মাবুদের প্রতিশোধ গ্রহণ, তাঁর বায়তুল-মোকাদ্দসের জন্য প্রতিশোধ গ্রহণ।
{51:12} তোমরা ব্যাবিলনের প্রাচীরের বিরুদ্ধে নিশান স্থাপন কর, রক্ষী দলগুলোকে সাহস দাও, প্রহরীদেরকে নিযুক্ত কর, গোপন স্থানে সৈন্য রাখ; কেননা মাবুদ ব্যাবিলন-নিবাসীদের বিষয়ে যা বলেছেন, তা সঙ্কল্প করেছেন, সিদ্ধও করেছেন।
{51:13} হে জলরাশির উপরে বাসকারিণী! ধনকোষে ঐশ্বর্যশালিনী! তোমার শেষকাল, তোমার ধনলোভের পরিণাম উপস্থিত।
{51:14} বাহিনীগণের মাবুদ তাঁর নামে এই কসম খেয়েছেন, সত্যিই আমি তোমাকে পঙ্গপালের মত জনগণে পরিপূর্ণ করেছি, তারা তোমার বিরুদ্ধে সিংহনাদ করবে।
{51:15} তিনি নিজের শক্তিতে দুনিয়া গঠন করেছেন। নিজের জ্ঞানে দুনিয়া স্থাপন করেছেন, নিজের বুদ্ধিতে আসমান বিছিয়ে দিয়েছেন।
{51:16} তিনি গর্জে উঠলে আসমানে জলরাশির আওয়াজ হয়, তিনি দুনিয়ার প্রান্ত থেকে বাষ্প উত্থাপন করেন; তিনি বৃষ্টির জন্য বিদ্যুৎ গঠন করেন; তিনি তাঁর ভাণ্ডার থেকে বায়ু বের করে আনেন।
{51:17} প্রত্যেক মানুষ পশুর মত হয়েছে, সে জ্ঞানহীন; প্রত্যেক স্বর্ণকার তার মূর্তির দ্বারা লজ্জিত হয়; কারণ তার ছাঁচে ঢালা বস্তু মিথ্যামাত্র, তার মধ্যে শ্বাসবায়ু নেই।
{51:18} সেসব অসার, মায়ার কর্মমাত্র; তাদের প্রতিফল দানকালে তারা বিনষ্ট হবে।
{51:19} যিনি ইয়াকুবের অধিকার, তিনি সেরকম নন; কারণ তিনি সমস্ত বস্তুর গঠনকারী এবং ইসরাইল তাঁর অধিকাররূপ বংশ; তাঁর নাম বাহিনীগণের মাবুদ!
{i51:20} আল্লাহ্‌র যুদ্ধের অস্ত্র
{51:20} তুমি আমার মুদগর ও যুদ্ধের অস্ত্র; তোমাকে দিয়ে আমি জাতিদেরকে চূর্ণ করবো; তোমাকে দিয়ে রাজ্যগুলো সংহার করবো;
{51:21} তোমাকে দিয়ে ঘোড়া ও তার সওয়ারকে চূর্ণ করবো; তোমাকে দিয়ে রথ ও তার আরোহীকে চূর্ণ করবো;
{51:22} তোমাকে দিয়ে পুরুষ ও স্ত্রীকে চূর্ণ করবো; তোমাকে দিয়ে বৃদ্ধ ও বালককে চূর্ণ করবো; তোমাকে দিয়ে ও যুবক যুবতীকে চূর্ণ করবো;
{51:23} তোমাকে দিয়ে পালরক্ষক ও তার পাল চূর্ণ করবো; তোমাকে দিয়ে কৃষক ও তার বলদযুগল চূর্ণ করবো; এবং তোমাকে দিয়ে শাসনকর্তা ও রাজ-কর্মচারীদের চূর্ণ করবো।
{51:24} আর আমি ব্যাবিলনকে ও কল্‌দীয় দেশ-নিবাসী সকলকে তাদের সেসব দুষ্কর্মের প্রতিফল দেব, যা তারা সিয়োনে তোমাদের চোখের সম্মুখে করেছে, মাবুদ এই কথা বলেন।
{i51:25} ব্যাবিলনের ধ্বংস
{51:25} হে বিনাশক পর্বত, তুমি সমস্ত দুনিয়ার বিনাশক; মাবুদ বলেন, দেখ, আমি তোমার বিপক্ষ, আমি তোমার বিরুদ্ধে হাত বাড়িয়ে দেবো, শৈল থেকে তোমাকে গড়িয়ে ফেলে দেব ও তোমাকে ভস্মীভূত পর্বত করবো।
{51:26} লোকে তোমা থেকে কোণের জন্য পাথর কিংবা ভিত্তিমূলের জন্য পাথর নেবে না, কিন্তু তুমি চিরকাল ধ্বংসস্থান থাকবে, মাবুদ এই কথা বলেন।
{51:27} তোমরা দেশে ধ্বজা তোল, জাতিদের মধ্যে তূরী বাজাও, তার বিপক্ষে নানা জাতিকে প্রস্তুত কর, আরারাত, মিন্নি ও অস্কিনস রাজ্যকে তার বিপক্ষে আহ্বান কর, তার বিপক্ষে এক জন সেনাপতি নিযুক্ত কর, পঙ্গপালের মত ঘোড়াগুলোকে পাঠাও।
{51:28} তার বিপক্ষে জাতিদেরকে, মাদীয়দের বাদশাহ্‌দেরকে, তাদের শাসনকর্তাদেরকে, কর্মকর্তাদেরকে ও তার কর্তৃত্বাধীন সমস্ত দেশের লোককে প্রস্তুত কর।
{51:29} দেশ কাঁপছে ও ব্যথিত হচ্ছে; কেননা ব্যাবিলন দেশকে ধ্বংস ও নিবাসশূন্য করার জন্য ব্যাবিলনের বিপক্ষে মাবুদের সঙ্কল্প সফল হচ্ছে।
{51:30} ব্যাবিলনের যোদ্ধারা যুদ্ধে বিরত হয়েছে, তারা নিজেদের দুর্গের মধ্যে রয়েছে; তাদের শক্তি শেষ হয়ে গেছে; তারা স্ত্রীলোকদের সমান হয়েছে; তার আবাসগুলো পুড়িয়ে দেওয়া হয়েছে, তার হুড়কাগুলো ভেঙ্গে ফেলা হয়েছে।
{51:31} এক ধাবক অন্য ধাবকের কাছে ধাবিত হচ্ছে, বার্তাবহ বার্তাবহের কাছে যাচ্ছে, যেন ব্যাবিলনের বাদশাহ্‌কে এই বার্তা দেওয়া হয় যে, তার নগরের চারদিক অন্যেরা দখল করে নিল;
{51:32} এবং পার-ঘাটাগুলো দখল করে নেওয়া হয়েছে, তারা নলবন আগুনে পুড়িয়ে দিয়েছে ও যোদ্ধারা ভীষণ ভয় পেয়েছে।
{51:33} কারণ বাহিনীগণের মাবুদ, ইসরাইলর আল্লাহ্‌, এই কথা বলেন, ব্যাবিলন-কন্যা শস্য-মাড়াইকালীন খামার-স্বরূপ; স্বল্পকাল মধ্যে তার জন্য ফসল কাটার সময় উপস্থিত হবে।
{51:34} ব্যাবিলনের বাদশাহ্‌ বখতে-নাসার আমাকে গ্রাস করেছেন, আমাকে চূর্ণ করেছেন, আমাকে শূন্যপাত্রস্বরূপ করেছেন, আমাকে দানবের মত গ্রাস করেছেন, আমার উপাদেয় খাবার দ্বারা তার উদর পূর্ণ করেছেন, আমাকে দূর করেছেন।
{51:35} ‘আমার প্রতি ও আমার মাংসের প্রতি কৃত দৌরাত্ম্যের ফল ব্যাবিলনের উপরে বর্তুক,’ এই কথা সিয়োন-নিবাসীনী বলছে; এবং ‘আমার রক্ত কল্‌দীয় দেশ-নিবাসীদের উপরে বর্তুক,’ এই কথা জেরুশালেম বলছে।
{51:36} এজন্য মাবুদ এই কথা বলেন, দেখ, আমি তোমার ঝগড়া নিষ্পন্ন করবো; তোমার জন্য প্রতিশোধ নেব এবং তার সমুদ্রকে পানিশূন্য ও তার ফোয়ারাকে শুকিয়ে ফেলব।
{51:37} আর ব্যাবিলন ধ্বংসস্থান, শিয়ালদের বাসস্থান, বিস্ময় ও বিদ্রূপের বিষয় এবং জনবসতিহীন হবে।
{51:38} তারা একত্রে সিংহের মত গর্জন করবে, সিংহের বাচ্চাদের মত গোঁ গোঁ শব্দ করবে।
{51:39} তারা উত্তপ্ত হলে পর আমি তাদের ভোজ প্রস্তুত করবো ও তাদেরকে মাতাল করবো; যেন তারা উল্লাস করে ও চিরনিদ্রায় নিদ্রিত হয়, আর জাগরিত না হয়, মাবুদ এই কথা বলেন।
{51:40} আমি তোমাদেরকে ভেড়ার বাচ্চার মত, ছাগলগুলোর সঙ্গে ভেড়াগুলোর মত, বধ্যস্থানে নামিয়ে আনবো।
{51:41} শেশক কেমন পরহস্তগত! সমস্ত দুনিয়ার প্রশংসাপাত্র কেমন পরাজিত হয়েছে। জাতিগুলোর মধ্যে ব্যাবিলন কেমন ধ্বংসস্থান হয়েছে।
{51:42} ব্যাবিলনের উপরে সমুদ্র উঠেছে, সে তার তরঙ্গের কল্লোলে আচ্ছাদিত।
{51:43} তার নগরগুলো ধ্বংসস্থান হল, ভূমি ও মরুভূমি শুকিয়ে গেল; সেই দেশে কেউ বাস করে না, কোন লোক সেখানে যাতায়াত করে না।
{51:44} আর আমি ব্যাবিলনে বেল দেবকে প্রতিফল দেব, তার মুখ থেকে তার গিলিত দ্রব্য বের করবো; এবং জাতিরা আর তার দিকে অগ্রসর হবে না; ব্যাবিলনের প্রাচীরও পড়ে যাবে।
{51:45} হে আমার লোকেরা, তোমরা তার মধ্য থেকে বের হও, প্রত্যেকে মাবুদের প্রজ্বলিত ক্রোধ থেকে নিজ নিজ প্রাণ রক্ষা কর।
{51:46} আর তোমাদের হৃদয়কে গলে যেতে দিও না এবং দেশের মধ্যে যে জনরব শোনা যাবে, তাতে ভয় পেয়ো না, কেননা এক বছর এক জনরব উঠবে, তারপর আর এক বছর অন্য এক জনরব উঠবে; দেশে দৌরাত্ম বাড়বে, শাসনকর্তা আরেক শাসনকর্তার বিপক্ষ হবে।
{51:47} অতএব দেখ, এমন সময় আসছে, যে সময়ে আমি ব্যাবিলনের খোদাই-করা মূর্তিগুলোকে প্রতিফল দেব; আর তার সমস্ত দেশ লজ্জিত হবে ও সেখানকার নিহত লোকেরা তার মধ্যে পড়ে থাকবে।
{51:48} আর আসমান, দুনিয়া ও তন্মধ্যস্থিত সকলে ব্যাবিলনের বিষয়ে আনন্দগান করবে, কেননা লুটকারীরা উত্তর দিক থেকে তার কাছে আসবে, মাবুদ এই কথা বলেন।
{51:49} ব্যাবিলন যেমন ইসরাইলের নিহতদেরকে নিপাত করেছে, সেরকম দেশের সমস্ত নিহতরা ব্যাবিলনে পড়ে থাকবে।
{51:50} তলোয়ার থেকে রক্ষা পেয়েছ যে তোমরা, তোমরা চল, বিলম্ব করো না; দূরদেশে মাবুদকে স্মরণ কর এবং জেরুশালেমকে মনে কর।
{51:51} আমরা উপহাস শুনেছি, তাই লজ্জিত হয়েছি, আমাদের মুখ অপমানে আচ্ছন্ন হয়েছে, কেননা বিদেশী লোকেরা মাবুদের গৃহের সকল পবিত্র স্থানে প্রবেশ করেছিল।
{51:52} এজন্য মাবুদ বলেন, দেখ, এমন সময় আসছে, যে সময়ে আমি তার খোদাই-করা মূর্তিগুলোকে প্রতিফল দেব, আর তার দেশের সর্বত্র আহত লোকেরা কোঁকাবে।
{51:53} ব্যাবিলন যদিও আসমান পর্যন্ত উঠে, যদিও নিজের বলের দুর্গ দৃঢ় করে, তবুও আমার হুকুমে লুণ্ঠনকারীরা তার কাছে যাবে, মাবুদ এই কথা বলেন।
{51:54} ব্যাবিলনের মধ্য থেকে কান্নার আওয়াজ, কল্‌দীয়দের দেশ থেকে মহাধ্বংসের আওয়াজ শোনা যাচ্ছে।
{51:55} কেননা মাবুদ ব্যাবিলনকে উচ্ছিন্ন করছেন, তার মধ্যবর্তী মহাশব্দকে ক্ষান্ত করছেন, ওদের তরঙ্গগুলো জলরাশির মত গর্জন করছে; তাদের কল্লোল-ধ্বনি শোনা যাচ্ছে।
{51:56} কারণ তার উপরে, ব্যাবিলনের উপরে, বিনাশক এসেছে, তার বীরেরা ধরা পড়ল, তাদের ধনুকগুলো ভেঙ্গে গেল; কেননা মাবুদ প্রতিফলদাতা, তিনি অবশ্য সমুচিত ফল দেবেন।
{51:57} আর আমি তার কর্মকর্তাদের, তার জ্ঞানবানদের, তার শাসনকর্তাদের, তার রাজ-কর্মচারীদের ও তার বীরদেরকে মাতাল করবো; তাতে তারা চিরনিদ্রায় নিদ্রিত হবে, আর জেগে উঠবে না, এই কথা বাদশাহ্‌ বলেন, যাঁর নাম বাহিনীগণের মাবুদ।
{51:58} বাহিনীগণের মাবুদ এই কথা বলেন, ব্যাবিলনের প্রশস্ত প্রাচীরগুলো একেবারে ভেঙ্গে ফেলা হবে এবং তার উঁচু দ্বারগুলো আগুনে পুড়িয়ে দেওয়া যাবে; আর লোকবৃন্দ কেবল অসারতার জন্য ও জাতিরা কেবল আগুনের জন্য পরিশ্রম করবে; এবং তারা ক্লান্ত হবে।
{51:59} এহুদার বাদশাহ্‌ সিদিকিয়ের চতুর্থ বছরে মহসেয়ের পৌত্র নেরিয়ের পুত্র সরায় যে সময়ে বাদশাহ্‌র সঙ্গে ব্যাবিলনে গমন করেন, সে সময় ইয়ারমিয়া নবী সরায়কে যা হুকুম করেছিলেন, তার বৃত্তান্ত। উক্ত সরায় সেনানিবাসের নেতা ছিলেন।
{51:60} আর ব্যাবিলনের ভাবী অমঙ্গলের কথা, অর্থাৎ ব্যাবিলনের বিরুদ্ধে এই যেসব কথা লেখা আছে, তা ইয়ারমিয়া একখানা কিতাবে লিখেছিলেন।
{51:61} আর ইয়ারমিয়া সরায়কে বললেন, ব্যাবিলনে উপস্থিত হলে পর তুমি দেখো, যেন এসব কথা পাঠ কর,
{51:62} আর বলবে, হে মাবুদ, তুমি এই স্থানকে উচ্ছিন্ন করার কথা বলেছ, বলেছ যে, এখানে মানুষ বা পশু কিছুই বাস করবে না, এটি চিরকালীন ধ্বংসস্থান হবে।
{51:63} পরে এই কিতাবের পাঠ সমাপ্ত হলে তুমি এর সঙ্গে একখানা পাথর বেঁধে ফোরাত নদীর মাঝখানে এটা নিক্ষেপ করবে;
{51:64} আর তুমি বলবে, আমি [মাবুদ] ব্যাবিলনের যে অমঙ্গল ঘটাবো, তার জন্য ব্যাবিলন এরকম ডুবে যাবে, আর কখনও উঠবে না; ‘এবং তারা ক্লান্ত হবে’। ইয়ারমিয়ার কথা এখানেই শেষ।
{i52:1} জেরুশালেমের পতন ও বিনাশ
{52:1} সিদিকিয় একুশ বছর বয়সে রাজত্ব করতে আরম্ভ করেন, আর তিনি একাদশ বছর কাল জেরুশালেমে রাজত্ব করেন; তাঁর মায়ের নাম হমূটল, তিনি লিব্‌না-নিবাসী ইয়ারমিয়ার কন্যা।
{52:2} যিহোয়াকীমের সকল কাজ অনুসারে সিদিকিয়ও মাবুদের দৃষ্টিতে যা মন্দ তা-ই করতেন।
{52:3} কারণ জেরুশালেমে ও এহুদায় মাবুদের ক্রোধজনিত ঘটনা হল, যে পর্যন্ত না তিনি তাঁর সম্মুখ থেকে তাদেরকে দূরে ফেলে দিলেন, আর সিদিকিয় ব্যাবিলনের বাদশাহ্‌র বিদ্রোহী হলেন।
{52:4} পরে তাঁর রাজত্বের নবম বছরের দশম মাসের দশম দিনে ব্যাবিলনের বাদশাহ্‌ বখতে-নাসার ও তাঁর সমস্ত সৈন্য জেরুশালেমের বিরুদ্ধে এসে শিবির স্থাপন করলেন ও তার বিরুদ্ধে চারদিকে অবরোধ দেয়াল গাঁথলেন;
{52:5} আর সিদিকিয়ের একাদশ বছর পর্যন্ত নগর অবরুদ্ধ থাকলো।
{52:6} চতুর্থ মাসের নবম দিনে, নগরে মহা দুর্ভিক্ষ হয়েছিল, দেশের লোকদের জন্য খাদ্যদ্রব্য কিছুই রইলো না।
{52:7} পরে নগর-প্রাচীরের একটি স্থান ভেঙ্গে গেল ও সমস্ত যোদ্ধা রাতে নগর থেকে বাইরে গিয়ে বাদশাহ্‌র বাগানের নিকটস্থ দুই প্রাচীরের দ্বারের পথ দিয়ে পালিয়ে গিয়ে অরাবা সমভূমির পথে গেল। তখন কল্‌দীয়েরা নগরের বিরুদ্ধে চারদিকে ছিল।
{52:8} কিন্তু কল্‌দীয়দের সৈন্য বাদশাহ্‌র পিছনে দৌড়ে গিয়ে জেরিকোর সমভূমিতে সিদিকিয়কে ধরলো, তাতে তাঁর সকল সৈন্য তাঁর কাছ থেকে ছিন্নভিন্ন হল।
{52:9} তখন তারা বাদশাহ্‌কে ধরে হমাৎ দেশস্থ রিব্লাতে ব্যাবিলনের বাদশাহ্‌র কাছে নিয়ে গেল, পরে তিনি তাঁর দণ্ডবিধান করলেন।
{52:10} আর ব্যাবিলনের বাদশাহ্‌ সিদিকিয়ের সাক্ষাতেই তাঁর পুত্রদেরকে হত্যা করলেন; এবং এহুদার সমস্ত নেতৃবর্গকেও রিব্লাতে হত্যা করলেন; আর সিদিকিয়ের চোখ উৎপাটন করলেন;
{52:11} পরে ব্যাবিলনের বাদশাহ্‌ তাঁকে শিকল দিয়ে বেঁধে ব্যাবিলনে নিয়ে গেলেন এবং তাঁর মৃত্যু পর্যন্ত তাঁকে কারাগারে বন্দী করে রাখলেন।
{52:12} পরে পঞ্চম মাসের দশম দিনে, ব্যাবিলনের বাদশাহ্‌ বখতে-নাসারের ঊনবিংশ বছরে, রক্ষক-সেনাপতি নবূষরদন — যিনি ব্যাবিলনের বাদশাহ্‌র সম্মুখে দাঁড়াতেন — জেরুশালেমে প্রবেশ করলেন;
{52:13} তিনি মাবুদের গৃহ ও রাজপ্রাসাদ পুড়িয়ে দিলেন এবং জেরুশালেমের সকল বাড়ি ও বড় বড় সকল অট্টালিকা আগুনে পুড়িয়ে দিলেন।
{52:14} আর রক্ষ-সেনাপতির অনুগামী সমস্ত কল্‌দীয় সৈন্য জেরুশালেমের চারদিকের সমস্ত প্রাচীর ভেঙ্গে ফেলল।
{52:15} আর রক্ষক-সেনাপতি নবূষরদন কতকগুলো দীনদরিদ্র লোককে, নগরে পরিত্যক্ত অবশিষ্ট লোকদেরকে ও যারা বিপক্ষে গিয়েছিল, ব্যাবিলনের বাদশাহ্‌র সপক্ষ হয়েছিল, তাদেরকে এবং অবশিষ্ট সাধারণ লোকদেরকে বন্দী করে নিয়ে গেলেন।
{52:16} কেবল আঙ্গুরক্ষেত পালন ও ভূমি চাষবাস করবার জন্য রক্ষ-সেনাপতি নবূষরদন কতকগুলো দীনদরিদ্র লোককে দেশে রাখলেন।
{52:17} আর মাবুদের গৃহের ব্রোঞ্জের দুই স্তম্ভ ও মাবুদের গৃহের পীঠগুলো ও ব্রোঞ্জের সমুদ্রপাত্র কল্‌দীয়েরা খণ্ড খণ্ড করে সেসব ব্রোঞ্জ ব্যাবিলনে নিয়ে গেল।
{52:18} আর পাত্র, হাতা, কর্তরী, বাটি ও চামচ এবং পরিচর্যা করার সমস্ত ব্রোঞ্জের পাত্র নিয়ে গেল।
{52:19} আর বাটি, ধূপদানি, গামলা, পাত্র, প্রদীপ-আসন, চামচ ও সেঁকপাত্র প্রভৃতি — সোনার পাত্রের সোনা ও রূপার পাত্রের রূপা — রক্ষক-সেনাপতি নিয়ে গেলেন।
{52:20} যে দু’টি স্তম্ভ, একটি সমুদ্রপাত্র ও পীঠগুলোর নিচে বারোটি ব্রোঞ্জের ষাঁড় বাদশাহ্‌ সোলায়মান মাবুদের গৃহের জন্য নির্মাণ করেছিলেন, সেসব পাত্রের ব্রোঞ্জ অপরিমিত ছিল।
{52:21} ফলত ঐ দুই স্তম্ভের প্রত্যেকের উচ্চতা আঠার হাত ও পরিধি বারো হাত ছিল এবং তা চার আঙ্গুল পুরু ছিল; তা ফাঁপা ছিল।
{52:22} আর তার উপরে পাঁচ হাত পরিমাণ উঁচু ব্রোঞ্জের একটি মাথলা ছিল, মাথলার উপরে চারদিকে জালকার্য ও ডালিমের আকৃতি, ছিল; সেই সকলও ব্রোঞ্জের; এবং তার দ্বিতীয় স্তম্ভেরও ঐ মত আকার ও ডালিম ছিল।
{52:23} পাশে ছিয়ানব্বইটি ডালিম ছিল, চারদিকের জালকার্যের উপরে শ্রেণীবদ্ধ এক শত ডালিম ছিল।
{52:24} পরে রক্ষ-সেনাপতি মহা-ইমাম সরায়কে, দ্বিতীয় ইমাম সফনিয়কে ও তিন জন দ্বারপালকে ধরলেন।
{52:25} আর তিনি নগর থেকে যোদ্ধাদের উপরে নিযুক্ত এক জন কর্মচারীকে এবং যাঁরা বাদশাহ্‌র মুখ দর্শন করতেন, তাঁদের মধ্যে নগরে পাওয়া সাত জন লোককে, দেশের লোক-সংগ্রহকারী সৈন্যাধক্ষের লেখককে ও নগর মধ্যে পাওয়া দেশের লোকদের মধ্যে ষাটজনকে ধরলেন।
{52:26} রক্ষ-সেনাপতি নবূষরদন তাঁদেরকে ধরে রিব্লাতে ব্যাবিলনের বাদশাহ্‌র কাছে নিয়ে গেলেন।
{52:27} আর ব্যাবিলনের বাদশাহ্‌ হমাৎ দেশস্থ রিব্লাতে তাঁদেরকে আঘাত করে হত্যা করলেন। এভাবে এহুদা তার দেশ থেকে বন্দী হয়ে নীত হল।
{52:28} বখতে-নাসার কর্তৃক এসব লোক বন্দীরূপে নীত হল; সপ্তম বছরে তিন হাজার তেইশজন ইহুদী;
{52:29} বখতে-নাসারের অষ্টাদশ বছরে তিনি জেরুশালেম থেকে আটশত বত্রিশজনকে বন্দী করে নিয়ে যান।
{52:30} বখতে-নাসারের ত্রয়োবিংশ বছরে রক্ষক-সেনাপতি নবূষরদন সাতশত পঁয়তাল্লিশ জন ইহুদীকে বন্দী করে নিয়ে যান। এরা সবসুদ্ধ চার হাজার ছয় শত প্রাণী।
{i52:31} বাদশাহ্‌ যিহোয়াখীন মুক্তি পেলেন
{52:31} পরে এহুদার যিহোয়াখীন বাদশাহ্‌র বন্দীদশার সপ্তত্রিংশ বছরে, বারো মাসের পঞ্চবিংশ দিনে, ব্যাবিলনের বাদশাহ্‌ ইবিল-মারডক তাঁর রাজত্বের প্রথম বছরে এহুদার বাদশাহ্‌ যিহোয়াখীনের মাথা উঠালেন ও তাঁকে কারাগার থেকে মুক্ত করলেন।
{52:32} আর তিনি তাঁর সঙ্গে ভালভাবে কথা বললেন, তাঁর সঙ্গে যেসব বাদশাহ্‌ ব্যাবিলনে ছিলেন, তাঁদের আসন থেকে তাঁর আসন উচ্চে স্থাপন করলেন।
{52:33} আর ইনি কারাবাসের পোশাক পরিবর্তন করলেন; এবং সারা জীবন প্রতিনিয়ত বাদশাহ্‌র সম্মুখে ভোজন পান করতে লাগলেন।
{52:34} আর তাঁর মরণদিন পর্যন্ত ব্যাবিলনের বাদশাহ্‌র হুকুমে তাঁকে নিয়মিতভাবে বৃত্তি দেওয়া হত, তাঁর সমস্ত জীবনে তাঁকে দিনের উপযুক্ত খাদ্যদ্রব্য প্রতিদিন দেওয়া হত।
