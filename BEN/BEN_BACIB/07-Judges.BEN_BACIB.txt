{i1:1} কাজীগণ সম্পূর্ণ কেনান দেশ জয় করতে বনি-ইসরাইলের ব্যর্থতা
{1:1} ইউসার মৃত্যুর পরে বনি-ইসরাইল মাবুদের কাছে এই কথা জিজ্ঞাসা করলো, কেনানীয়দের বিরুদ্ধে তাদের সঙ্গে যুদ্ধ করার জন্য প্রথমে আমাদের মধ্যে কারা যাবে?
{1:2} মাবুদ বললেন, এহুদা-বংশ যাবে; দেখ, আমি তাদের হাতে দেশ তুলে দিয়েছি।
{1:3} পরে এহুদা-বংশ তাদের আপন ভাই শিমিয়োন-বংশকে বললো, তোমরা আমাদের অংশে আমাদের সঙ্গে এসো, আমরা কেনানীয়দের সঙ্গে যুদ্ধ করি; পরে আমরাও তোমাদের অংশে তোমাদের সঙ্গে যাব। তাতে শিমিয়োন-বংশ তাদের সঙ্গে গেল।
{1:4} এহুদা-বংশ যুদ্ধে যাত্রা করলো, আর মাবুদ তাদের হাতে কেনানীয় ও পরিষীয়দেরকে তুলে দিলেন; আর তারা বেষকে তাদের দশ হাজার লোককে হত্যা করলো।
{1:5} তারা বেষকে অদোনী-বেষককে পেয়ে তাঁর সঙ্গে যুদ্ধ করলো এবং কেনানীয় ও পরিষীয়দেরকে পরাজিত করলো।
{1:6} তখন অদোনী-বেষক পালিয়ে গেলেন; আর তারা তাঁর পিছনে পিছনে তাড়া করে তাঁকে ধরলো এবং তাঁর হাত ও পায়ের বুড়ো আঙ্গুল কেটে ফেলল।
{1:7} তখন অদোনী-বেষক বললেন, যাঁদের হাত ও পায়ের বুড়ো আঙ্গুল কেটে ফেলা হয়েছিল এমন সত্তরজন বাদশাহ্‌ আমার টেবিলের নিচে খাদ্য কুড়াতেন। আমি যেমন কাজ করেছি, আল্লাহ্‌ আমাকে সেই অনুসারে প্রতিফল দিয়েছেন। পরে লোকেরা তাঁকে জেরুশালেমে আনলে তিনি সেই স্থানে মৃত্যবরণ করলেন।
{1:8} আর এহুদা-বংশের লোকেরা জেরুশালেমের বিরুদ্ধে যুদ্ধ করে তা অধিকার করলো ও লোকদের তলোয়ার দ্বারা হত্যা করে আগুন দিয়ে নগরটি পুড়িয়ে দিল।
{1:9} পরে এহুদা-বংশের লোকেরা পর্বতময় দেশ, দক্ষিণ দেশ ও নিম্নভূমি-নিবাসী কেনানীয়দের সঙ্গে যুদ্ধ করতে নেমে গেল।
{1:10} আর এহুদার লোকেরা হেবরন-নিবাসী কেনানীয়দের বিরুদ্ধে যাত্রা করে শেশয়, অহীমান ও তল্‌ময়কে আঘাত করলো; আগে ঐ হেবরনের নাম ছিল কিরিয়ৎ-অর্ব।
{1:11} সেই স্থান থেকে তারা দবীর-নিবাসীদের বিরুদ্ধে যাত্রা করলো; আগে দবীরের নাম কিরিয়ৎ-শেফর ছিল।
{1:12} কালুত বললেন, যে কেউ কিরিয়ৎ-শেফরকে আঘাত করে অধিকার করবে, তার সঙ্গে আমি আমার কন্যা অক্‌ষার বিয়ে দেব।
{1:13} আর কালেবের কনিষ্ঠ ভাই কনসের পুত্র অৎনিয়েল তা অধিকার করলে তিনি তাঁর সঙ্গে তাঁর নিজের কন্যা অক্‌ষার বিয়ে দিলেন।
{1:14} আর ঐ কন্যা এসে তার পিতার কাছে একখানি ভূমি চাইতে তার স্বামীকে প্রবৃত্তি দিল। পরে অক্‌ষা এসে তার গাধা থেকে নামার পর কালুত তাকে বললেন, তুমি কি চাও?
{1:15} সে তাঁকে বললো, আপনি আমাকে একটি উপহার দিন; দক্ষিণাঞ্চলস্থ ভূমি আমাকে দিয়েছেন, পানির ফোয়ারাগুলোও আমাকে দিন। তাতে কালুত তাকে উচ্চতর ফোয়ারাগুলো ও নিম্নতর ফোয়ারাগুলো দিলেন।
{1:16} পরে মূসার সম্বন্ধী কেনীয়ের সন্তানেরা এহুদার সন্তানদের সঙ্গে খর্জুরপুর থেকে অরাদের দক্ষিণ দিক্‌স্থিত এহুদা মরুভূমিতে উঠে গেল; তারা সেই স্থানে গিয়ে লোকদের মধ্যে বসতি করলো।
{1:17} আর এহুদা-বংশ তাদের ভাই শিমিয়োন-বংশের সঙ্গে গমন করলো এবং তারা সফাৎ-নিবাসী কেনানীয়দেরকে আক্রমণ করে ঐ নগর নিঃশেষে বিনষ্ট করলো। আর সেই নগরের নাম হর্মা (বিনষ্ট) হল।
{1:18} আর এহুদা-বংশ গাজা ও তার অঞ্চল, অস্কিলোন ও তার অঞ্চল এবং ইক্রোণ ও তার অঞ্চল অধিকার করলো।
{1:19} মাবুদ এহুদা-বংশের সহবর্তী ছিলেন, সে পর্বতময় দেশের নিবাসীদেরকে অধিকারচ্যুত করলো। এহুদা সমভূমি নিবাসীদেরকে অধিকারচ্যুত করতে পারল না, কেননা তাদের লোহার রথ ছিল।
{1:20} আর মূসা যেমন বলেছিলেন, সেই অনুসারে তারা কালুতকে হেবরন নগর দিল এবং তিনি সেই স্থান থেকে অনাকের তিন পুত্রকে অধিকারচ্যুত করলেন।
{1:21} এছাড়া, বিন্‌ইয়ামীন-বংশের লোকেরা জেরুশালেম-নিবাসী যিবূষীয়দেরকে অধিকারচ্যুত করলো না; যিবূষীয়েরা আজও জেরুশালেমে বিন্‌ইয়ামীন-বংশের লোকদের সঙ্গে বাস করছে।
{1:22} আর ইউসুফের কুলও বেথেলের বিরুদ্ধে যাত্রা করলো; এবং মাবুদ তাদের সহবর্তী ছিলেন।
{1:23} তখন ইউসুফের কুল বেথেল নিরীক্ষণ করতে লোক প্রেরণ করলো। আগে ঐ নগরের নাম লুস ছিল।
{1:24} আর সেই প্রহরীরা ঐ নগর থেকে এক জনকে বাইরে আসতে দেখে তাকে বললেন, আরজ করি, নগরের প্রবেশ-পথ আমাদেরকে দেখিয়ে দাও; তা হলে আমরা তোমার প্রতি রহম করবো।
{1:25} তাতে সে তাদেরকে নগরের প্রবেশ-পথ দেখিয়ে দিল, আর তারা তলোয়ার দ্বারা সেই নগরবাসীদেরকে আঘাত করলো, কিন্তু ঐ ব্যক্তিকে ও তার সমস্ত গোষ্ঠীকে ছেড়ে দিল।
{1:26} পরে ঐ ব্যক্তি হিট্টিয়দের দেশে গিয়ে একটি নগর পত্তন করে তার নাম লুস রাখল; তা আজ পর্যন্ত এই নামে আখ্যাত আছে।
{1:27} আর মানশা-বংশ আশেপাশের সব গ্রাম সহ বৈৎ-শান, উপনগরের সঙ্গে তানক, আশেপাশের সব গ্রাম সহ দোর, আশে-পাশের সব গ্রাম সহ যিব্লিয়ম, আশেপাশের সব গ্রাম সহ মগিদ্দো, এসব স্থানের অধিবাসীদেরকে অধিকারচ্যুত করলো না; কেনানীয়েরা সেই দেশে বাস করতে স্থিরসংকল্প ছিল।
{1:28} পরে ইসরাইল যখন প্রবল হল, তখন সেই কেনানীয়দেরকে কর্মাধীন গোলাম করলো, কিন্তু সম্পূর্ণভাবে অধিকারচ্যুত করলো না।
{1:29} আর আফরাহীম-বংশ গেষর-নিবাসী কেনানীয়দেরকে অধিকারচ্যুত করলো না; কেনানীয়েরা গেষরে তাদের মধ্যে বাস করতে থাকলো।
{1:30} সবূলূন কিট্‌রোণ ও নহলোল নিবাসীদেরকে অধিকারচ্যুত করলো না; কেনানীয়েরা তাদের মধ্যে বাস করতে থাকলো, আর কর্মাধীন গোলাম হল।
{1:31} আশের-বংশ অক্কো, সিডন, অহলব, অক্‌সীব, হেল্‌বা, অপীক ও রাহোব-নিবাসীদেরকে অধিকারচ্যুত করলো না।
{1:32} আশেরীয়েরা দেশ-নিবাসী কেনানীয়দের মধ্যে বাস করলো, কেননা তারা তাদেরকে অধিকারচ্যুত করে নি।
{1:33} নপ্তালী-বংশ বৈৎ-শেমশের ও বৈৎ-অনাতের নিবাসীদেরকে অধিকারচ্যুত করলো না; তারা দেশ-নিবাসী কেনানীয়দের মধ্যে বাস করলো, আর বৈৎশেমশের ও বৈৎ-অনাতের নিবাসীরা তাদের কর্মাধীন গোলাম হল।
{1:34} আর ইমোরীয়েরা দান-বংশের লোকদেরকে পর্বতময় দেশে অবরোধ করলো, সমভূমিতে নেমে আসতে দিল না;
{1:35} ইমোরীয়েরা হেরস পর্বতে, অয়ালোনে ও শালবীমে বাস করতে থাকলো; কিন্তু ইউসুফ-কুলের হাত শক্তিশালী হয়ে উঠলো, তাতে ওরা কর্মাধীন গোলাম হল।
{1:36} অক্রব্বীম আরোহণ-স্থান এবং সেলা থেকে উপরের দিকে আমোরীয়দের অঞ্চল ছিল।
{i2:1} বনি-ইসরাইলদের অবাধ্যতা
{2:1} আর মাবুদের ফেরেশতা গিল্‌গল থেকে বোখীমে উঠে আসলেন। তিনি বললেন, আমি তোমাদেরকে মিসর থেকে বের করে এনেছি; যে দেশ দিতে তোমাদের পূর্বপুরুষদের কাছে শপথ করেছিলাম, সেই দেশে তোমাদেরকে এনেছি, আর এই কথা বলেছি, আমি তোমাদের সঙ্গে আমার নিয়ম কখনও ভঙ্গ করবো না;
{2:2} তোমরাও এই দেশবাসীদের সঙ্গে চুক্তি করবে না, তাদের সমস্ত বেদী ভেঙ্গে ফেলবে। কিন্তু তোমরা আমার নির্দেশ পালন কর নি; কেন এমন কাজ করেছ?
{2:3} এজন্য আমিও বললাম, তোমাদের সম্মুখ থেকে আমি এই লোকদেরকে দূর করবো না; তারা তোমাদের পাশে কাঁটাস্বরূপ ও তাদের দেবতারা তোমাদের ফাঁদস্বরূপ হবে।
{2:4} মাবুদের ফেরেশতা বনি-ইসরাইলদেরকে যখন এই কথা বললেন তখন লোকেরা চিৎকার করে কাঁদতে লাগল।
{2:5} আর তারা সেই স্থানের নাম বোখীম (বিলাপকারী) রাখল; পরে তারা সেই স্থানে মাবুদের উদ্দেশে কোরবানী করলো।
{i2:6} হযরত ইউসার মৃত্যু
{2:6} ইউসা লোকদের বিদায় করার পর বনি-ইসরাইল দেশ অধিকার করার জন্য প্রত্যেকে নিজ নিজ অধিকারে গিয়েছিল।
{2:7} আর ইউসার সমস্ত জীবনকালে এবং যে সমস্ত প্রাচীনবর্গরা ইউসার মৃত্যুর পর জীবিত ছিলেন ও ইসরাইলের জন্য মাবুদের কৃত সমস্ত মহান কাজ দেখেছিলেন, তাঁদেরও সমস্ত জীবনকালে লোকেরা মাবুদের সেবা করলো।
{2:8} পরে নূনের পুত্র মাবুদের গোলাম ইউসা একশত দশ বছর বয়সে ইন্তেকাল করলেন।
{2:9} তাতে লোকেরা গাশ পর্বতের উত্তর পর্বতময় আফরাহীম প্রদেশসহ তিম্নৎ-হেরসে তাঁর অধিকারের অঞ্চলে তাঁকে দাফন করলো।
{2:10} আর সেই কালের অন্য সকল লোকও পূর্বপুরুষদের কাছে গৃহীত হল এবং তাদের পরে নতুন বংশ উৎপন্ন হল। এরা মাবুদকে জানত না এবং ইসরাইলের জন্য তিনি যা করেছিলেন তা-ও জানত না।
{i2:11} বনি-ইসরাইলদের অবিশ্বস্ততা
{2:11} বনি-ইসরাইল মাবুদের দৃষ্টিতে যা মন্দ, তা-ই করতে লাগল; এবং বাল দেবতাদের সেবা করতে লাগল।
{2:12} আর যিনি তাদের পূর্বপুরুষদের আল্লাহ্‌, যিনি তাদেরকে মিসর দেশ থেকে বের করে এনেছিলেন, সেই মাবুদকে ত্যাগ করে অন্য দেবতাদের, অর্থাৎ তাদের চারদিকে যে লোকেরা বসবাস করত তাদের দেবতাদের অনুগামী হয়ে তাদের কাছে সেজ্‌দা করতে লাগল। এভাবে তারা মাবুদকে অসন্তুষ্ট করলো।
{2:13} তারা মাবুদকে ত্যাগ করে বাল দেবের ও অষ্টারোৎ দেবীদের সেবা করতো।
{2:14} তাতে ইসরাইলের বিরুদ্ধে মাবুদের ক্রোধ প্রজ্বলিত হল, আর তিনি তাদেরকে লুণ্ঠনকারীদের হাতে তুলে দিলেন। তারা তাদের দ্রব্য লুট করলো আর তিনি তাদের চতুর্দিকস্থ দুশমনদের হাতে তাদেরকে বিক্রি করলেন, তাতে তারা তাদের দুশমনদের সম্মুখে আর দাঁড়াতে পারল না।
{2:15} মাবুদ যেমন বলেছিলেন ও তাদের কাছে যেমন শপথ করেছিলেন, সেই অনুসারে তারা যে কোন স্থানে যেত, সেই স্থানে অমঙ্গলার্থে মাবুদের হাত তাদের বিরুদ্ধে ছিল; এভাবে তারা অতিশয় দুর্দশার মধ্যে পড়তো।
{2:16} তখন মাবুদ কাজীদেরকে উৎপন্ন করতেন, আর তাঁরা লুণ্ঠনকারীদের হাত থেকে তাদেরকে নিস্তার করতেন।
{2:17} তবুও তারা তাদের কাজীদের কথায় কান দিত না, কিন্তু অন্য দেবতাদের পিছনে চলে জেনা করতো ও তাদের কাছে সেজ্‌দা করতো। এভাবে তাদের পূর্বপুরুষেরা মাবুদের হুকুম পালন করে যে পথে গমন করতেন, তারা সেই অনুসারে না করে সেই পথ থেকে শীঘ্রই ফিরে গেল।
{2:18} আর মাবুদ যখন তাদের জন্য কাজীদের উৎপন্ন করতেন, তখন মাবুদ বিচারকর্তার সঙ্গে সঙ্গে থেকে বিচারকর্তার সমস্ত জীবনকালে দুশমনদের হাত থেকে তাদেরকে রক্ষা করতেন, কারণ জুলুম ও নির্যাতনকারীদের সমক্ষে তাদের কাতরোক্তির দরুন মাবুদ করুণাবিষ্ট হতেন।
{2:19} কিন্তু সেই বিচারকর্তার মৃত্যু হলেই তারা মাবুদের কাছ থেকে ফিরে যেত। তারা পূর্বপুরুষদের চেয়ে আরও বেশি ভ্রষ্ট হয়ে পড়তো, অন্য দেবতাদের অনুগামী হয়ে তাদের সেবা ও তাদের কাছে সেজ্‌দা করতো; নিজ নিজ কাজ ও স্বেচ্ছাচারিতায় কিছুই ছাড়তো না।
{2:20} তাতে ইসরাইলের বিরুদ্ধে মাবুদের ক্রোধ প্রজ্বলিত হল, তিনি বললেন, আমি এদের পূর্বপুরুষদেরকে যে নিয়ম পালনের হুকুম দিয়েছিলাম, এই জাতি তা লঙ্ঘন করেছে, আমার নির্দেশে কান দেয় নি;
{2:21} অতএব ইউসা তাঁর মৃত্যুর সময়ে যে যে জাতিকে অবশিষ্ট রেখেছে, আমিও এদের সম্মুখ থেকে তাদের কাউকেও অধিকারচ্যুত করবো না।
{2:22} তাদের পূর্বপুরুষেরা যেমন মাবুদের পথে গমন করে তাঁর হুকুম পালন করতো, তারাও তেমনি করবে কি না, এই বিষয়ে ঐ জাতিদের দ্বারা ইসরাইলের পরীক্ষা নেব।
{2:23} এজন্য মাবুদ সেই জাতিদেরকে শীঘ্র অধিকারচ্যুত না করে অবশিষ্ট রাখলেন। তিনি ইউসার হাতে তাদের তুলে দেন নি।
{i3:1} যে সব জাতিরা দেশে রয়ে গেল
{3:1} বনি-ইসরাইলের মধ্যে যারা কেনানের যুদ্ধগুলোর কথা জানত না, সেই সমস্ত লোকদের পরীক্ষা নেবার জন্য মাবুদ কতগুলো জাতিকে অবশিষ্ট রেখেছিলেন।
{3:2} (এটা ছিল মাত্র এবং ইসরাইলদের সেই সমস্ত বংশধরদের শিক্ষাদান করার জন্য, যারা আগের যুদ্ধ সম্পর্কে কিছু জানত না তাদেরকে তা শিক্ষা দেবার জন্য।)
{3:3} ফিলিস্তিনীদের পাঁচ জন ভূপাল এবং বাল্‌-হর্মোণ পর্বত থেকে হমাতে প্রবেশের পথ পর্যন্ত লেবানন পর্বত-নিবাসী সমস্ত কেনানীয়, সীদোনীয় ও হিব্বীয়রা।
{3:4} ইসরাইলের পরীক্ষা নেবার জন্য, অর্থাৎ মাবুদ তাদের পূর্বপুরুষদেরকে মূসার মাধ্যমে যেসব হুকুম দিয়েছিলেন, সেসব হুকুম তারা পালন করবে কি না, তা জানবার জন্যই এরা অবশিষ্ট রইলো।
{3:5} ফলে বনি-ইসরাইল কেনানীয়, হিট্টিয়, আমোরীয়, পরিষীয়, হিব্বীয় ও যিবূষীয়দের মধ্যে বাস করতে লাগল;
{3:6} আর তারা তাদের কন্যাদেরকে বিয়ে করতো, তাদের পুত্রদের সঙ্গে তাদের কন্যাদের বিয়ে দিত ও তাদের দেবতাদের সেবা করতো।
{i3:7} বিচারকর্তা অৎনীয়েল
{3:7} আর বনি-ইসরাইলরা মাবুদের দৃষ্টিতে যা মন্দ, তা-ই করতে লাগল ও তাদের আল্লাহ্‌ মাবুদকে ভুলে গিয়ে বাল দেবতা ও আশেরা দেবীদের সেবা করতে লাগল।
{3:8} অতএব ইসরাইলের প্রতি মাবুদের ক্রোধ প্রজ্জ্বলিত হল, আর তিনি অরাম-নহরয়িমের বাদশাহ্‌ কূশন-রিশিয়াথয়িমের হাতে তাদেরকে বিক্রি করলেন, আর বনি-ইসরাইল আট বছর পর্যন্ত কূশন-রিশিয়া-থয়িমের গোলামী করলো।
{3:9} পরে বনি-ইসরাইল মাবুদের কাছে কান্নাকাটি করতে লাগল। তাতে মাবুদ বনি-ইসরাইলদের জন্য এক জন উদ্ধারকর্তাকে — কালেবের কনিষ্ঠ ভাই কনসের পুত্র অৎনীয়েলকে — উৎপন্ন করলেন; তিনি তাদের উদ্ধার করলেন।
{3:10} মাবুদের রূহ্‌ তার উপরে আসলেন, আর তিনি ইসরাইলের বিচার করতে লাগলেন। তিনি যুদ্ধ করার জন্য বের হলেন এবং মাবুদ অরামের বাদশাহ্‌ কূশন-রিশিয়াথয়িমকে তাঁর হাতে তুলে দিলেন; আর কূশন-রিশিয়াথয়িমের বিরুদ্ধে তাঁর হাত শক্তিশালী হতে থাকলো।
{3:11} এভাবে চল্লিশ বছর পর্যন্ত দেশ বিশ্রাম ভোগ করলো; পরে কনসের পুত্র অৎনীয়েলের মৃত্যু হয়।
{i3:12} শাসনকর্তা এহূদ
{3:12} পরে বনি-ইসরাইল মাবুদের দৃষ্টিতে যা মন্দ, পুনর্বার তা করতে লাগল; অতএব মাবুদের দৃষ্টিতে যা মন্দ, তা করায় মাবুদ ইসরাইলীয়দের বিরুদ্ধে মোয়াবের বাদশাহ্‌ ইগ্লোনকে সবল করলেন।
{3:13} বাদশাহ্‌ অম্মোনীয়দেরকে ও আমালেককে নিজের কাছে জমায়েত করলেন এবং যাত্রা করে ইসরাইলকে আক্রমণ করলেন এবং খর্জুরপুর অধিকার করলেন।
{3:14} আর বনি-ইসরাইলরা আঠার বছর পর্যন্ত মোয়াবের বাদশাহ্‌ ইগ্লোনের গোলামী করলো।
{3:15} পরে বনি-ইসরাইল মাবুদের কাছে কান্নাকাটি করতে লাগল; আর মাবুদ তাদের জন্য এক জন উদ্ধারকর্তাকে, বিন্‌ইয়ামীন-বংশীয় গেরার পুত্র এহূদকে, উৎপন্ন করলেন; তিনি নেটা ছিলেন। বনি-ইসরাইলরা তাঁর দ্বারা মোয়াবের বাদশাহ্‌ ইগ্লোনের কাছে উপঢৌকন প্রেরণ করলো।
{3:16} এহূদ নিজের জন্য এক হাত লম্বা একখানি দ্বিমুখী ধারাল তলোয়ার তৈরি করিয়েছিলেন, তা নিজের ডান ঊরুদেশে কাপড়ের ভিতরে বেঁধে রাখলেন।
{3:17} পরে তিনি মোয়াবের বাদশাহ্‌ ইগ্লোনের কাছে উপঢৌকন নিয়ে গেলেন। ইগ্লোন ছিলেন অতি স্থূলকায়।
{3:18} পরে উপঢৌকন দেওয়া হয়ে গেলে তিনি ঐ উপঢৌকন বাহক লোকদেরকে বিদায় করলেন।
{3:19} কিন্তু নিজে গিলগলস্থ খোদাই-করা পাথরগুলো থেকে ফিরে এসে বললেন, হে বাদশাহ্‌, আপনার কাছে আমার একটি গোপনীয় কথা আছে। বাদশাহ্‌ বললেন, চুপ, চুপ; তখন যারা কাছে দাঁড়িয়েছিল তারা সকলে তাঁর কাছ থেকে বাইরে গেল।
{3:20} আর এহূদ তাঁর কাছে আসলেন; তখন বাদশাহ্‌ একাকী তাঁর উপর তলার শীতল কামরায় বসেছিলেন। এহূদ বাদশাহ্‌কে বললেন, আপনার কাছে আল্লাহ্‌র একটি কালাম সম্পর্কে আমার বক্তব্য আছে; তাতে তিনি তাঁর আসন থেকে উঠলেন।
{3:21} তখন এহূদ তাঁর বাম হাত বাড়িয়ে ডান ঊরু থেকে ঐ তলোয়ার নিয়ে তার উদরে ঢুকিয়ে দিলেন।
{3:22} আর তলোয়ারের সঙ্গে বাঁটও উদরে ঢুকে গেল আর তা পৃষ্ঠদেশ দিয়ে বের হল এবং তলোয়ারটি মেদে ঢাকা পড়লো, কেননা তিনি উদর থেকে তা বের করলেন না।
{3:23} পরে এহূদ বের হয়ে বারান্দায় আসলেন এবং পিছনে শীতল কক্ষের দরজা বন্ধ করে হূড়কা লাগিয়ে দিলেন।
{3:24} তিনি বের হয়ে গেলে বাদশাহ্‌র গোলামেরা উপস্থিত হল ও দেখলো, আর দেখ ঐ শীতল-কক্ষের দরজা বন্ধ। তারা বললো, বাদশাহ্‌ অবশ্য শীতল কক্ষের কুঠরীতে মলত্যাগ করছেন।
{3:25} পরে তারা লজ্জিত হওয়া পর্যন্ত বিলম্ব করলো; আর দেখ, তিনি শীতল কক্ষের দরজা খুললেন না; অতএব তারা চাবি নিয়ে দরজা খুলল, আর দেখ তাদের মালিক মরে ভূতলে পড়ে রয়েছেন।
{3:26} তারা যখন বিলম্ব করছিল, তখন এহূদ পালিয়ে সেই খোদাই-করা পাথরগুলো পিছনে ফেলে সিয়ীরাতে উপস্থিত হয়েছিলেন।
{3:27} তিনি উপস্থিত হয়ে পর্বতময় আফরাহীম প্রদেশে তূরী বাজালেন; আর বনি-ইসরাইল তার সঙ্গে পর্বতময় দেশ থেকে নেমে গেল, তিনি তাদের অগ্রগামী হয়ে চললেন।
{3:28} তিনি তাদেরকে বললেন, আমার পিছনে পিছনে এসো, কেননা মাবুদ তোমাদের দুশমন মোয়াবীয়দেরকে তোমাদের হাতে তুলে দিয়েছেন। তখন তারা তাঁর পিছনে পিছনে নেমে মোয়াবের বিরুদ্ধে জর্ডানের সমস্ত পারঘাটা হস্তগত করলো, একটি প্রাণীকেও পার হতে দিল না।
{3:29} আর ঐ সময়ে তারা মোয়াবের অনুমান দশ হাজার লোককে আক্রমণ করলো; তারা সকলে বিশালদেহি ও বলবান বীর, কিন্তু তাদের কেউ নিস্তার পেল না।
{3:30} এভাবে মোয়াব সেদিন ইসরাইলের হাতের বশীভূত হল। আর আশী বছর দেশ বিশ্রাম-ভোগ করলো।
{i3:31} বিচারকর্তা শম্‌গর
{3:31} এহুদের পরে অনাতের পুত্র শম্‌গর গোচারনের পাঁচনী দ্বারা ফিলিস্তিনীদের ছয় শত লোককে আক্রমণ করলেন; ইনিও ইসরাইলকে নিস্তার করলেন।
{i4:1} বিচারকর্তা দবোরা
{4:1} এহুদের মৃত্যুর পরে বনি-ইসরাইল মাবুদের দৃষ্টিতে যা মন্দ, পুনর্বার তা-ই করলো।
{4:2} তাতে মাবুদ হাৎসোরে রাজত্বকারী কেনানীয় বাদশাহ্‌ যাবীনের হাতে তাদের বিক্রি করলেন। হরোশৎ-হগোয়িম নিবাসী সীষরা তাঁর সেনাপতি ছিলেন।
{4:3} আর বনি-ইসরাইল মাবুদের কাছে সাহায্যের জন্য কাঁদতে লাগল, কেননা সীষরার নয় শত লোহার রথ ছিল; এবং তিনি বিশ বছর পর্যন্ত ইসরাইলের প্রতি কঠোর জুলুম করেছিলেন।
{4:4} সেই সময়ে লপ্পীদোতের স্ত্রী দবোরা এক জন মহিলা-নবী ছিলেন এবং তিনি ইসরাইলের বিচার করতেন।
{4:5} তিনি পর্বতময় আফরাহীম প্রদেশে রামা ও বেথেলের মধ্যস্থিত দবোরার খেজুর গাছের তলে অবস্থান করতেন এবং বনি-ইসরাইলরা বিচার পাবার আশায় তাঁর কাছে উঠে আসত।
{4:6} পরে তিনি লোক পাঠিয়ে কেদশনালি থেকে অবীনোয়মের পুত্র বারককে ডেকে এনে বললেন, ইসরাইলের আল্লাহ্‌ মাবুদ কি এই হুকুম করেন নি, তাবোর পর্বতে লোক নিয়ে যাও, নপ্তালি-বংশ ও সবূলন-বংশদরদের দশ হাজার লোক সঙ্গে নাও;
{4:7} তাতে আমি যাবীনের সেনাপতি সীষরাকে এবং তার রথগুলো ও লোকদেরকে কীশোন নদীর কাছে তোমার কাছে আকর্ষণ করবো এবং তাকে তোমার হাতে তুলে দিব।
{4:8} তখন বারক তাঁকে বললেন, আপনি যদি আমার সঙ্গে যান, তবে আমি যাব; কিন্তু না গেলে আমি যাব না।
{4:9} দবোরা বললেন, আমি অবশ্য তোমার সঙ্গে যাব, কিন্তু এই যাত্রায় তোমার যশ হবে না; কেননা মাবুদ সীষরাকে এক জন স্ত্রীলোকের হাতে বিক্রি করবেন। পরে দবোরা উঠে বারকের সঙ্গে কেদশে গমন করলেন।
{4:10} পরে বারক কেদশে সবূলূন ও নপ্তালি বংশকে ডাকালেন; আর দশ হাজার লোক তাঁর পিছনে পিছনে যাত্রা করলো এবং দবোরাও তাঁর সঙ্গে গেলেন।
{4:11} ঐ সময়ে কেনীয় হেবর কেনীয়দের থেকে, মূসার সম্বন্ধী হোববের সন্তানদের থেকে, পৃথক হয়ে কেদশের নিকটবর্তী সানন্নীমস্থ এলোন গাছ পর্যন্ত তাঁবু স্থাপন করেছিলেন।
{4:12} পরে সীষরা এই সংবাদ পেলেন যে, অবীনোয়মের পুত্র বারক তাবোর পর্বতে উঠেছে।
{4:13} তখন সীষরা তাঁর সমস্ত রথ অর্থাৎ নয় শত লোহার রথ এবং তাঁর সঙ্গী লোক সকলকে একত্র ডেকে এনে হরোশৎ-হগোয়িম থেকে কীশোন নদীর কাছে গমন করলেন।
{4:14} তখন দবোরা বারককে বললেন, উঠ, কেননা আজই মাবুদ তোমার হাতে সীষরাকে তুলে দিয়েছেন; মাবুদ কি তোমার অগ্রবর্তী হয়ে যান নি? তখন বারক ও তাঁর অনুগামী দশ হাজার লোক তাবোর পর্বত থেকে নামলেন।
{4:15} পরে মাবুদ বারকের সম্মুখে সীষরা এবং তাঁর সমস্ত রথ ও সমস্ত সৈন্যকে তলোয়ারের আঘাতে ছিন্নভিন্ন করলেন; আর সীষরা রথ থেকে নেমে দৌড়ে পালিয়ে গেলেন।
{4:16} বারক হরোশৎ-হগোয়িম পর্যন্ত তাঁর রথগুলোর ও সৈন্যদের পিছনে ধাবমান হলে সীষরার সমস্ত সৈন্য তলোয়ারের আঘাতে মারা পড়লো; এক জনও অবশিষ্ট রইলো না।
{4:17} ইতোমধ্যে সীষরা দৌড়ে পালিয়ে কেনীয় হেবরের স্ত্রী যায়েলের তাঁবুর দিকে গেলেন; কেননা হাৎসোরের যাবীন বাদশাহ্‌ ও কেনীয় হেবরের কুলের মধ্যে তখন ঐক্য ছিল।
{4:18} আর যায়েল সীষরার সঙ্গে দেখা করতে বের হয়ে তাঁকে বললেন, হে আমার প্রভু, ফিরে আসুন, আমার এখানে আসুন, ভয় পাবেন না। তখন তিনি তাঁর দিকে ফিরে তাঁবুর মধ্যে গেলে সেই স্ত্রী একটি কম্বল দিয়ে তাঁকে ঢেকে রাখলেন।
{4:19} আর সীষরা তাঁকে বললেন, আরজ করি, আমাকে একটু খাবার পানি দাও, আমি পিপাসিত হয়েছি। তাতে তিনি দুধের কুপা খুলে পান করতে দিলেন ও তাঁকে ঢেকে রাখলেন।
{4:20} পরে সীষরা তাঁকে বললেন, তুমি তাঁবুর দরজার কাছে দাঁড়িয়ে থাক; যদি কেউ এসে জিজ্ঞাসা করে, এখানে কি কোন মানুষ আছে? তবে বলো, কেউ নেই।
{4:21} পরে হেবরের স্ত্রী যায়েল তাঁবুর একটি গোঁজ নিলেন ও হাতুড়ি নিয়ে ধীরে ধীরে তাঁর কাছে গিয়ে তাঁর কর্ণমূলে গোঁজটি এমনভাবে বিদ্ধ করলেন যে, তা মাটিতে প্রবেশ করলো; কারণ তিনি ঘুমিয়ে ছিলেন; এভাবে তিনি মূর্চ্ছিত হয়ে ইন্তেকাল করলেন।
{4:22} আর দেখ, বারক সীষরার পিছনে তাড়া করে যাচ্ছিলেন, তখন যায়েল তাঁর সঙ্গে দেখা করতে বাইরে এসে বললেন, আসুন, আপনি যার খোঁজ করছেন, সেই মানুষটিকে আমি আপনাকে দেখাই। তাতে তিনি তাঁর তাঁবুতে প্রবেশ করলেন, আর দেখ, সীষরা মৃত পড়ে আছেন ও তাঁর কর্ণমূলে গোঁজ বিদ্ধ রয়েছে।
{4:23} এভাবে আল্লাহ্‌ সেদিন কেনানীয় বাদশাহ্‌ যাবীনকে বনি-ইসরাইলদের সাক্ষাতে নত করলেন।
{4:24} আর বনি-ইসরাইলরা যে পর্যন্ত কেনানীয় বাদশাহ্‌ যাবীনকে ধ্বংস না করলো, সেই পর্যন্ত কেনানীয় বাদশাহ্‌ যাবীনের বিরুদ্ধে তাদের হাত উত্তরোত্তর শক্তিশালী হয়ে উঠলো।
{i5:1} দবোরার বিজয়-কাওয়ালী
{5:1} সেদিন দবোরা ও অবীনোয়মের পুত্র বারক এই গান করলেন:
{5:2} ইসরাইলে নায়কগণ নেতৃত্ব দিলেন, লোকেরা স্বেচ্ছায় নিজেদের কোরবানী করলো, এজন্য তোমরা মাবুদের শুকরিয়া আদায় কর।
{5:3} বাদশাহ্‌রা শোন; শাসনকর্তারা কান দাও; আমি, আমিই মাবুদের উদ্দেশে কাওয়ালী গাইব, ইসরাইলের আল্লাহ্‌ মাবুদের উদ্দেশে গজল গাইব,
{5:4} হে মাবুদ, তুমি যখন সেয়ীর থেকে থেকে রওনা হলে, ইদোম এলাকা থেকে অগ্রসর হলে, ভূমি কাঁপল, আকাশও বর্ষণ করলো, মেঘমালা পানি বর্ষণ করলো।
{5:5} মাবুদের সাক্ষাতে পর্বতমালা কেঁপে উঠল, ইসরাইলের আল্লাহ্‌ মাবুদের সাক্ষাতে ঐ সিনাই কেঁপে উঠল।
{5:6} অনাতের পুত্র শম্‌গরের সময়ে, যায়েলের সময়ে, রাজপথ শূন্য হল, পথিকেরা বাঁকা পথ দিয়ে গমন করতো।
{5:7} নায়কগণ ইসরাইলের মধ্যে ক্ষান্ত ছিলেন, তাঁরা ক্ষান্ত ছিলেন; শেষে আমি দবোরা উঠলাম, ইসরাইলের মধ্যে মাতৃস্থানীয় হয়ে উঠলাম।
{5:8} তারা নতুন দেবতা মনোনীত করেছিল; তৎকালে নগর-দ্বারে যুদ্ধ হল; ইসরাইলের চল্লিশ হাজার লোকের মধ্যে কি একখানা ঢাল বা বর্শা দেখা গেলো?
{5:9} আমার অন্তর ইসরাইলের নেতৃবর্গের অভিমুখ, যাঁরা লোকদের মধ্যে স্বেচ্ছায় নিজেদেরকে কোরবানী করলেন; তোমরা মাবুদের শুকরিয়া আদায় কর।
{5:10} তোমরা যারা শুভ্র গাধীতে চড়ে থাক, যারা গালিচার উপরে বসে থাক, যারা পথে ভ্রমণ কর, তোমরাই ওর সংবাদ দাও।
{5:11} ধনুর্ধ্বরদের কথা থেকে দূরে, পানি তুলবার স্থান সকলে, সেখানে কীর্তিত হচ্ছে মাবুদের ধর্মক্রিয়া, ইসরাইলে তাঁর শাসন সংক্রান্ত ধর্মক্রিয়াগুলো; তখন মাবুদের লোকেরা নগর-দ্বারে নেমে যেত।
{5:12} দবোরা, জাগ্রত হও, জাগ্রত হও; জাগ্রত হও, জাগ্রত হও, গান কর; বারক উঠ; অবীনোয়মের পুত্র, তোমার বন্দীদেরকে বন্দী কর।
{5:13} তখন বীরদের অবশিষ্টেরা ও জনগণ নামলো; মাবুদ আমার পক্ষে সেই বিক্রমীদের বিরুদ্ধে নামলেন।
{5:14} আফরাহীম থেকে আমালেক-নিবাসীরা এল; বিন্‌ইয়ামীন তোমার লোকদের মধ্যে তোমার পিছনে এল; মাখীর থেকে নেতৃবর্গ নামলেন, সবূলূন থেকে রণ-দণ্ডধারীরা নামলেন।
{5:15} ইষাখরের নেতৃবর্গ দবোরার সঙ্গী ছিলেন, ইষাখর যেমন বারকও তেমনি, তাঁর পিছনে তাঁরা বেগে উপত্যকায় গেলেন। রূবেণ-বংশধরদের কি করা উচিত তা চিন্তা করতে লাগল।
{5:16} তুমি কেন মেষবাথানের মধ্যে বসলে? কি ভেড়ার রাখালদের বাঁশীর বাজনা শুনবার জন্য? রূবেণ-বংশধরদের মধ্যে গুরুতর চিত্ত পরীক্ষা হল।
{5:17} গিলিয়দ জর্ডানের ওপারে বাস করলো, আর দান কেন জাহাজে রইলো? আশের সমুদ্রের পোতাশ্রয়ে বসে থাকলো, নিজের খালের ধারে বাস করলো।
{5:18} সবূলূনের লোকেরা প্রাণ তুচ্ছ করলো মৃত্যু পর্যন্ত, নপ্তালিও করলো ক্ষেতের উঁচু উঁচু স্থানে।
{5:19} বাদশাহ্‌রা এসে যুদ্ধ করলেন, তখন কেনানের বাদশাহ্‌রা যুদ্ধ করলেন, মগিদ্দোর পানির কাছে তানকে যুদ্ধ করলেন; তাঁরা একখণ্ড রূপাও নিলেন না।
{5:20} আসমান থেকে যুদ্ধ হল, স্ব স্ব গতি পথে তারাগুলো সীষরার বিরুদ্ধে যুদ্ধ করলো।
{5:21} কীশোন নদী তাদেরকে ভাসিয়ে নিয়ে গেল; সেই প্রাচীন নদী, কীশোন নদী। হে আমার প্রাণ, সবলে অগ্রসর হও।
{5:22} তখন ঘোড়াগুলোর খুরের ঘায়ে ভূমি কেঁপে উঠলো, তাদের পরাক্রমীদের ছুটে চলার গতিতে কেঁপে উঠলো।
{5:23} মাবুদের ফেরেশতা বলেন, মেরোসকে বদদোয়া দাও, সেই স্থানের অধিবাসীদেরকে দারুণ বদদোয়া দাও; কেননা তারা এল না মাবুদের সাহায্যের জন্য, মাবুদের সাহায্যের জন্য, বিক্রমীদের বিরুদ্ধে।
{5:24} মহিলাদের মধ্যে যায়েল ধন্যা, কেনীয় হেবরের পত্নী ধন্যা, তাঁবুবাসিনী স্ত্রীলোকদের মধ্যে তিনি ধন্যা।
{5:25} সে পানি চাইল, তিনি তাকে দুধ দিলেন। রাজোপযোগী পাত্রে ক্ষীর এনে দিলেন।
{5:26} তিনি গোঁজে হাত দিলেন। কর্মকারের হাতুড়ি ডান হাত দিলেন; তিনি সীষরাকে হাতুড়ি মারলেন, তার মস্তক বিদ্ধ করলেন, তার কাণপাটি ভাঙলেন, বিদ্ধ করলেন।
{5:27} সে তাঁর চরণে হেঁট হয়ে পড়লো, লম্বমান হল; তাঁর চরণে হেঁট হয়ে পড়লো; যেখানে হেঁট হল, সেই স্থানে মরে পড়ে রইলো।
{5:28} সীষরার মা জানালা দিয়ে চাইল, সে জানালা থেকে ডেকে বললো, তার রথ আসতে কেন বিলম্ব করে? তার রথের চাকা কেন ধীরে ধীরে চলে?
{5:29} তার জ্ঞানবতী সহচরীরা জবাবে বললো, সে নিজেও নিজের কথার উত্তর দিল,
{5:30} তারা কি পায় নি? লুণ্ঠিত বস্তু কি ভাগ করে নেয় নি? প্রত্যেক পুরুষ একটি কামিনী, দু’টি কামিনী, আর সীষরা চিত্রিত পোশাক পেয়েছে, চিত্রিত সূচিকার্যের পোশাক পেয়েছে, চিত্রিত দুই ধারি বাঁধা পোশাক লুণ্ঠনকারীর কন্ঠে।
{5:31} হে মাবুদ, তোমার সমস্ত দুশমন এভাবে ধ্বংস হোক, কিন্তু তোমার প্রেমকারীরা সপ্রতাপে গমনকারী সূর্যের মত হোক। পরে চল্লিশ বছর দেশ নিষ্কণ্টক থাকলো।
{i6:1} মাদিয়ানীয়দের দৌরাত্ম্য
{6:1} পরে বনি-ইসরাইলরা মাবুদের সাক্ষাতে যা মন্দ, তা-ই করতে লাগল, আর মাবুদ তাদেরকে সাত বছর পর্যন্ত মাদিয়ানের হাতে তুলে দিলেন।
{6:2} আর ইসরাইলের উপরে মাদিয়ানের হাত শক্তিশালী হয়ে উঠলো, তাই বনি-ইসরাইলরা মাদিয়ানীয়দের ভয়ে পর্বতের গহ্বর, গুহা ও দুর্গম স্থান প্রস্তুত করলো।
{6:3} আর এরকম হত, ইসরাইলরা বীজ বপন করার পর মাদিয়ানীয় ও আমালেকীয়েরা এবং পূর্বদেশের লোকেরা তাদের বিরুদ্ধে আসত,
{6:4} তাদের বিরুদ্ধে শিবির স্থাপন করে গাজার কাছ পর্যন্ত ভূমির ফসল বিনষ্ট করতো, আর ইসরাইলের জন্য খাদ্যদ্রব্য, কিংবা ভেড়া, গরু বা গাধা কিছুই রাখত না।
{6:5} কারণ তারা তাদের পশুপাল ও তাঁবু সঙ্গে নিয়ে আসত, তারা পঙ্গপালের মত অসংখ্য ছিল; তারা ও তাদের উটের সংখ্যা গোণা যেত না; আর তারা দেশ উচ্ছিন্ন করার জন্যই সেখানে আসত।
{6:6} তাতে বনি-ইসরাইলরা মাদিয়ানীয়দের সম্মুখে ভীষণভাবে দুর্বল হয়ে পরলো আর তারা সাহায্যের জন্য মাবুদের কাছে কান্নাকাটি করতে লাগল।
{6:7} যখন বনি-ইসরাইলরা মাদিয়ানীয়দের ভয়ে মাবুদের কাছে কান্নাকাটি করতে লাগল,
{6:8} তখন মাবুদ বনি-ইসরাইলদের কাছে এক জন নবীকে প্রেরণ করলেন। তিনি তাদেরকে বললেন, ইসরাইলের আল্লাহ্‌ মাবুদ এই কথা বলেন, আমি তোমাদেরকে মিসর থেকে উঠিয়ে এনেছি, গোলাম-গৃহ থেকে বের করে এনেছি,
{6:9} এবং মিসরীয়দের হাত থেকে ও যারা তোমাদের উপরে জুলুম করতো তাদের সকলের হাত থেকে তোমাদেরকে উদ্ধার করেছি, আর তোমাদের সম্মুখ থেকে তাদেরকে তাড়িয়ে দিয়ে তাদের দেশ তোমাদের দিয়েছি।
{6:10} আর আমি তোমাদেরকে বলেছি, আমি মাবুদ তোমাদের আল্লাহ্‌; তোমরা যে আমোরীয়দের দেশে বাস করছো, তাদের দেবতাদেরকে ভয় করো না, কিন্তু তোমরা আমার কথায় কান দাও নি।
{i6:11} গিদিয়োনকে আহ্বান
{6:11} পরে মাবুদের ফেরেশতা এসে অবীয়েষ্রীয় যোয়াশের অধিকারভুক্ত অফ্রাতে অবস্থিত এলা গাছের তলে বসলেন। আর যোয়াশের পুত্র গিদিয়োন আঙ্গুর মাড়াবার কুণ্ডে গম মাড়াই করছিলেন, যেন মাদিয়ানীয়দের থেকে তা লুকাতে পারেন।
{6:12} তখন মাবুদের ফেরেশতা তাঁকে দর্শন দিয়ে বললেন, হে বলবান বীর, মাবুদ তোমার সহবর্তী।
{6:13} গিদিয়োন তাঁকে বললেন, নিবেদন করি, হে আমার প্রভু, যদি মাবুদ আমাদের সহবর্তী হন, তবে আমাদের প্রতি এ সব কেন ঘটলো? আমাদের পূর্বপুরুষেরা তাঁর যে সমস্ত আশ্চর্য কাজের বৃত্তান্ত আমাদেরকে বলেছিলেন, সেসব কোথায়? তাঁরা বলতেন, মাবুদ কি আমাদেরকে মিসর থেকে আনয়ন করেন নি? কিন্তু সম্প্রতি মাবুদ আমাদেরকে ত্যাগ করে মাদিয়ানের হাতে তুলে দিয়েছেন।
{6:14} তখন মাবুদ তাঁর দিকে ফিরে বললেন, তুমি তোমার এই শক্তিতেই গমন কর, মাদিয়ানের হাত থেকে ইসরাইলকে নিস্তার কর; আমি কি তোমাকে প্রেরণ করি নি?
{6:15} তিনি তাঁকে বললেন, আরজ করি, হে মালিক, ইসরাইলকে কিভাবে নিস্তার করবো? দেখুন, মানশার মধ্যে আমার গোষ্ঠী সবচেয়ে ক্ষুদ্র এবং আমার পিতৃকুলে আমি কনিষ্ঠ।
{6:16} তখন মাবুদ তাঁকে বললেন, নিশ্চয়ই আমি তোমার সহবর্তী হব; আর তুমি মাদিয়ানীয়দেরকে একটি লোকের মত করে আঘাত করবে।
{6:17} তিনি বললেন, আমি যদি আপনার দৃষ্টিতে অনুগ্রহ লাভ করে থাকি, তবে আপনিই যে আমার সঙ্গে কথা বলছেন, তার কোন চিহ্ন আমাকে দেখান।
{6:18} আরজ করি, আমি যতক্ষণ আমার নৈবেদ্য এনে আপনার সম্মুখে উপস্থিত না করি, ততক্ষণ পর্যন্ত আপনি এখান থেকে যাবেন না। তাতে তিনি বললেন, তুমি যতক্ষণ ফিরে না আসবে, ততক্ষণ আমি অপেক্ষা করবো।
{6:19} তখন গিদিয়োন ভিতরে গিয়ে একটি ছাগলের বাচ্চা ও এক ঐফা পরিমিত সুজির খামিহীন রুটি প্রস্তুত করলেন। তিনি গোশ্‌ত ডালিতে রেখে ঝোল পাত্রে করে নিয়ে বের হয়ে সেই এলা গাছের তলে তাঁর কাছে এনে উপস্থিত করলেন।
{6:20} আল্লাহ্‌র ফেরেশতা তাঁকে বললেন, গোশ্‌ত ও খামিহীন রুটিগুলো নিয়ে এই শৈলের উপরে রাখ এবং ঝোল ঢেলে দাও। তিনি তা-ই করলেন।
{6:21} তখন মাবুদের ফেরেশতা তাঁর হাতে থাকা লাঠিটির অগ্রভাগ বাড়িয়ে দিয়ে সেই গোশ্‌ত ও খামিহীন রুটিগুলো স্পর্শ করলেন; তখন শৈল থেকে আগুন বের হয়ে সেই গোশ্‌ত ও খামিহীন রুটিগুলো গ্রাস করলো; আর মাবুদের ফেরেশতা তাঁর দৃষ্টিগোচর থেকে প্রস্থান করলেন।
{6:22} তখন গিদিয়োন দেখলেন যে, তিনি মাবুদের ফেরেশতা; তখন তিনি বললেন, হায়! হে সার্বভৌম মাবুদ, এই যে আমি সম্মুখাসম্মুখি মাবুদের ফেরেশতাকে দেখলাম।
{6:23} মাবুদ তাঁকে বললেন, তোমার শান্তি হোক, ভয় করো না; তুমি মরবে না।
{6:24} পরে গিদিয়োন সেই স্থানে মাবুদের উদ্দেশে একটি কোরবানগাহ্‌ তৈরি করলেন ও তার নাম ইয়াহ্‌ওয়েহ্‌-শালোম (মাবুদ শান্তি) রাখলেন; তা অবীয়েষ্রীয়দের অফ্রাতে আজও আছে।
{6:25} পরে সেই রাতে মাবুদ তাঁকে বললেন, তুমি তোমার পিতার ষাঁড়, অর্থাৎ সাত বছর বয়স্ক দ্বিতীয় ষাঁড়টি গ্রহণ কর এবং বাল দেবতার যে বেদী তোমার পিতার আছে, তা ভেঙে ফেল ও তার পাশের আশেরা কেটে ফেল;
{6:26} আর এই দুর্গের শিখরদেশে তোমার আল্লাহ্‌ মাবুদের উদ্দেশে পরিপাটি করে একটি কোরবানগাহ্‌ তৈরি কর, আর সেই দ্বিতীয় ষাঁড়টি নিয়ে, যে আশেরা কেটে ফেলবে, তারই কাঠ দিয়ে পোড়ানো-কোরবানী কর।
{6:27} পরে গিদিয়োন তার গোলামদের মধ্যে দশ জনকে সঙ্গে নিয়ে, মাবুদ তাঁকে যেরকম বলেছিলেন, সেরকম করলেন, কিন্তু নিজের পিতৃকুল ও নগরস্থ লোকদেরকে ভয় করাতে তিনি দিনের বেলায় না করে রাত বেলায় তা করলেন।
{i6:28} বাল দেবতার বেদী ভেঙ্গে ফেলা
{6:28} পরে সকালবেলা যখন নগরের লোকেরা উঠলো, তখন, দেখ, বালের বেদী ভেঙ্গে ফেলা হয়েছে ও তার পাশের আশেরা কেটে ফেলা হয়েছে এবং নতুন কোরবানগাহ্‌র উপরে দ্বিতীয় ষাঁড়টি কোরবানী করা হয়েছে।
{6:29} তখন তারা পরস্পর বললো, এই কাজ কে করলো? পরে অনুসন্ধান করে জিজ্ঞাসা করলে লোকেরা বললো, যোয়াশের পুত্র গিদিয়োন ওটা করেছে।
{6:30} তাতে নগরের লোকেরা যোয়াশকে বললো, তোমার পুত্রকে বের করে আন, সে হত হোক; কেননা সে বালের বেদী ভেঙে ফেলেছে ও তার পাশের আশেরা কেটে ফেলেছে।
{6:31} তখন যোয়াশ তার প্রতিকূলে দণ্ডায়মান লোকদেরকে বললেন, তোমরাই কি বালের পক্ষে ঝগড়া করবে? তোমরাই কি তাকে নিস্তার করবে? যে কেউ তার পক্ষে ঝগড়া করে, সকাল বেলার মধ্যেই তার প্রাণদণ্ড হবে; বাল যদি দেবতা হয়, তবে সে নিজের পক্ষে নিজেই ঝগড়া করুক; যেহেতু তারই বেদী ভেঙ্গে ফেলা হয়েছে।
{6:32} অতএব তিনি সেদিন তাঁর নাম যিরুব্বাল (বাল ঝগড়া করুক) রাখলেন, বললেন, বাল তার সঙ্গে ঝগড়া করুক, কারণ সে তার বেদী ভেঙে ফেলেছে।
{6:33} ঐ সময়ে সমস্ত মাদিয়ানীয়, আমালেকীয় ও পূর্বদেশের লোকেরা একত্র হল এবং পার হয়ে যিষ্রিয়েলের উপত্যকায় শিবির স্থাপন করলো।
{6:34} কিন্তু মাবুদের রূহ্‌ গিদিয়োনকে আবিষ্ট করলেন ও তিনি তূরি বাজালেন, আর অবীয়েষ্রীয়েরা তাঁর পিছনে জমায়েত হল।
{6:35} আর তিনি মানশা প্রদেশের সর্বত্র লোক পাঠালেন, আর তারাও তাঁর পিছনে জমায়েত হল; পরে তিনি আশের, সবূলূন ও নপ্তালির কাছে দূত প্রেরণ করলেন, আর তারা তাদের কাছে এল।
{i6:36} আল্লাহ্‌র দেওয়া চিহ্ন
{6:36} পরে গিদিয়োন আল্লাহ্‌কে বললেন, তোমার কালাম অনুসারে তুমি যদি আমার হাত দিয়ে ইসরাইলকে নিস্তার কর,
{6:37} তবে দেখ, আমি খামারে ছিন্ন ভেড়ার লোম রাখবো, যদি কেবল সেই লোমের উপরে শিশির পড়ে এবং সমস্ত ভূমি শুকনো থাকে, তবে আমি জানবো যে, তোমার কালাম অনুসারে তুমি আমার হাত দিয়ে ইসরাইলকে নিস্তার করবে।
{6:38} পরে ঠিক তা-ই ঘটলো, পরদিন তিনি সকাল বেলা উঠে সেই লোম চেপে তা থেকে শিশিরপূর্ণ এক বাটি পানি নিঙড়ে ফেললেন।
{6:39} আর গিদিয়োন আল্লাহ্‌কে বললেন, আমার বিরুদ্ধে তোমার ক্রোধ প্রজ্বলিত না হোক, আমি কেবল আর একটিবার কথা বলি; আরজ করি, লোম দ্বারা আমাকে আর একটিবার পরীক্ষা নিতে দাও; এখন কেবল লোম শুকনো থাকুক, আর সকল ভূমির উপরে শিশির পড়ুক।
{6:40} পরে আল্লাহ্‌ সেই রাতে তা-ই করলেন; তাতে কেবল ভেড়ার লোম শুকনো রইল, আর সকল ভূমিতে শিশির পড়লো।
{i7:1} মাদিয়ানীয়দের উপরে গিদিয়োনের জয়লাভ
{7:1} পরে যিরুব্বাল অর্থাৎ গিদিয়োন ও তাঁর সঙ্গী সমস্ত লোক খুব ভোরে উঠে হারোদ নামক ফোয়ারার কাছে শিবির স্থাপন করলেন; তখন মাদিয়ানের শিবির তাঁদের উত্তর দিকে মোরি পর্বতের কাছে উপত্যকাতে ছিল।
{7:2} পরে মাবুদ গিদিয়োনকে বললেন, তোমার সঙ্গী লোকদের সংখ্যা এত বেশি যে, আমি মাদিয়ানীয়দেরকে তাদের হাতে তুলে দেব না; পাছে ইসরাইল আমার প্রতিকূলে গর্ব করে বলে, আমি নিজের বাহুবলে নিস্তার পেলাম।
{7:3} অতএব তুমি এখন লোকদের শুনিয়ে এই কথা ঘোষণা কর, যে সমস্ত লোক ভয়ে কাঁপছে, তারা ফিরে গিলিয়দ পর্বত থেকে প্রস্থান করুক। তাতে লোকদের মধ্য থেকে বাইশ হাজার লোক ফিরে গেল, দশ হাজার অবশিষ্ট থাকলো।
{7:4} পরে মাবুদ গিদিয়োনকে বললেন, লোক এখনও অনেক বেশি আছে; তুমি তাদেরকে নিয়ে ঐ পানির কাছে নেমে যাও; সেখানে আমি তোমার জন্য তাদের পরীক্ষা নেব; তাতে যার বিষয়ে তোমাকে বলি, এই লোক তোমার সঙ্গে যাবে মাত্র সে-ই তোমার সঙ্গে যাবে; এবং যার বিষয়ে তোমাকে বলি, এই লোক তোমার সঙ্গে যাবে না, সে যাবে না।
{7:5} পরে তিনি লোকদেরকে পানির কাছে নিয়ে গেলে মাবুদ গিদিয়োনকে বললেন, যে ব্যক্তি কুকুরের মত জিহ্বা দিয়ে পানি চেটে খায়, তাকে ও যে পানি পান করার জন্য হাঁটুর উপরে উবুড় হয়, তাকে পৃথক করে রাখ।
{7:6} তাতে সংখ্যায় তিন শত লোক দু’হাতে পানি তুলে চেটে খেল, কিন্তু অন্য সমস্ত লোক পান করার জন্য হাঁটুর উপরে উবুড় হল,
{7:7} তখন মাবুদ গিদিয়োনকে বললেন, এই যে তিন শত লোক পানি চেটে খেল, এদের দ্বারা আমি তোমাদের নিস্তার করবো ও মাদিয়ানীয়দের তোমার হাতে তুলে দেব; অন্য সমস্ত লোক নিজ নিজ স্থানে গমন করুক।
{7:8} পরে লোকেরা স্ব স্ব হাতে খাদ্য-দ্রব্য ও তূরী গ্রহণ করলো, আর তিনি ইসরাইলের লোকদেরকে নিজ নিজ তাঁবুতে বিদায় করে ঐ তিন শত লোককে রাখলেন; সেই সময়ে মাদিয়ানের শিবির ছিল গিদিয়োনের শিবিরের নিচের উপত্যকাতে।
{7:9} আর সেই রাতে মাবুদ তাঁকে বললেন, উঠ, তুমি নেমে শিবিরের মধ্যে যাও; কেননা আমি তোমার হাতে তা তুলে দিয়েছি।
{7:10} আর যদি তুমি যেতে ভয় পাও, তবে তোমার ভৃত্য ফুরাকে সঙ্গে নিয়ে নেমে শিবিরে যাও,
{7:11} এবং ওরা যা বলে তা শোন। এর পরে তোমার হাত শক্তিশালী হবে, তাতে তুমি ঐ শিবিরের বিরুদ্ধে নেমে যাবে। তখন তিনি তাঁর ভৃত্য ফুরাকে সঙ্গে নিয়ে শিবিরের সসজ্জ লোকদের প্রান্তভাগ পর্যন্ত নেমে গেলেন।
{7:12} তখন মাদিয়ানীয়, আমালেকীয় ও পূর্বদেশের সমস্ত লোক এত বেশি ছিল যে, তারা পঙ্গপালের মত উপত্যকাতে পড়েছিল এবং তাদের উটও এত বেশি ছিল যে, সেগুলো ছিল সমুদ্র-তীরের বালুকণার মত অসংখ্য।
{7:13} পরে গিদিয়োন আসলেন, আর দেখ, তাদের মধ্যে এক জন তার বন্ধুকে এই স্বপ্নের কথা বললো, দেখ, আমি একটা স্বপ্ন দেখেছি, আর দেখ, যেন যবের একটা রুটি মাদিয়ানের শিবিরের মধ্য দিয়ে গড়িয়ে গেল এবং তাঁবুর কাছে উপস্থিত হয়ে আঘাত করলো; তাতে তাঁবুখানি উল্টে লম্বমান হয়ে পড়লো।
{7:14} তখন তার বন্ধু জবাবে বললো, ওটা আর কিছু নয়, ইসরায়েলীয় যোয়াশের পুত্র গিদিয়োনের তলোয়ার; আল্লাহ্‌ মাদিয়ান ও সমস্ত শিবিরকে তাঁর হাতে তুলে দিয়েছেন।
{7:15} তখন গিদিয়োন ঐ স্বপ্নের কথা ও তার অর্থ শুনে সেজ্‌দা করলেন; পরে ইসরাইলের শিবিরে ফিরে এসে বললেন, উঠ, কেননা মাবুদ তোমাদের হাতে মাদিয়ানের শিবির তুলে দিয়েছেন।
{7:16} পরে তিনি ঐ তিন শত লোককে তিন দলে ভাগ করে প্রত্যেকের হাতে এক একটি তূরী এবং একটি শূন্য ঘট ও ঘটের মধ্যে মশাল দিলেন।
{7:17} তিনি তাদেরকে বললেন, তোমরা আমার প্রতি দৃষ্টি রেখে আমার মত কাজ করবে; দেখ, আমি শিবিরের প্রান্তভাগে উপস্থিত হলে যেরকম করবো, তোমরাও সেরকম করবে।
{7:18} আমি ও আমার সঙ্গীরা সকলে তূরী বাজালে তোমরাও সমস্ত শিবিরের চারদিকে থেকে তূরী বাজাবে, আর বলবে,“মাবুদের জন্য ও গিদিয়োনের জন্য”।
{7:19} পরে মাঝ রাতের প্রথমে নতুন প্রহরী স্থাপিত হওয়ামাত্র গিদিয়োন ও তাঁর সঙ্গী এক শত লোক শিবিরের প্রান্তভাগে উপস্থিত হয়ে তুরী বাজালেন এবং নিজ নিজ হাতে থাকা ঘট ভেঙে ফেলবেন।
{7:20} এভাবে তিন দলই তূরী বাজাল ও ঘট ভেঙে ফেললো এবং বাম হাতে মশাল ও ডান হাতে বাজাবার তূরী ধরে চিৎকার করে বলতে লাগল, “মাবুদের ও গিদিয়োনের তলোয়ার”
{7:21} আর শিবিরের চারদিকে প্রত্যেকে নিজ নিজ স্থানে দাঁড়িয়ে রইলো; তাতে শিবিরের সমস্ত লোক দৌড়াদৌড়ি করে চিৎকার করতে করতে পালিয়ে যেতে লাগল।
{7:22} তখন ওরা ঐ তিন শত তূরী বাজাল, আর মাবুদ শিবিরের প্রত্যেক জনের তলোয়ার তার বন্ধু ও সমস্ত সৈন্যের বিরুদ্ধে চালনা করালেন; তাতে সৈন্যরা সরোরার দিকে বৈৎ-শিট্টা পর্যন্ত, টব্বতের নিকটবর্তী আবেল-মহোলার সীমা পর্যন্ত পালিয়ে গেল।
{7:23} পরে বনি-ইসরাইলদের মধ্যেকার নপ্তালি, আশের ও সমস্ত মানশা থেকে যাদের ডাকা হয়েছিল তারা মাদিয়ানের পিছনে পিছনে তাড়া করে গেল।
{7:24} আর গিদিয়োন পর্বতময় আফরাহীম প্রদেশের সর্বত্র দূত প্রেরণ করে এই কথা বললেন, তোমরা মাদিয়ানের বিরুদ্ধে নেমে এসো এবং তাদের আগে বৈৎ-বারা ও জর্ডান পর্যন্ত সমস্ত জলাশয় অধিকার কর। তাতে আফরাহীমের সমস্ত লোক একত্র হয়ে বৈৎ-বারা ও জর্ডান পর্যন্ত সমস্ত জলাশয় অধিকার করলো।
{7:25} তারা ওরেব ও সেব নামে মাদিয়ানের দুই সেনাপতিকে ধরলো এবং ওরেব নামক শৈলে ওরেবকে হত্যা করলো। আর সেব নামক আঙ্গুরকুণ্ডের কাছে সেবকে হত্যা করলো এবং মাদিয়ানের পিছনে পিছনে তাড়া করে গেল; আর ওরেব ও সেবের মাথা জর্ডানের পারে গিদিয়নের কাছে নিয়ে গেল।
{i8:1} সেবহ ও সল্‌মুন্ন
{8:1} পরে আফরাহীমের লোকেরা তাঁকে বললো, তুমি মাদিয়ানের সঙ্গে যুদ্ধ করতে যাবার সময় আমাদের কেন আহ্বান কর নি? আমাদের প্রতি এ কেমন ব্যবহার করলে? এভাবে তারা তাঁর সঙ্গে ভীষণ ঝগড়া করলো।
{8:2} তখন তিনি তাদেরকে বললেন, এখন তোমাদের কাজের মত কোন কাজ আমি করেছি? অবীয়েষরের আঙ্গুর চয়নের চেয়ে আফরাহীমের পরিত্যক্ত আঙ্গুর ফল কুড়ান কি ভাল নয়?
{8:3} তোমাদের হাতেই তো আল্লাহ্‌ মাদিয়ানের দুই সেনাপতি ওরেব ও সেবকে তুলে দিয়েছেন; আমি তোমাদের এই কাজের মত কোন কাজ করতে পেরেছি? তখন তাঁর এই কথায় তাঁর প্রতি তাদের ক্রোধ নিবৃত্ত হল।
{8:4} গিদিয়োন ও তাঁর সঙ্গী তিন শত লোক জর্ডানে এসে পার হলেন; তাঁরা পরিশ্রান্ত হলেও তাড়া করে যাচ্ছিলেন।
{8:5} আর তিনি সুক্কোতের লোকদের বললেন, আরজ করি, তোমরা আমার অনুগামী লোকদের রুটি দাও, কেননা তারা পরিশ্রান্ত হয়েছে; আর আমি সেবহ ও সলমুন্নের, মাদিয়ানের দুই বাদশাহ্‌র পিছনে পিছনে তাড়া করে যাচ্ছি।
{8:6} তাতে সুক্কোতের কর্মকর্তারা বললো, সেবহ ও সলমুন্নের হাত কি এখন তোমার অধিকারে এসেছে যে, আমরা তোমার সৈন্যদেরকে রুটি দেব?
{8:7} গিদিয়োন বললেন, ভাল, যখন মাবুদ সেবহ ও সলমুন্নকে আমার হাতে তুলে দিবেন, তখন আমি মরুভূমির কাঁটা ও কাঁটাগাছ দ্বারা তোমাদের শরীরের মাংস ছিঁড়ে নেব।
{8:8} পরে তিনি সেই স্থান থেকে পনূয়েলে উঠে গিয়ে সেই স্থানের লোকদের কাছেও সেই একই অনুরোধ করলেন, তাতে সুক্কোতের লোকেরা যেরকম উত্তর দিয়েছিল, পনূয়েলের লোকেরাও তাঁকে সেরকম উত্তর দিল।
{8:9} তখন তিনি পনূয়েলের লোকদেরকেও বললেন, আমি যখন সহিসালামতে ফিরে আসবো, তখন এই উচ্চগৃহ ভেঙে ফেলবো।
{8:10} সেবহ ও সলমুন্ন কর্কোরে ছিলেন এবং তাঁদের সঙ্গী সৈন্য অনুমান পনের হাজার লোক ছিল। পূর্বদেশের লোকদের সমস্ত সৈন্যের মধ্যে এরাই মাত্র অবশিষ্ট ছিল, আর তলোয়ারধারী এক লক্ষ বিশ হাজার লোক মারা পড়েছিল।
{8:11} পরে গিদিয়োন নোবহের ও যগ্‌বিহের পূর্ব দিকে তাঁবু-নিবাসীদের পথ দিয়ে উঠে গিয়ে সেই সৈন্যদেরকে আঘাত করলেন, যেহেতু সৈন্যরা নিশ্চিন্ত ছিল।
{8:12} তখন সেবহ ও সল্‌মুন্ন পালিয়ে গেলেন, কিন্তু গিদিয়োন তাদের পিছনে তাড়া করে গেলেন এবং সেবহ ও সল্‌মুন্নকে, মাদিয়ানের সেই দুই বাদশাহ্‌কে ধরলেন; আর সমস্ত সৈন্যকে ভীষণ ভয় ধরিয়ে দিলেন।
{8:13} পরে যোয়াশের পুত্র গিদিয়োন হেরসের আরোহণ পথ দিয়ে যুদ্ধ থেকে ফিরে আসছিলেন,
{8:14} এমন সময়ে সুক্কোৎ-নিবাসী এক জন যুবককে ধরে জিজ্ঞাসাবাদ করলেন; তাতে সে সুক্কোতের কর্মকর্তাদের ও সেই স্থানের প্রাচীনদের সাতাত্তর জনের নাম লিখে দিল।
{8:15} পরে তিনি সুক্কোতের লোকদের কাছে উপস্থিত হয়ে বললেন, সেবহ ও সলমুন্নকে দেখ, যাদের বিষয়ে তোমরা আমাকে উপহাস করে বলেছিলে, সেবহের ও সলমুন্নের হাত কি এখন তোমার অধিকারে যে, আমরা তোমার পরিশ্রান্ত লোকদেরকে রুটি দেব?
{8:16} আর তিনি ঐ নগরের প্রাচীনদেরকে ধরলেন এবং মরু-ভূমির কাঁটা ও কাঁটাগাছ নিয়ে তা দ্বারা সুক্কোতের লোকদেরকে শাস্তি দিলেন।
{8:17} পরে তিনি পনূয়েলের উচ্চগৃহ ভেঙে ফেললেন ও নগরের লোকদের হত্যা করলেন।
{8:18} আর তিনি সেবহ ও সলমুন্নকে বললেন, তোমরা তাবোরে যে পুরুষদেরকে হত্যা করেছিলে, তারা কেমন লোক? তাঁরা উত্তর করলেন, আপনি যেমন, তারাও তেমনি, প্রত্যেকে রাজপুত্রের মত ছিল।
{8:19} তিনি বললেন, তারা আমার ভাই, আমারই সহোদর; জীবন্ত মাবুদের কসম, তোমরা যদি তাদেরকে জীবিত রাখতে, আমি তোমাদেরকে হত্যা করতাম না।
{8:20} পরে তিনি তাঁর জ্যেষ্ঠ পুত্র যেথরকে বললেন, উঠ, এদেরকে হত্যা কর, কিন্তু সেই বালক তার তলোয়ার বের করলো না, কারণ সে ভয় করলো, কেননা তখনও সে বালক।
{8:21} তখন সেবহ ও সল্‌মুন্ন বললেন, আপনি উঠে আমাদের আঘাত করুন, কেননা যে যেমন পুরুষ, তার তেমনি বীরত্ব। তাতে গিদিয়োন উঠে সেবহ ও সল্‌মুন্নকে হত্যা করলেন এবং তাঁদের উটগুলোর গলার সমস্ত চন্দ্রহার খুলে নিলেন।
{i8:22} বিচারকর্তা গিদিয়োনের এফোদ
{8:22} পরে ইসরাইলের লোকেরা গিদিয়োনকে বললো, আপনি পুত্রপৌত্রাদি ক্রমে আমাদের উপরে কর্তৃত্ব করুন, কেননা আপনি আমাদেরকে মাদিয়ানের হাত থেকে নিস্তার করেছেন।
{8:23} তখন গিদিয়োন বললেন, আমি তোমাদের উপরে কর্তৃত্ব করবো না এবং আমার পুত্রও তোমাদের উপরে কর্তৃত্ব করবে না; মাবুদই তোমাদের উপরে কর্তৃত্ব করবেন।
{8:24} আর গিদিয়োন তাদেরকে বললেন, আমি তোমাদের কাছে একটি নিবেদন করি, তোমরা প্রত্যেকে লুটের ভাগ থেকে একটি করে কর্ণকুণ্ডল আমাকে দাও; কেননা দুশমনরা ইসমাইলীয়, এজন্য তাদের সোনার কর্ণকুণ্ডল ছিল।
{8:25} তারা জবাবে বললো, অবশ্য দেব; পরে তারা একখানি কাপড় পাতল এবং প্রত্যেকে তার লুটের জিনিস থেকে তাতে একটি করে কর্ণকুণ্ডল ফেললো;
{8:26} তাতে তাঁর প্রার্থিত কর্ণকুণ্ডলের পরিমাণ এক হাজার সাত শত (শেকল) সোনা হল। এছাড়া চন্দ্রহার, ঝুমকা ও মাদিয়ানীয় বাদশাহ্‌দের পরিধেয় বেগুনে রঙের পোশাক ও তাঁদের উটের গলার হার ছিল।
{8:27} পরে গিদিয়োন তা দিয়ে একটি এফোদ প্রস্তুত করে নিজের বসতি-নগর অফ্রাতে রাখলেন; তাতে সমস্ত ইসরাইল সেই স্থানে সেই এফোদের এবাদত করে ভ্রষ্ট হল; আর তা গিদিয়োন ও তাঁর কুলের ফাঁদস্বরূপ হল।
{8:28} এভাবে মাদিয়ান বনি-ইসরাইলদের সম্মুখে নত হল, আর মাথা তুলতে পারল না। আর গিদিয়োনের সময়ে চল্লিশ বছর দেশ বিশ্রাম ভোগ করলো।
{i8:29} বিচারকর্তা গিদিয়োনের মৃত্যু
{8:29} পরে যোয়াশের পুত্র যিরুব্বাল তাঁর বাড়িতে গিয়ে বাস করলেন।
{8:30} গিদিয়োনের ঔরসজাত সত্তর জন পুত্র ছিল, কেননা তাঁর অনেক স্ত্রী ছিল।
{8:31} আর শিখিমে তাঁর যে এক জন উপপত্নী ছিল, সেও তাঁর জন্য একটি পুত্র প্রসব করলো, আর তিনি তার নাম রাখলেন আবীমালেক।
{8:32} পরে যোয়াশের পুত্র গিদিয়োন শুভ বৃদ্ধাবস্থায় ইন্তেকাল করলেন, আর অবীয়েষ্রীয়দের অফ্রাতে তাঁর পিতা যোয়াশের কবরে তাঁকে দাফন করা হল।
{8:33} গিদিয়োনের মৃত্যুর পরেই বনি-ইসরাইল পুনর্বার বাল দেবতাদের উপাসনা করে জেনাকারী হল, আর বালবরীৎকে নিজেদের ইষ্ট দেবতা করে নিল।
{8:34} আর যিনি চারদিকের সমস্ত দুশমনের হাত থেকে তাদেরকে উদ্ধার করেছিলেন, বনি-ইসরাইল তাদের আল্লাহ্‌ সেই মাবুদকে ভুলে গেল।
{8:35} আর যিরুব্বাল (গিদিয়োন) ইসরাইলের যেরকম মঙ্গল করেছিলেন, তারা সেই অনুসারে তাঁর কুলের প্রতি সদয় ব্যবহার করলো না।
{i9:1} বিচারকর্তা আবিমালেক
{9:1} পরে যিরুব্বালের পুত্র আবিমালেক শিখিমে তার মায়ের আত্মীয়দের কাছে গিয়ে তাদের এবং তার মায়ের পিতৃকুলের সমস্ত গোষ্ঠীকে এই কথা বললো,
{9:2} নিবেদন করি, তোমরা শিখিমের সমস্ত গৃহস্থের কর্ণগোচরে এই কথা বল, তোমাদের পক্ষে কোনটা ভাল? তোমাদের উপরে যিরুব্বালের সমস্ত পুত্র অর্থাৎ সত্তর জনের কর্তৃত্ব ভাল, না এক জনের কর্তৃত্ব ভাল? আর এও স্মরণ কর, আমি তোমাদের অস্থি ও তোমাদের মাংস।
{9:3} আর তার মায়ের আত্মীয়েরা তার পক্ষে শিখিমের সকল গৃহস্থের কর্ণগোচরে ঐ সমস্ত কথা বললে পর আবিমালেকের অনুগামী হতে তাদের মনে প্রবৃত্তি হল; কেননা তারা বললো, উনি আমাদের আত্মীয়।
{9:4} আর তারা বাল্‌-বরীতের মন্দির থেকে তাকে সত্তর (থান) রূপা বেতন দিল; তাতে আবিমালেক অসার ও চপলমতি লোকদেরকে ঐ রূপা বেতন দিলে তারা তার অনুগামী হল।
{9:5} পরে সে অফ্রায় পিতার বাড়িতে গিয়ে তার ভাইদের অর্থাৎ যিরুব্বালের সত্তরজন পুত্রকে একটি পাথরের উপরে হত্যা করলো; কেবল যিরুব্বালের কনিষ্ঠ পুত্র যোথম লুকিয়ে থাকাতে বেঁচে গেল।
{9:6} পরে শিখিমের সমস্ত গৃহস্থ এবং মিল্লোর সমস্ত লোক একত্র হয়ে শিখিমস্থ স্তম্ভের এলোন গাছের কাছে গিয়ে আবিমালেককে বাদশাহ্‌ করলো।
{i9:7} গাছের দৃষ্টান্ত-কথা
{9:7} আর লোকেরা যোথমকে এই সংবাদ দিলে সে গিয়ে গরিষীম পর্বতের চূড়ায় দাঁড়িয়ে চিৎকার করে ডেকে তাদের বললো, হে শিখিমের সমস্ত গৃহস্থ, আমার কথায় কান দাও, তাতে আল্লাহ্‌ তোমাদের কথায় কান দিবেন।
{9:8} একদিন গাছেরা তাদের উপরে এক জন বাদশাহ্‌কে অভিষেক করার জন্য তার খোঁজ করতে বের হল। তারা জলপাই গাছকে বললো, তুমি আমাদের উপরে রাজত্ব কর।
{9:9} জলপাই গাছ তাদেরকে বললো, আমার যে তেলের জন্য আল্লাহ্‌ ও মানুষেরা আমার গৌরব করেন, তা ত্যাগ করে আমি কি গাছগুলোর উপরে দুলতে থাকব?
{9:10} পরে গাছেরা ডুমুর গাছকে বললো, তুমি এসে আমাদের উপরে রাজত্ব কর।
{9:11} ডুমুর গাছ তাদেরকে বললো, আমি কি আমার মিষ্টতা ও উত্তম ফল ত্যাগ করে গাছগুলোর উপরে দুলতে থাকব?
{9:12} পরে গাছেরা আঙ্গুরলতাকে বললো, তুমি এসে আমাদের উপরে রাজত্ব কর।
{9:13} আঙ্গুরলতা তাদেরকে বললো, আমার যে রস আল্লাহ্‌ ও মানুষকে খুশি করে, তা ত্যাগ করে আমি কি গাছগুলোর উপরে দুলতে থাকব?
{9:14} পরে সমস্ত গাছ কাঁটাগাছকে বললো, তুমি এসে আমাদের উপরে রাজত্ব কর।
{9:15} কাঁটাগাছ সেই গাছগুলোকে বললো, তোমরা যদি তোমাদের উপরে বাস্তবিক আমাকে বাদশাহ্‌ বলে অভিষেক কর, তবে এসে আমার ছায়ায় আশ্রয় নাও; যদি না নাও, তবে এই কাঁটাগাছ থেকে আগুন বের হয়ে লেবাননের এরস গাছগুলোকে গ্রাস করুক।
{9:16} এখন আবিমালেককে বাদশাহ্‌ করাতে তোমরা যদি সত্য ও যথার্থ আচরণ করে থাক এবং যদি যিরুব্বালের ও তাঁর কুলের প্রতি সদাচরণ ও তাঁর হস্তকৃত উপকার অনুসারে তাঁর প্রতি ব্যবহার করে থাক,
{9:17} — কারণ আমার পিতা তোমাদের জন্য যুদ্ধ করেছিলেন ও প্রাণ পণ করে মাদিয়ানের হাত থেকে তোমাদেরকে উদ্ধার করেছিলেন —
{9:18} কিন্তু তোমরা আজ আমার পিতৃকুলের বিরুদ্ধে উঠে একটি পাথরের উপরে তাঁর সত্তর জন পুত্রকে খুন করলে ও তাঁর বাঁদীর পুত্র আবিমালেককে তোমাদের ভাই বলে শিখিমের গৃহস্থদের উপরে বাদশাহ্‌ করলে;
{9:19} আজ যদি তোমরা যিরুব্বাল ও তাঁর কুলের প্রতি সত্য ও যথার্থ আচরণ করে থাক, তবে আবিমালেকের বিষয়ে আনন্দ কর এবং সেও তোমাদের বিষয়ে আনন্দ করুক।
{9:20} কিন্তু তা যদি না হয়, তবে আবিমালেক থেকে আগুন বের হয়ে শিখিমের গৃহস্থদের ও মিল্লোর লোকদের গ্রাস করুক; আবার শিখিমের গৃহস্থদের কাছ থেকে ও মিল্লোর লোকদের থেকে আগুন বের হয়ে আবিমালেককে গ্রাস করুক।
{9:21} পরে যোথম দৌড়ে পালিয়ে গেল, সে বের্‌ নামক একটি স্থানে গেল এবং তার ভাই আবিমালেকের ভয়ে সেই স্থানে বাস করলো।
{i9:22} বিচারকর্তা আবিমালেকের পতন
{9:22} আবিমালেক ইসরাইলের উপরে তিন বছর কর্তৃত্ব করলো।
{9:23} পরে আল্লাহ্‌ আবিমালেক ও শিখিমের গৃহস্থদের মধ্যে একটি মন্দ রূহ্‌ প্রেরণ করলেন, তাতে শিখিমের গৃহস্থেরা আবিমালেকের প্রতি বেঈমানী করলো;
{9:24} যেন যিরুব্বালের সত্তর জন পুত্রের প্রতি কৃত অত্যাচারের প্রতিফল ঘটে এবং তাদের ভাই আবিমালেক, যে তাদেরকে হত্যা করেছিল, তার উপরে এবং ভাইদের হত্যা করতে যারা তার হাত সবল করেছিল, সেই শিখিমস্থ গৃহস্থদের উপরে ঐ রক্তপাতের অপরাধ যেন বর্তে।
{9:25} আর শিখিমের গৃহস্থেরা তার জন্য কোন কোন পর্বত শৃঙ্গে গোপনে লোক বসিয়ে দিল, তাতে যত লোক তাদের নিকটবর্তী কোন পথ দিয়ে যেত, সকলেরই জিনিসপত্র তারা লুট করে নিত; আর আবিমালেক তার সংবাদ পেল।
{9:26} পরে এবদের পুত্র গাল তার ভাইদেরকে সঙ্গে নিয়ে শিখিমে এল; আর শিখিমের গৃহস্থেরা তাকে বিশ্বাস করলো।
{9:27} আর তারা বের হয়ে নিজ নিজ আঙ্গুর-ক্ষেতে ফল চয়ন ও তা মাড়াই করলো এবং উৎসব করলো, আর নিজেদের দেবতার মন্দিরে গিয়ে ভোজন পান করে আবিমালেককে বদদোয়া দিল।
{9:28} এবদের পুত্র গাল বললো, আবিমালেক কে, সেই শিখিমীয় কে, যে আমরা তার গোলামী করবো? সে কি যিরুব্বালের পুত্র নয়? সবূল কি তার সেনাপতি নয়? তোমরা বরং শিখিমের পিতা হমোরের লোকদের গোলামী কর;
{9:29} আমরা ওর গোলামী কেন স্বীকার করবো? আহা, এসব লোক আমার হস্তগত হলে আমি আবিমালেককে দূর করে দিই! পরে সে আবিমালেকের উদ্দেশে বললো, তুমি দলবল বৃদ্ধি করে বের হয়ে এসো দেখি!
{9:30} এবদের পুত্র গালের সেই কথা নগরের শাসনকর্তা সবূলের কর্ণগোচর হলে সে ক্রোধে প্রজ্বলিত হয়ে উঠলো;
{9:31} আর সে কৌশলক্রমে আবিমালেকের কাছে দূত পাঠিয়ে বললো দেখুন, এবদের পুত্র গাল ও তার ভাইয়েরা শিখিমে এসেছে; আর দেখুন, তারা আপনার বিরুদ্ধে নগরের লোকদের কুপ্রবৃত্তি দিচ্ছে।
{9:32} অতএব আপনি ও আপনার সঙ্গে যেসব লোক আছে, আপনারা রাতে উঠে ক্ষেতে লুকিয়ে থাকুন।
{9:33} পরে খুব ভোরে সূর্যোদয় হওয়ামাত্র আপনি উঠে নগর আক্রমণ করবেন; আর দেখুন, সে ও তার সঙ্গী লোকেরা যখন আপনার বিরুদ্ধে বের হবে, তখন আপনার হাত যা করতে পারবে, তা করবেন।
{9:34} পরে আবিমালেক ও তার সঙ্গী সমস্ত লোক রাতে উঠে চার দল হয়ে লুকিয়ে রইলো।
{9:35} আর এবদের পুত্র গাল বাইরে গিয়ে নগরের প্রবেশ দ্বারের স্থানে দাঁড়াল; পরে আবিমালেক ও তার সঙ্গী লোকেরা গুপ্তস্থান থেকে উঠলো।
{9:36} আর গাল সেই লোকদেরকে দেখে সবূলকে বললো, দেখ, পর্বত শৃঙ্গ থেকে লোকেরা নেমে আসছে। সবূল তাকে বললো, তুমি পর্বতের ছায়াগুলোকে মানুষ বলে ভাবছ।
{9:37} পরে গাল পুনর্বার বললো, দেখ, উঁচু দেশ থেকে লোকেরা নেমে আসছে এবং গণকদের এলোন গাছের পথ দিয়ে একটি দল আসছে।
{9:38} সবূল তাকে বললো, কোথায় এখন তোমার সেই মুখ, যে মুখে বলেছিলে, আবিমালেক কে যে আমরা তার গোলামী স্বীকার করি? তুমি যে লোকদেরকে তুচ্ছ করেছিলে, ওরা কি সেই লোক নয়? এখন যাও, বের হয়ে ওর সঙ্গে যুদ্ধ কর।
{9:39} পরে গাল শিখিমের গৃহস্থদের আগে আগে বাইরে গিয়ে আবিমালেকের সঙ্গে যুদ্ধ করলো।
{9:40} তাতে আবিমালেক তাকে তাড়া করলো ও সে তার সম্মুখ থেকে পালিয়ে গেল এবং দ্বার-প্রবেশ-স্থান পর্যন্ত অনেক লোক আহত হয়ে পড়লো।
{9:41} পরে আবিমালেক অরূমায় রইলো আর সবূল গাল ও তার ভাইদেরকে তাড়িয়ে দিল, তারা আর শিখিমে বাস করতে পারল না।
{9:42} পর দিন লোকেরা বের হয়ে ক্ষেতে যাচ্ছিল, আর আবিমালেক তার সংবাদ পেল।
{9:43} সে লোকদেরকে নিয়ে তিন দল করে ক্ষেতের মধ্যে লুকিয়ে রইলো; পরে সে চেয়ে দেখলো লোকেরা নগর থেকে বের হয়ে আসছে; তখন সে তাদের বিরুদ্ধে উঠে তাদেরকে আঘাত করলো।
{9:44} পরে আবিমালেক ও তার সঙ্গীদলের লোকেরা দ্রুত অগ্রসর হয়ে নগরের প্রবেশ দ্বারের স্থানে দাঁড়িয়ে রইলো এবং দুই দল ক্ষেতের সমস্ত লোককে আক্রমণ করে আঘাত করলো।
{9:45} আর আবিমালেক সারা দিন ধরে ঐ নগরের বিরুদ্ধে যুদ্ধ করলো; আর নগর অধিকার করে সেই স্থানের লোকদেরকে হত্যা করলো এবং নগর সমভূমি করে তার উপরে লবণ ছড়িয়ে দিল।
{9:46} পরে শিখিমের উচ্চগৃহস্থিত সমস্ত গৃহস্থ এই কথা শুনে এল-বরীৎ দেবতার মন্দিরস্থ একটি সুদৃঢ় বাড়িতে প্রবেশ করলো।
{9:47} পরে শিখিমের উচ্চগৃহস্থিত সমস্ত গৃহস্থ একত্র হয়েছে, এই কথা আবিমালেকের কর্ণগোচরে বলা হল।
{9:48} তখন আবিমালেক ও তার সঙ্গীরা সকলে সলমোন পর্বতে উঠলো। আর আবিমালেক কুঠার নিয়ে গাছ থেকে একটি ডাল কেটে নিয়ে তার কাঁধে রাখল এবং তার সঙ্গী লোকদেরকে বললো, তোমরা আমাকে যা করতে দেখলে, তোমরাও তাড়াতাড়ি তা-ই কর।
{9:49} তাতে সমস্ত লোক প্রত্যেকে একটি করে ডাল কেটে নিয়ে আবিমালেকের পিছনে পিছনে চললো; পরে সেসব ডাল ঐ দৃঢ় গৃহের দেওয়ালে রেখে সেই গৃহে আগুন লাগিয়ে দিল; এভাবে শিখিমের উচ্চগৃহে থাকা সমস্ত লোকও মারা গেল; তারা স্ত্রী ও পুরুষ অনুমান এক হাজার লোক ছিল।
{9:50} পরে আবিমালেক তেবেসে গমন করলো ও তেবেসের বিরুদ্ধে শিবির স্থাপন করে তা অধিকার করলো।
{9:51} কিন্তু ঐ নগরের মধ্যে সুরক্ষিত একটি উচ্চগৃহ ছিল, অতএব সমস্ত পুরুষ ও স্ত্রী এবং নগরের সকল গৃহস্থ পালিয়ে তার মধ্যে গিয়ে দ্বার রুদ্ধ করে উচ্চগৃহের ছাদের উপরে উঠলো।
{9:52} পরে আবিমালেক সেই উচ্চগৃহের কাছে উপস্থিত হয়ে তার বিরুদ্ধে যুদ্ধ করলো এবং তা আগুন দিয়ে পুড়িয়ে দেবার জন্য উচ্চগৃহের দ্বার পর্যন্ত গেল।
{9:53} তখন এক জন স্ত্রীলোক যাঁতার উপরের পাট নিয়ে আবিমালেকের মাথার উপরে নিক্ষেপ করে তার মাথার খুলি ফাটিয়ে দিল।
{9:54} তাতে সে শীঘ্র তার অস্ত্র-বাহক যুবককে ডেকে বললো, তুমি তলোয়ার খুলে আমাকে হত্যা কর; পাছে লোকে আমার বিষয়ে বলে, একটা স্ত্রীলোক ওকে হত্যা করেছে। তখন সে যুবক তাকে বিদ্ধ করলে তার মৃত্যু হল।
{9:55} পরে আবিমালেক মারা গেছে দেখে ইসরাইলের লোকেরা প্রত্যেকে স্ব স্ব স্থানে প্রস্থান করলো।
{9:56} এভাবে আবিমালেক তার সত্তর জন ভাইকে খুন করে তার পিতার বিরুদ্ধে যে দুষ্কর্ম করেছিল, আল্লাহ্‌ তার সমুচিত দণ্ড তাকে দিলেন;
{9:57} আবার শিখিমের লোকদের মাথায় আল্লাহ্‌ তাদের সমস্ত দুষ্কর্মের প্রতিফল বর্তালেন; তাতে যিরুব্বালের পুত্র যোথমের বদদোয়া তাদের উপরে পড়লো।
{i10:1} বিচারকর্তা তোলয়
{10:1} আবিমালেকের পরে তোলয় ইসরাইলকে উদ্ধার করার জন্য উৎপন্ন হলেন; তিনি ইষাখর-বংশীয় দোদয়ের পৌত্র পূয়ার পুত্র; তিনি পর্বতময় আফরাহীম প্রদেশের শামীরে বাস করতেন।
{10:2} তিনি তেইশ বছর ইসরাইলের বিচার করলেন; পরে তাঁর মৃত্যু হলে শামীরে তাঁকে দাফন করা হল।
{i10:3} বিচারকর্তা যায়ীর
{10:3} তাঁর পরে গিলিয়দীয় যায়ীর উৎপন্ন হলেন এবং বাইশ বছর পর্যন্ত ইসরাইলের বিচার করলেন।
{10:4} তাঁর ত্রিশজন পুত্র ছিল এবং তারা ত্রিশটি গাধার পিঠে চড়ে বেড়াত। তাদের ত্রিশটি নগর ছিল, আর গিলিয়দ দেশস্থ সেসব নগরকে আজও হবোৎ-যায়ীর বলা হয়।
{10:5} পরে যায়ীর ইন্তেকাল করলেন এবং কামোনে তাঁকে দাফন করা হল।
{i10:6} অম্মোনীয়দের দৌরাত্ব
{10:6} পরে বনি-ইসরাইল মাবুদের দৃষ্টিতে যা মন্দ, তা-ই পুনর্বার করতে লাগল এবং বাল দেবতাদের, অষ্টারোৎ দেবীদের, অরামের দেবতাদের, সিডনের দেবতাদের, মোয়াবের দেবতাদের, অম্মোনীয়দের দেবতাদের ও ফিলিস্তিনীদের দেবতাদের সেবা করতে লাগল; তারা মাবুদকে ত্যাগ করলো, তাঁর সেবা করলো না।
{10:7} তখন ইসরাইলের বিরুদ্ধে মাবুদের ক্রোধ প্রজ্বলিত হল, আর তিনি পলেষ্টীয়দের হাতে ও অম্মোনীয়দের হাতে তাদেরকে বিক্রি করলেন।
{10:8} আর তারা সেই বছর বনি-ইসরাইলীয়দের জুলুম ও চূর্ণ করলো; আঠার বছর পর্যন্ত জর্ডান পারস্থ গিলিয়দের অন্তর্গত আমোরীয় দেশ-নিবাসী সমস্ত বনি-ইসরাইলদেরকে চূর্ণ করলো।
{10:9} আর অম্মোনীয়রা এহুদার ও বিন্‌ইয়ামীনের এবং আফরাহীম কুলের সঙ্গে যুদ্ধ করতে জর্ডান পার হয়ে আসত; এভাবে ইসরাইল অতিশয় কষ্ট পেতে লাগল।
{10:10} পরে বনি-ইসরাইলরা মাবুদের কাছে কেঁদে কেঁদে বললো, আমরা তোমার বিরুদ্ধে গুনাহ্‌ করেছি, কেননা আমরা আমাদের আল্লাহ্‌কে ত্যাগ করে বাল দেবতাদের সেবা করেছি।
{10:11} তাতে মাবুদ বনি-ইসরাইলকে বললেন, মিসরীয়দের থেকে, আমোরীয়দের থেকে, অম্মোনীয়দের ও ফিলিস্তিনীদের থেকে আমি কি তোমাদের উদ্ধার করি নি নি?
{10:12} আর সীদোনীয়, আমালেকীয় ও মায়োনীয়রা যখন তোমাদের উপরে জুলুম করেছিল আর তোমরা আমার কাছে কান্নাকাটি করলে আমি তাদের হাত থেকে তোমাদেরকে উদ্ধার করলাম।
{10:13} তবুও তোমরা আমাকে ত্যাগ করে অন্য দেবতাদের সেবা করলে, অতএব আমি আর তোমাদের উদ্ধার করবো না।
{10:14} তোমরা যাও, তোমাদের মনোনীত ঐ দেবতাদের কাছে কান্নাকাটি কর; সঙ্কটের সময়ে তারাই তোমাদেরকে উদ্ধার করুক।
{10:15} তখন বনি-ইসরাইল মাবুদকে বললো, আমরা গুনাহ্‌ করেছি; এখন তোমার দৃষ্টিতে যা ভাল মনে হয়, তা-ই আমাদের প্রতি কর; আরজ করি, কেবল আজ আমাদের উদ্ধার কর।
{10:16} পরে তারা তাদের মধ্য থেকে বিজাতীয় দেবমূর্তিকে দূর করে মাবুদের সেবা করতে লাগল; তাতে ইসরাইলের কষ্টে তাঁর প্রাণ দুঃখিত হল।
{10:17} ঐ সময়ে অম্মোনীয়দের ডাকা হলে তারা এসে গিলিয়দে শিবির স্থাপন করলো। আর বনি-ইসরাইল একত্র হয়ে মিস্‌পাতে শিবির স্থাপন করলো।
{10:18} তাতে লোকেরা, গিলিয় — দের নেতৃবর্গ, পরষ্পর বললো, অম্মোনীয়দের সঙ্গে যুদ্ধ কোন ব্যক্তি আরম্ভ করবে? সে গিলিয়দ-নিবাসী সমস্ত লোকের প্রধান হবে।
{i11:1} বিচারকর্তা যিপ্তহ
{11:1} ঐ সময়ে গিলিয়দীয় যিপ্তহ বলবান বীর ছিলেন; তিনি এক জন পতিতার পুত্র; তাঁর পিতা ছিলেন গিলিয়দ।
{11:2} আর গিলিয়দের স্ত্রী তাঁর জন্য কয়েকটি পুত্র প্রসব করলো; পরে সেই স্ত্রীজাত পুত্ররা যখন বড় হল, তখন যিপ্তহকে তাড়িয়ে দিয়ে বললো, আমাদের পিতৃকুলের মধ্যে তুমি অধিকার পাবে না, কেননা তুমি অপর এক স্ত্রীর পুত্র।
{11:3} তাতে যিপ্তহ তাঁর ভাইদের সম্মুখ থেকে পালিয়ে গিয়ে টোব দেশে প্রবাস করলেন। সেখানে কতকগুলো অসারচিত্ত লোক যিপ্তহের কাছে একত্র হল, তারা তাঁর সঙ্গে বাইরে যেত।
{11:4} কিছুকাল পরে অম্মোনীয়রা ইসরাইলের সঙ্গে যুদ্ধ করতে লাগল।
{11:5} তখন ইসরাইলের সঙ্গে অম্মোনীয়রা যুদ্ধ করাতে গিলিয়দের প্রাচীনবর্গরা যিপ্তহকে টোব দেশ থেকে আনতে গেল।
{11:6} তারা যিপ্তহকে বললো, এসো, তুমি আমাদের নেতা হও, আমরা অম্মোনীয়দের সঙ্গে যুদ্ধ করবো।
{11:7} যিপ্তহ গিলিয়দের প্রাচীন লোকদেরকে বললেন, তোমরাই কি আমাকে ঘৃণা করে আমার পিতৃকুল থেকে আমাকে তাড়িয়ে দাও নি? এখন বিপদগ্রস্ত হয়েছ বলে আমার কাছে কেন আসলে?
{11:8} তখন গিলিয়দের প্রাচীনবর্গরা যিপ্তহকে বললো, এখন আমরা তোমার কাছে ফিরে এসেছি, যেন তুমি আমাদের সঙ্গে গিয়ে অম্মোনীয়দের সঙ্গে যুদ্ধ করতে পার এবং আমাদের অর্থাৎ গিলিয়দ-নিবাসী সমস্ত লোকের প্রধান হও।
{11:9} তখন যিপ্তহ গিলিয়দের প্রধান ব্যক্তিদের বললেন, তোমরা যদি অম্মোনীয়দের সঙ্গে যুদ্ধ করার জন্য আমাকে পুনর্বার স্বদেশে নিয়ে যাও, আর মাবুদ যদি আমার হাতে তাদেরকে তুলে দেন, তবে আমিই কি তোমাদের প্রধান হব?
{11:10} তখন গিলিয়দের প্রধান ব্যক্তিরা যিপ্তহকে বললো, মাবুদ আমাদের মধ্যে সাক্ষী; আমরা অবশ্য তোমার কথা অনুসারে কাজ করবো।
{11:11} পরে যিপ্তহ গিলিয়দের প্রধান ব্যক্তিদের সঙ্গে গেলেন; তাতে লোকেরা তাঁকে তাদের প্রধান ও শাসনকর্তা করলো; পরে যিপ্তহ মিস্পাতে মাবুদের সাক্ষাতে নিজের সমস্ত কথা বললেন।
{11:12} পরে যিপ্তহ অম্মোনীয়দের বাদশাহ্‌র কাছে দূত পাঠিয়ে বললেন, আমার সঙ্গে কি এমন প্রয়োজন যে, তুমি আমার সঙ্গে যুদ্ধ করতে আমার দেশে আসলে?
{11:13} তাতে অম্মোনীয়দের বাদশাহ্‌ যিপ্তহের দূতদেরকে বললেন, কারণ এই, ইসরাইল যখন মিসর থেকে আসে, তখন, অর্ণোন থেকে যব্বোক ও জর্ডান পর্যন্ত আমার ভূমি হরণ করেছিল; অতএব এখন সহিসালামতে তা ফিরিয়ে দাও।
{11:14} তাতে যিপ্তহ অম্মোনীয়দের বাদশাহ্‌র কাছে পুনর্বার দূত পাঠালেন;
{11:15} তিনি তাঁকে বললেন, যিপ্তহ এই কথা বলেন, মোয়াবের ভূমি কিংবা অম্মোনীয়দের ভূমি ইসরাইল হরণ করে নি।
{11:16} কিন্তু মিসর থেকে আসার সময় ইসরাইল লোহিত সাগর পর্যন্ত মরুভূমির মধ্যে ভ্রমণ করে যখন কাদেশে উপস্থিত হয়,
{11:17} তখন ইদোমের বাদশাহ্‌র কাছে দূত পাঠিয়ে বলেছিল, আরজ করি, আপনার দেশের মধ্য দিয়ে আমাকে যেতে দিন, কিন্তু ইদোমের বাদশাহ্‌ সেই কথায় কান দিলেন না; আবার সেই একই কথা মোয়াবের বাদশাহ্‌র কাছে বলে পাঠালে তিনিও সম্মত হলেন না; অতএব ইসরাইল কাদেশে রইলো।
{11:18} পরে তারা মরুভূমির মধ্য দিয়ে গিয়ে ইদোম ও মোয়াব দেশ প্রদক্ষিণপূর্বক মোয়াব দেশের পূর্ব দিক দিয়ে এসে অর্ণোনের ওপারে শিবির স্থাপন করলো, মোয়াবের সীমার মধ্যে প্রবেশ করলো না, কেননা অর্ণোন মোয়াবের সীমা।
{11:19} পরে ইসরাইল হিষ্‌বোনের বাদশাহ্‌, আমোরীয়দের বাদশাহ্‌, সীহোনের কাছে দূত পাঠিয়ে তাঁকে বললো, আরজ করি, আপনার দেশের মধ্য দিয়ে আমাদেরকে নিজের স্থানে যেতে দিন।
{11:20} কিন্তু সীহোন ইসরাইলকে বিশ্বাস করে তাঁর সীমার মধ্য দিয়ে যেতে দিলেন না; সীহোন তাঁর সমস্ত লোক একত্র করে যহসে শিবির স্থাপন এবং ইসরাইলের সঙ্গে যুদ্ধ করলেন।
{11:21} আর ইসরাইলের আল্লাহ্‌ মাবুদ সীহোন ও তার সমস্ত লোককে ইসরাইলের হাতে তুলে দিলেন ও তারা তাদেরকে আক্রমণ করলো; এভাবে ইসরাইল সেই দেশ-নিবাসী আমোরীয়দের সমস্ত দেশ অধিকার করলো।
{11:22} তারা অর্ণোন থেকে যব্বোক পর্যন্ত ও মরুভূমি থেকে জর্ডান পর্যন্ত আমোরীয়দের সমস্ত অঞ্চল অধিকার করলো।
{11:23} সুতরাং ইসরাইলের আল্লাহ্‌ মাবুদ তাঁর লোক ইসরাইলের সম্মুখে ইমোরীয়দেরকে অধিকারচ্যুত করলেন; এখন আপনি কি তাদের দেশ অধিকার করবেন?
{11:24} আপনার কমোশ দেব আপনাকে অধিকার করার জন্য যা দেন, আপনি কি তারই অধিকারী নন? আমাদের আল্লাহ্‌ মাবুদ আমাদের সম্মুখে যাদেরকে অধিকারচ্যুত করেছেন, সেসব কিছুর অধিকারী আমরাই আছি।
{11:25} বলুন দেখি, মোয়াবের বাদশাহ্‌ সিপ্পোরের পুত্র বালাক থেকে আপনি কি শ্রেষ্ঠ? তিনি কি ইসরাইলের সঙ্গে ঝগড়া করেছিলেন, না তাদের সঙ্গে যুদ্ধ করেছিলেন?
{11:26} হিষ্‌বোনে ও তার আশেপাশের এলাকায়, অরোয়েরে ও তার আশেপাশের এলাকায় এবং অর্ণোনের তীর ধরে সমস্ত নগরে তিনশত বছর ধরে ইসরাইল বাস করছে; এত দিনের মধ্যে আপনারা কেন সেসব ফিরিয়ে নেননি?
{11:27} আমি তো আপনাদের বিরুদ্ধে কোন ক্ষতি করি নি; কিন্তু আমার সঙ্গে যুদ্ধ করাতে আপনি আমার প্রতি অন্যায় করছেন; বিচারকর্তা মাবুদ আজ বনি-ইসরাইল ও অম্মোনীয়দের মধ্যে বিচার করুন।
{11:28} কিন্তু যিপ্তহের প্রেরিত এসব কথায় অম্মোনীয়দের বাদশাহ্‌ কান দিলেন না।
{i11:29} যিপ্তহের ওয়াদা
{11:29} পরে মাবুদের রূহ্‌ যিপ্তহের উপরে আসলেন, আর তিনি গিলিয়দ ও মানশা প্রদেশ দিয়ে গিলিয়দের মিস্‌পীতে গমন করলেন এবং গিলিয়দের মিস্‌পী থেকে অম্মোনীয়দের কাছে গেলেন।
{11:30} আর যিপ্তহ মাবুদের উদ্দেশে মানত করে বললেন, তুমি যদি অম্মোনীয়দেরকে নিশ্চয় আমার হাতে তুলে দাও,
{11:31} তবে অম্মোনীয়দের কাছ থেকে যখন আমি সহিসালামতে ফিরে আসবো, তখন যাকিছু আমার বাড়ির দরজা থেকে বের হয়ে আমার সঙ্গে সাক্ষাৎ করতে আসবে, তা নিশ্চয় মাবুদেরই হবে, আর আমি তা পোড়ানো-কোরবানী হিসেবে কোরবানী করবো।
{11:32} পরে যিপ্তহ অম্মোনীয়দের সঙ্গে যুদ্ধ করার জন্য তাদের কাছে পার হয়ে গেলে মাবুদ তাদেরকে তাঁর হাতে তুলে দিলেন।
{11:33} তাতে তিনি অরোয়ের থেকে মিন্নীতের কাছ পর্যন্ত বিশটি নগরে এবং আবেল-করামীম পর্যন্ত মহাসংহারে তাদেরকে সংহার করলেন, এভাবে অম্মোনীয়রা বনি-ইসরাইলদের সাক্ষাতে নত হল।
{i11:34} যিপ্তহের কন্যা
{11:34} পরে যিপ্তহ মিস্‌পায় তাঁর নিজের বাড়িতে আসলেন, আর দেখ, তাঁর সঙ্গে সাক্ষাৎ করার জন্য তাঁর কন্যা খঞ্জনি হাতে নৃত্য করতে করতে বাইরে আসছিল। সে তাঁর একমাত্র সন্তান, সে ছাড়া তাঁর আর কোন পুত্র বা কন্যা ছিল না।
{11:35} তখন তাকে দেখামাত্র তিনি কাপড় ছিঁড়ে বললেন, হায় হায়, কন্যা আমার! তুমি আমাকে বড় ব্যাকুল করলে; আমার কষ্টদায়কদের মধ্যে তুমি এক জন হলে; কিন্তু আমি মাবুদের কাছে মুখ খুলেছি, আর অন্যথা করতে পারব না।
{11:36} সে তাঁকে বললো, হে আমার পিতা, তুমি মাবুদের কাছে মুখ খুলেছ, তোমার মুখ দিয়ে যে কথা বের হয়েছে, সেই অনুসারে তুমি আমার প্রতি কর, কেননা মাবুদ তোমার জন্য তোমার দুশমন অম্মোনীয়দের উপর প্রতিশোধ নিয়েছেন।
{11:37} পরে সে তার পিতাকে বললো, আমার জন্য একটি কাজ করা হোক; আমাকে দুই মাসের জন্য বিদায় দাও এবং আমি পর্বতে গিয়ে আমার কুমারীত্বের বিষয়ে সখীদেরকে নিয়ে মাতম করি।
{11:38} তিনি বললেন, যাও; আর তাকে দুই মাসের জন্য পাঠিয়ে দিলেন। তখন সে তাঁর সখীদের সঙ্গে গিয়ে পর্বতের উপরে গিয়ে মাতম করলো কারণ তার কখনও বিয়ে হবে না।
{11:39} পরে দুই মাস গত হলে সে পিতার কাছে ফিরে এল; পিতা যে মানত করেছিলেন, সেই অনুসারে তার প্রতি করলেন; সে পুরুষের পরিচয় পায় নি।
{11:40} আর ইসরাইলের মধ্যে এই রীতি প্রচলিত হল যে, প্রতি বছর গিলিয়দীয় যিপ্তহের কন্যার জন্য বিলাপ করতে ইসরাইলের কন্যারা বছরের মধ্যে চার দিনের জন্য বাড়ি থেকে বের হয়ে যেত।
{i12:1} বিচারকর্তা যিপ্তহ ও আফরাহীম-গোষ্ঠী
{12:1} পরে আফরাহীমের লোকদের ডাকা হলে তারা সাফোনে গমন করলো; তারা যিপ্তহকে বললো, তোমার সঙ্গে গমন করতে আমাদেরকে না ডেকে তুমি অম্মোনীয়দের সঙ্গে যুদ্ধ করতে কেন পার হয়ে গিয়েছিলে? আমরা তোমাকে সহ তোমার বাড়ি-ঘর আগুন দিয়ে পুড়িয়ে দেব।
{12:2} যিপ্তহ তাদেরকে বললেন, অম্মোনীয়দের সঙ্গে আমার ও আমার লোকদের বড় বিরোধ ছিল, তাই আমি তোমাদেরকে ডেকেছিলাম, কিন্তু তোমরা তাদের হাত থেকে আমাকে উদ্ধার কর নি।
{12:3} তোমরা আমাকে উদ্ধার করলে না দেখে আমি প্রাণ হাতে করে অম্মোনীয়দের বিরুদ্ধে পার হয়ে গিয়েছিলাম, আর মাবুদ আমার হাতে তাদেরকে তুলে দিলেন, অতএব তোমরা আমার সঙ্গে যুদ্ধ করতে আজ কেন আমার কাছে আসলে?
{12:4} পরে যিপ্তহ গিলিয়দের সমস্ত লোককে একত্র করে আফরাহীমের সঙ্গে যুদ্ধ করলেন, তাতে গিলিয়দের লোকেরা আফরাহীমের লোকদেরকে আঘাত করলো; কেননা তারা বলেছিল, রে গিলিয়দীয়েরা, তোরা আফরাহীমের মধ্যে ও মানশার মধ্যে আফরাহীমের পলাতক।
{12:5} পরে গিলিয়দীয়েরা আফরাহীমীয়দের বিরুদ্ধে জর্ডানের পারঘাটাগুলো অধিকার করলো; তাতে আফরাহীমের কোন পলাতক যখন বলতো, আমাকে পার হতে দাও, তখন গিলিয়দের লোকেরা তাকে জিজ্ঞাসা করতো, তুমি কি আফরাহীমীয়?
{12:6} সে যদি বলতো, না, তবে তারা বলতো, “শিব্বোলেৎ” বল দেখি; সে বলতো, “সিব্বোলেৎ,” কারণ সে শুদ্ধভাবে তা উচ্চারণ করতে পারতো না; তখন তারা তাকে ধরে নিয়ে জর্ডানের পার ঘাটে হত্যা করতো। সেই সময়ে আফরাহীমের বিয়াল্লিশ হাজার লোক হত হল।
{12:7} যিপ্তহ ছয় বছর পর্যন্ত ইসরাইলের বিচার করলেন। পরে গিলিয়দীয় যিপ্তহ ইন্তেকাল করলে গিলিয়দের একটি নগরে তাঁকে দাফন করা হল।
{i12:8} বিচারকর্তা ইব্‌সন, এলোন ও অব্‌দোন
{12:8} তাঁর পরে বেথেলহেমীয় ইসবন ইসরাইলের বিচারকর্তা হলেন।
{12:9} তাঁর ত্রিশটি পুত্র ছিল এবং তিনি ত্রিশটি কন্যা নিজের বংশের বাইরে বিয়ে দিলেন ও পুত্রদের জন্য বংশের বাইরে থেকে ত্রিশটি কন্যা আনলেন। তিনি সাত বছর ইসরাইলের বিচার করলেন।
{12:10} পরে ইব্‌সন ইন্তেকাল করলে বেথেলহেমে তাঁকে দাফন করা হল।
{12:11} তাঁর পরে সবূলূনীয় এলোন ইসরাইলের বিচারকর্তা হলেন; তিনি দশ বছর ইসরাইলের বিচার করলেন।
{12:12} পরে সবূলূনীয় এলোন ইন্তেকাল করলে এবং সবূলূন দেশস্থ অয়ালোনে তাঁকে দাফন করা হল।
{12:13} তাঁর পরে পিরিয়াথোনীয় হিল্লেলের পুত্র অব্দোন ইসরাইলের বিচারকর্তা হলেন।
{12:14} তাঁর চল্লিশজন পুত্র ও ত্রিশজন পৌত্র সত্তরটি গাধার পিঠে চড়ে বেড়াত; তিনি আট বছর ইসরাইলের বিচার করলেন।
{12:15} পরে পিরিয়াথোনীয় হিল্লেলের পুত্র অব্দোন ইন্তেকাল করলে এবং আফরাহীম দেশে আমালেকীয়দের পর্বতময় প্রদেশে পিরিয়াথোনে তাঁকে দাফন করা হল।
{i13:1} বিচারকর্তা শামাউনের জন্ম
{13:1} পরে বনি-ইসরাইল মাবুদের দৃষ্টিতে যা মন্দ, তা-ই পুনর্বার করতে লাগল; তাতে মাবুদ চল্লিশ বছর তাদেরকে ফিলিস্তিনীদের হাতে তুলে দিলেন।
{13:2} সেই সময়ে দানীয় গোষ্ঠীর মধ্যে সরা-নিবাসী মানোহ নামে এক জন ব্যক্তি ছিলেন, তাঁর স্ত্রী বন্ধ্যা হওয়াতে সন্তান হয় নি।
{13:3} পরে মাবুদের ফেরেশতা সেই স্ত্রীকে দর্শন দিয়ে বললেন, দেখ, তুমি বন্ধ্যা, তোমার সন্তান হয় না, কিন্তু তুমি গর্ভধারণ করে পুত্র প্রসব করবে।
{13:4} অতএব সাবধান, আঙ্গুর-রস কি সুরা পান করো না এবং কোন নাপাক বস্তু ভোজন করো না।
{13:5} কারণ দেখ, তুমি গর্ভধারণ করে পুত্র প্রসব করবে; আর তার মাথায় ক্ষুর উঠবে না, কেননা সেই বালক গর্ভ হতেই আল্লাহ্‌র উদ্দেশে নাসরীয় হবে এবং সে ফিলিস্তিনীদের হাত থেকে ইসরাইলকে নিষ্কৃতি দিতে আরম্ভ করবে।
{13:6} তখন সেই স্ত্রী এসে তার স্বামীকে বললেন, আল্লাহ্‌র এক জন লোক আমার কাছে এসেছিলেন, তাঁর চেহারা আল্লাহ্‌র ফেরেশতার চেহারার মত, অতি ভয় জাগানো; তিনি কোথা থেকে আসলেন তা আমি তাঁকে জিজ্ঞাসা করি নি, আর তিনিও আমাকে তাঁর নাম বলেন নি।
{13:7} কিন্তু তিনি আমাকে বললেন, দেখ, তুমি গর্ভধারণ করে পুত্র প্রসব করবে; এখন আঙ্গুর-রস কিংবা সুরা পান করো না এবং কোন নাপাক বস্তু ভোজন করো না, কেননা সেই বালক গর্ভ থেকে মৃত্যুর দিন পর্যন্ত আল্লাহ্‌র উদ্দেশে নাসরীয় হবে।
{13:8} তখন মানোহ মাবুদের কাছে ফরিয়াদ করে বললেন, হে মাবুদ, আল্লাহ্‌র যে লোককে আপনি আমাদের কাছে পাঠিয়েছিলেন, তাঁকে পুনর্বার আমাদের কাছে আসতে দিন এবং যে বালকটির জন্ম হবে তার প্রতি আমাদের কি কর্তব্য, তা আমাদেরকে বুঝিয়ে দিন।
{13:9} তখন আল্লাহ্‌ মানোহের ফরিয়াদে কান দিলেন; আল্লাহ্‌র সেই ফেরেশতা পুনর্বার সেই স্ত্রীর কাছে আসলেন; সেই সময়ে তিনি ক্ষেতে বসেছিলেন; তখন তাঁর স্বামী মানোহ তাঁর সঙ্গে ছিলেন না।
{13:10} সেই স্ত্রী শীঘ্র দৌড়ে গিয়ে তাঁর স্বামীকে সংবাদ দিলেন, তাঁকে বললেন, দেখ, সেদিন যে লোকটি আমার কাছে এসেছিলেন, তিনি আমাকে দর্শন দিয়েছেন।
{13:11} মানোহ উঠে তাঁর স্ত্রীর পিছনে পিছনে গেলেন এবং সেই ব্যক্তির কাছে গিয়ে তাঁকে জিজ্ঞাসা করলেন, এই স্ত্রীর সঙ্গে যিনি কথা বলেছিলেন, আপনি কি সেই ব্যক্তি? তিনি বললেন, আমিই সেই।
{13:12} মানোহ বললেন, এখন আপনার কথা সফল হোক; সেই বালকটি কিভাবে জীবন কাটাবে আর সে কি করবে?
{13:13} মাবুদের ফেরেশতা মানোহকে বললেন, আমি ঐ স্ত্রীকে যে সমস্ত কথা বলেছি সেসব বিষয়ে সে সাবধান থাকুক।
{13:14} সে আঙ্গুর গাছ থেকে উৎপন্ন কোন বস্তু ভোজন করবে না, আঙ্গুর-রস কি সুরা পান করবে না এবং কোন নাপাক খাদ্র গ্রহণ করবে না; আমি তাকে যা কিছু হুকুম করেছি সে তা পালন করুক।
{13:15} পরে মানোহ মাবুদের ফেরেশতাকে বললেন, আরজ করি, কিঞ্চিৎ অপেক্ষা করুন, আমরা আপনার জন্য একটি ছাগলের বাচ্চার মাংস রান্না করে নিয়ে আসি।
{13:16} মাবুদের ফেরেশতা মানোহকে বললেন, তুমি আমাকে বিলম্ব করালেও আমি তোমার খাদ্যদ্রব্য গ্রহণ করবো না; কিন্তু তুমি যদি পোড়ানো-কোরবানী দাও তবে মাবুদেরই উদ্দেশে তা দাও। বস্তুতঃ তিনি যে মাবুদের ফেরেশতা তা মানোহ জানতে পারেন নি।
{13:17} পরে মানোহ মাবুদের ফেরেশতাকে বললেন, আপনার নাম কি? আপনার কথা সফল হলে যেন আমরা আপনাকে সম্মান জানাতে পারি।
{13:18} মাবুদের ফেরেশতা বললেন, কেন আমার নাম জিজ্ঞাসা করছো? তা তো আশ্চর্য।
{13:19} পরে মানোহ ঐ ছাগলের বাচ্চা ও শস্য-উৎসর্গ নিয়ে মাবুদের উদ্দেশে শৈলের উপরে কোরবানী করলেন। তাতে ঐ ফেরেশতা অলৌকিক ব্যাপার সাধন করলেন এবং মানোহ ও তাঁর স্ত্রী তা দেখছিলেন।
{13:20} যখন আগুনের শিখা কোরবানগাহ্‌ থেকে আসমানের দিকে উঠলো, তখন মাবুদের ফেরেশতা ঐ কোরবানগাহ্‌র শিখাতে উঠলেন; আর মানোহ ও তাঁর স্ত্রী তা দেখতে পেয়ে তাঁরা ভূমিতে উবুড় হয়ে পড়লেন।
{13:21} এরপরে মাবুদের ফেরেশতা মানোহ ও তাঁর স্ত্রীকে আর দর্শন দিলেন না; তখন তিনি যে মাবুদের ফেরেশতা তা মানোহ জানতে পারলেন।
{13:22} পরে মানোহ তাঁর স্ত্রীকে বললেন, আমরা অবশ্য মারা পড়বো, কারণ আল্লাহ্‌কে দেখেছি।
{13:23} কিন্তু তাঁর স্ত্রী বললেন, আমাদেরকে হত্যা করা যদি মাবুদের ইচ্ছা হত তবে তিনি আমাদের হাত থেকে পোড়ানো-কোরবানী ও শস্য-উৎসর্গ গ্রহণ করতেন না এবং এসব আমাদেরকে দেখাতেন না, আর এই সময় আমাদেরকে এমন সব কথাও শোনাতেন না।
{13:24} পরে স্ত্রীলোকটি পুত্র প্রসব করে তাঁর নাম শামাউন রাখলেন। আর বালকটি বেড়ে উঠলেন ও মাবুদ তাঁকে দোয়া করলেন।
{13:25} আর মাবুদের রূহ্‌ প্রথমে সরার ও ইষ্টায়োলের মধ্যস্থানে, মহনে-দান নামক স্থানে তাঁকে উত্তেজিত করতে শুরু করলেন।
{i14:1} ফিলিস্তিনী মেয়ের সঙ্গে শামাউনের বিয়ে
{14:1} আর শামাউন তিম্নায় নেমে গেলেন এবং সেই স্থানে ফিলিস্তিনীদের কন্যাদের মধ্যে এক জন রমণীকে দেখতে পেলেন।
{14:2} পরে ফিরে এসে তার পিতামাতাকে সংবাদ দিয়ে বললেন, আমি তিম্নায় ফিলিস্তিনীদের কন্যাদের মধ্যে এক রমণীকে দেখেছি; তোমরা তাকে এনে আমার সঙ্গে বিয়ে দাও।
{14:3} তখন তাঁর পিতা-মাতা তাঁকে বললেন, তোমার জ্ঞাতিদের মধ্যে ও আমার সমস্ত স্বজাতির মধ্যে কি কোন কন্যা নেই যে, খৎনা-না-করানো ফিলিস্তিনীদের কন্যা বিয়ে করতে চাচ্ছো? শামাউন পিতাকে বললেন, তুমি আমার জন্য তাকেই আনাও, কেননা আমার দৃষ্টিতে সে খুবই সুন্দরী।
{14:4} কিন্তু তাঁর পিতা-মাতা জানতেন না যে, ওটা মাবুদ থেকে হয়েছে, কারণ তিনি ফিলিস্তিনীদের বিরুদ্ধে সুযোগ খুঁজছিলেন। সেই সময়ে ফিলিস্তিনীরা ইসরাইলের উপরে কর্তৃত্ব করতো।
{14:5} পরে শামাউন ও তাঁর পিতা-মাতা তিম্নায় নেমে গেলেন, তিম্নাস্থ আঙ্গুর-ক্ষেতে উপস্থিত হলে দেখ, একটি যুব সিংহ শামাউনের সম্মুখে এসে গর্জন করে উঠলো।
{14:6} তখন মাবুদের রূহ্‌ তাঁর উপরে সবলে আসলেন, তাতে তাঁর হাতে কিছু না থাকলেও তিনি ছাগলের বাচ্চা ছিঁড়বার মত ঐ সিংহকে ছিঁড়ে ফেললেন, কিন্তু কি করেছেন তা পিতামাতাকে বললেন না।
{14:7} পরে তিনি গিয়ে সেই কন্যার সঙ্গে আলাপ করলেন; আর সে শামাউনের দৃষ্টিতে খুবই সুন্দরী বলে মনে হল।
{14:8} কিছুকাল পরে তিনি তাকে বিয়ে করতে সেই স্থানে ফিরে গেলেন এবং সেই সিংহের শব দেখবার জন্য পথ ছেড়ে গেলেন; আর দেখ, সিংহের দেহে এক ঝাঁক মৌমাছি ও মধুর চাক রয়েছে।
{14:9} তখন তিনি মধুর চাক হাতে নিয়ে চললেন, ভোজন করতে করতে চললেন এবং পিতা-মাতার কাছে গিয়ে তাঁদেরকেও কিছু দিলে তাঁরাও ভোজন করলেন; কিন্তু সেই মধু যে সিংহের দেহ থেকে এনেছে তা তিনি তাঁদেরকে বললেন না।
{14:10} পরে তাঁর পিতা সেই রমণীর কাছে নেমে গেলে শামাউন সেই স্থানে ভোজ প্রস্তুত করলেন, কেননা যুবালোকদের সেই রকম রীতি ছিল।
{14:11} আর তাঁকে দেখে ফিলিস্তিনীরা তাঁর কাছে থাকতে ত্রিশ জন সহচরকে আনলো।
{14:12} শামাউন তাদেরকে বললেন, আমি তোমাদের কাছে একটি ধাঁধা বলি, তোমরা যদি এই উৎসবের সাত দিনের মধ্যে তার অর্থ বুঝে আমাকে বলে দিতে পার, তবে আমি তোমাদেরকে ত্রিশটি জামা ও ত্রিশ জোড়া কাপড় দেব।
{14:13} কিন্তু যদি আমাকে তার অর্থ বলতে না পার, তবে তোমরা আমাকে ত্রিশটি জামা ও ত্রিশ জোড়া কাপড় দেবে। তারা বললো, তোমার ধাঁধাটি বল, আমরা শুনি।
{14:14} তিনি তাদেরকে বললেন, “খাদক থেকে বের হল খাদ্য, বলবান থেকে বের হল মিষ্ট দ্রব্য”। তারা তিন দিনে সেই ধাঁধার অর্থ করতে পারল না।
{14:15} পরে সপ্তম দিনে তারা শামাউনের স্ত্রীকে বললো, তুমি তোমার স্বামীকে বোঝাও যাতে তিনি ধাঁধাটির অর্থ আমাদেরকে বলেন; নতুবা আমরা তোমাকে ও তোমার পিতৃকুলকে আগুনে পুড়িয়ে মারব। তোমরা আমাদেরকে নিঃস্ব করার জন্যই এই স্থানে দাওয়াত করেছ, তাই না?
{14:16} তখন শামাউনের স্ত্রী স্বামীর কাছে কাঁদতে কাঁদতে বললো, তুমি আমাকে কেবল ঘৃণা করছো, ভালবাস না; আমার স্বজাতির লোকদেরকে একটি ধাঁধা বললে, কিন্তু আমাকে তা বুঝিয়ে দিলে না। তিনি তাকে বললেন, দেখ, আমার পিতা-মাতাকেও তা বুঝিয়ে দেইনি, সেখানে তোমাকে কি বুঝাব?
{14:17} তাঁর স্ত্রী উৎসব-সপ্তাহের শেষ পর্যন্ত তাঁর কাছে কান্নাকাটি করলো; পরে তিনি সপ্তম দিনে তাকে বলে দিলেন; কেননা সে তাঁকে পীড়াপীড়ি করেছিল। পরে ঐ স্ত্রী স্বজাতির লোকদেরকে ধাঁধার অর্থ বলে দিল।
{14:18} পরে সপ্তম দিনে সূর্য অস্ত যাবার আগে ঐ নগরের লোকেরা তাঁকে বললো, মধুর চেয়ে মিষ্ট কি? আর সিংহের চেয়ে বলবান কি? তিনি তাদেরকে বললেন, তোমরা যদি আমার গাভী দ্বারা চাষ না করতে, আমার ধাঁধার অর্থ খুঁজে পেতে না।
{14:19} পরে মাবুদের রূহ্‌ তাঁর উপরে সবলে আসলেন, আর তিনি অস্কিলোনে নেমে গিয়ে সেই স্থানের ত্রিশজনকে আঘাত করে তাদের কাপড় খুলে নিয়ে ধাঁধার অর্থকারীদেরকে জোড়া জোড়া কাপড় দিলেন। আর তিনি রাগে জ্বলতে জ্বলতে তাঁর পিতার বাড়িতে ফিরে গেলেন।
{14:20} পরে শামাউনের যে সখা তাঁর বন্ধু ছিল, তার হাতে তাঁর স্ত্রীকে তুলে দেওয়া হল।
{i15:1} ফিলিস্তিনীদের উপর প্রতিশোধ গ্রহণ
{15:1} কিছু কাল পরে গম কাটার সময়ে শামাউন একটি ছাগলের বাচ্চা সঙ্গে নিয়ে তাঁর স্ত্রীর সঙ্গে সাক্ষাৎ করতে গেলেন। তিনি বললেন, আমি আমার স্ত্রীর কাছে অন্তঃপুরে যাব; কিন্তু সেই স্ত্রীর পিতা তাঁকে ভিতরে যেতে দিল না।
{15:2} তার পিতা বললো, আমি নিশ্চয় মনে করেছিলাম, তুমি তাকে নিতান্তই ঘৃণা করলে, তাই আমি তাকে তোমার সখার হাতে তুলে দিয়েছি; তার কনিষ্ঠা বোন কি তার চেয়ে সুন্দরী নয়? আরজ করি, এর পরিবর্তে তাকেই গ্রহণ কর।
{15:3} শামাউন তাদেরকে বললেন, এবার আমি ফিলিস্তিনীদের অনিষ্ট করলেও আমাকে কেউ দোষ দিতে পারবে না।
{15:4} পরে শামাউন গিয়ে তিন শত শৃগাল ধরে মশাল নিয়ে তাদের লেজে লেজে যোগ করে দু’টা করে লেজে এক এক মশাল বাঁধলেন।
{15:5} পরে সেই মশালে আগুন দিয়ে ফিলিস্তিনীদের শস্য ক্ষেতে ছেড়ে দিলেন; তাতে বাঁধা আটি, ক্ষেতের শস্য ও জলপাই গাছের বাগান সবই পুড়ে গেল।
{15:6} তখন ফিলিস্তিনীরা জিজ্ঞাসা করলো, এই কাজ কে করলো? লোকেরা বললো, তিম্নায়ীয়ের জামাতা শামাউন করেছে; যেহেতু তার শ্বশুর তার স্ত্রীকে নিয়ে তার সখার হাতে তুলে দিয়েছে। তাতে ফিলিস্তিনীরা এসে সেই স্ত্রী ও তার পিতাকে আগুনে পুড়িয়ে মারল।
{15:7} শামাউন তাদের বললেন, তোমরা যদি এই রকম কাজ কর তবে আমি নিশ্চয়ই তোমাদের উপর প্রতিশোধ না নিয়ে থামবো না।
{15:8} পরে তিনি তাদেরকে আঘাত করলেন, নিষ্ঠুরভাবে আঘাত করে অনেককে হত্যা করলেন; আর নেমে গিয়ে ঐটম শৈলের ফাটলে বাস করলেন।
{15:9} আর ফিলিস্তিনীরা উঠে গিয়ে এহুদা দেশে শিবির স্থাপন করে লিহী ঘেরাও করলো।
{15:10} তাতে এহুদার লোকেরা জিজ্ঞাসা করলো, তোমরা আমাদের বিরুদ্ধে কেন আসলে? তারা বললো, শামাউনকে বাঁধতে এসেছি; সে আমাদের প্রতি যেমন করেছে, আমরাও তার প্রতি তেমনি করবো।
{15:11} তখন এহুদার তিন হাজার লোক ঐটম শৈলের ফাটলে নেমে গিয়ে শামাউনকে বললো, ফিলিস্তিনীরা যে আমাদের মালিক, তা কি তুমি জান না? তবে আমাদের প্রতি তুমি এ কি করলে? তিনি বললেন, তারা আমার প্রতি যেমন করেছে, আমিও তাদের প্রতি তেমনি করেছি।
{15:12} তারা তাঁকে বললো, আমরা ফিলিস্তিনীদের হাতে তুলে দেবার জন্য তোমাকে বাঁধতে এসেছি। শামাউন তাদেরকে বললেন, তোমরা আমাকে আক্রমণ করবে না, আমার কাছে এই কসম খাও।
{15:13} তারা বললো, না, কেবল তোমাকে সুদৃঢ়ভাবে বেঁধে তাদের হাতে তুলে দেব; কিন্তু আমরা যে তোমাকে হত্যা করবো তা নয়। পরে তারা দুই গাছা নতুন দড়ি দিয়ে তাঁকে বেঁধে ঐ শৈল থেকে নিয়ে গেল।
{15:14} তিনি লিহীতে উপস্থিত হলে ফিলিস্তিনীরা তাঁর কাছে গিয়ে জয়ধ্বনি করলো। তখন মাবুদের রূহ্‌ সবলে তাঁর উপরে আসলেন, আর তাঁর দুই বাহুস্থিত দু’টি দড়ি আগুনে পোড়ানো শণের মত হল এবং তাঁর দুই হাত থেকে বেড়ি খসে পড়লো।
{15:15} পরে তিনি একটি গাধার কাঁচা চোঁয়াল দেখতে পেয়ে হাত বাড়িয়ে তা নিলেন এবং তা দিয়ে এক হাজার লোককে আঘাত করে মেরে ফেললেন।
{15:16} আর শামাউন বললেন, গাধার চোঁয়াল দ্বারা রাশির উপরে রাশি হল, গাধার চোঁয়াল দ্বারা হাজার জনকে আঘাত করলাম।
{15:17} পরে তিনি কথা সমাপ্ত করে হাত থেকে ঐ চোঁয়াল নিক্ষেপ করলেন, আর সেই স্থানের নাম রামৎ-লিহী [চোঁয়াল-পাহাড়] রাখলেন।
{15:18} পরে তিনি ভীষণ পিপাসিত হওয়াতে মাবুদকে ডেকে বললেন, তুমি তোমার গোলামের হাত দিয়ে এই মহানিস্তার সাধন করেছ, এখন আমি পিপাসায় মারা পড়ি ও খৎনা-না-করানো লোকদের হাতে পড়ি।
{15:19} তাতে আল্লাহ্‌ লিহীতে একটি ফাঁপা স্থান খুলে দিলেন ও তা থেকে পানি বের হল; তখন তিনি পানি পান করলে তাঁর প্রাণ ফিরে এল ও তিনি সজীব হলেন; অতএব তার নাম ঐন্‌-হক্কোরী (আহ্বানকারীর ফোয়ারা) রাখা হল; তা আজও লিহীতে আছে।
{15:20} ফিলিস্তিনীদের সময়ে তিনি বিশ বছর পর্যন্ত ইসরাইলের বিচার করলেন।
{i16:1} শামাউন ও দলীলা
{16:1} আর শামাউন গাজায় গিয়ে সেখানে একটা পতিতাকে দেখে তার কাছে গমন করলেন।
{16:2} এই কথা শুনে গাজার লোকেরা বলল, শামাউন এই স্থানে এসেছে। তাই তারা তাঁকে ঘেরাও করে সমস্ত রাত তাঁর জন্য নগর-দ্বারে লুকিয়ে রইলো, সমস্ত রাত চুপ করে রইলো, বললো, প্রাতঃকালে আলো হলেই আমরা তাকে হত্যা করবো।
{16:3} কিন্তু শামাউন মাঝ রাত পর্যন্ত শয়ন করলেন, মাঝ রাতে উঠে তিনি নগর-দ্বারের অর্গলসুদ্ধ দুই কবাট ও দুই বাঁজু ধরে উপড়ে ফেললেন এবং কাঁধে করে হেবরনের সম্মুখস্থ পর্বতের চূড়ায় নিয়ে গেলেন।
{16:4} এরপরে তিনি সোরেক উপত্যকার দলীলা নামে এক জন স্ত্রীলোককে ভালবাসলেন।
{16:5} তাতে ফিলিস্তিনীদের ভূপালেরা সেই স্ত্রীর কাছে এসে তাকে বললেন, তুমি তার কাছ থেকে কৌশলে জেনে নাও, কিসে তার এমন মহাবল হয় ও কিসে আমরা তাকে জয় করে কষ্ট দবার জন্য রাখতে পারব; তাতে আমরা প্রত্যেকে তোমাকে এগার শত রূপা মুদ্রা দেব।
{16:6} তখন দলীলা শামাউনকে বললো, আরজ করি, তোমার এমন মহাবল কিসে হয়, আর কষ্ট দেবার জন্য কি দিয়ে তোমাকে বাঁধতে পারা যায় তা আমাকে বল।
{16:7} শামাউন তাকে বললেন, শুকিয়ে যায় নি এমন সাত গাছা কাঁচা শক্ত চিকন দড়ি দিয়ে যদি তারা আমাকে বাঁধে, তবে আমি দুর্বল হয়ে অন্য লোকের সমান হয়ে পড়বো।
{16:8} ফিলিস্তিনীদের ভূপালেরা শুকিয়ে যায় নি এমন সাত গাছা কাঁচা চিকন দড়ি এনে সেই স্ত্রীকে দিলেন; আর সে তা দিয়ে তাঁকে বাঁধল।
{16:9} তখন তার বাড়ির অভ্যন্তরে গোপনে লোক বসে ছিল। পরে দলীলা তাঁকে বললো, হে শামাউন, ফিলিস্তিনীরা তোমাকে ধরতে এসেছে। তাতে আগুনের তাপে শনের সুতা যেমন ছিন্ন হয়, তেমনি তিনি ঐ চিকন সমস্ত দড়ি ছিঁড়ে ফেললেন; এভাবে তাঁর শক্তির গোপন রহস্য জানা গেল না।
{16:10} পরে দলীলা শামাউনকে বললো, দেখ, তুমি আমাকে উপহাস করলে, আমাকে মিথ্যা কথা বললে; এখন আরজ করি, কি দিয়ে তোমাকে বাঁধতে পারা যায়, তা আমাকে বল।
{16:11} তিনি তাকে বললেন, যে দড়ি দিয়ে কোন কাজ করা হয় নি, এমন কয়েক গাছা নতুন দড়ি দিয়ে যদি তারা আমাকে বাঁধে, তবে আমি দুর্বল হয়ে অন্য লোকের সমান হয়ে পড়বো।
{16:12} তাতে দলীলা নতুন দড়ি নিয়ে তা দিয়ে তাঁকে বাঁধল; পরে তাঁকে বললো, হে শামাউন, ফিলিস্তিনীরা তোমাকে ধরতে এসেছে। তখন বাড়ির অভ্যন্তরে গুপ্তভাবে লোক বসেছিল কিন্তু তিনি তাঁর বাহু থেকে সুতার মত ঐ সমস্ত দড়ি ছিঁড়ে ফেললেন।
{16:13} পরে দলীলা শামাউনকে বললো, এই পর্যন্ত তুমি আমাকে উপহাস করলে, আমাকে মিথ্যা কথা বললে; কি দিয়ে তোমাকে বাঁধতে পারা যায়, আমাকে বল। তিনি বললেন, তুমি যদি আমার মাথার সাত গুচ্ছ চুল তানার সঙ্গে বোনো তবে তা সম্ভব হতে পারে।
{16:14} তাতে সে তাঁতের গোঁজের সঙ্গে তা আট্‌কে রেখে তাঁকে বললো, হে শামাউন, ফিলিস্তিনীরা তোমাকে ধরতে এসেছে। তখন তিনি ঘুম থেকে জেগে উঠে তানাসুদ্ধ তাঁতের গোঁজ উপড়ে ফেললেন।
{16:15} পরে দলীলা তাঁকে বললো, তুমি কি ভাবে বলতে পার যে, তুমি আমাকে ভালবাস? তোমার মন তো আমাতে নেই; এই নিয়ে তিনবার তুমি আমাকে উপহাস করলে; কিসে তোমার এমন মহাবল হয় তা আমাকে বললে না।
{16:16} এভাবে সে প্রতিদিন কথা দিয়ে তাঁকে পীড়াপীড়ি করে এমন ব্যস্ত করে তুললো যে, প্রাণধারণে তাঁর বিরক্তি বোধ হল।
{16:17} তাই তিনি মনের সমস্ত কথা ভেঙে তাকে বললেন, আমার মাথায় কখনও ক্ষুর উঠে নি, কেননা মায়ের গর্ভ থেকে আমি আল্লাহ্‌র উদ্দেশে নাসরীয়; ক্ষৌরি হলে আমার বল আমাকে ছেড়ে যাবে এবং আমি দুর্বল হয়ে অন্য সব লোকের সমান হয়ে পড়বো।
{16:18} দলীলা যখন বুঝল যে, তিনি তাকে মনের সমস্ত কথা ভেঙে বলেছেন, তখন সে লোক পাঠিয়ে ফিলিস্তিনীদের ভূপালদেরকে ডেকে এনে বললো, এবার আসুন, কেননা সে আমাকে মনের সমস্ত কথা ভেঙে বলেছে। তাতে ফিলিস্তিনীদের ভূপালেরা টাকা হাতে করে তার কাছে আসলেন।
{16:19} পরে সে তার জানুর উপরে তাঁকে ঘুম পাড়াল এবং এক জনকে ডেকে এনে তাঁর মাথার সাত গোছা চুল ক্ষৌরি করাল; এভাবে সে তাঁকে কষ্ট দিতে আরম্ভ করলো, আর তাঁর বল তাঁকে ছেড়ে গেল।
{16:20} পরে সে বললো, হে শামাউন, ফিলিস্তিনীরা তোমাকে ধরতে এসেছে। তখন তিনি ঘুম থেকে জেগে বললেন, অন্যান্য সময়ের মত বাইরে গিয়ে গা ঝাড়া দেব, কিন্তু মাবুদ যে তাঁকে ত্যাগ করেছেন তা তিনি বুঝলেন না।
{16:21} তখন ফিলিস্তিনীরা তাঁকে ধরে তাঁর দুই চোখ উৎপাটন করলো এবং তাঁকে গাজায় এনে ব্রোঞ্জের দুই শিকল দিয়ে বাঁধল; তিনি কারাগারে যাঁতা পেষণ করতে থাকলেন।
{16:22} তবুও ক্ষৌরি হবার পর তাঁর মাথার চুল পুনর্বার বৃদ্ধি পেতে লাগল।
{i16:23} বিচারকর্তা শামাউনের মৃত্যু
{16:23} পরে ফিলিস্তিনীদের ভূপালেরা তাদের দেবতা দাগোনের উদ্দেশে মহাযজ্ঞ ও আমোদ প্রমোদ করতে একত্র হলেন; কেননা তাঁরা বললেন, আমাদের দেবতা আমাদের দুশমন শামাউনকে আমাদের হাতে দিয়েছেন।
{16:24} আর তাঁকে দেখে লোকেরা নিজেদের দেবতার প্রশংসা করতে লাগল; কেননা তারা বললো, এই যে ব্যক্তি আমাদের দুশমন ও আমাদের দেশনাশক, যে আমাদের অনেক লোক হত্যা করেছে, একে আমাদের দেবতা আমাদের হাতে দিয়েছেন।
{16:25} তাদের অন্তঃকরণ প্রফুল্ল হলে তারা বললো, শামাউনকে ডাক, সে আমাদের কাছে কৌতুক করুক। তাতে লোকেরা কারাগৃহ থেকে শামাউনকে ডেকে আনলো, আর তিনি তাদের সম্মুখে কৌতুক করতে লাগলেন। তারা স্তম্ভগুলোর মাঝখানে তাঁকে দাঁড় করিয়েছিল।
{16:26} পরে যে বালক হাত দিয়ে শামাউনকে ধরেছিল, তিনি তাকে বললেন, আমাকে ছেড়ে দাও, যে দুই স্তম্ভের উপরে মন্দিরটা দাঁড়িয়ে আছে তা আমাকে স্পর্শ করতে দাও; আমি ওতে হেলান দিয়ে দাঁড়াবো।
{16:27} সেই মন্দির পুরুষ ও স্ত্রীলোকে পরিপূর্ণ ছিল, আর ফিলিস্তিনীদের সমস্ত ভূপাল সেখানে ছিলেন এবং ছাদের উপরে স্ত্রী পুরুষ প্রায় তিন হাজার লোক শামাউনের কৌতুক দেখছিল।
{16:28} তখন শামাউন মাবুদকে ডেকে বললেন, হে আল্লাহ্‌ মালিক, মেহেরবানী করে আমাকে স্মরণ কর; হে আল্লাহ্‌, মেহেরবানী করে কেবল এই একটি বার আমাকে বলবান কর, যেন আমি ফিলিস্তিনীদের বিরুদ্ধে একটি বার আমার দুই চোখের জন্য প্রতিশোধ নিতে পারি।
{16:29} পরে শামাউন, মধ্যস্থিত যে দুই স্তম্ভের উপরে মন্দিরটি ভার ছিল, তা ধরে তার একটির উপরে ডান বাহু দ্বারা, অন্যটির উপরে বাম বাহু দ্বারা ভর করলেন।
{16:30} আর ফিলিস্তিনীদের সঙ্গে আমার প্রাণ যাক, এই বলে শামাউন তার সমস্ত শক্তিতে নত হয়ে পড়লেন; তাতে ঐ মন্দিরটি ভূপালদের ও যত লোক ভিতরে ছিল, সমস্ত লোকের উপরে পড়লো; এভাবে তিনি জীবনকালে যত লোক হত্যা করেছিলেন, মরণকালে তারচেয়ে বেশি লোককে হত্যা করলেন।
{16:31} পরে তাঁর ভাইয়েরা ও তাঁর সমস্ত পিতৃকুল নেমে এসে তাঁকে নিয়ে সরা ও ইষ্টায়োলের মধ্যস্থানে তাঁর পিতা মানোহের কবরস্থানে তাঁর দাফন করলো। তিনি বিশ বছর ইসরাইলের বিচার করেছিলেন।
{i17:1} মিকাহ্‌র তৈরি মূর্তি ও প্রতিমা
{17:1} পর্বতময় আফরাহীম প্রদেশে মিকাহ্‌ নামে এক ব্যক্তি ছিল।
{17:2} সে তার মাকে বললো, যে এগার শত রূপার মুদ্রা তোমার কাছ থেকে চুরি হয়েছিল, যে বিষয়ে তুমি বদদোয়া দিয়েছিলে ও আমার কানে তুলেছিলে, দেখ, সেই রূপার মুদ্রা আমার কাছেই আছে, আমিই তা নিয়েছিলাম। তার মা বললো, বৎস, তুমি মাবুদের দোয়ার পাত্র হও।
{17:3} পরে সে ঐ এগার শত রূপার মুদ্রা মাকে ফিরিয়ে দিলে তার মা বললো, আমি এই রূপা মাবুদের উদ্দেশে পবিত্র করছি, আমার পুত্র এই মুদ্রা আমার হাত থেকে নিয়ে একটি ছাঁচে ঢালা ও একটি খোদাই-করা মূর্তি তৈরি করুক। অতএব এখন এই রূপা তোমাকে ফিরিয়ে দিলাম।
{17:4} সে তার মাকে ঐ রূপা ফিরিয়ে দিলে তার মা দুই শত রূপার মুদ্রা নিয়ে স্বর্ণকারকে দিল; আর সে একটি ছাঁচে ঢালা ও একটি খোদাই-করা মূর্তি তৈরি করলে তা মিকাহ্‌র বাড়িতে রাখা হল।
{17:5} মিকাহ্‌র একটি দেবালয় ছিল; আর সে একটি এফোদ ও কয়েকটি পারিবারিক দেবতা তৈরি করলো এবং তার এক পুত্রকে অভিষেক করলে সে তার ইমাম হল।
{17:6} ঐ সময়ে ইসরাইলের মধ্যে বাদশাহ্‌ ছিল না, যার দৃষ্টিতে যা ভাল মনে হত, সে তা-ই করতো।
{17:7} সেই সময়ে এহুদা গোষ্ঠীর বেথেলহেম-এহুদার এক জন লোক ছিল। সে ছিল এক জন লেবীয়, সে সেখানে বাস করছিল।
{17:8} সেই ব্যক্তি যেখানে স্থান পেতে পারে, সেখানে বাস করার জন্য নগর থেকে, বেথেলহেম-এহুদা থেকে চলে গিয়ে, যেতে যেতে পর্বতময় আফরাহীম প্রদেশে ঐ মিকাহ্‌র বাড়িতে উপস্থিত হল।
{17:9} মিকাহ্‌ তাকে জিজ্ঞাসা করলো, তুমি কোথা থেকে আসলে? সে তাকে বললো, আমি বেথেলহেম-এহুদার এক জন লেবীয়; যেখানে স্থান পাই, সেখানে বাস করতে যাচ্ছি।
{17:10} মিকাহ্‌ তাকে বললো, তুমি আমার এখানে থাক, আমার পিতা ও ইমাম হও, আমি বছরে তোমাকে দশটি রূপার মুদ্রা এবং এক জোড়া কাপড় ও তোমার খাদ্যদ্রব্য দেব। তাতে সেই লেবীয় ভিতরে গেল।
{17:11} সেই লেবীয় সেই স্থানে থাকতে সম্মত হল; আর এই যুবক তার এক জন পুত্রের মতই থাকতে লাগল।
{17:12} পরে মিকাহ্‌ সেই লেবীয়কে অভিষেক করলো, আর সেই যুবক মিকাহ্‌র ইমাম হয়ে তার বাড়িতে থাকলো।
{17:13} তখন মিকাহ্‌ বললো, এখন আমি জানলাম যে, মাবুদ আমার মঙ্গল করবেন, যেহেতু এক জন লেবীয় আমার ইমাম হয়েছে।
{i18:1} মিকাহ্‌ ও দান-বংশের লোকেরা
{18:1} সেই সময় ইসরাইলের মধ্যে বাদশাহ্‌ ছিল না; আর তখন দানীয় বংশ নিজেদের বাসস্থানের জন্য একটি স্থান অধিকারের চেষ্টা করছিল, কেননা সেই দিন পর্যন্ত ইসরাইল-বংশগুলোর মধ্যে তারা কোন অধিকার পায় নি।
{18:2} তখন দানীয়রা তাদের পূর্ণ সংখ্যা থেকে তাদের গোষ্ঠীর পাঁচ জন বীরপুরুষকে দেশ নিরীক্ষণ ও অনুসন্ধান করার জন্য সরা ও ইষ্টায়োল থেকে প্রেরণ করলো। তারা তাদেরকে বললো, তোমরা যাও, দেশ অনুসন্ধান কর; তাতে তারা পর্বতময় আফরাহীম প্রদেশে মিকাহ্‌র বাড়ি পর্যন্ত গিয়ে সেই স্থানে রাত্রি যাপন করলো।
{18:3} তারা যখন মিকাহ্‌র বাড়িতে ছিল তখন সেই লেবীয় যুবকের স্বর চিনতে পেরে তার কাছে গিয়ে তাকে জিজ্ঞাসা করলো, এখানে তোমাকে কে এনেছে এবং এই স্থানে তুমি কি করছো? আর এখানে তোমার কি আছে?
{18:4} সে তাদেরকে বললো, মিকাহ্‌ আমার প্রতি এই এই ব্যবহার করেছেন, তিনি আমাকে বেতন দিচ্ছেন, আর আমি তাঁর ইমাম হয়েছি।
{18:5} তখন তারা বললো, আরজ করি, আল্লাহ্‌র কাছে জিজ্ঞাসা কর, যেন আমাদের গন্তব্য পথে মঙ্গল হবে কি না তা আমরা জানতে পারি।
{18:6} ইমাম তাদেরকে বললো, সহিসালামতে যাও, মাবুদ তোমাদের পথের উপর দৃষ্টি রাখছেন।
{18:7} পরে সেই পাঁচ জন যাত্রা করে লয়িশে এল। তারা দেখলো, সেই স্থানের লোকেরা সীদোনীয়দের রীতি অনুসারে সুস্থির ও নিশ্চিন্ত হয়ে নির্বিঘ্নে বাস করছে। সেই দেশে কোন বিষয়ে তাদেরকে অপ্রস্তুত করতে পারে, কর্তৃত করার মত এমন কেউ নেই, আর সীদোনীয়দের থেকে তারা অনেক দূরে বাস করে এবং অন্য কারো সঙ্গে তাদের সম্বন্ধ নেই।
{18:8} পরে ওরা সরা ও ইষ্টায়োলে নিজেদের লোকদের কাছে ফিরে এল; তাদের লোকেরা তাদের জিজ্ঞাসা করলো, তোমরা কি দেখলে?
{18:9} তারা বললো, উঠ, আমরা সেই লোকদের বিরুদ্ধে যাই; আমরা সেই দেশ দেখেছি; আর দেখ, তা অতি উত্তম, তোমরা কেন চুপ করে আছ? সেই দেশ অধিকার করার জন্য সেখানে যেতে দেরি করো না;
{18:10} তোমরা গেলেই নির্বিঘ্ন এক লোক-সমাজের কাছে পৌঁছাবে। সেই দেশটি বড় এবং আল্লাহ্‌ তোমাদের হাতে সেই দেশ তুলে দিয়েছেন; সেই স্থানে দুনিয়ার কোন কিছুর অভাব নেই।
{18:11} তখন দান-গোষ্ঠীর ছয় শত লোক যুদ্ধাস্ত্রে সজ্জিত হয়ে সেই স্থান অর্থাৎ সরা ও ইষ্টায়োল থেকে যাত্রা করলো।
{18:12} তারা এহুদার কিরিয়ৎ-যিয়ারীমে উঠে গিয়ে সেখানে শিবির স্থাপন করলো। এই কারণে আজ পর্যন্ত সেই স্থানকে মহনেদান (দানের শিবির) বলে; দেখ, তা কিরিয়ৎ-যিয়ারীমের পিছনে আছে।
{18:13} পরে তারা সেই স্থান থেকে পর্বতময় আফরাহীম প্রদেশে গেল ও মিকাহ্‌র বাড়ি পর্যন্ত এল।
{18:14} তখন যে পাঁচ জন লয়িশ প্রদেশে অনুসন্ধান করতে এসেছিল, তারা তাদের লোকদের বললো, তোমরা কি জান যে, এই বাড়িতে একটি এফোদ, কয়েকটি পারিবারিক দেবতা, একটি খোদাই-করা মূর্তি ও ছাঁচে ঢালা একটি মূর্তি আছে? এখন তোমাদের যা কর্তব্য, তা বিবেচনা কর।
{18:15} পরে তারা সেই দিকে ফিরে মিকাহ্‌র বাড়িতে ঐ লেবীয় যুবকের বাড়িতে এসে তার মঙ্গল জিজ্ঞাসা করলো।
{18:16} আর দান-বংশের লোকদের মধ্যে যুদ্ধাস্ত্রে সজ্জিত সেই ছয় শত পুরুষ প্রবেশ-দ্বারের স্থানে দাঁড়িয়ে রইলো।
{18:17} আর দেশ নিরীক্ষণ করার জন্য যারা গিয়েছিল, সেই পাঁচ জন উঠে গেল; তারা সেখানে প্রবেশ করে ঐ খোদাই-করা মূর্তি, এফোদ, পারিবারিক দেব মূর্তিগুলো ও ছাঁচে ঢালা মূর্তি তুলে নিল; এবং ঐ ইমাম যুদ্ধাস্ত্রে সজ্জিত ঐ ছয় শত পুরুষের সঙ্গে প্রবেশ-দ্বারের স্থানে দাঁড়িয়ে ছিল।
{18:18} যখন ওরা মিকাহ্‌র বাড়িতে প্রবেশ করে সেই খোদাই-করা মূর্তি, এফোদ, দেব মূতিগুলো ও ছাঁচে ঢালা মূর্তি তুলে নিল, তখন ইমাম তাদেরকে বললো, তোমরা এ কি করছো?
{18:19} তারা জবাবে বললো, চুপ কর, মুখে হাত দিয়ে আমাদের সঙ্গে সঙ্গে চল এবং আমাদের পিতা ও ইমাম হও। তোমার পক্ষে কোনটা ভাল, একজনের কুলের ইমাম হওয়া, না ইসরাইলের একটি বংশের ও গোষ্ঠীর ইমাম হওয়া? তাতে ইমামের মন প্রফুল্ল হল,
{18:20} সে ঐ এফোদ, পারিবারিক দেব মূর্তিগুলো ও খোদাই-করা মূর্তি নিয়ে সেই লোকদের সঙ্গী হল।
{18:21} আর তারা মুখ ফিরিয়ে প্রস্থান করলো এবং বালক বালিকা, পশু ও দ্রব্য সামগ্রী তাদের সম্মুখে রাখল।
{18:22} তারা মিকাহ্‌র বাড়ি থেকে কিঞ্চিৎ দূরে যাবার পর মিকাহ্‌র বাসস্থানের নিকটস্থ গৃহগুলোর লোকেরা একত্র হয়ে দান-বংশের লোকদের কাছে গিয়ে উপস্থিত হল; তাদেরকে ডাকতে লাগল।
{18:23} তাতে তারা মুখ ফিরিয়ে মিকাহ্‌কে বললো, তোমার কি হয়েছে যে, তুমি এত লোক সঙ্গে করে আসছে?
{18:24} সে বললো, তোমরা আমার তৈরি দেব মূর্তিগুলো ও ইমামকে চুরি করে নিয়ে যাচ্ছ, এখন আমার আর কি আছে? অতএব “তোমার কি হয়েছে?” এই কথা আমাকে কেন জিজ্ঞাসা করছো?
{18:25} দানীয়রা তাকে বললো, আমাদের মধ্যে যেন তোমার কথা শোনা না যায়; পাছে নির্বোধরা তোমাদের উপর পড়ে এবং তুমি সপরিবারে প্রাণ হারাও।
{18:26} পরে দানীয়রা নিজেদের পথে গমন করলো এবং মিকাহ্‌ তাদেরকে নিজের চেয়ে বেশি বলবান দেখে তার বাড়িতে ফিরে এল।
{i18:27} লয়িশে দান-বংশের বসতি স্থাপন
{18:27} পরে তারা মিকাহ্‌র তৈরি সমস্ত বস্তু ও তার ইমামকে সঙ্গে নিয়ে লয়িশে সেই সুস্থির ও নিশ্চিন্ত লোক-সমাজের কাছে উপস্থিত হল। তারা তলোয়ারের আঘাতে তাদেরকে হত্যা করলো, আর নগর আগুনে পুড়িয়ে দিল।
{18:28} তাদের উদ্ধারকর্তা কেউ ছিল না; কেননা সেই নগর সিডন থেকে দূরে ছিল এবং অন্য কারো সঙ্গে তাদের সম্বন্ধ ছিল না। আর তা বৈৎ-রহোবের নিকটস্থ উপত্যকায় ছিল। পরে তারা ঐ নগর নির্মাণ করে সেখানে বাস করলো।
{18:29} আর তাদের পূর্বপুরুষ ইসরাইলের পুত্র দানের নাম অনুসারে সেই নগরের নাম দান রাখল; কিন্তু আগে সেই নগরের নাম ছিল লয়িশ।
{18:30} আর দানীয়রা নিজেদের জন্য সেই খোদাই-করা মূর্তি স্থাপন করলো এবং সেই দেশের লোকেরা বন্দীদশায় না যাওয়া পর্যন্ত মূসার পুত্র গের্শোমের সন্তান যোনাথন এবং তার সন্তানেরা দানীয় বংশের ইমাম হল।
{18:31} আর যত দিন শীলোতে আল্লাহ্‌র এবাদতখানাটি থাকলো, তারা নিজেদের জন্য মিকাহ্‌র তৈরি ঐ খোদাই-করা মূর্তি স্থাপন করে রাখল।
{i19:1} এক জন লেবীয় ও তার উপপত্নী
{19:1} সেই সময় ইসরাইলের মধ্যে কোন বাদশাহ্‌ ছিল না। আর পর্বতময় আফরাহীম প্রদেশের প্রান্তভাগে এক জন লেবীয় বাস করতো; সে বেথেলহেম-এহুদা থেকে এক জন উপপত্নী গ্রহণ করেছিল।
{19:2} পরে সেই উপপত্নী তার বিরুদ্ধে জেনা করলো এবং তাকে ত্যাগ করে বেথেলহেম-এহুদায় তার পিতার বাড়িতে গিয়ে চার মাস সেই স্থানে অবস্থান করলো।
{19:3} পরে তার স্বামী তার সঙ্গে তার ভৃত্য ও দু’টি গাধা নিয়ে তাকে খুশি করার মত কথা বলতে ও ফিরিয়ে আনতে তার কাছে গেল। তার উপপত্নী তাকে পিতার বাড়ির মধ্যে নিয়ে গেলে সেই যুবতীর পিতা তাকে দেখে আনন্দ সহকারে তার সঙ্গে সাক্ষাৎ করলো;
{19:4} তার শ্বশুর ঐ যুবতীর পিতা আগ্রহ করে তাকে রাখলে সে তার সঙ্গে তিন দিন বাস করলো; এবং তারা সেই স্থানে ভোজন পান ও রাত্রি যাপন করলো।
{19:5} পরে চতুর্থ দিনে তারা খুব ভোরে ঘুম থেকে জেগে উঠেলো এবং যাবার জন্য উঠলো। তখন সেই যুবতীর পিতা জামাতাকে বললো, কিঞ্চিৎ আহার করে তোমার অন্তঃকরণ সুস্থির কর, পরে তোমার পথে যেয়ো।
{19:6} তাতে তারা দু’জন একত্র বসে ভোজন পান করলো; পরে যুবতীর পিতা সেই ব্যক্তিকে বললো, আরজ করি, সম্মত হও, এই রাতটুকু অপেক্ষা কর, প্রফুল্লচিত্ত হও।
{19:7} তবুও সেই ব্যক্তি যাবার জন্য উঠলো; কিন্তু তার শ্বশুর তাকে সাধ্যসাধনা করলে সে সেই রাত সেখানে থাকল।
{19:8} পরে পঞ্চম দিনে সে যাবার জন্য খুব ভোরে উঠলো; আর যুবতীর পিতা তাকে বললো, আরজ করি, তোমার অন্তঃকরণ সুস্থির কর, বৈকাল পর্যন্ত তোমরা বিলম্ব কর; তাতে তারা উভয়ে আহার করলো।
{19:9} পরে সেই ব্যক্তি, তার উপপত্নী ও ভৃত্য যাবার জন্য উঠলে তার শ্বশুর ঐ যুবতীর পিতা তাকে বললো, দেখ, প্রায় দিবাবসান হল, আরজ করি, তোমরা এই রাতটুকু বিলম্ব কর; দেখ, বেলা শেষ হয়েছে; তুমি এই স্থানে রাত্রিবাস কর, প্রফুল্লচিত্ত হও; আগামীকাল তোমরা প্রত্যুষে উঠলেই তুমি তোমার তাঁবুতে যেতে পারবে।
{19:10} কিন্তু ঐ ব্যক্তি সেই রাত বিলম্ব করতে অসম্মত হল; সে উঠে যাত্রা করে যিবূষের অর্থাৎ জেরুশালেমের সম্মুখে এসে উপস্থিত হল; তার সঙ্গে দু’টি সজ্জিত গাধা ছিল; আর তার উপপত্নীও সঙ্গে ছিল।
{19:11} যিবূষের কাছে উপস্থিত হলে দিবা প্রায় অবসান হল। তাতে ভৃত্যটি তার মালিককে বললো, আরজ করি, আসুন, আমরা যিবূষীয়দের এই নগরে প্রবেশ করে রাত্রি যাপন করি।
{19:12} কিন্তু তার মালিক তাকে বললো, যারা ইসরাইল নয়, এমন বিজাতীয়দের নগরে আমরা প্রবেশ করবো না; আমরা বরং অগ্রসর হয়ে গিবিয়াতে যাব।
{19:13} সেই ভৃত্যটিকে আরও বললো, এসো, আমরা এই অঞ্চলের কোন স্থানে যাই, গিবিয়াতে কিংবা রামাতে রাত যাপন করি।
{19:14} এভাবে তারা অগ্রসর হয়ে চললো; পরে বিন্‌ইয়ামীনের অধিকৃত গিবিয়ার কাছে উপস্থিত হলে সূর্য অস্তগত হল।
{19:15} তখন তারা গিবিয়াতে রাত্রিবাস করার জন্য পথ ছেড়ে সেই নগরে প্রবেশ করলো এবং নগরের চকে বসে রইলো, কিন্তু কোন ব্যক্তি তাদেরকে তার বাড়িতে রাত্রি-বাস করার জন্য গ্রহণ করলো না।
{19:16} আর দেখ, এক জন বৃদ্ধ সন্ধ্যাবেলা কাজের শেষে ক্ষেত থেকে ফিরছিলেন। সেই ব্যক্তি পর্বতময় আফরাহীম দেশের লোক; আর তিনি গিবিয়াতে প্রবাস করছিলেন, কিন্তু নগরের লোকেরা ছিল বিন্‌ইয়ামীনীয়।
{19:17} সেই ব্যক্তি চোখ তুলে নগরের চকে ঐ পথিককে দেখলেন; আর বৃদ্ধ জিজ্ঞাসা করলেন, তুমি কোথায় যাচ্ছ? কোথা থেকে আসছ?
{19:18} সে তাঁকে বললো, আমরা বেথেলহেম-এহুদা থেকে পর্বতময় আফরাহীম প্রদেশের প্রান্তভাগে যাচ্ছি; আমি সেই স্থানের লোক; বেথেলহেম-এহুদা পর্যন্ত গিয়েছিলাম। আমি মাবুদের গৃহে যাচ্ছি, আর আমাকে কোন ব্যক্তি নিজের বাড়িতে গ্রহণ করে না।
{19:19} আমাদের সঙ্গে গাধাদের জন্য পোয়াল ও কলাই এবং আমার জন্য, আপনার এই বাঁদীর জন্য এবং আপনার গোলাম-বাঁদীর সঙ্গী এই যুবকের জন্য রুটি ও আঙ্গুর-রস আছে, কোন দ্রব্যের অভাব নেই।
{19:20} বৃদ্ধ বললেন, তোমার শান্তি হোক, তোমার যা কিছু প্রয়োজনীয়, তার ভার আমার উপরে থাকুক; তুমি কোনভাবেই এই চকে রাত্রি যাপন করো না।
{19:21} পরে বৃদ্ধ তাকে তাঁর বাড়িতে এনে গাধাগুলোকে খাবার দিলেন এবং তারা পা ধুয়ে ভোজন পান করলো।
{i19:22} গিবিয়দের দুষ্কর্ম
{19:22} তারা এভাবে নিজেদের আপ্যায়ন করছে, এমন সময়ে, দেখ, নগরের কতগুলো পাষণ্ড লোক সেই বাড়ির চারদিক ঘিরে দরজায় আঘাত করতে লাগল। তারা বাড়ির কর্তা ঐ বৃদ্ধকে বললো, তোমার বাড়িতে যে ব্যক্তি এসেছে, তাকে বের করে আন; আমরা তার সঙ্গে জেনা করব।”
{19:23} তাতে সেই ব্যক্তি অর্থাৎ, বাড়ির কর্তা, বের হয়ে তাদের কাছে গিয়ে বললেন, হে আমার ভাইয়েরা, না, না; আরজ করি, এমন দুষ্কর্ম করো না; ঐ ব্যক্তি আমার বাড়িতে এসেছে, অতএব এমন মূঢ়তার কাজ করো না।
{19:24} দেখ, আমার অনূঢ়া কন্যা এবং তার উপপত্নী এখানে রয়েছে; এদেরকে বের করে আনি; তোমরা তাদের মানভ্রষ্ট কর ও তাদের প্রতি তোমাদের যা ভাল মনে হয় তা-ই কর; কিন্তু সেই ব্যক্তির প্রতি এমন মূঢ়তার কাজ করো না।
{19:25} তবুও তারা তাঁর কথা শুনল না; তখন ঐ ব্যক্তি তার উপপত্নীকে ধরে তাদের কাছে বের করে আনলো; আর তারা তার মানভ্রষ্ট করলো এবং প্রভাত পর্যন্ত সমস্ত রাত তার প্রতি অত্যাচার করলো; পরে আলো হয়ে আসলে তাকে ছেড়ে দিল।
{19:26} তখন রাত পোহালে ঐ স্ত্রী তার স্বামী যে বাড়িতে ছিল বৃদ্ধের সেই বাড়ির দরজার কাছে এসে সূর্যোদয় পর্যন্ত পড়ে রইলো।
{19:27} সকাল হলে তার স্বামী উঠে পথে যাবার জন্য বাড়ির দরজা খুলে বের হল, আর দেখ, সেই স্ত্রীলোক, তার উপপত্নী, বাড়ির দরজার কাছে গোবরাটের উপরে হাত রেখে পড়ে রয়েছে;
{19:28} তাতে সে তাকে বললো, উঠ, চল, আমরা যাই; কিন্তু সে কোন জবাব দিল না। পরে ঐ ব্যক্তি গাধার উপরে তাকে তুলে নিল এবং উঠে স্বস্থানে প্রস্থান করলো।
{19:29} পরে সে নিজের বাড়িতে এসে একখানা ছুরি নিয়ে তার উপপত্নীকে ধরে অস্থি অনুসারে বারোটি খণ্ড করে ইসরাইলের সমস্ত অঞ্চলে পাঠিয়ে দিল।
{19:30} যারা তা দেখলো সকলে বললো, বনি-ইসরাইলদের মিসর দেশ থেকে বের হয়ে আসার দিন থেকে আজ পর্যন্ত এমন কাজ কখনও হয় নি, দেখাও যায় নি; এই বিষয়ে বিবেচনা কর, মন্ত্রণা কর, কি কর্তব্য বল।
{i20:1} বিন্‌ইয়ামীন-বংশের সঙ্গে বনি-ইসরাইলদের যুদ্ধ
{20:1} পরে বনি-ইসরাইলরা সকলে বের হল, দান থেকে বের্‌-শেবা পর্যন্ত সকলে ও গিলিয়দ দেশ সমেত সমস্ত মণ্ডলী একটি মানুষের মত মিস্‌পাতে মাবুদের কাছে জমায়েত হল।
{20:2} আল্লাহ্‌র লোকদের সেই সমাজে ইসরাইলের সমস্ত বংশের সমস্ত জনসমাজের নেতৃবর্গ ও চার লক্ষ তলোয়ারধারী পদাতিক উপস্থিত হল।
{20:3} আর বনি-ইসরাইল মিস্‌পাতে উঠে গেছে, এই কথা বিন্‌ইয়ামীনীয়রা শুনতে পেল। পরে বনি-ইসরাইল বললো, বল দেখি, এই দুষ্কর্ম কিভাবে হল?
{20:4} সেই লেবীয়, নিহতা স্ত্রীর স্বামী জবাবে বললো, আমি ও আমার উপপত্নী রাত্রি যাপন করার জন্য বিন্‌ইয়ামীন অধিকৃত গিবিয়াতে প্রবেশ করেছিলাম।
{20:5} আর গিবিয়ার গৃহস্থেরা আমার বিরুদ্ধে রাতের বেলায় উঠে আমার জন্য বাড়ির চারদিক বেষ্টন করলো। তারা আমাকে খুন করার কল্পনা করেছিল, আর আমার উপপত্নীকে বলাৎকার করায় সে মারা গেল।
{20:6} পরে আমি নিজের উপপত্নীকে নিয়ে খণ্ড খণ্ড করে ইসরাইলের অধিকারস্থ প্রদেশের সর্বত্র পাঠালাম, কেননা তারা ইসরাইলের মধ্যে কুকর্ম ও মূঢ়তার কাজ করেছে।
{20:7} এখন হে বনি-ইসরাইলরা, আপনারা এই বিষয়ে আলোচনা করে আপনাদের মতামত দিন।
{20:8} তখন সকল লোক একটি মানুষের মত উঠে বললো, আমরা কেউ নিজের তাঁবুতে যাব না, কেউ নিজের বাড়িতে ফিরে যাব না;
{20:9} কিন্তু এখন গিবিয়ার প্রতি যে কাজ করবো, তা হচ্ছে আমরা গুলিবাঁটপূর্বক তার বিরুদ্ধে যাব।
{20:10} আর আমরা লোকদের জন্য খাদ্যদ্রব্য আনতে ইসরাইল-বংশগুলোর মধ্যে এক শত লোকের প্রতি দশ, এক হাজারের প্রতি এক শত ও দশ হাজারের প্রতি এক হাজার লোক সংগ্রহ করবো, যেন আমরা বিন্‌ইয়ামীনের গিবিয়াতে গিয়ে ইসরাইলের মধ্যে কৃত সমস্ত মূঢ়তার কাজ অনুসারে প্রতিশোধ নিতে পারি।
{20:11} এভাবে ইসরাইলের সমস্ত লোক একটি মানুষের মত একসঙ্গে জমায়েত হয়ে ঐ নগরের বিরুদ্ধে একত্র হল।
{20:12} পরে ইসরাইলের বংশগুলো বিন্‌ইয়ামীন-বংশের সর্বত্র লোক প্রেরণ করে বললো, তোমাদের মধ্যে এ কি দুষ্কর্ম হয়েছে?
{20:13} তোমরা এখন গিবিয়া-নিবাসী ঐ পাষণ্ড লোকদেরকে আমাদের হাতে তুলে দাও, আমরা তাদেরকে হত্যা করে ইসরাইল থেকে দুষ্টাচার মুছে ফেলবো, কিন্তু বিন্‌ইয়ামীনের লোকেরা আপন ভাইদের অর্থাৎ বনি-ইসরাইলদের কথা শুনতে সম্মত হল না।
{20:14} বরং বনি-ইসরাইলদের সঙ্গে যুদ্ধ করার জন্য বিন্‌ইয়ামীনীয়রা নানা নগর থেকে গিবিয়াতে গিয়ে একত্র হল।
{20:15} সেদিন নানা নগর থেকে আগত বিন্‌ইয়ামীন-বংশের ছাব্বিশ হাজার তলোয়ারধারী লোক গণনা করা হল; এরা গিবিয়া-নিবাসী সাত শত মনোনীত লোক থেকে ভিন্ন।
{20:16} আবার এসব লোকের মধ্যে সাত শত মনোনীত লোক নেটা ছিল; তাদের প্রত্যেকজন চুল লক্ষ্য করে ফিঙ্গার পাথর মারতে পারতো, লক্ষ্যচ্যুত হত না।
{20:17} বিন্‌ইয়ামীন ভিন্ন ইসরাইলের তলোয়ারধারী চার লক্ষ লোককে গণনা করা হল; এরা সকলেই যোদ্ধা ছিল।
{20:18} বনি-ইসরাইলরা উঠে বেথেলে গিয়ে আল্লাহ্‌র কাছে জিজ্ঞাসা করলো; তারা বললো, বিন্‌ইয়ামীন-বংশের লোকদের সঙ্গে যুদ্ধ করতে আমাদের মধ্যে প্রথমে কে যাবে? মাবুদ বললেন, প্রথমে যাবে এহুদা।
{20:19} তখন বনি-ইসরাইলরা খুব ভোরে উঠে গিবিয়ার সম্মুখে শিবির স্থাপন করলো।
{20:20} পরে বনি-ইসরাইলরা বিন্‌ইয়ামীনের সঙ্গে যুদ্ধ করতে বের হয়ে গেল; তাদের সঙ্গে যুদ্ধ করতে বনি-ইসরাইলরা গিবিয়ার কাছে সৈন্য রচনা করলো।
{20:21} তখন বিন্‌ইয়ামীনীয়রা গিবিয়া থেকে বের হয়ে ঐ দিনে ইসরাইলের মধ্যে বাইশ হাজার লোককে সংহার করে ভূতলশায়ী করলো।
{20:22} পরে বনি-ইসরাইলরা নিজেদেরকে আশ্বাস দিয়ে, প্রথমবার যে স্থানে সৈন্য স্থাপন করেছিল, পুনর্বার সেই স্থানে সৈন্য স্থাপন করলো।
{20:23} আর বনি-ইসরাইল উঠে গিয়ে সন্ধ্যাকাল পর্যন্ত মাবুদের সাক্ষাতে কান্নাকাটি করলো এবং তাঁর কাছে জিজ্ঞাসা করলো, আমরা আমাদের ভাই বিন্‌ইয়ামীন-বংশের লোকদের সঙ্গে যুদ্ধ করতে কি পুনর্বার যাব? মাবুদ বললেন, তার বিরুদ্ধে যাও।
{20:24} পরে বনি-ইসরাইল দ্বিতীয় দিনে বিন্‌ইয়ামীন-বংশের লোকদের বিরুদ্ধে উপস্থিত হল।
{20:25} আর বিন্‌ইয়ামীন সেই দ্বিতীয় দিনে তাদের বিরুদ্ধে গিবিয়া থেকে বের হয়ে পুনর্বার বনি-ইসরাইলদের মধ্যে আঠার হাজার লোককে সংহার করে ভূতলশায়ী করলো, এরা সকলেই তলোয়ারধারী ছিল।
{20:26} পরে সমস্ত বনি-ইসরাইল, সমস্ত লোক, বেথেলে উপস্থিত হল এবং সেই স্থানে মাবুদের সম্মুখে কান্নাকাটি করলো ও বসে রইলো এবং সেদিন সন্ধ্যা পর্যন্ত রোজা করে মাবুদের সম্মুখে পোড়ানো-কোরবানী ও মঙ্গল-কোরবানী দিল।
{20:27} সেই সময়ে আল্লাহ্‌র শরীয়ত-সিন্দুক ঐ স্থানে ছিল এবং হারুনের পৌত্র ইলিয়াসরের পুত্র পীনহস তৎসম্মুখে দণ্ডায়মান ছিলেন;
{20:28} অতএব বনি-ইসরাইল মাবুদকে এই কথা জিজ্ঞাসা করলো, আমরা আপন ভাই বিন্‌ইয়ামীন-বংশের লোকদের সঙ্গে যুদ্ধ করতে এখনও কি পুনর্বার যাব না ক্ষান্ত হব? মাবুদ বললেন, যাও, কেননা আগামীকাল আমি তোমাদের হাতে তাদেরকে তুলে দেব।
{20:29} পরে ইসরাইল গিবিয়ার চারদিকে ঘাঁটি স্থপন করলো।
{20:30} পরে তৃতীয় দিনে বনি-ইসরাইলরা বিন্‌ইয়ামীন-বংশের লোকদের বিরুদ্ধে গিয়ে অন্যান্য সময়ের মত গিবিয়ার কাছে সৈন্য সমাবেশ করলো।
{20:31} তখন বিন্‌ইয়ামীনীয়রা ঐ লোকদের বিরুদ্ধে বের হল এবং নগর থেকে দূরে আকর্ষিত হয়ে প্রথমবারের মত লোকদের আঘাত ও হত্যা করতে লাগল, বিশেষত বেথেল ও গিবিয়ার দিকে যাবার দুই রাজপথে তারা ইসরাইলের মধ্যে অনুমান ত্রিশ জনকে হত্যা করলো।
{20:32} তাতে বিন্‌ইয়ামীনীয়রা বললো, ওরা আমাদের সম্মুখে আগের মত পরাজিত হচ্ছে, কিন্তু বনি-ইসরাইলরা বলেছিল, এসো, আমরা পালিয়ে ওদেরকে নগর থেকে রাজপথে আকর্ষণ করি।
{20:33} অতএব ইসরাইলের সমস্ত লোক নিজ নিজ স্থান থেকে উঠে গিয়ে বাল্‌-তামরে সৈন্য রচনা করলো; ইতোমধ্যে ইসরাইলের লুকিয়ে থাকা লোকেরা তাদের স্থান থেকে অর্থাৎ মারে-গেবা থেকে বের হল।
{20:34} পরে সমস্ত ইসরাইল থেকে দশ হাজার মনোনীত লোক গিবিয়ার সম্মুখে আসলে ঘোরতর যুদ্ধ হল; কিন্তু ওরা জানত না যে, অমঙ্গল ওদের নিকটবর্তী।
{20:35} তখন মাবুদ ইসরাইলের সম্মুখে বিন্‌ইয়ামীনকে আঘাত করলেন, আর সেদিন বনি-ইসরাইলরা বিন্‌ইয়ামীনের পঁচিশ হাজার একশত লোককে সংহার করলো, এরা সকলেই তলোয়ারধারী ছিল।
{20:36} এভাবে বিন্‌ইয়ামীনীয়রা দেখলো যে, তারা হেরে গেছে। কারণ ইসরাইলের লোকেরা বিন্‌ইয়ামীনের কাছ থেকে পালিয়ে গিয়েছিল। এই দিকে বনি-ইসরাইল যাদেরকে গিবিয়ার বিরুদ্ধে স্থাপন করেছিল তাদের উপরে নির্ভর করেই তারা পালিয়ে যাচ্ছিল।
{20:37} ইতোমধ্যে ঐ লুকিয়ে থাকা লোকেরা তাড়াতাড়ি গিবিয়া আক্রমণ করলো, আর নগরে প্রবেশ করে তলোয়ারের আঘাতে সমস্ত লোককে আঘাত করলো।
{20:38} বনি-ইসরাইলরা ও তাদের লুকিয়ে থাকা লোকদের মধ্যে এই চিহ্ন স্থির করা হয়েছিল যে, লুকিয়ে থাকা লোকেরা নগর থেকে ধোঁয়ার মেঘ ওঠাবে।
{20:39} অতএব বনি-ইসরাইলরা যুদ্ধ করতে করতে পিছনে মুখ ফিরাল। তখন বিন্‌ইয়ামীনীয়রা তাদের অনুমান ত্রিশ জনকে আঘাত ও হত্যা করেছিল, কেননা তারা বলেছিল, প্রথম যুদ্ধের মত এবারেও ওরা আমাদের সম্মুখে আহত হল।
{20:40} কিন্তু যখন নগর থেকে স্তম্ভাকারে ধোঁয়ার মেঘ উঠতে লাগল, তখন বিন্‌ইয়ামীন পিছনে চেয়ে দেখলো, আর দেখ, সমস্ত নগর থেকে ধোঁয়া আসমানে উড়ে যাচ্ছে।
{20:41} আর বনি-ইসরাইলরাও মুখ ফিরালো; তাতে অমঙ্গল তাদের উপরে এসে পড়লো দেখে বিন্‌ইয়ামীনের লোকেরা ভীষণ ভয় পেল।
{20:42} অতএব তারা বনি-ইসরাইলদের সম্মুখে মরুভূমির পথের দিকে ফিরল; কিন্তু সেই স্থানেও যুদ্ধ তাদের অনুবর্তী হল; এবং সমস্ত নগর থেকে আগত লোকেরা সেখানে তাদেরকে সংহার করলো।
{20:43} তারা চারদিকে বিন্‌ইয়ামীনকে ঘিরে তাড়াতে লাগল এবং সূর্যোদয়-দিকে গিবিয়ার সম্মুখস্থ স্থান পর্যন্ত তাদের বিশ্রামস্থানে তাদেরকে দমন করতে লাগল।
{20:44} তাতে বিন্‌ইয়ামীনের আঠার হাজার লোক হত হল, তারা সকলেই যোদ্ধা ছিল।
{20:45} পরে অবশিষ্ট লোকেরা মরুভূমির দিকে ফিরে রিম্মোণ শৈলে পালিয়ে যেতে লাগল, আর ওরা রাজপথে তাদের অন্য পাঁচ হাজার লোককে হত্যা করলো; পরে বেগে তাদের পিছনে পিছনে তাড়া করে গিদোম পর্যন্ত গিয়ে তাদের দুই হাজার লোককে আক্রমণ করলো।
{20:46} অতএব সেদিন বিন্‌ইয়ামীনের মধ্যে তলোয়ারধারী পঁচিশ হাজার লোক হত হল; তারা সকলেই বলবান লোক ছিল।
{20:47} কিন্তু ছয় শত লোক মরুভূমির দিকে ফিরে রিম্মোণ শৈলে পালিয়ে গিয়ে সেই রিম্মোণ শৈলে চার মাস বাস করলো।
{20:48} পরে বনি-ইসরাইলরা বিন্‌ইয়ামীন-বংশের লোকদের প্রতিকূলে ফিরে নগরস্থ মানুষ ও পশু প্রভৃতি যা যা পাওয়া গেল, সেই সকলকে তলোয়ার দ্বারা আঘাত করলো; তারা যত নগর পেল, সেসব আগুনে পুড়িয়ে দিল।
{i21:1} বিন্‌ইয়ামীনীয়দের বিয়ের ব্যবস্থা
{21:1} মিস্‌পাতে বনি-ইসরাইলরা এই কসম খেয়েছিল, আমরা কেউ বিন্‌ইয়ামীনের মধ্যে কারো সঙ্গে আমাদের কন্যার বিয়ে দেব না।
{21:2} পরে লোকেরা বেথেলে এসে সন্ধ্যা পর্যন্ত সেই স্থানে আল্লাহ্‌র সম্মুখে বসে চিৎকার করে ভীষণভাবে কান্নাকাটি করলো।
{21:3} তারা বললো, হে মাবুদ, ইসরাইলের আল্লাহ্‌, আজ ইসরাইলের মধ্যে একটি বংশের লোপ হল, ইসরাইলের মধ্যে কেন এমন ঘটলো?
{21:4} পরের দিন লোকেরা প্রত্যুষে উঠে সেই স্থানে কোরবানগাহ্‌ তৈরি করলো এবং পোড়ানো-কোরবানী ও মঙ্গল-কোরবানী দিল।
{21:5} পরে বনি-ইসরাইল বললো, সমাজে মাবুদের কাছে আসে নি, ইসরাইলের সমস্ত বংশের মধ্যে এমন কে আছে? কেননা মিস্‌পাতে মাবুদের কাছে যে না আসবে, সে অবশ্য হত হবে, এই মহা কসম তারা খেয়েছিল।
{21:6} আর বনি-ইসরাইল নিজেদের ভাই বিন্‌ইয়ামীনের জন্য অনুতাপ করে বললো, ইসরাইলের মধ্য থেকে আজ একটি বংশ উচ্ছিন্ন হল।
{21:7} এখন তার অবশিষ্ট লোকদের বিয়ের বিষয়ে কি কর্তব্য? আমরা তো মাবুদের নামে এই কসম খেয়েছি যে, আমরা তাদের সঙ্গে আমাদের কন্যাদের বিয়ে দেব না।
{21:8} অতএব তারা বললো, মিস্‌পাতে মাবুদের কাছে আসে নি, ইসরাইলের এমন কোন বংশ কি আছে? আর দেখ, যাবেশ-গিলিয়দ থেকে কেউ শিবিরস্থ ঐ সমাজে আসে নি।
{21:9} সমস্ত লোককে গণনা করা হল, কিন্তু দেখ, যাবেশ-গিলিয়দ নিবাসীদের এক জনও সে স্থানে নেই।
{21:10} তাতে মণ্ডলীর বলবান লোকদের মধ্য থেকে বারো হাজার লোককে সেই স্থানে পাঠাল, আর তাদেরকে এই হুকুম করলো, তোমরা যাও, যাবেশ-গিলিয়দ নিবাসীদেরকে স্ত্রীলোক ও বালক-বালিকাদের তলোয়ার দ্বারা আঘাত কর।
{21:11} আর এই কাজ করবে; প্রত্যেক পুরুষ এবং পুরুষের পরিচয় পাওয়া প্রত্যেক স্ত্রীকে নিঃশেষে বিনষ্ট করবে।
{21:12} আর তারা যাবেশ-গিলিয়দ নিবাসীদের মধ্যে এমন চার শত কুমারী পেল, যারা পুরুষের পরিচয় পায় নি। তারা কেনান দেশস্থ শীলোর শিবিরে তাদেরকে নিয়ে আসলো।
{21:13} পরে সমস্ত মণ্ডলী লোক পাঠিয়ে রিম্মোণ শৈলে অবস্থিত বিন্‌ইয়ামীনীয়দের সঙ্গে আলাপ করলো ও তাদের কাছে সন্ধি ঘোষণা করলো।
{21:14} সেই সময়ে বিন্‌-ইয়ামীনের লোকেরা ফিরে এল, আর তারা যাবেশ-গিলিয়দস্থ যে কন্যাদেরকে জীবিত রেখেছিল, ওদের সঙ্গে তাদের বিয়ে দিল; তবুও ওদের অকুলান হল।
{21:15} আর মাবুদ ইসরাইল-বংশগুলোর মধ্যে একটি ছিদ্র করেছিলেন; এই কারণ লোকেরা বিন্‌ইয়ামীনের জন্য অনুতাপ করলো।
{21:16} পরে মণ্ডলীর প্রাচীনবর্গরা বললেন, বিন্‌ইয়ামীন থেকে স্ত্রী জাতি উচ্ছিন্ন হয়েছে, অতএব অবশিষ্ট লোকদের বিয়ে দেবার জন্য আমাদের কি কর্তব্য?
{21:17} আরও বললেন, ইসরাইলের মধ্যে একটি বংশের লোপ যেন না হয়, সেজন্য বিন্‌ইয়ামীনের ঐ রক্ষা পাওয়া লোকদের একটি উত্তরাধিকার থাকা আবশ্যক।
{21:18} কিন্তু আমরা ওদের সঙ্গে আমাদের কন্যাদের বিয়ে দিতে পারি না; কেননা বনি-ইসরাইলরা এই কসম খেয়েছে, যে কেউ বিন্‌ইয়ামীনকে কন্যা দেবে সে বদদোয়াগ্রস্ত হবে।
{21:19} শেষে তারা বললেন, দেখ, শীলোতে প্রতি বছর মাবুদের উদ্দেশে একটি উৎসব হয়ে থাকে। ওটা বেথেলের উত্তর দিকে, বেথেল থেকে যে রাজপথ শিখিমের দিকে গেছে, তার পূর্ব দিকে এবং লবোনার দক্ষিণ দিকে অবস্থিত।
{21:20} তাতে তাঁরা বিন্‌-ইয়ামীনীয়দেরকে হুকুম করলেন, তোমরা গিয়ে আঙ্গুর-ক্ষেতে লুকিয়ে থাক;
{21:21} নিরীক্ষণ কর, আর দেখ, যদি শীলোর কন্যারা দলের মধ্যে নৃত্য করতে করতে বের হয়ে আসে, তবে তোমরা আঙ্গুর-ক্ষেত থেকে বের হয়ে প্রত্যেকে শীলোর কন্যাদের মধ্য থেকে নিজ নিজ স্ত্রী ধরে নিয়ে বিন্‌ইয়ামীন দেশে প্রস্থান করো।
{21:22} আর তাদের পিতা কিংবা ভাইয়েরা যদি ঝগড়া করার জন্য আমাদের কাছে আসে, তবে আমরা তাদেরকে বলবো, তোমরা আমাদের অনুরোধে তাদেরকে দান কর; কেননা যুদ্ধের সময়ে আমরা তাদের প্রত্যেকজনের জন্য স্ত্রী পাই নি; আর তোমরাও তাদেরকে দাও নি, দিলে এখন অপরাধী হতে।
{21:23} তখন বিন্‌ইয়ামীন-বংশের লোকদের মধ্য থেকে প্রত্যেকজন নৃত্যকারিণী কন্যাদের মধ্য থেকে এক জনকে ধরে স্ত্রী হিসেবে গ্রহণ করলো। পরে নিজ নিজ অধিকারে ফিরে গেল এবং পুনর্বার নগরগুলো নির্মাণ করে সেখানে বাস করতে লাগল।
{21:24} আর সেই সময়ে বনি-ইসরাইল সেই স্থান থেকে প্রত্যেকে স্ব স্ব বংশের ও গোষ্ঠীর কাছে প্রস্থান করলো। তারা সেই স্থান থেকে বের হয়ে নিজ নিজ অধিকারে ফিরে গেল।
{21:25} সেই সময়ে ইসরাইলের মধ্যে বাদশাহ্‌ ছিল না; যার দৃষ্টিতে যা ভাল মনে হত, সে তা-ই করতো।
