{i1:1} হযরত আইউব নবীর সম্পদ ও বিপদ
{1:1} ঊষ দেশে আইউব নামে এক জন ব্যক্তি ছিলেন; তিনি সিদ্ধ ও সরল, আল্লাহ্‌ভীরু ও কুকর্মত্যাগী ছিলেন।
{1:2} তাঁর সাত পুত্রটি ও তিনটি কন্যা জন্মগ্রহণ করে।
{1:3} তাঁর সাত হাজার ভেড়া, তিন হাজার উট, পাঁচ শত জোড়া বলদ ও পাঁচ শত গাধী, এই পশুধন এবং অনেক গোলাম-বাঁদী ছিল; বস্তুত পূর্বদেশের লোকদের মধ্যে সেই ব্যক্তি সবচেয়ে মহান ছিলেন।
{1:4} তাঁর পুত্ররা প্রত্যেকে যার যার দিনে গিয়ে নিজ নিজ বাড়িতে ভোজ প্রস্তুত করতো এবং লোক পাঠিয়ে তাদের তিন বোনকেও তাদের সঙ্গে ভোজন-পান করার জন্য দাওয়াত করতো।
{1:5} পরে তাদের ভোজের দিনগুলো গত হলে আইউব তাদেরকে আনিয়ে পাক-পবিত্র করতেন, আর প্রত্যুষে উঠে তাদের প্রত্যেকের জন্য একটি করে পোড়ানো-কোরবানী দিতেন; কারণ আইউব বলতেন, কি জানি, আমার পুত্ররা গুনাহ্‌ করে মনে মনে আল্লাহ্‌কে অসম্মান করেছে। আইউব সতত এরকম করতেন।
{i1:6} হযরত আইউবের চরিত্রের উপর আঘাত
{1:6} এক দিন আল্লাহ্‌র পুত্রেরা মাবুদের সম্মুখে দণ্ডায়মান হবার জন্য উপস্থিত হলেন, তাঁদের মধ্যে শয়তানও উপস্থিত হল।
{1:7} মাবুদ শয়তানকে বললেন, তুমি কোথা থেকে আসলে? শয়তান মাবুদকে জবাবে বললো, আমি দুনিয়া পর্যটন ও সেখানে ইতস্তত ভ্রমণ করে আসলাম।
{1:8} তাতে মাবুদ শয়তানকে বললেন, আমার গোলাম আইউবের উপরে কি তোমার মন পড়েছে? কেননা তার মত সিদ্ধ ও সরল, আল্লাহ্‌ভীরু ও কুকর্মত্যাগী লোক দুনিয়াতে কেউই নেই।
{1:9} শয়তান উত্তরে মাবুদকে বললো, আইউব কি বিনা লাভে আল্লাহ্‌কে ভয় করে?
{1:10} তুমি তার চারদিকে, তার বাড়ির চারদিকে ও তার সর্বস্বের চারদিকে কি বেড়া দাও নি? তুমি তার হাতের কাজ দোয়াযুক্ত করেছ এবং তার পশুধন দেশময় ছেয়ে গেছে।
{1:11} কিন্তু তুমি একবার হাত বাড়িয়ে তার সর্বস্ব স্পর্শ কর, তবে সে অবশ্য তোমার সম্মুখেই তোমাকে অসম্মান করবে।
{1:12} তখন মাবুদ শয়তানকে বললেন, দেখ, তার সর্বস্বই তোমার হস্তগত; তুমি কেবল তার উপরে হস্তক্ষেপ করো না। তাতে শয়তান মাবুদের সম্মুখ থেকে বের হয়ে চলে গেল।
{i1:13} হযরত আইউব সর্বস্ব হারালেন
{1:13} পরে কোন এক দিন আইউবের পুত্রকন্যারা তাদের বড় ভাইয়ের বাড়িতে ভোজন ও আঙ্গুর-রস পান করছিল,
{1:14} এমন সময়ে আইউবের কাছে এক জন দূত এসে বললো, বলদেরা হাল বইছিল এবং গাধীরা তাদের পাশে চরছিল,
{1:15} ইতোমধ্যে শিবায়ীয়েরা আক্রমণ করে সেসব নিয়ে গেল এবং তলোয়ারের আঘাতে যুবকদেরকে হত্যা করলো; আপনাকে সংবাদ দিতে কেবল একা আমি রক্ষা পেয়েছি।
{1:16} সে কথা বলছিল, ইতোমধ্যে আর এক জন এসে বললো, আসমান থেকে আল্লাহ্‌র আগুন পড়ে ভেড়ার পাল ও যুবকদেরকে পুড়িয়ে দিল, তাদেরকে গ্রাস করলো; আপনাকে সংবাদ দিতে কেবল একা আমি রক্ষা পেয়েছি।
{1:17} সে কথা বলছিল, ইতোমধ্যে আর এক জন এসে বললো, কল্‌দীয়েরা তিন দল হয়ে উটের পাল আক্রমণ করে তাদেরকে নিয়ে গেল এবং তলোয়ারের আঘাতে যুবকদেরকে হত্যা করলো; আপনাকে সংবাদ দিতে কেবল একা আমি রক্ষা পেয়েছি।
{1:18} সে কথা বলছিল, ইতোমধ্যে আর এক জন এসে বললো, আপনার পুত্রকন্যা তাঁদের বড় ভাইয়ের বাড়িতে ভোজন ও আঙ্গুর-রস পান করছিল,
{1:19} আর দেখুন, মরুভূমির মধ্য থেকে একটা ভারী ঝড় উঠে গৃহটির চার কোণে লাগল, আর যুবকদের উপরে গৃহ ভেঙ্গে পড়লো। তাতে তাঁদের মৃত্যু হল; আপনাকে সংবাদ দিতে কেবল একা আমি রক্ষা পেয়েছি।
{1:20} তখন আইউব উঠে নিজের কাপড় ছিঁড়লেন, মাথা মুণ্ডন করলেন ও ভূমিতে পড়ে সেজ্‌দা করলেন,
{1:21} আর বললেন, আমি মায়ের গর্ভ থেকে উলঙ্গ এসেছি, আর উলঙ্গ সেই স্থানে ফিরে যাব; মাবুদ দিয়েছিলেন, মাবুদই নিয়েছেন; মাবুদের নাম ধন্য হোক।
{1:22} এই সমস্ত কিছু ঘটলেও আইউব গুনাহ্‌ করলেন না এবং আল্লাহ্‌র প্রতি অবিবেচনার দোষারোপ করলেন না।
{i2:1} হযরত আইউবের স্বাস্থ্যের উপর আক্রমণ
{2:1} আর এক দিন আল্লাহ্‌র পুত্ররা মাবুদের সম্মুখে দণ্ডায়মান হবার জন্য উপস্থিত হলে তাঁদের মধ্যে শয়তানও মাবুদের সম্মুখে দণ্ডায়মান হবার জন্য উপস্থিত হল।
{2:2} মাবুদ শয়তানকে বললেন, তুমি কোথা থেকে আসলে? শয়তান মাবুদকে জবাবে বললো, আমি দুনিয়া পর্যটন ও সেখানে ইতস্তত ভ্রমণ করে আসলাম।
{2:3} মাবুদ শয়তানকে বললেন, আমার গোলাম আইউবের প্রতি কি তোমার মন পড়েছে? কেননা তার মত সিদ্ধ ও সরল, আল্লাহ্‌ভীরু ও কুক্রিয়াত্যাগী লোক দুনিয়াতে কেউই নেই; সে এখনও তাঁর সিদ্ধতা রক্ষা করছে, যদিও তুমি অকারণে তাকে বিনষ্ট করতে আমাকে প্ররোচিত করেছ।
{2:4} শয়তান মাবুদকে জবাবে বললো, চামড়ার জন্য চামড়া, আর প্রাণের জন্য লোক সর্বস্ব দেবে।
{2:5} কিন্তু তুমি একবার হাত বাড়িয়ে তার অস্থি ও মাংস স্পর্শ কর, সে অবশ্য তোমার সম্মুখেই তোমাকে জলাঞ্জলি দেবে।
{2:6} মাবুদ শয়তানকে বললেন, দেখ, সে তোমার অধিকারে; কেবল তার প্রাণ থাকতে দিও।
{2:7} পরে শয়তান মাবুদের সম্মুখ থেকে বের হয়ে আইউবের আপাদমস্তকে আঘাত করে দুষ্ট স্ফোটক জন্মাল।
{2:8} তাতে তিনি একখানা খাপরা নিয়ে সর্বাঙ্গ ঘর্ষণ করতে লাগলেন, আর ভস্মের মধ্যে বসে রইলেন।
{2:9} তখন তাঁর স্ত্রী তাঁকে বললেন, তুমি কি এখনও তোমার সিদ্ধতা রক্ষা করছো? আল্লাহ্‌কে অভিশাপ দিয়ে প্রাণত্যাগ কর।
{2:10} কিন্তু তিনি তাঁকে বললেন, তুমি একটা মূঢ়া স্ত্রীর মত কথা বলছো। বল কি? আমরা আল্লাহ্‌র কাছ থেকে কি মঙ্গলই গ্রহণ করবো, অমঙ্গল গ্রহণ করবো না? এই সমস্ত বিষয়ে আইউব নিজের ওষ্ঠাধরে গুনাহ্‌ করলেন না।
{i2:11} হযরত আইউবের তিন বন্ধু
{2:11} পরে আইউবের প্রতি ঘটে যাওয়া ঐ সমস্ত বিপদের কথা তাঁর তিন জন বন্ধু শুনতে পেয়ে তাঁরা প্রত্যেকে যার যার স্থান থেকে আসলেন; তৈমনীয় ইলীফস, শূহীয় বিল্‌দদ ও নামাথীয় সোফর একত্রে পরামর্শ করে তাঁর সঙ্গে শোক করতে ও তাঁকে সান্ত্বনা দেবার জন্য তাঁর কাছে আগমন করতে স্থির করলেন।
{2:12} পরে তাঁরা দূর থেকে চোখ তুলে দেখলেন, কিন্তু তাঁকে চিনতে পারলেন না, তাতে তাঁরা চিৎকার করে কাঁদতে লাগলেন এবং প্রত্যেকে নিজ নিজ কোর্তা ছিঁড়ে যার যার মাথার উপরে আসমানের দিকে ধূলা ছড়াতে লাগলেন।
{2:13} পরে সাত দিন ও সাত রাত তাঁর সঙ্গে ভূমিতে বসে থাকলেন, তাঁকে কেউ কিছুই বললেন না; কারণ তাঁরা দেখলেন, তাঁর যাতনা কি ভীষণ!
{i3:1} হযরত আইউব তাঁর জন্মদিনকে বদদোয়া দেন
{3:1} এর পরে আইউব মুখ খুলে তাঁর জন্মদিনকে বদদোয়া দিতে লাগলেন।
{3:2} আইউব বললেন,
{3:3}  বিলুপ্ত হোক সেদিন, যেদিন আমার জন্ম হয়েছিল, সেই রাত, যে রাত বলেছিল, ‘পুত্র-সন্তান হল’।
{3:4} সেদিন অন্ধকার হোক; উপর থেকে আল্লাহ্‌ সেই দিনের স্মরণ না করুন, আলো তার উপরে বিরাজমান না হোক;
{3:5} অন্ধকারও ঘন অন্ধকার তাকে আবৃত করুক, মেঘ তাকে আচ্ছন্ন করুক, যা কিছু দিন অন্ধকার করে, তা তাকে ত্রাসযুক্ত করুক।
{3:6} সেই রাত ঘন অন্ধকারময় হোক, তা বছরের দিনগুলোর মধ্যে গণনা না করা হোক, তা মাসের সংখ্যার মধ্যে গণ্য না হোক।
{3:7} দেখ, সেই রাত বন্ধ্যা হোক, আনন্দগান তাতে প্রবেশ না করুক।
{3:8} তারা তাকে বদদোয়া দিক;, যারা দিনকে বদদোয়া দেয়, যারা লিবিয়াথনকে জাগাতে নিপুণ।
{3:9} তার সান্ধ্য নক্ষত্রগুলো অন্ধকার হোক, সে যেন আলোর অপেক্ষায় থাকলেও আলো না পায়, সে যেন ঊষার প্রথম আলো দেখতে না পায়।
{3:10} কেননা সে আমার জননীর জঠরের কবাট বন্ধ করে নি, আমার চোখ থেকে কষ্ট গুপ্ত রাখে নি।
{3:11} আমি কেন গর্ভে ইন্তেকাল করি নি? উদর থেকে পড়ামাত্র কেন প্রাণত্যাগ করি নি?
{3:12} জানুযুগল কেন আমাকে গ্রহণ করেছিল? স্তনযুগলই বা কেন আমাকে দুধ দিয়েছিল?
{3:13} তা হলে এখন শয়ন করে বিশ্রাম করতাম, নিদ্রিত হতাম, শান্তি পেতাম;
{3:14} বাদশাহ্‌রা ও দেশের মন্ত্রীদের সঙ্গে থাকতাম, যাঁরা নিজেদের জন্য ধ্বংসস্থান নির্মাণ করেছিলেন;
{3:15} বা অধিপতিদের সঙ্গে থাকতাম, যাঁদের সোনা ছিল, যাঁরা রূপা দিয়ে স্ব স্ব বাড়ি পরিপূর্ণ করতেন;
{3:16} কিংবা গুপ্ত গর্ভস্রাবের মত প্রাণহীন হতাম। দিনের আলো দেখে নি এমন শিশুর মত হতাম।
{3:17} সেই স্থানে দুষ্টরা আর উৎপাত করে না, সেই স্থানে শ্রান্ত লোকেরা বিশ্রাম পায়;
{3:18} সেখানে বন্দীরা নিরাপদে একত্র থাকে, তারা উপদ্রবকারীর চিৎকার আর শোনে না;
{3:19} সেই স্থানে ছোট বড় একই এবং গোলাম তার মালিক থেকে মুক্ত।
{3:20} দুঃখার্তকে কেন আলো দেওয়া হয়? তিক্তপ্রাণকে কেন জীবন দেওয়া হয়? তারা মৃত্যুর আকাঙক্ষা করে,
{3:21} কিন্তু তা আসে না, তারা গুপ্তধনের চেয়ে তার সন্ধান করে।
{3:22} কবর পেতে পারলে তারা আহ্লাদ করে, মহানন্দে উল্লসিত হয়।
{3:23} কেন তাকে আলো দেওয়া হয়েছে যে আলো দেখতে পায় না, তার চারদিকে আল্লাহ্‌ বেড়া দিয়েছেন।
{3:24} আমার হাহাকার আমার খাবার তুল্য হচ্ছে, আমার আর্তনাদ পানির মত ঢালা যাচ্ছে।
{3:25} আমি যা ভয় করি, তা-ই আমার ঘটে যার আশঙ্কা করি, তা-ই উপস্থিত হয়।
{3:26} আমার শান্তি নেই, বিরাম নেই, বিশ্রাম নেই; কেবলমাত্র উদ্বেগ উপস্থিত হয়।
{i4:1} ইলীফসের প্রথম কথা: হযরত আইউব গুনাহ্‌ করেছেন
{4:1} পরে তৈমনীয় ইলীফস জবাবে বললেন,
{4:2} তোমার সঙ্গে কথা বলতে চেষ্টা করলে তুমি কি কাতর হবে? কিন্তু কে কথা না বলে চুপ করে থাকতে পারে?
{4:3} দেখ, তুমি অনেককে শিক্ষা দিয়েছ, তুমি দুর্বল হাত সবল করেছ।
{4:4} তোমার কথা উচোট খাওয়া লোককে উঠিয়েছে, তুমি দুর্বল হাঁটু সবল করেছ।
{4:5} তবু এখন দুঃখ তোমার কাছে আসলে তুমি কাতর হচ্ছো; তা তোমাকে স্পর্শ করলে তুমি হতাশ হচ্ছো।
{4:6} তোমার আল্লাহ্‌ ভয় কি তোমার প্রত্যাশা নয়? তোমার পথের সিদ্ধতা কি তোমার আশাভূমি নয়?
{4:7} মনে করে দেখ, কে নির্দোষ হয়ে বিনষ্ট হয়েছে? কোথায় সরলাচারীরা উচ্ছিন্ন হয়েছে?
{4:8} আমি দেখেছি, যারা অধর্মরূপ চাষ করে, যারা অনিষ্ট বীজ বপন করে, তারা তা-ই কাটে।
{4:9} তারা আল্লাহ্‌র ফুৎকারে বিনষ্ট হয়, তাঁর কোপের নিশ্বাসে ধ্বংস হয়ে যায়।
{4:10} সিংহের গর্জন ও হিংস্র সিংহের হুঙ্কার রুদ্ধ হয়, যুব সিংহদের দাঁত ভেঙ্গে যায়।
{4:11} খাদ্যের অভাবে পশুরাজ প্রাণত্যাগ করে, সিংহীর শাবকরা ছিন্নভিন্ন হয়।
{4:12} আমার কাছে একটি কালাম গোপনে পৌঁছল, আমার কর্ণকুহরে তার কিছুটা আওয়াজ এল।
{4:13} রাত্রিকালীন স্বপ্নদর্শনে যখন ভাবনা জন্মে, সমস্ত মানুষ যখন ঘুমের গভীরে নিমগ্ন হয়,
{4:14} এমন সময়ে আমাতে ত্রাস জন্মাল ও আমি কাঁপতে লাগলাম, এতে আমার সমস্ত অস্থি কেঁপে উঠলো।
{4:15} পরে আমার সম্মুখ দিয়ে একটা বাতাস চলে গেল, আমার শরীর রোমাঞ্চিত হল।
{4:16} তা দাঁড়িয়ে থাকলো, কিন্তু আমি তার আকৃতি নির্ণয় করতে পারলাম না; একটি মূর্তি আমার দৃষ্টিগোচর হল, আমি মৃদু স্বর ও এই বাণী শুনলাম;
{4:17} “আল্লাহ্‌র সম্মুখে কোন মানুষ কি ধার্মিক হতে পারে? নিজের নির্মাতার চেয়ে মানুষ কি খাঁটি হতে পারে?
{4:18} দেখ, তিনি নিজের গোলামদেরকেও বিশ্বাস করেন না, তাঁর ফেরেশতাদের মধ্যেও ত্রুটির দোষারোপ করেন।
{4:19} তবে যারা মাটির গৃহে বাস করে, যাদের গৃহের ভিত্তিমূল ধূলিতে স্থাপিত, যারা কীটের মত মর্দিত হয় তারা কি? তারা প্রভাত ও সন্ধ্যাবেলার মধ্যে চূর্ণ হয়;
{4:20} তারা চিরতরে বিনষ্ট হয়, কেউ চিন্তা করে না।
{4:21} তাদের অন্তরের দড়ি কি খোলা যায় না? তারা জ্ঞানহীন অবস্থায় ইন্তেকাল করে।”
{5:1} তুমি ডাক দেখি, কেউ কি তোমাকে উত্তর দেবে? পবিত্রগণের মধ্যে তুমি কার আশ্রয় নেবে?
{5:2} কারণ মনস্তাপ অজ্ঞানকে নষ্ট করে, ঈর্ষা নির্বোধকে বিনাশ করে।
{5:3} আমি অজ্ঞানকে বদ্ধমূল দেখেছিলাম। তৎক্ষণাৎ তার বাড়িকে বদদোয়া দিয়েছিলাম।
{5:4} তার সন্তানদের কোন নিরাপত্তা নেই, তারা নগর-দ্বারে চূর্ণ হয়, উদ্ধারকারী কেউ নেই।
{5:5} ক্ষুধিত লোক তার শস্য খেয়ে ফেলে, কাঁটার বেড়া ভেঙে তা হরণ করে, ফাঁদ তার সম্পত্তি গ্রাস করে।
{5:6} কারণ ধূলি থেকে কষ্ট উৎপন্ন হয় না। মাটি থেকে সমস্যা জন্মে না;
{5:7} কিন্তু আগুনের স্ফুলিঙ্গ যেমন উপরে উঠে, তেমনি মানুষ সমস্যার জন্য জন্মে।
{5:8} কিন্তু আমি তো মাবুদের খোঁজ করতাম, আমার নিবেদন আল্লাহ্‌র কাছে তুলে ধরতাম।
{5:9} তিনি মহৎ মহৎ কাজ করেন, যার সন্ধান করা যায় না, অলৌকিক কাজ করেন, যার সংখ্যা গণনা করে শেষ করা যায় না।
{5:10} তিনি ভূতলে বৃষ্টি প্রদান করেন, তিনি জনপদের উপরে পানি বহান।
{5:11} তিনি নিচু অবস্থার লোকদেরকে উঁচু করেন, যারা শোকার্ত তাদের তিনি নিরাপদে রাখেন।
{5:12} তিনি ধূর্তদের কল্পনা ব্যর্থ করেন, তাদের হাত সঙ্কল্প সাধন করতে পারে না।
{5:13} তিনি জ্ঞানীদেরকে তাদের ধূর্ততায় ধরেন, কুটিলমনাদের মন্ত্রণা শীঘ্র বিফল হয়ে পড়ে।
{5:14} তারা দিনের বেলায় যেন অন্ধকারে ভ্রমণ করে, মধ্যাহ্নে রাতের বেলার মত হাত্‌ড়ে বেড়ায়।
{5:15} কিন্তু তিনি তলোয়ার থেকে, ওদের কবল থেকে, পরাক্রমীদের হাত থেকে, দরিদ্রকে নিস্তার করেন।
{5:16} এই কারণ দীনহীন আশাযুক্ত হয়, আর অধর্ম নিজের মুখ বন্ধ করে।
{5:17} দেখ, সুখী সেই ব্যক্তি, যাকে আল্লাহ্‌ অনুযোগ করেন, অতএব তুমি সর্বশক্তিমানের দেওয়া শাস্তি তুচ্ছ করো না।
{5:18} কেননা তিনি ক্ষত করেন, আবার তিনিই বেঁধে দেন, তিনি আঘাত করেন, কিন্তু তাঁরই হাত সুস্থতা দান করে।
{5:19} তিনি ছয় সঙ্কট থেকে তোমাকে উদ্ধার করবেন, সপ্ত সঙ্কটে কোন বিপদ তোমাকে স্পর্শ করবে না।
{5:20} তিনি তোমাকে দুর্ভিক্ষের সময়ে মৃত্যু থেকে, যুদ্ধের সময়ে তলোয়ারের আঘাত থেকে মুক্ত করবেন।
{5:21} জিহ্বার কশাঘাত থেকে তুমি গুপ্ত থাকবে, বিনাশ আসলে তোমার শঙ্কা হবে না।
{5:22} বিনাশ ও দুর্ভিক্ষের সময় তুমি হাসবে, বন্যপশুদের থেকে তোমার শঙ্কা হবে না।
{5:23} কারণ মাঠের পাথরের সঙ্গে তোমার সন্ধি হবে, মাঠের সমস্ত পশু তোমার সঙ্গে শান্তিতে থাকবে।
{5:24} আর তুমি জানবে, তোমার তাঁবু শান্তিযুক্ত, তুমি তোমার নিবাসে খোঁজ করলে দেখবে, কিছুই হারায় নি।
{5:25} তুমি জানবে, তোমার বংশ বহু সংখ্যক হবে, তোমার সন্তান-সন্ততি ভূমির ঘাসের মত হবে।
{5:26} যেমন যথাসময়ে শস্যের আটি তুলে নেওয়া যায়, তেমনি তুমি সমপূর্ণ আয়ু পেয়ে কবর পাবে।
{5:27} দেখ, আমরা অনুসন্ধান করেছি; এটা নিশ্চিত। তুমি এই কথা শুন, নিজের জন্য জেনে রাখ।
{i6:1} হযরত আইউবের জবাব: আমার অভিযোগ ন্যায্য
{6:1} পরে আইউব জবাবে বললেন,
{6:2} হায় যদি আমার মনস্তাপ ওজন করা হত! যদি আমার বিপদ নিক্তিতে মাপা যেত!
{6:3} তবে তা সমুদ্রের বালির চেয়েও ভারী হত, এজন্য আমার কথা অসংলগ্ন হয়ে পড়ে।
{6:4} কারণ সর্বশক্তিমানের সমস্ত তীর আমার ভিতরে প্রবিষ্ট, আমার রূহ্‌ সেই সবের বিষ পান করছে, আল্লাহ্‌র ত্রাসদল আমার বিরুদ্ধে শ্রেণীবদ্ধ।
{6:5} বন্য গাধা ঘাস পেলে কি চিৎকার করে? গরু জাব পেলে কি ডাকা-ডাকি করে?
{6:6} যার স্বাদ নেই, তা কি লবণ বিনা ভোজন করা যায়? ডিম্বের লালার কি কিছু স্বাদ আছে?
{6:7} আমার প্রাণ যা স্পর্শ করতে অসম্মত, তা-ই আমার ঘৃণিত ভক্ষ্যস্বরূপ হল।
{6:8} আঃ! আমি যেন বাঞ্ছনীয় বিষয় পেতে পারি, আল্লাহ্‌ যেন আমার আকাঙ্খার বিষয় আমাকে দেন,
{6:9} হ্যাঁ, আল্লাহ্‌ অনুগ্রহ করে আমাকে চূর্ণ করুন, হাত প্রসারণ করে আমাকে কেটে ফেলুন;
{6:10} তবু তখনও আমার সান্ত্বনা থাকবে, নির্মম যাতনায়ও আমি উল্লাস করবো, কারণ আমি পবিত্রতমের সমস্ত কালাম অস্বীকার করি নি।
{6:11} আমার শক্তি কি যে, প্রতীক্ষা করতে পারি, আমার পরিণাম কি যে, সহিষ্ণু হতে পারি?
{6:12} আমার শক্তি কি পাথরের শক্তি? আমার মাংস কি ব্রোঞ্জের?
{6:13} আমার দ্বারা কি আমার আর উপকার হতে পারে? আমা থেকে কি বুদ্ধিকৌশল দূরীভূত হয় নি?
{6:14} শীর্ণ লোকের প্রতি বন্ধুর দয়া করা কর্তব্য, পাছে সে সর্বশক্তিমানের ভয় ত্যাগ করে।
{6:15} আমার ভাইয়েরা স্রোতের মতই বিশ্বাসঘাতক, তারা স্রোতমার্গস্থ প্রণালীর মত চঞ্চল।
{6:16} সেই স্রোত তুষারের দরুন কালো রংয়ের হয়, তুষার পড়ে তার মধ্যে বিলীন হয়;
{6:17} কিন্তু উত্তপ্ত হওয়া মাত্র তা লুপ্ত হয়, গ্রীষ্ম কালে স্বস্থান থেকে তা শুকিয়ে যায়।
{6:18} সেই পথের বণ্‌িকদল পথ ছাড়ে, তারা মরুস্থানে গিয়ে বিনষ্ট হয়।
{6:19} টেমার বণ্‌িকদল দৃষ্টিপাত করলো, সাবার পথিকদল সেই সবের অপেক্ষা করলো।
{6:20} তারা প্রত্যাশা করাতে লজ্জিত হল, সেখানে আসলে তারা হতাশ হল।
{6:21} বস্তুত এখন তোমরা কিছুই নও; ত্রাস দেখে ভয় পেয়েছ।
{6:22} আমি কি বলেছিলাম, আমাকে কিছু দাও, তোমাদের সঙ্গতি থেকে আমার জন্য উপহার দাও,
{6:23} বিপক্ষের হাত থেকে আমাকে নিস্তার কর, দুর্দান্তদের হাত থেকে আমাকে মুক্ত কর!
{6:24} আমাকে শিক্ষা দাও, আমি নীরব হব; আমাকে বুঝিয়ে দাও, কিসে আমি ভুল করেছি।
{6:25} ন্যায্য কথা কেমন শক্তিশালী! কিন্তু তোমাদের তর্কে কি দোষ ব্যক্ত হয়?
{6:26} তোমরা কি শব্দের দোষ ধরবার সঙ্কল্প করছো? নিরাশ ব্যক্তির কথা তো বায়ুর মত।
{6:27} তোমরা তো এতিমের জন্য গুলিবাঁট করবে, তোমাদের বন্ধুকে বিক্রি করবে।
{6:28} এখন অনুগ্রহ করে আমার প্রতি দৃষ্টিপাত কর, আমি তোমাদের সাক্ষাতে মিথ্যা বলবো না।
{6:29} তোমরা ফিরে যাও, অন্যায় করো না; আমি বলি, ফিরে যাও, আমি ন্যায়ের পক্ষে।
{6:30} আমার জিহ্বাতে কি অন্যায় আছে? আমার রসনা কি ভাল-মন্দের স্বাদ বোঝে না?
{i7:1} আমার যাতনার অন্ত নেই
{7:1} দুনিয়াতে কি মানুষকে কঠিন পরিশ্রম করতে হয় না? তার দিনগুলো কি বেতনজীবীর দিনের মত নয়?
{7:2} গোলাম যেমন ছায়ার আকাঙ্খা করে, বেতনজীবী যেমন নিজের বেতনের অপেক্ষা করে;
{7:3} তেমনি মাসের পর মাস শূন্যতাই আমার উত্তরাধিকার; কষ্টকর সমস্ত রাত আমার জন্য নিরূপিত।
{7:4} শয়নকালে আমি বলি, কখন উঠবো? কিন্তু রাত দীর্ঘ হয়ে পড়ে, প্রভাত পর্যন্ত আমি কেবল ছট্‌ফট্‌ করতে থাকি।
{7:5} কীট ও মাটির ঢেলা আমার মাংসের আচ্ছাদন; আমার চামড়া ফেটে গেছে ও পূঁজ পড়ছে।
{7:6} তন্তুবায়ের মাকুর চেয়ে আমার আয়ু দ্রুতগামী, তা আশাবিহীন হয়ে সমাপ্ত হয়।
{7:7} স্মরণ কর, আমার জীবন শ্বাসমাত্র, আমার চোখ আর মঙ্গল দেখতে পাবে না;
{7:8} আমার দর্শনকারীর চোখ আর আমাকে দেখবে না; আমার প্রতি যখন তোমার দৃষ্টি পড়বে, আমি আর তখন থাকব না।
{7:9} মেঘ যেমন ক্ষয় পেয়ে অন্তর্হিত হয়, তেমনি যে পাতালে নামে, সে আর উঠবে না।
{7:10} সে নিজের বাড়িতে আর ফিরে আসবে না, তার স্থান আর তাকে চিনবে না।
{7:11} অতএব আমি আর মুখ বুঁজে থাকব না, আমি রূহের উদ্বেগে কথা বলবো, প্রাণের তিক্ততায় মাতম করবো।
{7:12} আমি কি সমুদ্র না তিমি যে, আমার উপরে তুমি প্রহরী রাখছ?
{7:13} আমি যখন বলি, আমার পালঙ্ক আমাকে সান্ত্বনা দেবে, আমার বিছানা দুঃখের উপশম করবে;
{7:14} তখন তুমি নানা স্বপ্নে আমাকে উদ্বিগ্ন কর, নানা দর্শনে আমাকে ত্রাসযুক্ত কর।
{7:15} তাতে আমার প্রাণ শ্বাসরোধ চায়, আমার কংকাল শরীর বেঁচে থাকার চেয়ে মরণ চায়।
{7:16} আমার প্রাণকে আমি ঘৃণা করি, আমি চিরকাল বেঁচে থাকতে চাই না; আমাকে ছাড়, কেননা আমার আয়ু নিশ্বাস মাত্র।
{7:17} মর্ত্য কি যে, তুমি তাকে মহান জ্ঞান কর, যে, তার উপরে তোমার মন পড়ে,
{7:18} যে, প্রতি প্রভাতে তুমি তার খোঁজ কর, এবং নিমিষে নিমিষে তার পরীক্ষা কর?
{7:19} তুমি কত কাল আমার উপর থেকে তোমার দৃষ্টি ফেরাবে না? মুহূর্তের জন্যেও কি আমাকে ছাড়বে না?
{7:20} হে মানুষের পাহারাদার, আমি যদি গুনাহ্‌ করে থাকি, তবে আমার কাজে তোমার কি হয়? তুমি কেন আমাকে তোমার লক্ষ্যস্থান করেছ? আমি তো নিজের ভার নিজেই হয়েছি।
{7:21} তুমি আমার অধর্ম মাফ কর না কেন? আমার অপরাধ দূর কর না কেন? আমি তো এখন ধূলিতে শয়ন করবো, তুমি সযত্নে আমার খোঁজ করবে, কিন্তু আমি থাকব না।
{i8:1} বিল্‌দদের প্রথম কথা: আইউবের তওবা করা উচিত
{8:1} পরে শূহীয় বিল্‌দদ জবাবে বললেন,
{8:2} তুমি কতক্ষণ এসব বলবে? তোমার মুখের কথা প্রচণ্ড ঝটিকার মত বইবে?
{8:3} আল্লাহ্‌ কি বিচারবিরুদ্ধ কাজ করেন? সর্বশক্তিমান কি ন্যায়বিচার বিকৃত করেন?
{8:4} তোমার সন্তানেরা যদি তাঁর বিরুদ্ধে গুনাহ্‌ করে থাকে, আর তিনি তাদেরকে তাদের অধর্মের হাতে তুলে দিয়ে থাকেন,
{8:5} তুমিই যদি সযত্নে আল্লাহ্‌র খোঁজ কর, সর্বশক্তিমানের কাছে যদি সাধ্যসাধনা কর,
{8:6} যদি নির্মল ও সরল হও, তবে তিনি এখনও তোমার জন্য জাগবেন, ও তোমার ধর্মনিবাস শান্তিযুক্ত করবেন।
{8:7} তাতে তোমার প্রথম অবস্থা ক্ষুদ্র বোধ হবে, তোমার অন্তিম দশা অতিশয় উন্নত হবে।
{8:8} আরজ করি, তুমি পূর্বকালীন লোককে জিজ্ঞাসা কর, তাদের পিতৃগণের অনুসন্ধান-ফলে মনোযোগ কর।
{8:9} কেননা আমরা গতকালের লোক, কিছুই জানি না; দুনিয়াতে আমাদের আয়ু ছায়াস্বরূপ।
{8:10} ওরা কি তোমাকে শিক্ষা দেবে না ও তোমাকে বলবে না? ওদের অন্তঃকরণ থেকে কি এই কথা বের হবে না?
{8:11} “কাদা মাটি ছাড়া কি নল বৃদ্ধি পেতে পারে? নল-খাগ্‌ড়া কি পানি ছাড়া বাড়তে পারে?
{8:12} যখন তা তেজস্বী থাকে, কাটা না যায়, তখন অন্য সকল ঘাসের আগে শুকিয়ে যায়।
{8:13} যারা আল্লাহ্‌কে ভুলে যায়, সেই সবের একই গতি; আল্লাহ্‌বিহীন লোকের আশা বিনষ্ট হয়।
{8:14} তার ভরসা উচ্ছিন্ন হয়, তার আশ্রয় মাকড়সার জালমাত্র।
{8:15} সে তার বাড়িতে নির্ভর করবে, কিন্তু তা স্থির থাকবে না, সে শক্ত করে ধরলেও তা থাকবে না।
{8:16} সে সূর্যের সাক্ষাতে সতেজ থাকে, বাগানে তার কোমল শাখা ছড়িয়ে যায়।
{8:17} প্রস্তররাশিতে তার শিকড় জড়িত হয়, সে পাথরের মধ্যে বেঁচে থাকে,
{8:18} তবু যখন সে স্বস্থান থেকে উৎপাটিত হয়, তখন সেই স্থান তাকে অস্বীকার করে বলবে, আমি তো তোমাকে দেখি নি।
{8:19} দেখ, এই তার সুখের পথগুলো; পরে ধূলি থেকে অন্যেরা উঠবে।”
{8:20} দেখ, আল্লাহ্‌ সিদ্ধকে পরিত্যাগ করেন না, আর তিনি দুর্বৃত্তদের হাত ধরে রাখেন না।
{8:21} এখনও তিনি তোমার মুখ হাসিতে পূর্ণ করবেন, তোমার ওষ্ঠাধর হর্ষধ্বনিতে পূর্ণ করবেন।
{8:22} তোমার বিদ্বেষীরা লজ্জিত হবে, দুষ্টদের বাসস্থান বিনষ্ট হবে।
{i9:1} হযরত আইউবের জবাব
{9:1} তখন আইউব জবাবে বললেন,
{9:2} আমি নিশ্চয় জানি, তা-ই বটে, আল্লাহ্‌র কাছে মানুষ কিভাবে ধার্মিক হতে পারে?
{9:3} সে যদি তাঁর সঙ্গে বাদানুবাদ করতে চায়, তবে হাজার কথার মধ্যে তাঁকে একটিরও উত্তর দিতে পারে না?
{9:4} তিনি চিত্তে জ্ঞানবান ও বলে পরাক্রান্ত; তাঁর প্রতিরোধ করে কে পার পেয়েছে?
{9:5} তিনি পর্বতমালাকে স্থানান্তর করেন, তারা তা জানে না, তিনি ক্রোধে তাদেরকে উল্টিয়ে ফেলেন।
{9:6} তিনি দুনিয়াকে তার স্থান থেকে কম্পমান করেন, তার সমস্ত স্তম্ভ টলটলায়মান হয়।
{9:7} তিনি সূর্যকে বারণ করলে সে উদিত হয় না, তিনি তারাগণকে আলোকহীন করেন।
{9:8} তিনি একাকী আসমান বিস্তার করেন, সাগরের ঢেউয়ের উপর দিয়ে হাঁটেন।
{9:9} তিনি সপ্তর্ষি, মৃগশীর্ষ ও কৃত্তিকা নক্ষত্রের, এবং দক্ষিণস্থ কক্ষ সকলের নির্মাণকর্তা।
{9:10} তিনি মহৎ মহৎ কাজ করেন, যা সন্ধানের অতীত, অলৌকিক কাজ করেন, যার সংখ্যা গণনা করা যায় না।
{9:11} দেখ, তিনি আমার সম্মুখ দিয়ে যান, আমি তাঁকে দেখতে পাই না; কাছ দিয়ে চলেন, আমি তাঁকে চিনতে পারি না।
{9:12} দেখ, তিনি কেড়ে নেন, কে তাঁকে নিবারণ করবে? কে বা তাঁকে বলবে, ‘তুমি কি করছো’?
{9:13} আল্লাহ্‌ নিজের ক্রোধ সম্বরণ করবেন না, রাহবের সহায়রা তাঁর পদতলে নত হয়।
{9:14} তবে আমি কিভাবে তাঁকে উত্তর দেব? কেমন করে কথা বেছে তাঁকে বলবো?
{9:15} ধার্মিক হলেও আমি জবাব দিতে পারি না, আমার প্রতিবাদীর কাছে আমি অবশ্যই করুণা চাইব।
{9:16} আমি ডাকলে যদিও তিনি উত্তর দেন, তবুও তিনি যে আমার ডাকে কান দেন, আমার এমন বিশ্বাস জন্মাবে না।
{9:17} কেননা তিনি আমাকে ঝড়ে ভেঙে ফেলেন, অকারণে পুনঃ পুনঃ ক্ষতবিক্ষত করেন।
{9:18} তিনি আমাকে শ্বাস টানতে দেন না, বরং তিক্ততায় পরিপূর্ণ করেন।
{9:19} যদি শক্তির প্রতিযোগিতা হয়, দেখ, তিনি শক্তিশালী, বিচারের কথা হলে, কে তাকে ডাকবে?
{9:20} যদিও আমি ধার্মিক হই, আমার কথাই আমাকে দোষী করবে; যদিও আমি সিদ্ধ হই, তা-ই আমার কুটিলতার প্রমাণ হবে।
{9:21} আমি সিদ্ধ, আমি নিজেকে চিনি না, আমি আমার জীবনকে ঘৃণা করি।
{9:22} সকলই তো সমান, তাই আমি বলি, তিনি সিদ্ধ ও দুর্জন উভয়কে সংহার করেন।
{9:23} কশা যদি হঠাৎ মানুষকে মেরে ফেলে, তিনি নির্দোষের পরীক্ষার সময় হাসবেন।
{9:24} দুনিয়াকে দুর্জনের হাতে তুলে দেওয়া হয়েছে, তিনি তার বিচারকর্তাদের মুখ আচ্ছাদন করেন, যদি না করেন, তবে এই কাজ কে করে?
{9:25} আমার সমস্ত দিন ডাক পিয়নের চেয়েও দ্রুতগামী; সেসব উড়ে যায়, মঙ্গলের দর্শন পায় না।
{9:26} সেসব চলে যায়, যেমন দ্রুতগামী-নৌকা চলে, যেমন ঈগল পাখি খাদ্যের উপরে এসে পড়ে।
{9:27} যদি বলি, আমি মাতম ভুলে যাব, মুখের বিষণ্নতা দূর করবো, প্রসন্নচিত্ত হব,
{9:28} তবুও আমার সকল ব্যথাকে আমি ভয় করি, আমি জানি, তুমি আমাকে নির্দোষ গণ্য করবে না।
{9:29} আমাকেই দোষী হতে হবে, তবে কেন বৃথা পরিশ্রম করবো?
{9:30} যদি সাবান দিয়ে শরীর মার্জন করি, যদি ক্ষার দিয়ে হাত পরিষ্কার করি,
{9:31} তবুও তুমি আমাকে ডোবায় ডুবিয়ে দেবে, আমার নিজের কাপড়ও আমাকে ঘৃণা করবে।
{9:32} কেননা তিনি আমার মত মানুষ নন যে, তাঁকে উত্তর দিই, যে, তাঁর সঙ্গে একই বিচারস্থানে যেতে পারি;
{9:33} আমাদের মধ্যে এমন কোন মধ্যস্থ নেই, যিনি আমাদের উভয়ের মধ্য বিচার করবেন।
{9:34} তিনি আমার উপর থেকে তাঁর দণ্ড দূর করুন, তাঁর ভীষণতা আমাকে ব্যাকুল না করুক;
{9:35} তাতে আমি কথা বলবো, তাঁকে ভয় করবো না। কেননা আমি জানি, আমি নিজেকে যেরকম ভাবি সেরকম নই।
{10:1} আমি বেঁচে থেকে ক্লান্ত হয়েছি; আমি আমার দুঃখের কথা মুক্তকণ্ঠে বলবো, আমি প্রাণের তিক্ততায় কথা বলবো।
{10:2} আমি আল্লাহ্‌কে বলবো, আমাকে দোষী করো না; আমার সঙ্গে কি কারণে ঝগড়া করছো, তা আমাকে জানাও।
{10:3} এটি কি ভাল যে, তুমি জুলুম করবে? তোমার হস্তনির্মিত বস্তু তুমি তুচ্ছ করবে? দুষ্টদের মন্ত্রণায় খুশি হবে?
{10:4} তোমার চোখ কি মানুষের চোখ? তোমার দৃষ্টি কি মানুষের দৃষ্টির মত?
{10:5} তোমার আয়ু কি মানুষের আয়ুর মত? তোমার বছরগুলো কি মানুষের দিনগুলোর মত?
{10:6} সেজন্য কি আমার অপরাধের অনুসন্ধান করছো, আমার গুনাহ্‌র খোঁজ করছো?
{10:7} তুমি তো জান, আমি দুষ্ট নই, এবং তোমার হাত থেকে উদ্ধারকারী কেউ নেই।
{10:8} তোমার হাত আমাকে গড়েছে, নির্মাণ করেছে, আমার সর্বাঙ্গ সুসংযুক্ত করেছে, তবুও তুমি আমাকে সংহার করছো।
{10:9} স্মরণ কর, তুমি মাটির পাত্রের মত করে আমাকে গড়েছ, আবার আমাকে কি ধুলিতে বিলীন করবে?
{10:10} তুমি কি দুধের মত আমাকে ঢাল নি? ছানার মত কি আমাকে ঘনীভূত কর নি?
{10:11} তুমি আমাকে চামড়া ও মাংসে সজ্জিত করেছ, অস্থি ও শিরা দিয়ে আমাকে বুনেছ;
{10:12} তুমি আমাকে জীবন দান করেছ ও অটল মহব্বত প্রকাশ করেছ, তোমার তত্ত্বাবধানে আমার রূহ্‌ পালিত হচ্ছে।
{10:13} তবু এ সবই মনোমধ্যে গুপ্ত করে রেখেছ; আমি জানি এই তোমার মনোবাসনা।
{10:14} আমি গুনাহ্‌ করলে তুমি আমার প্রতি লক্ষ্য করবে, আমার অপরাধ মাফ করবে না।
{10:15} আমি যদি দুষ্ট হই, আমার সন্তাপ হবে! যদি ধার্মিক হই, মাথা তুলতে পারব না, আমি অবমাননায় পরিপূর্ণ হয়েছি, আর নিজের দুঃখ দেখছি।
{10:16} মাথা তুললে তুমি সিংহের মত আমাকে শিকার করবে, আবার আমার বিরুদ্ধে নিজেকে আশ্চর্য দেখাবে।
{10:17} তুমি আমার বিপরীতে নতুন নতুন সাক্ষী উপস্থিত করবে, আমার প্রতি তোমার বিরক্তি বাড়াবে; নতুন নতুন সৈন্যদল আমার প্রতিকূলে নিয়ে আসবে।
{10:18} কেন আমাকে গর্ভ থেকে বের করেছিলে? আমি সেখানে প্রাণত্যাগ করতাম, কারো দৃষ্টিগোচর হতাম না।
{10:19} আমার যদি জন্ম না হত, জঠর থেকেই কবরে নেওয়া হত।
{10:20} আমার দিন কি অল্প নয়? অতএব ক্ষান্ত হও, আমাকে ছাড়, ক্ষণকাল সান্ত্বনা লাভ করি,
{10:21} যে পর্যন্ত আমি সেই স্থানে না যাই, যেখান থেকে আর ফিরে আসব না। তা ঘন অন্ধকার ও মৃত্যুচ্ছায়ার দেশ,
{10:22} সেই দেশ ঘোর অন্ধকার, অন্ধকারময়, তা মৃত্যুচ্ছায়ায় ব্যপ্ত, পারিপাট্য-বিহীন, সেখানে আলো অন্ধকারের সমান।
{i11:1} সোফরের প্রথম কথা: আইউবের দোষের শাস্তি হওয়া উচিত
{11:1} পরে নামাথীয় সোফর জবাবে বললেন,
{11:2} এত কথার কি কোন উত্তর দেওয়া যাবে না? বাচালকে কি ধার্মিক বলা যাবে?
{11:3} তোমার দর্পে কি মানুষেরা নীরব থাকবে? তুমি বিদ্রূপ করলে কি কেউ তোমাকে লজ্জা দেবে না?
{11:4} তুমি আল্লাহ্‌কে বলছো, “আমার চালচলন শুদ্ধ, আমি তোমার দৃষ্টিতে খাঁটি।”
{11:5} আহা! আল্লাহ্‌ একবার কথা বলুন, তিনি তোমার বিরুদ্ধে তাঁর মুখ খুলুন,
{11:6} তিনি প্রজ্ঞার গূঢ় তত্ত্ব তোমাকে জ্ঞাত করুন, কারণ বুদ্ধিকৌশল বহুবিধ; জেনো, আল্লাহ্‌ তোমার অপরাধের অনেকটা ছেড়ে দেন।
{11:7} তুমি কি অনুসন্ধান দ্বারা আল্লাহ্‌কে পেতে পার? সর্বশক্তিমানের সম্পূর্ণ তত্ত্ব জানতে পার?
{11:8} সে তত্ত্ব আসমানের চেয়েও উঁচু; তুমি কি করতে পার? তা পাতালের চেয়েও গভীর; তুমি কি তা জানতে পার?
{11:9} দুনিয়া থেকেও তার আয়তন দীর্ঘ, সমুদ্র থেকেও তার পরিসর অনেক বেশি।
{11:10} তিনি যদি হঠাৎ এসে বন্দী করেন, যদি বিচার সভা করেন, তবে তাঁকে কে নিবারণ করতে পারে?
{11:11} কেননা তিনি অসার লোকদেরকে জানেন, আলোচনা না করেও অধর্ম দেখেন।
{11:12} কিন্তু অসার মানুষ জ্ঞানহীন, সে জন্ম থেকে বন্য গাধার বাচ্চার মত।
{11:13} তুমি যদি তোমার অন্তর স্থির কর, যদি তাঁর অভিমুখে অঞ্জলি প্রসারণ কর;
{11:14} হাতে অধর্ম থাকলে যদি তা দূর কর, অন্যায়কে তোমার আবাসে বাস করতে না দাও;
{11:15} তবে তুমি তোমার মুখ বিনা কলঙ্কে তুলতে পারবে, তুমি সুস্থির থাকবে, ভয় করবে না।
{11:16} কারণ তুমি তোমার কষ্ট ভুলে যাবে, তা প্রবাহিত পানির মতই মনে হবে।
{11:17} তোমার জীবন মধ্যাহ্ন হতেও বিমল হবে। অন্ধকার হলেও তা প্রভাতের মত হবে।
{11:18} তুমি সাহস করবে, কারণ প্রত্যাশা আছে, চারদিকে তত্ত্ব নিয়ে নির্ভয়ে শয়ন করবে।
{11:19} আর তুমি শয়ন করবে, কেউ তোমাকে ভয় দেখাবে না, বরং অনেকে তোমার কাছে ফরিয়াদ করবে।
{11:20} কিন্তু দুষ্টদের চোখ নিস্তেজ হবে, তাদের আশ্রয় বিনষ্ট হবে, তাদের আশা প্রাণত্যাগে পরিণত হবে।
{i12:1} হযরত আইউবের জবাব: আমি হাসির পাত্র হয়েছি
{12:1} পরে আইউব জবাবে বললেন,
{12:2} অবশ্য তোমরাই সেই লোক, যাদের সঙ্গে প্রজ্ঞা মরে যাবে!
{12:3} কিন্তু তোমাদের মত আমারও বুদ্ধি আছে; তোমাদের থেকে আমি নিকৃষ্ট নই; বাস্তবিক, এরকম কথা কে না জানে?
{12:4} আমি প্রতিবেশীর হাসির পাত্র হয়েছি; আল্লাহ্‌কে ডাকলে তিনি যাকে উত্তর দিতেন, সেই ধার্মিক সিদ্ধ ব্যক্তি হাসির পাত্র হয়েছে।
{12:5} বিলাসী লোকেরা বিপদকে তুচ্ছ জ্ঞান করে; এই বিপদ তাদের জীবনে ঘটবে, শীঘ্রই যাদের চরণ পিছলে যাবে।
{12:6} দস্যুদের তাঁবু শান্তিযুক্ত, আল্লাহ্‌কে যারা ক্রুদ্ধ করে, তারা নির্বিঘ্নে থাকে, আল্লাহ্‌ তাদের হাতে ধন দেন।
{12:7} পশুদেরকে জিজ্ঞাসা কর, তারা তোমাকে শিক্ষা দেবে; আসমানের পাখিদেরকে প্রশ্ন কর, তারা তোমাকে বলে দেবে;
{12:8} দুনিয়াকে বল, সে তোমাকে শিক্ষা দেবে, সমুদ্রের সমস্ত মাছ তোমাকে বলে দেবে।
{12:9} এসব দেখে কে না জানে যে, মাবুদেরই হাতই এসব সম্পন্ন করেছে;
{12:10} তাঁরই হাতে সমস্ত জীবের প্রাণ, সমস্ত মানব জাতির রূহ্‌ রয়েছে।
{12:11} রসনা যেমন খাদ্যের আস্বাদ নেয়, তেমনি কান কি কথার পরীক্ষা করে না?
{12:12} প্রাচীনদের কাছে প্রজ্ঞা আছে, দীর্ঘায়ু ব্যক্তির কাছে সৎ বিবেচনা আছে।
{12:13} তাঁরই কাছে প্রজ্ঞা ও পরাক্রম আছে, পরামর্শ ও বুদ্ধি তাঁরই।
{12:14} দেখ, তিনি ভেঙ্গে ফেললে আর গড়া যায় না, তিনি মানুষকে রুদ্ধ করলে মুক্ত করা যায় না।
{12:15} দেখ, তিনি পানি বন্ধ করে রাখলে তা শুকিয়ে যায়, পানি বর্ষণ করলে তা দুনিয়াকে লণ্ডভণ্ড করে।
{12:16} বল ও বুদ্ধিকৌশল তাঁর, ভ্রান্ত ও ভ্রান্তি উৎপাদনকারী তাঁর।
{12:17} তিনি মন্ত্রীদেরকে সর্বস্বহীন করে নিয়ে যান, তিনি বিচারকর্তাদের বুদ্ধি নাশ করেন,
{12:18} তিনি বাদশাহ্‌দের কর্তৃত্ববন্ধন মুক্ত করেন, তাদের কোমরে বন্দীর কোমরবন্ধনী বেঁধে দেন,
{12:19} ইমামদেরকে সর্বস্বহীন করে নিয়ে যান, প্রতাপশালীদের পদচ্যুত করেন।
{12:20} তিনি বিশ্বস্তদের কথা অন্যথা করেন, বৃদ্ধদের বিবেচনা হরণ করেন।
{12:21} তিনি কর্তাদের উপরে ঘৃণা ঢেলে দেন, বিক্রমীদের কোমরবন্ধনী খুলে ফেলেন।
{12:22} তিনি অন্ধকার থেকে নিগূঢ়তত্ত্ব প্রকাশ করেন, মৃত্যুচ্ছায়াকে আলোর মধ্যে আনয়ন করেন।
{12:23} তিনি জাতিদেরকে মহান করেন, আবার বিনাশ করেন, জাতিদেরকে প্রসারিত করেন, আবার নিয়ে যান।
{12:24} তিনি দুনিয়ার লোকদের নেতাদের হৃদয় হরণ করেন, পথহীন মরুভূমিতে তাদেরকে ভ্রমণ করান।
{12:25} তারা পথভ্রষ্ট হয়ে ঘুরে বেড়ায়, তবুও আলো পায় না; তিনি তাদেরকে মাতালের মত ভ্রমণ করান।
{13:1} দেখ, এসব আমি স্বচক্ষে দেখেছি, এসব স্বকর্ণে শুনে বুঝেছি।
{13:2} তোমরা যা জান, আমিও জানি, আমি তোমাদের থেকে নিকৃষ্ট নই।
{13:3} কিন্তু আমি সর্বশক্তিমানের সঙ্গে কথা বলতে চাই, আল্লাহ্‌র সঙ্গে আমার মামলা নিয়ে তর্ক করতে চাই।
{13:4} কিন্তু তোমরা তো কেবলই মিথ্যা কথা রচনা কর, তোমরা সকলে অকর্মণ্য চিকিৎসক।
{13:5} আহা! তোমরা একেবারে নীরব হয়ে থাকতে, তবে সেটাই হত তোমাদের প্রজ্ঞা।
{13:6} আরজ করি, আমার যুক্তি শোন, আমার মুখনিঃসৃত তর্কে মন দাও।
{13:7} তোমরা কি আল্লাহ্‌র পক্ষে অন্যায়পূর্ণ কথা বলবে? তাঁর পক্ষে কি প্রতারণাপূর্ণ কথা বলবে?
{13:8} তোমরা কি তাঁর মুখাপেক্ষা করবে? আল্লাহ্‌র পক্ষে কি ঝগড়া করবে?
{13:9} তিনি তোমাদের পরীক্ষা করলে কি মঙ্গল হবে? মানুষ যেমন মানুষকে ভুলায়, তেমনি তোমরা কি তাঁকে ভুলাবে?
{13:10} তিনি তোমাদেরকে অবশ্য অনুযোগ করবেন, যদি তোমরা গোপনে মুখাপেক্ষা কর।
{13:11} তাঁর মহত্ব কি তোমাদেরকে ত্রাসযুক্ত করবে না? তাঁর ভয়ংকরতায় কি তোমরা ভয় পাও না?
{13:12} তোমাদের স্মরণীয় শ্লোকমালা ছাইয়ের মত অর্থহীন, তোমাদের সমস্ত দুর্গ কাদার মত নরম।
{13:13} নীরব হও; আমাকে ছাড়, আমিই বলি, আমার যা হয় হোক।
{13:14} আমি কেন নিজকে বিপদগ্রস্ত করবো? কেন আমার প্রাণ আমার হাতে রাখবো?
{13:15} যদি তিনি আমাকে বধও করেন, তবুও আমি তাঁর অপেক্ষা করবো, কিন্তু তাঁর সম্মুখে আমার পথের সমর্থন করবো।
{13:16} এও আমার উদ্ধারে পরিণত হবে; কেননা আল্লাহ্‌বিহীন লোক তাঁর সম্মুখে আসে না।
{13:17} মনোযোগ দিয়ে আমার কথা শোন, আমার নিবেদন তোমাদের কর্ণগোচর হোক।
{13:18} দেখ, আমি আমার যুক্তি বিন্যাস করলাম; আমি জানি যে, আমি নির্দোষ হবো।
{13:19} বিচারে কে আমার প্রতিবাদ করবে? করলে আমি নীরব হয়ে প্রাণত্যাগ করবো।
{13:20} তুমি কেবল দু’টি কাজ আমার প্রতি করো না, তাতে আমি তোমার সম্মুখ থেকে লুকাব না;
{13:21} তোমার হাত আমা থেকে দূরে সরিয়ে নাও, তোমার ভীষণতা আমাকে ভয় না দেখাক;
{13:22} তখন তুমি ডেকো, আমি উত্তর দেব, কিংবা আমি কথা বলবো, তুমি উত্তর দিও।
{13:23} আমার অপরাধ ও গুনাহ্‌ কত? আমার অধর্ম ও গুনাহ্‌ আমাকে জানাও।
{13:24} তুমি কেন তোমার মুখ লুকাচ্ছ? কেন আমাকে তোমার দুশমন বলে ভাবছ?
{13:25} তুমি কি বায়ুচালিত পাতাকে ভয় দেখাবে? তুমি কি শুকনো ঘাসকে তাড়না করবে?
{13:26} কারণ তুমি আমার বিরুদ্ধে তিক্ত কথা লিখেছ, আমাকে যৌবনের অপরাধের ফলভোগ করাচ্ছ;
{13:27} তুমি আমার চরণ শিকল দিয়ে বেঁধে রেখেছ, আমার সমস্ত পথে লক্ষ্য রাখছ, আমার পাদমূলের চারদিকে সীমানা বাঁধছ।
{13:28} আমি ক্ষয়শীল গলিত বস্তুর মত, আমি পোকায় কেটে ফেলা কাপড়ের মত।
{14:1} মানুষ, স্ত্রীলোকের গর্ভজাত সকলে, অল্পায়ু ও উদ্বেগে পরিপূর্ণ।
{14:2} সে ফুলের মত প্রস্ফুটিত হয়ে ম্লান হয়, সে ছায়ার মত চলে যায়, স্থির থাকে না;
{14:3} তবু তুমি কি এই রকম প্রাণীর প্রতি চোখ মেলবে? আমাকে তোমার সঙ্গে কি বিচারে আনবে?
{14:4} নাপাক থেকে পাক-পবিত্রতার উৎপত্তি কে করতে পারে? এক জনও পারে না।
{14:5} তার আয়ুর দিন নিরূপিত, তার মাসের সংখ্যা তোমার কাছে আছে, তুমি তার অলঙ্ঘনীয় সীমা স্থাপন করেছ।
{14:6} অন্যত্র দৃষ্টিপাত কর, সে বিশ্রাম ভোগ করুক, বেতনজীবীর মত নিজের দিন ভোগ করুক।
{14:7} কারণ গাছের আশা আছে, ছিন্ন হলে তা পুনর্বার পল্লবিত হবে, তার কোমল শাখার অভাব হবে না।
{14:8} যদিও মাটিতে তার মূল পুরানো হয়, ভূমিতে তার গুঁড়ি মরে যায়,
{14:9} অথচ পানির গন্ধ পেলে তা পল্লবিত হয়, নতুন চারার মত শাখাবিশিষ্ট হয়।
{14:10} কিন্তু মানুষ মরলে ক্ষয় পায়; মানুষ প্রাণত্যাগ করে কোথায় থাকে?
{14:11} সমুদ্র থেকে পানি চলে যায়, নদী শুকিয়ে গিয়ে মরে যায়;
{14:12} তদ্রূপ মানুষ শয়ন করলে আর উঠে না, যতদিন আসমান লুপ্ত না হয়, সে জাগবে না, নিদ্রা থেকে জাগরিত হবে না।
{14:13} হায়, তুমি আমাকে পাতালে লুকিয়ে রেখো, গুপ্ত রেখো, যতদিন তোমার ক্রোধ গত না হয়; আমার জন্য সময় নিরূপণ কর, আমাকে স্মরণ কর।
{14:14} মানুষ মৃত্যুর পরে কি পুনর্জীবিত হবে? আমি আমার পরিশ্রমের সমস্ত দিন প্রতীক্ষা করবো, যে পর্যন্ত আমার মৃত্যু না হয়।
{14:15} পরে তুমি আহ্বান করবে ও আমি উত্তর দেব। তুমি তোমার হস্তকৃতের প্রতি মমতা করবে।
{14:16} কিন্তু এখন তুমি আমার প্রতিটি পদক্ষেপ গণনা করছো; কিন্তু আমার গুনাহ্‌র প্রতি কি লক্ষ্য রাখ না?
{14:17} আমার অধর্ম থলিতে বন্ধ ও সীলমোহরকৃত, তুমি আমার অপরাধ বেঁধে রাখছ।
{14:18} সত্যিই পর্বতের ক্ষয় হয়ে বিলুপ্ত হয়, শৈলও তার স্থান থেকে সরে যায়,
{14:19} পানি পাষাণকেও ক্ষয় করে, তার বন্যা ভূমির ধূলি ভাসিয়ে নিয়ে যায়; তদ্রূপ তুমি মানুষের আশা ক্ষয় করছো।
{14:20} তুমি তাকে পরাজিত করছো, তাতে সে চিরতরে চলে যায়, তুমি তার চেহারা বদলে দিয়ে তাকে দূর করছো।
{14:21} তার সন্তানেরা গৌরবান্বিত হলে সে তা জানে না, তারা অবনত হলে সে তা টের পায় না।
{14:22} কেবল তার নিজের মাংস ব্যথিত হয়, তার নিজের প্রাণ ব্যাকুল হয়।
{i15:1} ইলীফসের দ্বিতীয় কথা: আইউব ধর্মনিন্দা করেছেন
{15:1} পরে তৈমনীয় ইলীফস জবাবে বললেন,
{15:2} জ্ঞানবান কি বাতাসের মত জ্ঞান সহ জবাব দেবে? সে কি পূর্বীয় বায়ুতে উদর পূর্ণ করবে?
{15:3} সে কি অনর্থক কথায় ঝগড়া করবে? সে কি নিষ্ফল কথা বলবে?
{15:4} তুমি তো আল্লাহ্‌ভয় ছেড়ে দিচ্ছ, তাঁর কাছে মুনাজাত করা কমিয়ে দিয়েছ।
{15:5} তোমারই মুখ তোমারই অপরাধ ব্যক্ত করে, তুমি ধূর্তভাবে কথা বলতে নিজেকে মনোনীত করছো।
{15:6} তোমারই মুখ তোমাকে দোষী করছে, আমি নই; তোমারই ওষ্ঠাধর তোমার বিরুদ্ধে প্রমাণ দিচ্ছে।
{15:7} মানুষের মধ্যে তুমি কি প্রথমজাত? পর্বতমালার আগে কি তোমার জন্ম হয়েছিল?
{15:8} তুমি কি আল্লাহ্‌র গূঢ় মন্ত্রণা শুনেছ? সমস্ত প্রজ্ঞা কি তুমি সীমাবদ্ধ করেছ?
{15:9} আমরা যা না জানি, এমন কিছু কি জান? আমাদের যা অজ্ঞাত, এমন কি বুঝ?
{15:10} পক্ককেশ ও বৃদ্ধেরা আমাদের মধ্যে আছেন, তাঁরা তোমার পিতার চেয়েও বৃদ্ধ।
{15:11} আল্লাহ্‌র সান্ত্বনা কথা কি তোমার জ্ঞানে ক্ষুদ্র? তোমার সঙ্গে কোমল আলাপ কি ক্ষুদ্র?
{15:12} তোমার মন কেন তোমাকে বিপথে টানে? তোমার চোখ কেন ক্রোধ প্রকাশ করে?
{15:13} তুমি তো আল্লাহ্‌র বিরুদ্ধে তোমার রূহ্‌ ফেরাচ্ছ, সেই রকম কথা মুখ থেকে বের করছে।
{15:14} মানুষ কি যে, সে পবিত্র হতে পারে? স্ত্রীর গর্ভজাত মানুষ কি ধার্মিক হতে পারে?
{15:15} দেখ, তিনি তাঁর পবিত্রগণেও বিশ্বাস করেন না, তাঁর দৃষ্টিতে আকাশও নির্মল নয়।
{15:16} তবে যে ঘৃণার্হ ও ভ্রষ্ট, যে জন পানির মত অধর্ম পান করে, সে কি!
{15:17} আমি তোমাকে বলি, আমার কথা শুন, আমি যা দেখেছি তা প্রচার করবো।
{15:18} জ্ঞানীরা তা প্রকাশ করেছেন, তাঁদের পিতৃলোক থেকে পেয়ে গুপ্ত রাখেন নি,
{15:19} কেবল তাঁদেরকেই দেশ দেওয়া হয়েছিল, তাঁদের মধ্যে অপর লোক ভ্রমণ করতো না।
{15:20} দুষ্কর্মকারী সারা জীবন কষ্ট পায়, দুর্দান্তের আয়ু নির্ধারিত আছে।
{15:21} তার কর্ণকুহরে ত্রাসের আওয়াজ আছে, সুখের সময়ে বিনাশক তাকে আক্রমণ করে।
{15:22} সে বিশ্বাস করে না যে, অন্ধকার থেকে সে ফিরে এল, সে তলোয়ারের জন্য নির্ধারিত।
{15:23} সে খাদ্যের চেষ্টায় ভ্রমণ করে, বলে, তা কোথায়? সে জানে, অন্ধকারের দিন তার সন্নিকট।
{15:24} সঙ্কট ও মনস্তাপ তাকে ভয় দেখায়, যুদ্ধের সাজে সজ্জিত বাদশাহ্‌র মত বিপদ তার বিরুদ্ধে প্রবল হয়।
{15:25} কারণ সে আল্লাহ্‌র বিরুদ্ধে হাত বাড়িয়েছে, সর্বশক্তিমানের বিরুদ্ধে আস্ফালন করেছে;
{15:26} সে ঘাড় শক্ত করে তাঁর বিরুদ্ধে ধাবিত হচ্ছে; তার মোটা ঢাল নিয়ে দৌড়াচ্ছে।
{15:27} যেহেতু সে নিজের মেদে মুখ ঢাকত, সে তার কোমর হৃষ্টপুষ্ট করতো;
{15:28} সে বাস করতো উৎসন্ন নগরে, সেসব বাড়িতে, যাতে কেউ বাস করতো না, যা প্রস্তররাশি হবার জন্য নির্ধারিত ছিল।
{15:29} সে ধনী হবে না, তার সম্পত্তি থাকবে না; তাদের ফল ভূমিতে নুইয়ে পড়বে না।
{15:30} সে অন্ধকার থেকে প্রস্থান করবে না; আগুনের শিখা তার শাখা শুকিয়ে ফেলবে, সে তার মুখের নিশ্বাসে উড়ে যাবে।
{15:31} সে ভ্রান্ত হয়ে শূন্যতায় বিশ্বাস না করুক, কেননা অসারতাই তার বেতন হবে;
{15:32} কালের আগেই তার পরিশোধ হবে, তার শাখা সতেজ হবে না।
{15:33} আঙ্গুরলতার মত তার কাঁচা ফল ঝরে পড়বে, জলপাই গাছের মত তার ফুল ঝরে পড়বে।
{15:34} দুষ্ট লোকদের মণ্ডলী বন্ধ্যা হবে, আগুন উৎকোচ-তাঁবুগুলো গ্রাস করবে।
{15:35} তারা অনিষ্ট গর্ভে ধারণ করে, অন্যায় প্রসব করে, তাদের উদরে প্রতারণা প্রস্তুত হয়।
{i16:1} আইউবের জবাব: আমার হাতে জুলুম নেই
{16:1} পরে আইউব জবাবে বললেন,
{16:2} আমি এরকম অনেক কথা শুনেছি; তোমরা সকলে কষ্টদায়ক সান্ত্বনাকারী।
{16:3} বাতাসের মত কথাবার্তার কি শেষ হয়? উত্তর দিতে তোমাকে কিসে উত্তেজিত করে? আমিও তোমাদের মত কথা বলতে পারি;
{16:4} আমার প্রাণের মত যদি তোমাদের প্রাণ হত, আমি তোমাদের বিরুদ্ধে কথা জুড়তে পারতাম; তোমাদের বিরুদ্ধে মাথা নাড়তে পারতাম।
{16:5} কিন্তু মুখ দ্বারা তোমাদেরকে সবল করতাম, আমার ওষ্ঠের সান্ত্বনায় তোমাদের শান্তি হত।
{16:6} কথা বললেও আমার যন্ত্রণা কমে না, নীরব থাকলেও কি উপশম হয়? কিন্তু তিনি আমাকে অবসন্ন করেছেন;
{16:7} তুমি আমার সমস্ত মণ্ডলী উৎসন্ন করেছ।
{16:8} তুমি আমাকে ধরেছ, আর তা-ই আমার প্রতিকূলে সাক্ষ্য দিচ্ছে; আমার কৃশতা আমার বিরুদ্ধে উঠছে; আমার মুখের উপরে প্রমাণ দিচ্ছে।
{16:9} সে ক্রোধে আমাকে বিদীর্ণ ও আমাকে তাড়না করেছে, সে আমার প্রতি দন্ত ঘর্ষণ করেছে, আমার বিপক্ষে আমার বিরুদ্ধে চোখ রক্তবর্ণ করে।
{16:10} লোকে আমার বিরুদ্ধে মুখ খুলে হা করে, ধিক্কারপূর্বক আমার গালে চপেটাঘাত করে, তারা আমার বিরুদ্ধে সমাগত হয়।
{16:11} আল্লাহ্‌ আমাকে অন্যায়কারীর কাছে তুলে দেন, আমাকে দুষ্টদের হাতে ফেলে দেন।
{16:12} আমি শান্তিতে ছিলাম, তিনি আমাকে ভেঙেছেন, ঘাড় ধরে আমাকে আছাড় মেরেছেন, আমাকে তাঁর লক্ষ্য হিসেবে স্থাপন করেছেন।
{16:13} তাঁর তীরন্দাজেরা আমাকে বেষ্টন করে, তিনি আমার যকৃৎ বিদীর্ণ করেন, করুণা করেন না, তিনি মাটিতে আমার পিত্ত ঢালেন।
{16:14} তিনি বারবার আমাকে ভেঙ্গে ফেলেন, তিনি বীরের মত আমার বিরুদ্ধে দৌড়ে আসেন।
{16:15} আমি নিজের চামড়ার উপরে চট পরেছি, ধুলাতে আমার মাথা কলুষিত করেছি।
{16:16} কাঁদতে কাঁদতে আমার মুখ বিকৃত হয়েছে, ঘন অন্ধকার আমার চোখের পাতার উপরে আছে;
{16:17} তবুও আমার হাতে জুলুমের দাগ নেই। আর আমার মুনাজাত বিশুদ্ধ।
{16:18} হে দুনিয়া! তুমি আমার রক্ত আচ্ছাদন করো না; আমার ক্রন্দনে নীরব থেক না।
{16:19} দেখ, এখনও আমার সাক্ষ্য বেহেশতে আছে, আমার সাক্ষী ঊর্ধ্বস্থানে থাকেন।
{16:20} আমার বন্ধুরা আমাকে বিদ্রূপ করে; আল্লাহ্‌র উদ্দেশে আমার চোখ অশ্রুপাত করে;
{16:21} যেন তিনি আল্লাহ্‌র কাছে মানুষের পক্ষে কথা বলেন, যেমন মানুষ বন্ধুর পক্ষে কথা বলেন।
{16:22} কেননা আর কয়েক বছর গত হলে যে পথে গেলে আমি ফিরব না, সেই পথে যাব।
{17:1} আমার জীবন শেষ হয়েছে, আমার আয়ু আসন্ন, কবর আমার জন্য প্রস্তুত।
{17:2} সত্যি, বিদ্রূপকারীরা আমার নিকটস্থ, তাদের বিরোধ আমার চোখের সম্মুখে আছে।
{17:3} আরজ করি, তুমি অঙ্গীকার কর, তোমার কাছে তুমিই আমার জামিন হও; আর কে আছে যে, আমার জামিন হবে?
{17:4} তুমি এদের অন্তর বুদ্ধিরহিত করেছ, তাই এদেরকে উন্নত করবে না।
{17:5} যে ব্যক্তি লুটের মালের মত তার বন্ধুদেরকে অর্পণ করে, তার সন্তানদের চোখ অন্ধ হবে।
{17:6} তিনি আমাকে লোকদের হাসির পাত্র করেছেন, লোকে যার মুখে থুথু ফেলে, আমি এমন হলাম।
{17:7} আমার চোখ মনস্তাপে নিস্তেজ হয়েছে, আমার সর্বাঙ্গ ছায়ার মত হয়েছে।
{17:8} এতে সরল লোকেরা চমৎকৃত হবে, দুষ্টদের বিরুদ্ধে নির্দোষ লোকেরা উত্তেজিত হয়ে উঠবে।
{17:9} কিন্তু ধার্মিক তার নিজের পথে অগ্রসর হবে, যার হাত পাক-পবিত্র, সে উত্তরোত্তর প্রবল হবে।
{17:10} কিন্তু তোমরা সকলে এখন ফিরে এসো, তোমাদের মধ্যে কাউকেও জ্ঞানবান দেখি না।
{17:11} আমার আয়ু গত, আমার অভিপ্রায় সকল ভেঙ্গে গেছে, আমার সমস্ত মনোবাসনা ভেঙ্গে গেছে।
{17:12} এরা রাতকে দিন করে, আলোকে অন্ধকারের নিকটস্থ বলে।
{17:13} যদি আমার ঘর বলে পাতালের অপেক্ষা করি, যদি অন্ধকারে আমার বিছানা পেতে থাকি,
{17:14} যদি ক্ষয়কে বলে থাকি, তুমি আমার পিতা, কীটকে বলে থাকি, তুমি আমার মা ও বোন;
{17:15} তবে আমার আশা কোথায়? আর আমার আশা কে দেখতে পাবে?
{17:16} তা কি পাতালের অর্গল পর্যন্ত নেমে যাবে? আমার সঙ্গে তা কি ধুলায় মিশে যাবে না?
{i18:1} বিল্‌দদের দ্বিতীয় কথা: আল্লাহ্‌ দুষ্টতার শাস্তি দেন
{18:1} পরে শূহীয় বিল্‌দদ জবাবে বললেন,
{18:2} তোমরা কত কাল মুখের কথা ধরতে জাল পাতবে? বিবেচনা কর, পরে আমরা জবাব দেব।
{18:3} আমরা কি জন্য পশু হিসেবে গণিত হয়েছি, তোমাদের দৃষ্টিতে নাপাক হয়েছি?
{18:4} তুমি তো ক্রোধে নিজেকে বিদীর্ণ করছো, তোমার জন্য কি দুনিয়া ত্যাগ করা যাবে? শৈলকে কি স্বস্থান থেকে সরিয়ে দিতে হবে?
{18:5} দুষ্টের আলো তো নির্বাপিত হবে, তার আগুনের শিখা নিস্তেজ হবে।
{18:6} তার তাঁবুতে আলো অন্ধকার হয়ে যাবে, তার উপরিস্থ প্রদীপ নিভে যাবে।
{18:7} তার বলের গতি খর্ব করা যাবে, সে নিজের পরামর্শ দ্বারাই নিপাতিত হবে।
{18:8} সে তো নিজের পদসঞ্চারে জালের মধ্যে চালিত হয়, সে ফাঁস-কলের উপর দিয়ে গমন করে।
{18:9} তার পাদমূল ফাঁদে আট্‌কে যাবে, সে ফাঁদে ধরা পড়বে।
{18:10} তার জন্য ফাঁস ভূমিতে লুকিয়ে আছে, তার জন্য পথে কল পাতা আছে।
{18:11} চারদিকে নানা রকম ত্রাস তাকে ভয় দেখাবে, পদে পদে তাকে তাড়না করবে।
{18:12} তার বল ক্ষুধায় ক্ষীণ হবে, বিপদ তার পাশে অবস্থিত থাকবে।
{18:13} তা তার দেহের সমস্ত অঙ্গ ভোজন করবে; মৃত্যুর জ্যেষ্ঠ সন্তান তার সর্বাঙ্গ গিলে ফেলবে;
{18:14} সে তার বিশ্বাস-স্থল তাঁবু থেকে উৎপাটিত, এবং ত্রাস-বাদশাহ্‌র কাছে নীত হবে।
{18:15} তার সঙ্গে সম্পর্কহীনেরা তার তাঁবুতে বাস করবে, তার বাসস্থানে গন্ধক ছড়ান যাবে।
{18:16} নিচে তার মূল শুকিয়ে যাবে, উপরে তার শাখা ম্লান হবে।
{18:17} দুনিয়া থেকে তার স্মৃতি মুছে যাবে, এবং পথে তার নাম থাকবে না।
{18:18} সে আলো থেকে অন্ধকারে দূরীকৃত হবে, সে সংসার থেকে বিতাড়িত হবে;
{18:19} স্বজাতীয়দের মধ্যে তার পুত্র কি পৌত্র থাকবে না, তার প্রবাসস্থানে কেউই অবশিষ্ট থাকবে না,
{18:20} তার দুর্দশায় পশ্চিমদেশীয়েরা স্তম্ভিত হবে, পূর্বদেশীয়েরা ভয়ে রোমাঞ্চিত হবে।
{18:21} সত্যিই, অন্যায়কারীদের বসতি এরকম; যে আল্লাহ্‌কে জানে না, তার দশা এ রকমই হবে।
{i19:1} হযরত আইউবের জবাব: আমি জানি আমার মুক্তিদাতা জীবিত
{19:1} পরে আইউব জবাবে বললেন,
{19:2} তোমরা কতক্ষণ আমার প্রাণে কষ্ট দেবে? কথার আঘাতে আমাকে চূর্ণ করবে?
{19:3} এই দশবার আমাকে তিরস্কার করেছ; আমার প্রতি নিষ্ঠুর ব্যবহারে তোমাদের লজ্জা নেই।
{19:4} যা হোক, যদি আমি ভুল করে থাকি, তবে সেই ভুলের ফল আমারই।
{19:5} তোমরা কি নিতান্তই আমার উপরে অহংকার করবে? আমার বিরুদ্ধে আমার গ্লানির দোহাই দেবে?
{19:6} এখন জান, আল্লাহ্‌ আমার প্রতি অন্যায় করেছেন, তাঁর জালে আমাকে ঘিরেছেন।
{19:7} এমন কি যখন আমার প্রতি অন্যায় হচ্ছে বলে কান্নাকাটি করি, উত্তর পাই না; আর্তনাদ করি, কিন্তু বিচার হচ্ছে না।
{19:8} তিনি অলঙ্ঘনীয় প্রাচীর দ্বারা আমার পথ রুদ্ধ করেছেন, আমার সমস্ত পথ অন্ধকারে ঢেকে দিয়েছেন।
{19:9} তিনি আমার গৌরব-বসন খুলে নিয়েছেন, আমার মাথার মুকুট হরণ করেছেন।
{19:10} তিনি চারদিক থেকে আমাকে ভেঙ্গে ফেলেছেন, আমি মারা গেলাম; আমার আশা তিনি গাছের মত শিকড়সুদ্ধ তুলে ফেলেছেন।
{19:11} তিনি আমার বিরুদ্ধে ক্রোধ প্রজ্বলিত করেছেন, আমাকে এক জন বিপক্ষের মত গণনা করেছেন।
{19:12} তাঁর সমস্ত সৈন্য একসঙ্গে আসছে; তারা আমার বিরুদ্ধে জোট বাঁধছে, আমার তাঁবুর চারদিকে শিবির স্থাপন করেছে।
{19:13} তিনি আমার জ্ঞাতিদের আমা থেকে দূরে রেখেছেন, আমার পরিচিতেরা অপরিচিতের মত হয়েছে।
{19:14} আমার আত্মীয়রা আমাকে ত্যাগ করেছে, আমার বন্ধুরা আমাকে ভুলে গেছে।
{19:15} আমার বাড়ির প্রবাসীরা ও আমার বাঁদীরা আমাকে অপরিচিতের মত জ্ঞান করে, আমি তাদের দৃষ্টিতে বিজাতীয় হয়েছি।
{19:16} আমার গোলামকে ডাকি, সে আমাকে জবাব দেয় না, যদিও আমি নিজের মুখে তাকে ফরিয়াদ করি।
{19:17} আমার নিঃশ্বাস আমার স্ত্রীর ঘৃণিত, আমার আর্তস্বর আমার সহোদরেরা ঘৃণা করে।
{19:18} বালকেরাও আমাকে অবজ্ঞা করে, আমি উঠলে তারা আমার বিরুদ্ধে কথা বলে।
{19:19} আমার সুহৃদ সকলে আমাকে ঘৃণা করে, আমার প্রিয়পাত্রেরা আমার প্রতি বিমুখ।
{19:20} আমার চামড়ায় ও মাংসে অস্থি সংলগ্ন হয়েছে, আমি দন্তের চামড়াবিশিষ্ট হয়ে বেঁচে আছি।
{19:21} হে আমার বন্ধুগণ, আমাকে কৃপা কর, কৃপা কর, কেননা আল্লাহ্‌র হাত আমাকে স্পর্শ করেছে।
{19:22} আল্লাহ্‌র মত করে কেন আমাকে তাড়না কর? আমার মাংস না খেয়ে কি ক্ষান্ত হবে না?
{19:23} আহা, আমার সমস্ত কথা যদি লেখা হয়! সেসব যদি কিতাবে বিরচিত হয়!
{19:24} যদি লোহার লেখনী ও সীসা দ্বারা পাষাণে খোদাই-করা হয়ে অনন্তকাল থাকে!
{19:25} কিন্তু আমি জানি, আমার মুক্তিদাতা জীবিত; তিনি শেষে ধূলিকণার উপরে উঠে দাঁড়াবেন।
{19:26} আর আমার চামড়া এভাবে বিনষ্ট হওয়ার পর, তবু আমি মাংসবিহীন হয়ে আল্লাহ্‌কে দেখব।
{19:27} আমি তাঁকে আমার সপক্ষ দেখব, আমারই চোখ দেখবে, অন্যে নয়। বুকের মধ্যে আমার অন্তর ক্ষীণ হচ্ছে।
{19:28} তোমরা যদি বল, আমরা কেমন করে ওকে তাড়না করবো? কারণ ওর মধ্যেই গণ্ডগোলের মূল দেখতে পাওয়া যায়।
{19:29} তবে তলোয়ারের ভয় তোমাদের থাকা উচিত, কেননা আল্লাহ্‌র ক্রোধ তলোয়ারের দণ্ড নিয়ে আসে, তাঁর বিচার আছে, এই কথা তোমাদের জানা উচিত।
{i20:1} সোফরের দ্বিতীয় কথা: দুষ্টদের আনন্দ ক্ষণস্থায়ী
{20:1} নামাথীয় সোফর জবাবে বললেন,
{20:2} আমার চিন্তা জবাব দিতে আমাকে উত্তেজিত করে, কারণ আমি অধৈর্য হলাম।
{20:3} আমি নিজের অপমানসূচক উপদেশ শুনলাম, আমার বুদ্ধি থেকে রূহ্‌ আমাকে উত্তর যোগায়।
{20:4} তুমি কি এই কথা জান না যে, কালের আরম্ভ থেকে, দুনিয়াতে মানুষের স্থাপনের সময় থেকে,
{20:5} দুষ্টদের আনন্দগান ক্ষণকাল মাত্র স্থায়ী, আল্লাহ্‌বিহীন লোকদের হর্ষ নিমেষকাল মাত্র স্থায়ী?
{20:6} তার মহত্ব যদি আসমান পর্যন্ত উঠে, তার মাথা যদি মেঘ স্পর্শ করে,
{20:7} তবুও সে তার বিষ্ঠার মত চিরতরে বিনষ্ট হবে; যারা তাকে দেখতো, তারা বলবে, সে কোথায়? সে স্বপ্নের মতই মিলিয়ে যাবে, নিরুদ্দেশ হবে;
{20:8} সে রাত্রিকালীন দর্শনের মত দূরীকৃত হবে।
{20:9} যে চোখ তাকে দেখতো, তা আর দেখবে না, তার বাসস্থান আর তাকে দেখবে না।
{20:10} তার সন্তানেরা দরিদ্রদের কাছে দয়া চাইবে, তার হাত তার সম্পত্তি ফিরিয়ে দেবে।
{20:11} তার অস্থি যৌবনের তেজে পরিপূর্ণ, কিন্তু তার সঙ্গে তাও ধুলায় শয়ন করবে।
{20:12} যদিও নাফরমানী তার মুখে মিষ্ট লাগে, আর সে তা জিহ্বার নিচে লুকিয়ে রাখে,
{20:13} যদিও ভালবেসে তা ত্যাগ না করে, কিন্তু মুখের মধ্যে রেখে দেয়;
{20:14} তবুও তার খাদ্য উদরে গিয়ে বিকৃত হয়, তার দিল কালসাপের বিষস্বরূপ হয়।
{20:15} সে ধন গ্রাস করেছে, আবার তা বমন করবে; আল্লাহ্‌ তার উদর থেকে তা বের করবেন।
{20:16} সে সাপের বিষ চুষবে, বিষধরের জিহ্বা তাকে সংহার করবে।
{20:17} সে নদীগুলোর প্রতি দৃষ্টিপাত করবে না, মধু ও দধিপ্রবাহী সমস্ত স্রোত দেখবে না।
{20:18} সে তার পরিশ্রমের ফল ফিরিয়ে দেবে, গ্রাস করবে না, সে নিজের লব্ধ সম্পত্তি অনুসারে আমোদ করবে না।
{20:19} কারণ সে দরিদ্রদেরকে উৎপীড়ন ও ত্যাগ করতো, সে যা নির্মাণ করে নি, এমন বাড়ি-ঘর কেড়ে নিত।
{20:20} তার উদরে শান্তি হত না, সে তার অভীষ্ট বস্তুর কিছুই রক্ষা করতে পারবে না।
{20:21} তার গ্রাসে কিছু অবশিষ্ট থাকতো না, অতএব তার সুদশা থাকবে না।
{20:22} সে পূর্ণ প্রাচুর্যের সময়ে কষ্টে পড়বে, নির্যাতিত সকলের হাত তাকে আক্রমণ করবে।
{20:23} সে যখন নিজের উদর পূর্ণ করতে উদ্যত হয়, আল্লাহ্‌ তার উপরে তাঁর গজবের আগুন নিক্ষেপ করবেন, তার ভোজনকালে তার উপরে তা বর্ষণ করবেন।
{20:24} সে লোহার অস্ত্র থেকে পালিয়ে যাবে, কিন্তু ব্রোঞ্জের ধনুর্বাণে বিদ্ধ হবে।
{20:25} সে তীর টানলে তা তার অঙ্গ থেকে বের হয়, তার পিত্ত থেকে চক্‌মকে তীরের ফলা বের হয়, নানা রকম ত্রাস তাকে আক্রমণ করে।
{20:26} তার ধন হিসেবে সমুদয় অন্ধকার সঞ্চিত হয়, বিনা প্ররোচনায় আগুন তাকে গ্রাস করবে। তার তাঁবুতে অবশিষ্ট সকলই ভস্ম করবে।
{20:27} আসমান তার অপরাধ ব্যক্ত করবে, দুনিয়া তার প্রতিকূলে উঠবে।
{20:28} তার বাড়ির সম্পত্তি উড়ে যাবে, তা আল্লাহ্‌র ক্রোধের দিনে গলে যাবে।
{20:29} এটাই আল্লাহ্‌ থেকে দুষ্ট মানুষের লভ্য অংশ, এটাই আল্লাহ্‌ নিরূপিত তার অধিকার।
{i21:1} হযরত আইউবের জবাব: দুষ্টরা প্রায়ই শাস্তি পায় না
{21:1} পরে আইউব জবাবে বললেন,
{21:2} তোমরা মন দিয়ে আমার কথা শোন, তা-ই তোমাদের সান্ত্বনা দেবে।
{21:3} আমার প্রতি সহিষ্ণু হও, আমিই কথা বলি; আমার কথনের পরে তুমি বিদ্রূপ করো।
{21:4} আমার কাতরোক্তি কি মানুষের কাছে? আমার মন অধৈর্য হবে না কেন?
{21:5} তোমরা আমার প্রতি নিরীক্ষণ কর, স্তব্ধ হও, তোমাদের মুখে হাত দাও।
{21:6} আমার দুর্দশার কথা মনে পড়লেই আমি ভয় পাই, আমার মাংস কাঁপতে থাকে।
{21:7} দুর্জনেরা কেন জীবিত থাকে, কেন বৃদ্ধ হয়, আবার কেন ঐশ্বর্যে শক্তিশালী হয়?
{21:8} তাদের সন্তান-সন্তুতি তাদের সম্মুখে, তাদের সঙ্গে, তাদের বংশধরেরা তাদের সম্মুখে বৃদ্ধি পায়।
{21:9} তাদের বাড়ি শান্তিযুক্ত ও ভয়শূন্য থাকে, তাদের উপরে আল্লাহ্‌র দণ্ড নেই।
{21:10} তাদের ষাঁড় সঙ্গম করলে তা ব্যর্থ হয় না; গাভীর গর্ভসঞ্চার হলে তার গর্ভপাত হয় না।
{21:11} তারা নিজ নিজ শিশুদের ভেড়া পালের মত বাইরে চালায়, তাদের সন্তানেরা নৃত্য করে।
{21:12} তারা তবল ও বীণা বাদ্য করে, বাঁশীর আওয়াজ শুনলে আনন্দ করে।
{21:13} তারা সুখে তাদের আয়ু যাপন করে। পরে এক নিমিষের মধ্যে পাতালে নামে।
{21:14} তবুও তারা আল্লাহ্‌কে বলে, “তুমি আমাদের কাছ থেকে দূর হও, কারণ আমরা তোমার পথ জানতে চাই না।
{21:15} সর্বশক্তিমান কে যে আমরা তার সেবা করবো? তাঁর কাছে মুনাজাত করলে আমাদের কি লাভ?”
{21:16} দেখ, তাদের সৌভাগ্য তাদের হস্তগত নয়, দুষ্টদের পরামর্শ আমা থেকে দূরবর্তী।
{21:17} কতবার দুষ্টদের প্রদীপ নির্বাপিত হয়? কতবার তাদের বিপদ ঘটে, এবং আল্লাহ্‌ ক্রোধে এমন কষ্ট বণ্টন করেন যে,
{21:18} তারা বায়ুর সম্মুখস্থ শুকনো ঘাসের মত, ও ঝটিকা বিতাড়িত তুষের মত হয়?
{21:19} তোমরা বল, আল্লাহ্‌ মানুষের সন্তানদের জন্য তার অধর্ম সঞ্চয় করেন। তিনি তাকেই অধর্মের ফল দিন, তা হলে সে তা বুঝতে পারবে,
{21:20} তার নিজের চোখ তার বিনাশ দেখুক, সে সর্বশক্তিমানের ক্রোধ পান করুক।
{21:21} কারণ যখন তার মাসের সংখ্যা শেষ হবে, তখন নিজের ভাবী কুলে তার কি সন্তোষ থাকবে?
{21:22} কেউ কি আল্লাহ্‌কে জ্ঞান শিক্ষা দেবে? তিনি তো ঊর্ধ্ববাসীদেরও শাসন করেন।
{21:23} কেউ সম্পূর্ণ বলবান অবস্থায় মরে, সব রকম বিশ্রাম ও শান্তি থাকতে মরে।
{21:24} তার সমস্ত ভাণ্ড দুধে পরিপূর্ণ, তার অস্থির মজ্জা সতেজ থাকে।
{21:25} আর কেউ বা প্রাণে তিক্ত হয়ে মরে, মঙ্গলের আস্বাদ পায় না।
{21:26} এরা উভয়ে সমভাবে ধুলায় শায়িত হয়, উভয়ে কীটে আচ্ছন্ন হয়।
{21:27} দেখ, আমি তোমাদের সমস্ত চিন্তা জানি, আমার বিরুদ্ধে তোমাদের অন্যায় সমস্ত সঙ্কল্প জানি।
{21:28} তোমরা বলছো, “সেই ভাগ্যবানের বাড়ি কোথায়? সেই দুর্জনদের বসতির তাঁবু কোথায়?”
{21:29} তোমরা কি পথিকদেরকে জিজ্ঞাসা কর নি? ওদের চিহ্নগুলো কি জান না?
{21:30} বিনাশের দিন পর্যন্ত দুর্জন রক্ষিত হয়, ক্রোধের দিন পর্যন্ত তারা উত্তীর্ণ হয়।
{21:31} তার সম্মুখে তার পথ কে প্রকাশ করবে? তার কাজের ফল তাকে কে দেবে?
{21:32} আর সে কবরে নীত হবে, লোকে তার কবর-স্থান পাহারা দেবে।
{21:33} উপত্যকার মাটি তার সুখতর বোধ হবে, তারপর সকলে তার অনুগামী হবে, তার আগেও অসংখ্য লোক তদ্রূপ ছিল।
{21:34} তবে কেন আমাকে অনর্থক সান্ত্বনা দিচ্ছ? তোমাদের উত্তরে তো কেবল অসত্য রয়েছে।
{i22:1} ইলীফসের তৃতীয় কথা: আইউবের দুষ্টতা ভীষণ
{22:1} পরে তৈমনীয় ইলীফস জবাবে বললেন,
{22:2} মানুষ কি আল্লাহ্‌র উপকারী হতে পারে? বরং বিবেচক নিজেরই উপকারী হয়।
{22:3} তুমি ধার্মিক হলে কি সর্বশক্তিমানের আনন্দ হয়? তুমি সিদ্ধ আচরণ করলে কি তাঁর লাভ হয়?
{22:4} তিনি কি তোমার ভয়হেতু তোমাকে অনুযোগ করেন, সেজন্য কি তোমার সঙ্গে বিচারে প্রবৃত্ত হন?
{22:5} তোমার দুষ্কর্ম কি বিস্তর নয়? তোমার অপরাধের সীমা নেই।
{22:6} তুমি অকারণে নিজের ভাইয়ের কাছ থেকে বন্ধক নিতে, তুমি বস্ত্রহীনের বস্ত্র হরণ করতে।
{22:7} তুমি পরিশ্রান্তকে পান করতে পানি দিতে না, ক্ষুধিতকে আহার দিতে অস্বীকার করতে।
{22:8} কিন্তু দেশ বলবান লোকেরই অধিকার ছিল, সম্মানের পাত্রই তাতে বাস করতো।
{22:9} তুমি বিধবাদেরকে খালি হাতে বিদায় করতে, পিতৃহীনদের বাহু চূর্ণ করা হত।
{22:10} এই কারণে তোমার চতুর্দিকে ফাঁদ আছে, আকস্মিক ত্রাস তোমাকে ভয় দেখায়।
{22:11} অন্ধকার হয়েছে, তুমি দেখতে পাচ্ছ না, পানির বন্যা তোমাকে আচ্ছন্ন করেছে।
{22:12} আল্লাহ্‌ কি উচ্চতম বেহেশতে থাকেন না? দেখ, তারাগুলো কত উঁচুতে আছে!
{22:13} কিন্তু তুমি বলছো, আল্লাহ্‌ কি জানেন? অন্ধকারে থেকে তিনি কি শাসন করেন?
{22:14} নিবিড় মেঘ তার অন্তরাল, তিনি দেখেন না, তিনি আসমানের উপরে ঘুরে বেড়ান।
{22:15} তুমি কি প্রাচীনকালের সেই পথ ধরবে, যার পথিকরা দুর্জন ছিল?
{22:16} তাদের তো অকালে নিয়ে যাওয়া হল, তাদের ভিত্তিমূল বন্যায় ভেসে গেল।
{22:17} তারা আল্লাহ্‌কে বলতো, আমাদের কাছ থেকে দূর হও; সর্বশক্তিমান আমাদের কি করবেন?
{22:18} তবু তিনি তাদের বাড়ি উত্তম দ্রব্যে পূর্ণ করতেন; কিন্তু দুষ্টদের পরামর্শ আমা থেকে দূরবর্তী।
{22:19} এই দেখে ধার্মিকরা আনন্দ করে, নির্দোষ লোকে ওদেরকে ঠাট্টা করে বলে,
{22:20} “সত্যই আমাদের দুশমনদের বিনষ্ট হয়েছে, আগুন ওদের অবশিষ্ট সম্পদ গ্রাস করেছে।”
{22:21} আরজ করি, আল্লাহ্‌র সঙ্গে পরিচিত হও, শান্তি পাবে; তা হলে মঙ্গল তোমাদের কাছে আসবে।
{22:22} তাঁর মুখ থেকে ব্যবস্থা গ্রহণ কর, তাঁর কালাম হৃদয়ের মধ্যে রাখ।
{22:23} সর্বশক্তিমানের প্রতি ফিরলে তুমি সংগঠিত হবে, তোমার নিবাস থেকে অন্যায় দূর কর।
{22:24} যদি ধুলার মধ্যে তোমার সোনা ফেলে দাও, স্রোতের মধ্যে তোমার ওফীরের সোনা ফেলে দাও;
{22:25} তবে সর্বশক্তিমানই তোমাদের সোনা হবেন, তোমার উজ্জ্বল রূপাস্বরূপ হবেন।
{22:26} তখন তুমি সর্বশক্তিমানে আনন্দ করবে, আল্লাহ্‌র প্রতি মুখ তুলতে পারবে;
{22:27} তাঁর কাছে ফরিয়াদ করবে, তিনি তোমার কথা শুনবেন, তুমি তোমার সমস্ত মানত পূর্ণ করবে।
{22:28} তুমি কিছু মনস্থ করলে তা তোমার পক্ষে সফল হবে, তোমার পথে আলো আলো প্রদান করবে।
{22:29} অবনত হলে তুমি বলবে, উন্নতি হবে, আর তিনি অধোমুখের উদ্ধার করবেন।
{22:30} যে ব্যক্তি নির্দোষ নয়, তাকেও তিনি উদ্ধার করবেন, তোমার হাতের পাক-পবিত্রতায় সে উদ্ধার পাবে।
{i23:1} হযরত আইউবের জবাব: আমার অভিযোগ তিক্ত
{23:1} তখন আইউব জবাবে বললেন,
{23:2} আজও আমার মাতম তীব্র, আমার কাতরতা থেকে আমার অসুখ ভারী,
{23:3} আহা! যদি তাঁর উদ্দেশ পেতে পারি, যদি তার আসনের কাছে যেতে পারি,
{23:4} তবে আমি তাঁর সম্মুখে আমার বিচার বর্ণনা করবো, আমি নানা যুক্তিতর্কে আমার মুখ পূর্ণ করবো।
{23:5} তিনি কি কি কথায় উত্তর দেবেন, তা জানবো, তিনি আমাকে কি বলবেন, তা বুঝবো।
{23:6} তিনি কি তাঁর মহাপরাক্রমে আমার সঙ্গে উত্তর প্রত্যুত্তর করবেন? না, তিনি আমার প্রতি মনোযোগ দেবেন।
{23:7} সেখানে সরল লোক তার সঙ্গে বিচার করতে পারে, এবং আমি আমার বিচারকর্তা থেকে চিরতরে উদ্ধার পেতে পারি।
{23:8} দেখ, আমি অগ্রসর হই, কিন্তু তিনি সেখানে নেই, পিছনের দিকে যাই, তাঁকে দেখতে পাই না;
{23:9} বামদিকে যাই, যখন তিনি কাজ করেন, কিন্তু তাঁর দর্শন পাই না; তিনি ডান দিকে নিজেকে গোপন করেন, আমি তাঁকে দেখতে পাই না।
{23:10} অথচ আমি কোন্‌ পথে যাই তিনি তা জানেন, তিনি আমার পরীক্ষা করলে আমি সোনার মতই উত্তীর্ণ হবো।
{23:11} আমার পা তাঁর পায়ের চিহ্ন ধরে চলেছে, তাঁর পথে রয়েছি, বিপথগামী হই নি।
{23:12} তাঁর ওষ্ঠনির্গত হুকুম থেকে আমি সরে আসি নি, আমার প্রয়োজনীয় যা, তারচেয়ে তাঁর মুখের কালাম বেশি সঞ্চয় করেছি।
{23:13} কিন্তু তিনি একাগ্রচিত্ত; কে তাঁকে ফিরাতে পারে? তিনি যা ইচ্ছা, তা-ই করেন।
{23:14} তিনি, আমার জন্য যা নির্ধারিত, তা-ই সফল করেন, এবং এরকম অনেক কাজ তাঁর কাছে রয়েছে।
{23:15} এই কারণ আমি তাঁর সাক্ষাতে ভয় পাই; যখন বিবেচনা করি তা থেকে ভীত হই।
{23:16} আল্লাহ্‌ই আমার হৃদয় মূর্ছিত করেছেন, সর্বশক্তিমান আমাকে ভীষণ ভয় দেখিয়েছেন,
{23:17} যদি আমি অন্ধকারে অবসন্ন হতে পারতাম, ঘোর অন্ধকার আমার মুখ আচ্ছন্ন করে রাখত!
{24:1} সর্বশক্তিমান থেকে কেন সময় নির্ধারিত হয় না? যারা তাঁকে জানে, তারা কেন তাঁর দিন দেখতে পায় না?
{24:2} কেউ কেউ ভূমির আল সরিয়ে দেয়, তারা সবলে ভেড়ার পাল হরণ করে চরায়।
{24:3} তারা এতিমদের গাধা নিয়ে যায়, তারা বিধবার গরু বন্ধক রাখে।
{24:4} তারা দরিদ্রদেরকে পথ থেকে তাড়িয়ে দেয়; দুনিয়ার দীনহীনেরা একেবারে লুকিয়ে থাকে।
{24:5} দেখ, মরুভূমিস্থ বন্য গাধাগুলোর মত তারা নিজের কাজে গিয়ে গ্রাসের খোঁজ করে; জঙ্গল তাদের সন্তানদের জন্য খাদ্য যোগায়।
{24:6} তারা ক্ষেতে ওর পশুর খাদ্যশস্য কেটে ফেলে, দুর্জনের আঙ্গুর-ক্ষেতে অবশিষ্ট ফল চয়ন করে;
{24:7} কাপড়ের অভাবে উলঙ্গ হয়ে রাত যাপন করে, শীতকালে তাদের আচ্ছাদন মাত্র থাকে না।
{24:8} তারা পর্বতের বৃষ্টিতে ভিজে, আশ্রয় না থাকায় শৈলের আশ্রয় নেয়।
{24:9} কেউ কেউ এতিমকে মাতার স্তন থেকে কেড়ে নেয়, দরিদ্রের সামগ্রী বন্ধক রাখে।
{24:10} তাই এরা কাপড়ের অভাবে উলঙ্গ হয়ে বেড়ায়, খিদে নিয়েই শস্যের আঁটি বহন করে।
{24:11} এরা ওদের প্রাচীরের ভিতরে তেল প্রস্তুত করে, আঙ্গুর মাড়াই করে তৃষ্ণার্ত হয়।
{24:12} নগরের মধ্য থেকে লোকেরা কোঁকায়, আহত লোকের প্রাণ চিৎকার করে, তবুও আল্লাহ্‌ এই দোষে মনোযোগ করেন না।
{24:13} তারা আলোর বিরুদ্ধে বিদ্রোহীদের দলভুক্ত, তারা তার গতি জানে না, তারা তার পথে থাকে না।
{24:14} হত্যাকারী খুব ভোরে উঠে, দুঃখী ও দীনহীনকে মেরে ফেলে, রাতের বেলায় সে চোরের সমান হয়।
{24:15} জেনাকারীর চোখও সন্ধ্যাবেলার অপেক্ষা করে; সে বলে, কারো চোখ আমাকে দেখতে পাবে না; আর সে নিজের মুখ আচ্ছাদন করে।
{24:16} তারা অন্ধকারে লোকের বাড়িতে সিঁধ কাটে, দিবালোকে তারা লুকিয়ে থাকে; তারা আলো জানে না।
{24:17} প্রাতঃকাল তাদের সকলের পক্ষে মৃত্যুচ্ছায়ার মত কারণ তারা মৃত্যুচ্ছায়ার ভয়ানকতা জানে।
{24:18} এই রকম লোক স্রোতের বেগে চালিত ঘাসের মত; দেশে তাদের অধিকার শাপগ্রস্ত হয়, তারা আর আঙ্গুর-ক্ষেতের পথে বিহার করে না।
{24:19} অনাবৃষ্টি ও গ্রীষ্ম যেমন বরফ-গলা পানিকে, পাতাল তেমনি গুনাহ্‌গারদেরকে হরণ করে।
{24:20} মাতৃগর্ভ তাদেরকে ভুলে যাবে, তারা কীটের সুস্বাদু খাবার হবে, তারা কারো স্মরণে থাকবে না; গাছের মত অন্যায় ভেঙে পড়বে।
{24:21} সে নিঃসন্তান বন্ধ্যা স্ত্রীকে গ্রাস করে, সে বিধবার প্রতি সৌজন্য প্রকাশ করে না।
{24:22} আল্লাহ্‌ শক্তি দ্বারা শক্তিশালীদের ধ্বংস করেন, তিনি উঠলে কারো জীবনের আশা থাকে না।
{24:23} তিনি কাউকে আশ্রয় দিলে সে নির্ভয়ে থাকে; কিন্তু তাদের পথে তাঁর দৃষ্টি থাকে।
{24:24} তারা উঁচু হয়, ক্ষণকাল গেলে তারা থাকে না, তারা নত হয়ে পরে, ঘাসের মত ম্লান হয়ে যায়, শস্যের শীষের মতই শুকয়ে যায়।
{24:25} যদি এরকম না হয়, কে আমার কথাগুলো মিথ্যা বলে প্রমাণ করবে? কে আমার কথা নিরর্থক বলে দেখাবে?
{i25:1} বিল্‌দদের তৃতীয় কথা: মানুষ কি আল্লাহ্‌র সম্মুখে ধার্মিক হতে পারে?
{25:1} পরে শূহীয় বিল্‌দদ জবাবে বললেন,
{25:2} প্রভুত্ব ও ভয়ানকতা তাঁর, তিনি তাঁর উঁচু স্থানে থেকে শাস্তি বিধান করেন।
{25:3} তাঁর সৈন্যদল কি গণনা করা যায়? তাঁর আলো কার উপরে না উঠে?
{25:4} তবে আল্লাহ্‌র কাছে মানুষ কেমন করে ধার্মিক হবে? স্ত্রীলোকের সন্তান কেমন করে বিশুদ্ধ হবে?
{25:5} দেখ, তাঁর দৃষ্টিতে চন্দ্রও নিস্তেজ, তারাগণও নির্মল নয়;
{25:6} তবে কীটের মত মানুষ কি? কৃমির মত মানুষের সন্তানের মূল্যই বা কি?
{i26:1} হযরত আইউবের জবাব: আল্লাহ্‌র মহিমার তত্ত্ব পাওয়া যায় না
{26:1} তখন আইউব জবাবে বললেন,
{26:2} তুমি বলহীনের কেমন সাহায্য করলে! দুর্বল বাহুকে কেমন নিস্তার করলে!
{26:3} প্রজ্ঞাহীনকে কেমন পরামর্শ দিলে! বুদ্ধিকৌশল কেমন প্রচুররূপে প্রকাশ করলে!
{26:4} তুমি কার কাছে কথা বললে? তোমার মুখ থেকে কার নিশ্বাস বের হল?
{26:5} জলরাশির নিচে ও জলচর প্রাণীদের নিচে, মৃতদের রূহ্‌ ভয়ে ভীষণ কাঁপছে।
{26:6} তাঁর সম্মুখে পাতাল অনাবৃত, বিনাশ স্থান অনাচ্ছাদিত।
{26:7} তিনি শূন্যের উপরে উত্তর কেন্দ্র বিস্তার করেছেন, অবস্তুর উপরে দুনিয়াকে স্থাপন করেছেন,
{26:8} তিনি স্বীয় নিবিড় মেঘে পানি আট্‌কে রাখেন, তবুও জলধর তার ভারে বিদীর্ণ হয় না।
{26:9} তিনি পূর্ণচন্দ্রের মুখ আচ্ছাদন করেন, নিজের মেঘ দ্বারা তা আবৃত করেন।
{26:10} তিনি জলরাশির উপরে চক্ররেখা লিখেছেন, অন্ধকার ও আলোর মধ্যবর্তী সীমা পর্যন্ত।
{26:11} আসমানের সমস্ত স্তম্ভ কেঁপে ওঠে, তাঁর ভর্ৎসনায় চমকে উঠে।
{26:12} তিনি নিজের পরাক্রমে সমুদ্রকে উত্তেজিত করেন, নিজের বুদ্ধিতে রাহবকে আঘাত করেন।
{26:13} তাঁর শ্বাসে আসমান পরিষ্কার হয়; তাঁরই হাত পলায়মান নাগকে বিদ্ধ করেছে।
{26:14} দেখ, এসব তাঁর পথের প্রান্ত; তাঁর বিষয়ে ক্ষীণ আওয়াজ শোনা যায়; কিন্তু তাঁর পরাক্রমের গর্জন কে বুঝতে পারে?
{i27:1} হযরত আইউব তাঁর নির্দোষিতা পুনর্ব্যক্ত করেন
{27:1} পরে আইউব পুনর্বার প্রসঙ্গ উত্থাপন করলেন, বললেন,
{27:2} জীবন্ত আল্লাহ্‌র কসম — যিনি আমার বিচার অগ্রাহ্য করেছেন, সর্বশক্তিমানের কসম — যিনি আমার প্রাণ তিক্ত করেছেন,
{27:3} কারণ আমার মধ্যে নিশ্বাস এখনও সমপূর্ণ আছে, আমার নাসিকায় আল্লাহ্‌র নিঃশ্বাস আছে;
{27:4} নিশ্চয়ই আমার ওষ্ঠ অন্যায় বলবে না, আমার জিহ্বা প্রতারণা উচ্চারণ করবে না।
{27:5} আমি তোমাদেরকে ধার্মিক বলি, এমন যেন না হয়; প্রাণ থাকতে আমি আমার সিদ্ধতা ত্যাগ করবো না।
{27:6} আমার ধার্মিকতা আমি রক্ষা করবো, ছাড়ব না। আমি জীবিত থাকতে আমার মন আমাকে ধিক্কার দেবে না।
{27:7} আমার দুশমন দুর্জনের মত হোক, যে আমার বিরুদ্ধে উঠে, সে অন্যায়কারীর সমান হোক।
{27:8} বস্তুত আল্লাহ্‌বিহীন লোক ধন সঞ্চয় করলেও তার প্রত্যাশা কি? কেননা আল্লাহ্‌ তার প্রাণ হরণ করবেন।
{27:9} যখন তার সঙ্কট ঘটে, আল্লাহ্‌ কি তার কান্না শুনবেন?
{27:10} সে কি সর্বশক্তিমানে আমোদ করে? নিত্য কি আল্লাহ্‌কে আহ্বান করে?
{27:11} আমি আল্লাহ্‌র শক্তির বিষয়ে তোমাদেরকে উপদেশ দেব, সর্বশক্তিমানের কাছে যা আছে, তা গোপনে রাখবো না।
{27:12} দেখ, তোমরা সকলেই তোমাদের মধ্যে তা দেখেছ, তবে কেন এমন অর্থহীন কথাবার্তা?
{27:13} দুষ্ট লোক আল্লাহ্‌ থেকে এই শাস্তি পায়, সর্বশক্তিমান থেকে দুর্দান্তেরা এই পরিণতি লাভ করে।
{27:14} এমন লোকের পুত্রবাহুল্য হলে তলোয়ারে বিনষ্ট হবে, তার সন্তান-সন্ততি ভোজন করে তৃপ্ত হবে না;
{27:15} তার অবশিষ্টেরা মারী দ্বারা কবরস্থ হবে; তার বিধবারা তাদের জন্য কাঁদবে না।
{27:16} সে যদিও ধূলিকণার মত রূপা সঞ্চয় করে, যদিও কাদার মত পরিচ্ছদ প্রস্তুত করে,
{27:17} তবু প্রস্তুত করলেও ধার্মিক সেই কাপড়-চোপড় পরবে, নির্দোষ সেই রূপা ভাগ করে নেবে।
{27:18} তার নির্মিত বাড়ি কীটের বাসার মত, তা আঙ্গুর-ক্ষেতের পাহারা ঘরের মত।
{27:19} সে শেষবারের মত ধনী হয়ে শয়ন করে, কিন্তু সে চোখ খুলে দেখে, তার ধন আর নেই।
{27:20} জলরাশির মত ত্রাস তাকে আক্রমণ করবে; রাতে তাকে ঝড়ে উড়িয়ে নেবে।
{27:21} পূর্বীয় বায়ূ তাকে তুলে নেয়, সে চলে যায়, তা স্বস্থান থেকে তাকে দূরে নিক্ষেপ করে।
{27:22} আল্লাহ্‌ তার উপরে তীর নিক্ষেপ করবেন, রহম করবেন না; সে এর হাত এড়াবার জন্য পালিয়ে যাবে।
{27:23} লোকে তাকে উপহাস করবে, শিশ্‌ দিয়ে তাকে স্বস্থান থেকে দূর করবে।
{i28:1} কোথায় প্রজ্ঞা পাওয়া যায়
{28:1} বাস্তবিক রূপার খনি আছে, সোনা পরিষ্কারের স্থানও আছে;
{28:2} ধূলি থেকে লোহা সংগৃহীত হয়, গলিত পাথর থেকে ব্রোঞ্জ পাওয়া যায়।
{28:3} মানুষ অন্ধকার ভেদ করে, অন্ধকার ও মৃত্যুচ্ছায়াতে যেসব পাথর আছে, সে প্রান্ত পর্যন্ত গিয়ে মূল্যবান পাথর অনুসন্ধান করে।
{28:4} তারা বাসস্থান ছেড়ে খনি খনন করে, মানুষের চরণ তাদেরকে ভুলে যায়, তারা মানুষ থেকে দূরে ঝুলতে থাকে;
{28:5} মাটি থেকে শস্যের উৎপত্তি হয়, তার নিম্নভাগ যেন আগুন দ্বারা লণ্ডভণ্ড হয়।
{28:6} তার পাথর নীলকান্ত মণির জন্মস্থান, তার ধূলিকণার মধ্যে সোনা থাকে।
{28:7} সেই পথ চিলের অজ্ঞাত, তা শকুনীর চোখের অগোচর;
{28:8} অহংকারী সমস্ত পশু তা দলিত করে নি, কেশরী সেখানে পদার্পণ করে নি।
{28:9} মানুষ দৃঢ় শৈলে হস্তক্ষেপ করে, পর্বতদেরকে সমূলে উল্টিয়ে ফেলে।
{28:10} সে শৈলের মধ্যে স্থানে স্থানে সুরঙ্গ কাটে, তার চোখ সমস্ত রকম মণি দর্শন করে।
{28:11} সে নদীর সমস্ত উৎস অনুসন্ধান করে, যা গুপ্ত আছে, তা সে আলোতে আনে।
{28:12} কিন্তু প্রজ্ঞা কোথায় পাওয়া যায়? সুবিবেচনার স্থানই বা কোথায়?
{28:13} মানুষ তার মূল্য জানে না, জীবিতদের দেশে তা পাওয়া যায় না।
{28:14} জলধি বলে, তা আমাতে নেই; সমুদ্র বলে, তা আমার কাছে নেই।
{28:15} তা উত্তম সোনা দিয়েও পাওয়া যায় না, তার মূল্য হিসেবে রূপাও ওজন করা যায় না।
{28:16} ওফীরের সোনা তার সমতূল্য নয়, বহুমূল্য গোমেদক ও নীলকান্তমণিও নয়।
{28:17} সোনা ও কাচ তার সমান হতে পারে না, তার পরিবর্তে সোনার পাত্র দেওয়া হবে না।
{28:18} তার কাছে প্রবাল ও স্ফটিকের নাম করা যায় না, পদ্মরাগমণির মূল্যের চেয়েও প্রজ্ঞার মূল্য বেশী।
{28:19} ইথিওপিয়া দেশের পীতমণিও তার সমান নয়, খাঁটি সোনাও তার সমতুল্য হয় না।
{28:20} অতএব প্রজ্ঞা কোথা থেকে আসে? সুবিবেচনার স্থানই বা কোথায়?
{28:21} তা সমস্ত সজীব প্রাণীর চোখ থেকে গুপ্ত, তা আসমানের পাখির অদৃশ্য।
{28:22} বিনাশ ও মৃত্যু বলে, আমরা স্বকর্ণে তার কীর্তি শুনেছি।
{28:23} আল্লাহ্‌ই তার পথ জানেন; তিনিই কেবল জানেন তা কোথায় থাকে;
{28:24} কেননা তিনি দুনিয়ার প্রান্ত পর্যন্ত দেখেন, সমস্ত আসমানের অধঃস্থানে তার দৃষ্টি যায়।
{28:25} তিনি যখন বায়ুর গুরুত্ব নিরূপণ করলেন, যখন পরিমাণ দ্বারা পানি পরিমিত করলেন,
{28:26} যখন তিনি বৃষ্টির নিয়ম স্থাপন করলেন, বিদ্যুৎ ও মেঘ-গর্জনের পথ স্থির করলেন,
{28:27} তখন প্রজ্ঞাকে দেখলেন ও প্রচার করলেন, তা স্থাপন করলেন, তার সন্ধানও করলেন;
{28:28} আর তিনি মানবজাতিকে বললেন, দেখ, প্রভুর ভয়ই প্রজ্ঞা, দুষ্কর্ম থেকে সরে যাওয়াই সুবিবেচনা।
{i29:1} হযরত আইউব নিজের পক্ষে কথা বলা শেষ করেন
{29:1} পরে আইউব পুনর্বার কথা প্রসঙ্গে বললেন,
{29:2} আহা! যদি আমি তেমনি থাকতাম, যেমন আগের মাসগুলোতে ছিলাম! যেমন আগের দিনগুলোতে ছিলাম, যখন আল্লাহ্‌ আমাকে প্রহরা দিতেন।
{29:3} তখন আমার মাথার উপরে তার প্রদীপ জ্বলতো, তার আলোতে আমি অন্ধকারেও চলতাম।
{29:4} আমি উত্তম অবস্থায় ছিলাম, আল্লাহ্‌র গুঢ় মন্ত্রণা আমার তাঁবুর উপরে থাকতো;
{29:5} তখন সর্বশক্তিমান আমার সহায় ছিলেন, আমার সন্তানেরা আমার চারদিকে ছিল।
{29:6} আমার পায়ের চিহ্ন দুধে নিমজ্জিত হত, শৈল হত আমার জন্য তেলের নদী।
{29:7} আমি নগরের দিকে গিয়ে তোরণদ্বারে উঠতাম, চকে আমার আসন প্রস্তুত করতাম,
{29:8} যুবকেরা আমাকে দেখে লুকাত, বৃদ্ধেরা উঠে দাঁড়াতেন;
{29:9} নেতৃবর্গ কথা বলা থেকে নিবৃত্ত হতেন, নিজ নিজ মুখে হাত দিয়ে থাকতেন;
{29:10} বড় লোকেরা অবাক হয়ে থাকতেন, তাঁদের জিহ্বা তালুতে লেগে থাকতো;
{29:11} আমার কথা শুনলে লোকে আমার সাধুবাদ করতো, আমাকে দেখলে তারা আমার পক্ষে সাক্ষ্য দিত।
{29:12} কারণ আমি আর্তনাদকারী দুঃখীকে, এবং এতিম ও অসহায়কে উদ্ধার করতাম।
{29:13} হতভাগ্য লোকের দোয়া আমার উপরে বর্তিত; আমি বিধবার চিত্তকে আনন্দগান করাতাম।
{29:14} আমি ধার্মিকতা পরতাম, আর তা পরতো আমাকে; আমার ন্যায়বিচার পরিচ্ছদ ও তাজস্বরূপ ছিল।
{29:15} আমি অন্ধের চোখ ছিলাম, আমি খঞ্জের পা ছিলাম।
{29:16} আমি দীনহীনের পিতা ছিলাম; যাকে না জানতাম, তারও বিচারের তদন্ত করতাম;
{29:17} আমি অন্যায়কারীর চোয়াল ভেঙ্গে ফেলতাম, তার দাঁত হতেই শিকার উদ্ধার করতাম।
{29:18} তখন বলতাম, আমি নিজের বাড়ি মধ্যে মরবো; আমার দিন বালুকণার মত বহুসংখ্যক হবে।
{29:19} পানির ধারে আমার মূল বিস্তৃত হয়, সমস্ত রাত আমার শাখায় শিশির থাকে,
{29:20} আমার গৌরব আমাতে সতেজ থাকে, আমার ধনুক আমার হাতে নতুনীকৃত হয়।
{29:21} লোকে আমারই কথা শোনত, প্রতীক্ষা করতো, আমার পরামর্শের জন্য নীরব হয়ে থাকতো।
{29:22} আমার কথার পরে তারা আর কথা বলতো না; আমার কালাম তাদের উপরে বিন্দু বিন্দু ঝরত।
{29:23} তারা যেমন বৃষ্টির, তেমনি আমার প্রতীক্ষা করতো; যেন শেষ বর্ষার জন্য মুখ বিস্তার করতো।
{29:24} আমি তাদের প্রতি হাসলে তারা বিশ্বাস করতো না, তারা আমার মুখের আলো ম্লান করতো না।
{29:25} আমি তাদের পথ মনোনীত করতাম ও প্রধানের মত বসতাম; সৈন্যদলের মধ্যে যেমন বাদশাহ্‌, তেমনি থাকতাম, শোকার্তদের সান্ত্বনাকারীর মত থাকতাম।
{30:1} সম্প্রতি, যারা আমা থেকে অল্প বয়স্ক, তারা আমাকে পরিহাস করে; আমি তাদের পিতাদেরকে আমার পালরক্ষক কুকুরদের সঙ্গে রাখতেও অবজ্ঞা করতাম।
{30:2} তাদের বাহুবলে আমার কি ফল হতে পারে? তাদের তেজ তো নষ্ট হয়েছে।
{30:3} তারা দীনতায় ও খাদ্যের অভাবে অসাড় হয়ে পড়ে, উৎসন্নতা ও শূন্যতার ঘোরে শুকনো ভূমি চর্বণ করে;
{30:4} তারা ঝোপের কাছে বিস্বাদু শাক তোলে, রেতম গাছের শিকড় তাদের খাদ্যদ্রব্য।
{30:5} তারা মানব সমাজ থেকে বিতাড়িত হয়, যেমন চোরের, তেমনি লোকে তাদের পিছনে পিছনে চিৎকার করে।
{30:6} তারা উপত্যকার ভয়ানক স্থানে থাকে, ধূলিময় ও পাষাণময় গর্তে বাস করে।
{30:7} তারা ঝোপের মধ্যে থেকে হ্রেষারব করে, ঝোপ-ঝাড়ে একত্রীভূত হয়।
{30:8} তারা মূর্খদের সন্তান, অপদার্থদের সন্তান, তারা দেশ থেকে বিতাড়িত হয়েছে।
{30:9} সম্প্রতি আমি তাদের গানের বিষয় হয়েছি, বস্তুত আমি তাদেরই গল্পের বিষয়।
{30:10} তারা আমাকে ঘৃণা করে, আমা থেকে দূরে থাকে, আমার মুখে থুথু ফেলতে ভয় করে না।
{30:11} তিনি তো তাঁর দড়ি খুলে আমাকে নত করেছেন, তারা আমার সাক্ষাতে তাদের বল্‌গা ফেলে দিয়েছে।
{30:12} ওরা আমার ডান দিকে উঠে, আমাকে পালিয়ে যেতে বাধ্য করে, আমার বিরুদ্ধে বিনাশের পথ প্রস্তুত করে।
{30:13} তারা আমার সমস্ত পথ রোধ করে, আমার সর্বনাশার্থে সফলকাম হয়; কেউ তাদের সাহায্য করতে আসে না।
{30:14} তারা যেন প্রশস্ত ছিদ্র দিয়ে আসে, ভঙ্গের মধ্যে আমার উপরে এসে গড়িয়ে পড়ে।
{30:15} নানা রকম ত্রাস আমার সম্মুখে উপস্থিত, সেসব বায়ুর মত আমার সম্ভ্রম দূর করছে; মেঘের মত আমার মঙ্গল অতীত হচ্ছে।
{30:16} এখন আমার প্রাণ আমার মধ্যে দ্রবীভূত; দুঃখের দিনগুলো আমাকে আক্রমণ করছে।
{30:17} রাতে আমার সমস্ত অস্থি ঝড়ে যায়, আমার সমস্ত ব্যথ্যা কখনও বিশ্রাম নেয় না।
{30:18} (রোগের) প্রবল শক্তিতে আমার পরিচ্ছদ বিকৃত হয়, জামার গলার মত আমাতে এঁটে থাকে।
{30:19} (আল্লাহ্‌) আমাকে পঙ্কে মগ্ন করেছেন, আমি ধূলা ও ভস্মের মত হচ্ছি।
{30:20} আমি তোমার কাছে আর্তনাদ করি, তুমি উত্তর দাও না; আমি দাঁড়িয়ে থাকি, তুমি আমার প্রতি কেবলমাত্র দৃষ্টিপাত করছে।
{30:21} তুমি আমার প্রতি নির্দয় হয়ে উঠছে, তোমার বাহুবল আমাকে তাড়না করছে।
{30:22} তুমি আমাকে তুলে বাতাসে ছেড়ে দিয়েছ, ঝটিকায় বিলীন করছে।
{30:23} বস্তুত আমি জানি, তুমি আমাকে মৃত্যুর কাছে নিয়ে যাচ্ছ; সমস্ত জীবিত লোকদের নির্ধারিত স্থানে নিয়ে যাচ্ছ।
{30:24} পড়বার সময়ে লোক কি হাত বাড়িয়ে ধরে না? কষ্টের সময়ে কি সাহায্যের জন্য আর্তনাদ করে না?
{30:25} আমি বিপদগ্রস্তের জন্য কি কাঁদতাম না? দীনের জন্য কি শোকাকুলচিত্ত হতাম না?
{30:26} আমি মঙ্গলের অপেক্ষা করলে অমঙ্গল ঘটলো, আলোর প্রতীক্ষা করলে অন্ধকার আসল।
{30:27} আমার অন্ত্র জ্বলতে থাকে, শান্তি পায় না, দুঃখের দিনগুলো আমার সম্মুখবর্তী হয়েছে।
{30:28} বিনা রৌদ্রে আমি ম্লান হয়ে বেড়াচ্ছি, আমি সমাজে উঠে দাঁড়াই, আর্তনাদ করি।
{30:29} আমি শিয়ালদের ভাই হয়েছি, উটপাখিদের বন্ধু হয়েছি।
{30:30} আমার চামড়া কালো রংয়ের হয়েছে, খসে খসে পড়ছে, আমার অস্থি তাপে দগ্ধ হয়েছে।
{30:31} আমার বীণার সুর আজ হাহাকারে পরিণত, আমার বাঁশীর সুরে শোনা যাচ্ছে বিলাপের কান্না।
{31:1} আমি নিজের চোখের সঙ্গে নিয়ম করেছি; কোনও যুবতীর প্রতি কটাক্ষপাত কেন করবো?
{31:2} ঊর্ধ্ববাসী আল্লাহ্‌ থেকে কি প্রকার অংশ প্রাপ্তি হয়? বেহেশতের সর্বশক্তিমান থেকে কি প্রকার অধিকার প্রাপ্তি হয়?
{31:3} তা কি অন্যায়কারীর জন্য বিপদ নয়? তা কি অধর্মচারীদের জন্য দুর্গতি নয়?
{31:4} তিনি কি আমার সমস্ত পথ দেখেন না? আমার সকল পদক্ষেপ গণনা করেন না?
{31:5} আমি যদি মিথ্যার সহচর হয়ে থাকি, আমার পা যদি ছলের পথে দৌড়ে থাকে,
{31:6} (তিনি ধর্মনিক্তিতে আমাকে ওজন করুন, আল্লাহ্‌ আমার সিদ্ধতা জ্ঞাত হোন;)
{31:7} আমি যদি বিপথে পদসঞ্চার করে থাকি, আমার হৃদয় যদি চোখের অনুবর্তী হয়ে থাকে, আমার হাতে যদি কোন কলঙ্ক লেগে থাকে,
{31:8} তবে আমি রোপন করলে অন্যে ফল ভোগ করুক, ও আমার সমস্ত চারা উৎপাটিত হোক।
{31:9} আমার হৃদয় যদি রমণীতে মুগ্ধ হয়ে থাকে, প্রতিবেশীর দরজার কাছে যদি আমি লুকিয়ে থাকি,
{31:10} তবে আমার স্ত্রী পরের জন্য যাঁতা পেষণ করুক, অন্য লোকে তাকে ভোগ করুক!
{31:11} কেননা তা জঘন্য কাজ, তা বিচারকর্তাদের কর্তৃক দণ্ডনীয় অপরাধ;
{31:12} তা সর্বনাশ পর্যন্ত গ্রাসকারী আগুন, তা আমার ফসলের শিকড় পর্যন্ত গ্রাস করতো।
{31:13} আমার গোলাম বা বাঁদী আমার কাছে অভিযোগ করলে, যদি তাদের বিচারে অবহেলা করে থাকি,
{31:14} তবে আল্লাহ্‌ উঠলে আমি কি করবো? তিনি প্রশ্ন করলে তাঁকে কি জবাব দেব?
{31:15} যিনি মাতৃগর্ভে আমাকে রচনা করেছেন, তিনিই কি ওকেও রচনা করেন নি? একই জন কি আমাদেরকে গর্ভে গঠন করেন নি?‘
{31:16} আমি যদি দরিদ্রদেরকে তাদের অভীষ্ট বস্তু থেকে বঞ্চিত করে থাকি, যদি বিধবার নয়ন নৈরাশ্যে সজল করে থাকি,
{31:17} যদি আমার খাদ্য একা খেয়ে থাকি, এতিম তার কিছু খেতে না পেয়ে থাকে,
{31:18} (বস্তুত আমার বাল্যকাল থেকে সে যেমন পিতার কাছে, তেমনি আমার কাছে বেড়ে উঠত, কারণ আজন্মকাল আমি বিধবার উপকার করেছি;)
{31:19} যখন আমি কাউকেও কাপড়ের অভাবে মরার মত দেখেছি, দীনহীনকে উলঙ্গ দেখেছি,
{31:20} যদি তার কোমর আমাকে দোয়া না করে থাকে, আমার ভেড়ার লোমে তার শরীর উষ্ণ না হয়ে থাকে;
{31:21} নগর-দ্বারে নিজের সহায়কে দেখতে পাওয়াতে, যদি এতিমের বিরুদ্ধে হাত তুলে থাকি;
{31:22} তবে আমার কাঁধের অস্থি খসে পড়ুক, আমার বাহু সন্ধি থেকে পড়ে যাক।
{31:23} কারণ আল্লাহ্‌র দেওয়া বিপদ আমার কাছে ত্রাসের মত হত, তাঁর মহত্বের জন্য সেরকম কিছু করতে পারতাম না।
{31:24} আমি যদি সোনাকে আশাভূমি করে থাকি, সোনাকে বলে থাকি, তুমি আমার সহায়,
{31:25} সম্পদের বৃদ্ধি হয়েছে বলে, হাতে সমৃদ্ধি লাভ হয়েছে বলে যদি আনন্দ করে থাকি,
{31:26} যখন তেজোময় সূর্যকে দেখেছি, জ্যোৎস্না-ভরা চন্দ্রকে দেখেছি,
{31:27} তখন যদি আমার মন গোপনে মুগ্ধ হয়ে থাকে, আমার মুখ যদি হাতকে চুম্বন করে থাকে,
{31:28} তবে তাও বিচারকর্তাদের শাসনীয় অপরাধ হত, কেননা তা হলে ঊর্ধ্ববাসী আল্লাহ্‌কে অস্বীকার করতাম।
{31:29} আমার বিদ্বেষীর বিপদে কি আনন্দ করেছি? তার অমঙ্গলে কি উল্লসিত হয়েছি?
{31:30} বরঞ্চ আমার মুখকে গুনাহ্‌ করতে দেই নি; বদদোয়াসহ ওর প্রাণ যাচ্ঞা করি নি।
{31:31} আমার তাঁবুর লোকে কি বলতো না, কোন্‌ ব্যক্তি ওর দেওয়া মাংসে তৃপ্ত হয় নি?
{31:32} কোনও বিদেশী পথে রাত যাপন করতো না, কারণ পথিকদের জন্য আমি দরজা খুলে রাখতাম।
{31:33} আমি কি অন্য মানুষের মত আমার অধর্ম ঢেকেছি? আমার অপরাধ কি বক্ষস্থলে লুকিয়েছি?
{31:34} আমি কি মহৎ জনসমাজকে ভয় করতাম? গোষ্ঠীগুলোর তুচ্ছতায় কি উদ্বিগ্ন হতাম? আমি কি নীরব থাকতাম, দ্বারের বাইরে যেতাম না?
{31:35} হায় হায়! কেউ কি আমার কথা শোনে না? এই দেখ, আমি যা বলছি তা সত্যি; সর্বশক্তিমান আমাকে উত্তর দিন, আমার প্রতিবাদী আমার দোষপত্র লিখুন।
{31:36} অবশ্য আমি তা কাঁধে বহন করবো, আমার পাগড়ী বলে তা বাঁধব।
{31:37} আমার প্রতিটি পায়ের ধাপের সংখ্যা তাঁকে জানাবো, রাজপুরুষের মত তাঁর কাছে যাব।
{31:38} আমার ভূমি যদি আমার প্রতিকূলে কান্না করে, তার চাষের সমস্ত রেখা যদি কান্নাকাটি করে,
{31:39} আমি যদি বিনা অর্থে তার ফলভোগ করে থাকি, ভূমির অধিকারীদের প্রাণহানির কারণ হয়ে থাকি,
{31:40} তবে গমের স্থানে কাঁটা উৎপন্ন হোক, যবের স্থানে বিষবৃক্ষ উৎপন্ন হোক। এখানে আইউবের কথা শেষ হয়েছে।
{i32:1} ইলীহূ হযরত আইউবের বন্ধুদের দোষারোপ করেন
{32:1} পরে ঐ তিন জন আইউবকে জবাব দিতে ক্ষান্ত হলেন, কারণ তিনি নিজের দৃষ্টিতে নিজেকে ধার্মিক মনে করেছিলেন।
{32:2} তখন রাম গোষ্ঠীজাত বূষীয় বারখেলের পুত্র ইলীহূর ক্রোধে জ্বলে উঠলেন, আইউবের প্রতি তিনি ক্রুদ্ধ হলেন, কারণ তিনি আল্লাহ্‌র চেয়ে নিজেকে ধার্মিক জ্ঞান করেছিলেন।
{32:3} আবার তাঁর তিন বন্ধুর প্রতি তাঁর ক্রোধে জ্বলে উঠলেন, কারণ তারা জবাব দিতে না পেরেও আইউবকে দোষী করেছিলেন।
{32:4} ইলীহূর বয়সের চেয়ে তাদের সকলের বয়স বেশি ছিল, তাই তিনি আইউবের কাছে কথা বলবার জন্য অপেক্ষা করেছিলেন।
{32:5} পরে ঐ তিন ব্যক্তির মুখে আর জবাব নেই দেখে ইলীহূ ক্রোধে জ্বলে উঠলেন।
{32:6} আর বূষীয় বারখেলের পুত্র ইলীহূ বললেন, আমি যুবক, আর আপনারা প্রাচীন, তাই সঙ্কুচিত ছিলাম, আপনাদের কাছে আমার মতামত প্রকাশ করতে ভয় করলাম।
{32:7} আমি বললাম, বয়সই কথা বলুক, বছরের বাহুল্যই প্রজ্ঞা শিক্ষা দিক।
{32:8} কিন্তু মানুষের মধ্যে রূহ্‌ আছে, সর্বশক্তিমানের নিশ্বাস তাদেরকে বিবেচক করে।
{32:9} মহতেরাই যে জ্ঞানবান তা নয়, প্রাচীনেরাই যে বিচার বোঝেন তাও নয়।
{32:10} অতএব আমি বলি, আমার কথা শুনুন; আমিও আমার মতামত প্রকাশ করি।
{32:11} দেখুন, আমি আপনাদের কথার অপেক্ষা করেছি; আপনাদের যুক্তিতর্কে কান দিয়েছি, যখন আপনারা কি বলবেন, খুঁজছিলেন।
{32:12} আমি আপনাদের কথায় নিবিষ্টমনা ছিলাম, কিন্তু দেখুন, আপনাদের মধ্যে কেউই আইউবের দোষ ব্যক্ত করেন নি, তাঁর কথার জবাব দেন নি।
{32:13} তবে বলবেন না, আমরা জ্ঞান পেয়েছি; ওঁকে পরাস্ত করা আল্লাহ্‌রই সাধ্য, মানুষের অসাধ্য।
{32:14} ফলে, তিনি আমার বিরুদ্ধে কিছুই বলেন নি, আমিও আপনাদের বক্তৃতায় তাঁকে জবাব দেব না।
{32:15} ওঁরা ক্ষুব্ধ হলেন, আর জবাব দেবেন না, ওঁদের বলবার আর কথা নেই।
{32:16} আর কেন অপেক্ষা করবো? ওঁরা তো কিছুই বলেন না, ওঁরা নীরব হলেন, কোন জবাব দিলেন না।
{32:17} আমিও যথাসাধ্য জবাব দেব, আমিও আমার মতামত প্রকাশ করবো।
{32:18} কেননা আমি কথায় পরিপূর্ণ, আমার অন্তরস্থ রূহ্‌ আমাকে প্ররোচিত করছে।
{32:19} দেখুন, আমার উদর বন্ধ করে রাখা আঙ্গুর-রসের মত, তা নতুন কূপার মত ফেটে যাবার মত হয়েছে।
{32:20} আমি কথা বলবো, বললে উপশম পাব, আমি ওষ্ঠাধর খুলে জবাব দেব।
{32:21} আমি কোন লোকের মুখাপেক্ষাও করবো না, কোন মানুষের চাটুবাদ করবো না।
{32:22} কেননা আমি চাটুবাদ করতে জানি না, করলে আমার নির্মাতা শীঘ্রই আমাকে সংহার করবেন।
{i33:1} ইলীহূ হযরত আইউবকে ভর্ৎসনা করেন
{33:1} যা হোক, আইউব, আরজ করি, আমার কথা শুনুন, আমার সমস্ত কথায় কান দিন।
{33:2} দেখুন, আমি এখন মুখ খুলেছি, আমার তালুস্থিত জিহ্বা কথা বলছে।
{33:3} আমার কথা মনের সরলতা প্রকাশ করবে, আমার ওষ্ঠাধর যা জানে, সরল তা ভাবে বলবে।
{33:4} আল্লাহ্‌র রূহ্‌ আমাকে রচনা করেছেন, সর্বশক্তিমানের নিশ্বাস আমাকে জীবন দেন।
{33:5} আপনি যদি পারেন, আমাকে জবাব দিন, আমার সম্মুখে কথা গুছিয়ে বলুন, উঠে দাঁড়ান।
{33:6} দেখুন, আল্লাহ্‌র কাছে আমিও আপনার মত; আমাকেও মাটি দিয়ে তৈরি করা হয়েছে।
{33:7} দেখুন, আমার ভয়ানকতা আপনাকে ত্রাসযুক্ত করবে না, আমার ভার আপনার দুর্বহ হবে না।
{33:8} আপনি আমার কর্ণগোচরেই কথা বলেছেন, আমি আপনার কথার আওয়াজ শুনতে পেয়েছি,
{33:9} “আমি পাক-পবিত্র, আমার অধর্ম নেই; আমি নিষ্কলঙ্ক, আমাতে অপরাধ নেই;
{33:10} দেখুন, তিনি আমার বিরুদ্ধে ছিদ্র খোঁজ করেন, আমাকে আপনার দুশমন গণনা করেন;
{33:11} তিনি আমার পা শিকল দিয়ে বেঁধেছেন, আমার সমস্ত পথ নিরীক্ষণ করেন।”
{33:12} দেখুন, এই বিষয়ে আপনি যথার্থবাদী নন — আমি আপনাকে জবাব দিই — কেননা মানুষের চেয়ে আল্লাহ্‌ মহান।
{33:13} আপনি কেন তার সঙ্গে বিতণ্ডা করছেন? তিনি তো আপনার কোন কথার জবাব দেন না।
{33:14} আল্লাহ্‌ একবার বলেন, বরং দু’বার, কিন্তু লোকে মন দেয় না।
{33:15} স্বপ্নে, রাত্রিকালীন দর্শনে, যখন মানুষেরা অগাধ নিদ্রায় মগ্ন হয়, বিছানায় সুখনিদ্রা যায়,
{33:16} তখন তিনি মানুষের কান খুলে দেন, সাবধান বাণী দিয়ে তাদের ভয় দেখান,
{33:17} যেন তিনি মানুষকে দুষ্কর্ম থেকে নিবৃত্ত করেন, যেন মানুষ থেকে অহঙ্কার গুপ্ত রাখেন।
{33:18} তিনি কূপ থেকে তার প্রাণ, মৃত্যুর আঘাত থেকে তার জীবন রক্ষা করেন।
{33:19} সে নিজের বিছানায় ব্যথিত হয়ে শাস্তি পায়, তার অস্থিতে নিরন্তর যন্ত্রণা হয়,
{33:20} আহারেও তার জীবনের রুচি হয় না, সুস্বাদু খাদ্যও তার প্রাণে ভাল লাগে না,
{33:21} তার মাংস ক্ষয় পেয়ে অদৃশ্য হয়, তার অদৃশ্য অস্থিগুলো বের হয়ে পড়ে।
{33:22} তার প্রাণ কূপের নিকটস্থ হয়, তার জীবন মৃত্যুর দূতদের নিকটবর্তী হয়।
{33:23} যদি তার সঙ্গে এক জন ফেরেশতা থাকেন, এক জন অর্থকারক, হাজারের মধ্যে এক জন, যিনি মানুষকে তার পক্ষে যা ন্যায্য, তা দেখান,
{33:24} তবে তিনি তার প্রতি কৃপা করে বলেন, “কূপে নেমে যাওয়া থেকে একে মুক্ত কর, আমি তার কাফ্‌ফারা পেলাম।”
{33:25} তার দেহ বালকের চেয়েও সতেজ হবে, সে যৌবন কাল ফিরে পাবে।
{33:26} সে আল্লাহ্‌র কাছে মুনাজাত করে, আর তিনি তার প্রতি খুশি হন, তাই সে হর্ষধ্বনিপূর্বক তাঁর মুখ দর্শন করে, আর তিনি মানুষকে তার ধার্মিকতা ফিরিয়ে দেন।
{33:27} সে মানুষের কাছে গজল গেয়ে বলে, “আমি গুনাহ্‌ করেছি, ন্যায়ের বিপরীত করেছি, তবুও তার মত প্রতিফল পাই নি;
{33:28} তিনি কূপে প্রবেশ করা থেকে আমার প্রাণকে মুক্ত করেছেন, আমি আলো উপভোগ করার জন্য বেঁচে থাকব।”
{33:29} দেখুন, আল্লাহ্‌ এসব কাজ করেন, মানুষের সঙ্গে দু’বার, তিনবার করেন,
{33:30} যেন কূপ থেকে তার প্রাণ ফিরিয়ে আনেন, যেন সে জীবনের আলোতে আলোকিত হয়।
{33:31} আইউব, অবধান করুন, আমার কথা শুনুন; আপনি নীরব থাকুন, আমি বলি।
{33:32} যদি আপনার কিছু বক্তব্য থাকে, জবাব দিন, বলুন, কেননা আমি আপনাকে নির্দোষ দেখাতে চাই।
{33:33} যদি বক্তব্য না থাকে, তবে আমার কথা শুনুন, নীরব হোন, আমি আপনাকে প্রজ্ঞা শিক্ষা দিই।
{i34:1} ইলীহূ আল্লাহ্‌র ন্যায়বিচার ঘোষণা করেন
{34:1} ইলীহূ আরও বলতে লাগলেন,
{34:2} হে বিজ্ঞেরা, আমার কথা শুনুন; হে জ্ঞানবানেরা, আমার কথায় কান দিন।
{34:3} কেননা রসনা যেমন খাদ্যের স্বাদ নেয়, তদ্রূপ কান কথার পরীক্ষা করে।
{34:4} আসুন, যা ন্যায্য তা-ই মনোনীত করি, কোন্‌টি ভাল, নিজেদের মধ্যে স্থির করি।
{34:5} দেখুন, আইউব বললেন, আমি ধার্মিক, কিন্তু আমার যা ন্যায্য, আল্লাহ্‌ তা হরণ করেছেন;
{34:6} আমি ন্যায়বান হলেও মিথ্যাবাদী গণিত, বিনা দোষে আমি দারুণ আহত হয়েছি।
{34:7} আইউবের মত কোন ব্যক্তি আছে? তিনি পানির মত উপহাস পান করেন,
{34:8} অধর্মচারীদের সঙ্গে চলেন, দুর্বৃত্তদের পথে গমন করেন।
{34:9} কেননা তিনি বলেছেন, মানুষের কোন লাভ নেই, যখন সে আল্লাহ্‌র সঙ্গে প্রণয় রাখে।
{34:10} অতএব, হে বুদ্ধিমানেরা, আমার কথা শুনুন, এই কথা দূরে থাকুক যে, আল্লাহ্‌ দুষ্কর্ম করবেন, সর্বশক্তিমান অন্যায় করবেন।
{34:11} কারণ তিনি মানুষের কাজের ফল তাকে দেন, মানুষের গতি অনুসারে তার দশা ঘটান।
{34:12} আল্লাহ্‌ তো কখনও দুষ্টাচরণ করেন না, সর্বশক্তিমান কখনও বিচার বিপরীত করেন না।
{34:13} দুনিয়ার কর্তৃত্বভার তাঁকে কে দিল? সমস্ত দুনিয়ার দেখাশুনার কাজে কে তাঁকে লাগাল?
{34:14} যদি তিনি তাঁর নিজের কথাই ভাবতেন, তাঁর রূহ্‌ ও নিশ্বাস তাঁর নিজের কাছে সংগ্রহ করতেন,
{34:15} তবে সমস্ত মানুষ একেবারে ধ্বংস হয়ে যেত, মানুষ পুনর্বার ধুলিতে ফিরে যেত।
{34:16} যদি আপনার বিবেচনা থাকে, তবে শুনুন, আমার কথায় কান দিন।
{34:17} যে ন্যায়বিদ্বেষী, সে কি শাসন করবে? আপনি কি ধর্মময় পরাক্রমীকে দোষী করবেন?
{34:18} বাদশাহ্‌কে কি বলা যায়, তুমি অপদার্থ? রাজন্যবর্গকে কি বলা যায়, তোমরা দুষ্ট?
{34:19} কিন্তু তিনি শাসনকর্তাদেরও মুখাপেক্ষা করেন না, দরিদ্রের কাছে ধনবানকেও বিশিষ্ট মনে করেন না, কেননা তারা সকলেই তাঁর হস্তকৃত বস্তু।
{34:20} তাদের হঠাৎ মৃত্যু হয়, মধ্যরাত্রে প্রয়াত হয়, লোকগুলো বিচলিত হয়ে চলে যায়, পরাক্রমী বিনা হস্তক্ষেপে অপনীত হয়।
{34:21} কেননা মানুষের পথে তাঁর দৃষ্টি আছে; তিনি তার প্রতিটি ধাপ দেখেন;
{34:22} এমন অন্ধকার কি মৃত্যুচ্ছায়া নেই, যেখানে দুর্বৃত্তরা লুকাতে পারে।
{34:23} তিনি মানুষের বিষয়ে দীর্ঘকাল চিন্তা করেন না, যখন সে আল্লাহ্‌র সম্মুখে বিচার স্থানে আসে।
{34:24} তিনি বিনা সন্ধানে পরাক্রান্তদেরকে খণ্ড খণ্ড করেন, তাদের স্থানে অন্যদেরকে স্থাপন করেন।
{34:25} এভাবে তিনি তাদের সকল কাজের হিসাব রাখেন, রাতে তাদের উল্টিয়ে ফেলেন, তাতে তারা চূর্ণ হয়।
{34:26} তিনি তাদের দুর্জন বলে প্রহার করেন, সকলের দৃষ্টিগোচরেই করেন;
{34:27} কারণ তারা তাঁর পিছনে চলা থেকে ফিরল, তাঁরা সমস্ত পথ অবহেলা করলো;
{34:28} এভাবে দরিদ্রের কান্না তার কাছে আনা হল; আর তিনি দুঃখীদের কান্না শুনলেন।
{34:29} তিনি শান্তি দিলে কে দোষ দিতে পারে? তিনি মুখ ঢাকলে কে তাঁর দর্শন পেতে পারে? সে জাতিই হোক বা ব্যক্তিই হোক;
{34:30} আল্লাহ্‌বিহীন লোক যেন রাজত্ব না করে, লোকদেরকে ফাঁদে ফেলতে যেন কেউ না থাকে।
{34:31} কেউ কি আল্লাহ্‌কে বলেছে, আমি (শাস্তি) পেয়েছি, আর গুনাহ্‌ করবো না,
{34:32} যা দেখতে পাই না, তা আমাকে শেখাও; যদি অন্যায় করে থাকি, আর করবো না?
{34:33} তাঁর প্রতিদান কি আপনার ইচ্ছামত হবে যে, আপনি তা অগ্রাহ্য করলেন? মনোনীত করা আপনার কাজ, আমার নয়; অতএব আপনি যা জানেন, বলুন।
{34:34} বুদ্ধিমান লোকেরা আমাকে বলবেন, জ্ঞানবানেরা আমার কথা শুনে বলবেন,
{34:35} আইউব জ্ঞানশূন্য হয়ে কথা বলছেন, তার কথা বুদ্ধি বিবর্জিত।
{34:36} আইউবের পরীক্ষা শেষ পর্যন্ত হলেই ভাল, কেননা তিনি অধার্মিকদের মত জবাব দিয়েছেন।
{34:37} বস্তুতঃ তিনি গুনাহে অধর্ম যোগ করেন, তিনি আমাদের মধ্যে হাততালি দেন, আর তিনি আল্লাহ্‌র বিরুদ্ধে অনেক কথা বলেন।
{i35:1} ইলীহূ আত্মধার্মিকতার দোষারোপ করেন
{35:1} ইলীহূ আরও বলতে লাগলেন,
{35:2} আপনিই বলেন এই কথা কি ঠিক হতে পারে? আপনি কি বলছেন, আল্লাহ্‌র দৃষ্টিতে আপনি ধার্মিক?
{35:3} কারণ আপনি বলছেন, ধার্মিকতায় আমার কি লাভ? গুনাহ্‌ করলে যা হত, তার চেয়ে আমার কি বেশি লাভ হবে?
{35:4} আমি আপনাকে জবাব দেব, আপনার বন্ধুদেরকেও সঙ্গে সঙ্গে জবাব দেব।
{35:5} আকাশমণ্ডলের প্রতি দৃষ্টিপাত করুন, মেঘমালা নিরীক্ষণ করুন, তা আপনা থেকে উচ্চ।
{35:6} আপনি যদি গুনাহ্‌ করেন, তার বিরুদ্ধে কি করবেন? অধর্মের বাহুল্যে আপনি তাঁর কি করবেন?
{35:7} যদি ধার্মিক হন, তাঁকে কি দিতে পারেন? আপনার হাত থেকেই বা তিনি কি গ্রহণ করবেন?
{35:8} আপনার নাফরমানীর ফল আপনার মত মানুষের উপর, এবং আপনার ধার্মিকতার ফল মানুষের-সন্তানের উপর বর্তে।
{35:9} উপদ্রবের বাহুল্যে লোকে কান্নাকাটি করে, বলবানদের হাত থেকে রক্ষা পাবার জন্য মিনতি করে।
{35:10} কিন্তু কেউ বলে না, আমার নির্মাতা আল্লাহ্‌ কোথায়? তিনি তো রাতের বেলায় শক্তি দান করেন।
{35:11} তিনি ভূতলের পশুদের চেয়ে আমাদের বেশি শিক্ষা দেন, আসমানের পাখিগুলোর চেয়ে বেশি বুদ্ধিমান করেন।
{35:12} সেখানে দুর্বৃত্তদের অহঙ্কারের দরুন লোকে কান্নাকাটি করে, কিন্তু তিনি জবাব দেন না।
{35:13} বাস্তবিক আল্লাহ্‌ মিথ্যা ফরিয়াদ শোনেন না, সর্বশক্তিমান তা নিরীক্ষণ করেন না।
{35:14} আর আপনি বলছেন, আমি তাকে দেখতে পাই না; বিচার তাঁর সম্মুখে, তাঁর অপেক্ষা করুন।
{35:15} কিন্তু এখন তিনি নিজের কোপে শাসন করেন নি, দুষ্টতার প্রতি বিশেষ খেয়াল রাখেন নি,
{35:16} তাই আইউব অসার কথায় মুখ খুলেছেন, তিনি না জেনেও অনেক কথা বলেন।
{i36:1} ইলীহূ আল্লাহ্‌র মহিমার বন্দনা করেন
{36:1} ইলীহূ আরও বললেন,
{36:2} আপনি আমার প্রতি একটু ধৈর্য ধরুন, আমি আপনাকে কিছু শিক্ষা দেব, কারণ আল্লাহ্‌র পক্ষে আমার আরও কথা আছে।
{36:3} আমি দূর থেকে আমার জ্ঞান আনবো, আমার নির্মাতার উপর ধর্মময়তা আরোপ করবো।
{36:4} সত্যিই আমার কথা মিথ্যা নয়, জ্ঞানে সিদ্ধ এক জন ব্যক্তি আপনার সহবর্তী।
{36:5} দেখুন, আল্লাহ্‌ পরাক্রমী, তবু কাউকেও তুচ্ছ করেন না; তিনি বুদ্ধিবলে পরাক্রমী।
{36:6} তিনি দুষ্টদের প্রাণ রক্ষা করেন না, কিন্তু দুঃখীদের পক্ষে ন্যায়বিচার করেন।
{36:7} তিনি ধার্মিকদের থেকে চোখ ফিরিয়ে নেন না; কিন্তু সিংহাসনে উপবিষ্ট বাদশাহ্‌দের সঙ্গে তাদেরকে চিরকালের তরে বসান, তারা উন্নত হয়।
{36:8} তারা যদি শিকলে বাঁধা পরে, যদি দুঃখের দড়িতে আবদ্ধ হয়;
{36:9} তবে তিনি দেখিয়ে দেন তাদের কাজ, ও তাদের সমস্ত অধর্ম, যা সগর্বে করেছে;
{36:10} তিনি উপদেশের প্রতি তাদের কান খুলে দেন, তাদেরকে অধর্ম থেকে ফিরতে হুকুম দেন।
{36:11} তারা যদি কথা শোনে ও তাঁর সেবা করে, তবে সুসম্পদে নিজ নিজ আয়ু কাটাবে, সুখে নিজ নিজ সমস্ত বছর যাপন করবে।
{36:12} কিন্তু যদি না শোনে, তবে অস্ত্র দ্বারা বিনষ্ট হবে, জ্ঞানের অভাবে প্রাণত্যাগ করবে।
{36:13} আল্লাহ্‌বিহীন অন্তঃকরণ ক্রোধ সঞ্চয় করে, তিনি তাদেরকে বাঁধলে ত্রাহি ত্রাহি করে না।
{36:14} তারা যৌবনকালে প্রাণত্যাগ করে, লজ্জায় তাদেরও জীবনের অবসান ঘটে।
{36:15} তিনি দুঃখীকে আরও দুঃখ দিয়ে উদ্ধার করেন, তিনি উপদ্রবে তাদের কান খুলে দেন।
{36:16} তিনি আপনাকেও সঙ্কটের মুখ থেকে বের করে চালাতে চান; যা সঙ্কীর্ণ নয় এমন প্রশস্ত স্থানে নিয়ে যেতে চান, আপনার টেবিল পুষ্টিকর দ্রব্যে সাজান হবে।
{36:17} কিন্তু আপনি দুর্জনের বিচারে পূর্ণ হয়েছেন; বিচার ও শাসন আপনাকে ধরেছে।
{36:18} সাবধান ক্রোধ আপনাকে উপহাসের পাত্র থেকে প্রলোভিত না করুক, কাফ্‌ফারার মহত্ব আপনাকে ভ্রান্ত না করুক।
{36:19} আপনার সমস্ত কান্না এবং আপনার সমস্ত চেষ্টা কি আপনাকে বিপদ থেকে রক্ষা করতে পারে?
{36:20} সেই রাতের আকাঙ্খা করবেন না, যখন জাতিরা স্বস্থান থেকে বিলুপ্ত হয়।
{36:21} সাবধান, অধর্মের প্রতি ফিরবেন না, আপনি তো দুঃখভোগের চেয়ে তা-ই মনোনীত করেছেন।
{36:22} দেখুন, আল্লাহ্‌ তাঁর পরাক্রমে সর্বোচ্চ, তাঁর মত কে শিক্ষা দিতে পারে?
{36:23} কে তাঁর গন্তব্য নির্ধারণ করেছ? কে বলতে পারে, তুমি অন্যায় করেছ?
{i36:24} ইলীহূ আল্লাহ্‌র মহিমা স্বীকার করেন
{36:24} মনে রাখবেন, তাঁর কাজের মহিমা স্বীকার করা চাই, মানুষ কাওয়ালীর দ্বারা তার কীর্তন করেছে।
{36:25} সকল মানুষ তা শুনেছে, প্রত্যেকে দূর থেকে তা দর্শন করে।
{36:26} দেখুন আল্লাহ্‌ মহান, আমরা তাঁকে জানি না; তাঁর বর্ষ-সংখ্যার সন্ধান পাওয়া যায় না।
{36:27} তিনি পানির সমস্ত বিন্দু আকর্ষণ করেন, সেগুলো তার বাষ্প থেকে বৃষ্টিরূপে পড়ে;
{36:28} মেঘমালা তা ঢেলে দেয়, তা মানুষের উপরে অঝোর ধারায় বৃষ্টি পড়ে।
{36:29} মেঘমালার বিস্তারণ কেউ কি বুঝতে পারে? তাঁর বজ্রের গর্জন কে বোঝে?
{36:30} দেখুন, তিনি আপনার চারদিকে স্বীয় আলো বিস্তার করেন, তিনি সমুদ্রের তলা আবৃত করেন।
{36:31} কারণ তিনি এসব দ্বারা জাতিদেরকে শাসন করেন, তিনি প্রচুর পরিমাণে শস্য উৎপন্ন করেন।
{36:32} তিনি তাঁর অঞ্জলি বিদ্যুতে পূর্ণ করেন, তাকে লক্ষ্যে বিধবার হুকুম দেন।
{36:33} তার গর্জন তাঁর পরিচয় দেয়, পশুপালগুলোও তার আগমন জানায়।
{37:1} এতেও আমার হৃদয় কাঁপছে, স্বস্থানে থেকে দুপ্‌ দুপ্‌ করছে।
{37:2} শোন শোন, ঐ তাঁর গর্জনের শব্দ, ঐ তাঁর মুখ থেকে বের হওয়া স্বর।
{37:3} তিনি সমস্ত আসমানের নিচে তা পাঠান, দুনিয়ার অন্ত পর্যন্ত তাঁর বিদ্যুৎ চালান।
{37:4} এর পরে গর্জনের আওয়াজ আসে, তিনি তাঁর মহান স্বরে বজ্রনাদ করেন; তাঁর বাণী শোনা যায়, তিনি ঐ সমস্ত রোধ করেন না।
{37:5} আল্লাহ্‌ স্বীয় ধ্বনিতে আশ্চর্যরূপ গর্জন করেন, আমাদের বোধের অগম্য মহৎ মহৎ কাজ করেন।
{37:6} ফলে তিনি তুষারকে বলেন, দুনিয়াতে পড়, সামান্য বৃষ্টিকেও তা বলেন, তাঁর মূষলধারার বৃষ্টিকেও বলেন।
{37:7} তিনি প্রত্যেক মানুষের হাত সীলমোহর করে দেন, যেন তাঁর নির্মিত সকল মানুষই জ্ঞান পায়।
{37:8} তখন পশুদের আশ্রয় স্থানে প্রবেশ করে, যার যার গহ্বরে থাকে।
{37:9} ঝড়ের কক্ষ থেকে ঝটিকা আসে, উত্তর থেকে শীত আসে।
{37:10} আল্লাহ্‌র নিশ্বাস থেকে নীহার জন্মে, এবং বিস্তারিত পানি সঙ্কুচিত হয়ে পড়ে।
{37:11} এছাড়া, আল্লাহ্‌ ঘন মেঘ পানিতে পূর্ণ করেন, তাঁর বিদ্যুতের মেঘ বিস্তার করেন।
{37:12} তাঁর পরিচালনায় তা ঘোরে, যেন তারা তাঁর হুকুম অনুসারে কাজ করে, সমস্ত ভূমণ্ডলেই যেন করে।
{37:13} তিনি কখনও শাস্তির জন্য, কখনও নিজের দেশের জন্য, কখনও বা দয়ার জন্য এসব ঘটান।
{37:14} হে আইউব, আপনি এতে কান দিন, স্থির থাকুন, আল্লাহ্‌র অলৌকিক সমস্ত কাজ বিবেচনা করুন।
{37:15} আপনি কি জানেন, আল্লাহ্‌ কিভাবে সকল কিছুর উপরে ভার রাখেন, আর তাঁর মেঘের বিজলি চমকান?
{37:16} আপনি কি মেঘমালার দোলন জানেন? পরম জ্ঞানীর আশ্চর্য কর্মগুলো জানেন?
{37:17} যখন দখিনা বায়ুতে দুনিয়া স্তব্ধ হয়, তখন আপনার কাপড়-চোপড় কেমন উষ্ণ হয়?
{37:18} আপনি কি তাঁর সঙ্গে আসমান বিস্তার করেছেন, যা ছাঁচে ঢালা আয়নার মত দৃঢ়?
{37:19} আমাদেরকে জানান, তাঁকে কি বলবো? আমরা অন্ধকারে আছি বলে আমাদের মামলা তাঁর কাছে নিতে পারি না।
{37:20} তাঁকে কি বলা যাবে যে, আমি কথা বলবো? কেউ কি পরাভূত হতে ইচ্ছা করবে?
{37:21} এখন মানুষ আলোর দিকে তাকাতে পারে না, যখন তা আসমানে উজ্জ্বল হয়, যখন বায়ু বয়ে তা পরিষ্কার হয়ে যায়।
{37:22} উত্তর দিক থেকে সোনালী উজ্জ্বলতা আসে, আল্লাহ্‌র চারদিকে ভয় জাগানো মহিমা দেখা যায়।
{37:23} সর্বশক্তিমান! তিনি আমাদের বোধের অগম্য; তিনি পরাক্রমে মহান, তিনি ন্যায়বিচার ও ধার্মিকতার বিরুদ্ধাচরণ করেন না।
{37:24} এই কারণ মানুষ তাঁকে ভক্তিপূর্ণ ভয় করে, তিনি বিজ্ঞচিত্তদের মুখাপেক্ষা করেন না।
{i38:1} হযরত আইউবের প্রতি মাবুদের কথা
{38:1} পরে মাবুদ ঘূর্ণিবাতাসের মধ্য থেকে আইউবকে জবাবে বললেন,
{38:2} এ কে, যে জ্ঞানহীন কথা দ্বারা মন্ত্রণাকে অন্ধকারে ঢেকে রাখে?
{38:3} তুমি এখন বীরের মত কোমরবন্ধনী পর; আমি তোমাকে জিজ্ঞাসা করি, তুমি আমাকে বুঝিয়ে দাও।
{38:4} যখন আমি দুনিয়ার ভিত্তিমূল স্থাপন করি, তখন তুমি কোথায় ছিলে? যদি তোমার বুদ্ধি থাকে তবে বল,
{38:5} তুমি কি জান, কে দুনিয়ার পরিমাণ নির্ধারণ করলো? কে তার উপরে মানরজ্জু ধরলো?
{38:6} তার ভিত্তিগুলো কিসের উপরে স্থাপিত হল? কে বা তার কোণের পাথর বসালো?
{38:7} তৎকালে প্রভাতীয় নক্ষত্রগুলো একসঙ্গে আনন্দধ্বনি করলো, আল্লাহ্‌র পুত্ররা সকলে জয়ধ্বনি করলো।
{38:8} কে কবাট দিয়ে সমুদ্রকে রুদ্ধ করলো? যখন তা বের হল, দুনিয়ার গর্ভাশয় থেকে বের হল?
{38:9} তৎকালে আমি মেঘকে তার বস্ত্র করলাম, ঘন অন্ধকারকে তার আচ্ছাদন করলাম;
{38:10} আমি তার জন্য আমার বিধি নির্ধারণ করলাম, অর্গল ও কবাট স্থাপন করলাম,
{38:11} বললাম, তুমি এই পর্যন্ত আসতে পার, আর নয়; এই স্থানে তোমার তরঙ্গের গর্ব নিবারিত হবে।
{38:12} তুমি কি আজন্মকাল কখনও প্রভাতকে হুকুম দিয়েছ, অরুণকে তার উদয় স্থান জানিয়েছ;
{38:13} যেন তা দুনিয়ার প্রান্ত সকল ধরে, আর দুষ্টদেরকে তা থেকে ঝেড়ে ফেলা যায়?
{38:14} দুনিয়া সীলমোহরকৃত মাটির মত আকার পায়, সকলই কাপড়ের মত প্রকাশ পায়;
{38:15} দুষ্টদের থেকে আলো নিবারিত হয়, আর তাদের উঁচু বাহু ভেঙ্গে যায়।
{38:16} তুমি কি সমুদ্রের উৎসে প্রবেশ করেছ? জলধি-তলে কি পদার্পণ করেছ?
{38:17} তোমার কাছে কি মৃত্যুর কবাট প্রকাশিত হয়েছে? তুমি কি মৃত্যুচ্ছায়ার দ্বার দেখেছ?
{38:18} এই দুনিয়াটা কত বড় তা কি তুমি জান? বল, যদি সমস্তই জান।
{38:19} আলোর নিবাসে যাবার পথ কোথায়? অন্ধকারেরই বা বাসস্থান কোথায়?
{38:20} তুমি কি তার সীমাতে তাকে নিয়ে যেতে পার? তার বাড়ি যাবার পথ কি তুমি জান?
{38:21} আছ বৈ কি, তখন তো তোমার জন্ম হয়েছিল! তোমার তো অনেক বয়স হয়েছে!
{38:22} তুমি কি তুষারের ভাণ্ডারে প্রবেশ করেছ, সেই শিলাবৃষ্টির ভাণ্ডার কি তুমি দেখেছ,
{38:23} যা আমি সঙ্কটকালের জন্য রেখেছি, সংগ্রাম ও যুদ্ধ দিনের জন্য রেখেছি?
{38:24} কোন্‌ পথ দিয়ে আলো ছড়িয়ে পড়ে, ও পূর্বীয় বায়ু ভুবনময় ব্যাপ্ত হয়? অতিবৃষ্টির জন্য কে প্রণালী কেটেছে,
{38:25} বজ্র-বিদ্যুতের জন্য কে পথ করেছে,
{38:26} যেন নির্জন দেশে বৃষ্টি পড়ে, জনশূন্য মরুভূমিতে বর্ষা হয়,
{38:27} যেন মরুভূমি ও শুকনো স্থান তৃপ্ত হয়, এবং কোমল ঘাস উৎপন্ন হয়?
{38:28} বৃষ্টির পিতা কেউ কি আছে? শিশির-বিন্দুগুলোর জনকই বা কে?
{38:29} বরফ কার গর্ভ থেকে উৎপন্ন হয়েছে? আকাশ থেকে যে তুষার পড়ে তার জন্ম কে দিয়েছে?
{38:30} পানি জমে পাথরের মত হয়, জলধির মুখ কঠিন হয়ে যায়।
{38:31} তুমি কি কৃত্তিকা নক্ষত্রগুলোকে বাঁধতে পার? কালপুরুষ নামে তারার কটিবন্ধ কি খুলতে পার?
{38:32} রাশিগুলোকে কি স্ব স্ব ঋতুতে চালাতে পার? সপ্তর্ষি ও তার পুত্রদেরকে পথ দেখাতে পার?
{38:33} তুমি কি আকাশমণ্ডলের অনুশাসন জান? দুনিয়াতে তার কর্তৃত্ব কি নির্ধারণ করতে পার?
{38:34} তুমি কি মেঘ পর্যন্ত তোমার ধ্বনি তুলতে পার? যেন অতিবৃষ্টি তোমাকে আচ্ছন্ন করে?
{38:35} তুমি কি বিদ্যুৎগুলো পাঠালে তারা যাবে? তোমাকে কি বলবে, এই যে আমরা!
{38:36} কে অন্তঃকরণকে জ্ঞান দিয়েছে? মনকে কে বুদ্ধি দিয়েছে?
{38:37} কে প্রজ্ঞাবলে মেঘগুলোকে গণনা করতে পারে? আসমানের কুপাগুলো কে উল্টাতে পারে,
{38:38} যাতে ধূলা দ্রবীভূত ধাতুর মত গলে যায়, ও মাটি জমাট বাঁধে?
{38:39} তুমি কি সিংহীর জন্য শিকার খোঁজ করবে? সিংহের বাচ্চাদের ক্ষুধা কি নিবৃত্ত করবে,
{38:40} যখন তারা গুহামধ্যে শয়ন করে, গুপ্ত স্থানে বসে শিকারের অপেক্ষায় থাকে?
{38:41} কে দাঁড়কাককে আহার জোগায়, যখন তার বাচ্চাগুলো আল্লাহ্‌র কাছে আর্তনাদ করে, ও খাদ্যের অভাবে ভ্রমণ করে?
{39:1} তুমি কি শৈলবাসী বন্য ছাগীগুলোর প্রসবকাল জান? হরিণীর প্রসবের রীতি কি নির্ণয় করতে পার?
{39:2} তারা কত মাস গর্ভধারণ করে, তা কি নির্ণয় করতে পার? তাদের প্রসবকাল কি জান?
{39:3} তারা হেঁট হয়, প্রসব করে, অমনি দুঃখ ঝেড়ে ফেলে।
{39:4} তাদের বাচ্চাগুলো বলবান হয়, তারা মাঠে বৃদ্ধি পায়, প্রস্থান করে, আর ফিরে আসে না।
{39:5} কে বন্য গাধাকে স্বাধীন করে ছেড়ে দিয়েছে? কে তাদের বন্ধন মুক্ত করেছে?
{39:6} আমি মরুভূমিতে তার বাড়ি করেছি, লবণ-ভূমিকে তার নিবাস করেছি।
{39:7} সে নগরের কলরবকে পরিহাস করে, চালকের আওয়াজ শোনে না।
{39:8} পর্বতশ্রেণী তার চারণভূমি; সে যাবতীয় নবীন ঘাসের খোঁজ করে।
{39:9} বন্য ষাঁড় কি তোমার সেবা করতে সম্মত হবে? সে কি তোমার যাবপাত্রের কাছ থাকবে?
{39:10} তুমি কি জমিতে বন্য ষাঁড়কে লাঙ্গলে বাঁধতে পার? সে কি তোমার পেছন পেছন ক্ষেতে মই দেবে?
{39:11} তার প্রচুর বলের জন্য তুমি কি তাকে বিশ্বাস করবে? তোমার কাজ কি তাকে করতে দেবে?
{39:12} তুমি কি তার প্রতি এমন বিশ্বাস রাখবে যে, সে তোমার শস্য আনবে, তা খামারে একত্র করবে?
{39:13} উট পাখির ডানা উল্লাস করে, কিন্তু সারসের ডানা ও পালকের সঙ্গে তার তুলনা হয় না।
{39:14} সে তো ভূমিতে তাঁর ডিম পারে, ধুলায় উষ্ণ হতে দেয়।
{39:15} তার মনে থাকে না যে, হয়তো চরণে তা চূর্ণ করবে, কিংবা বন্য পশু তা দলিত করবে।
{39:16} সে তাঁর বাচ্চাগুলোর প্রতি নির্দয় ব্যবহার করে, প্রসব-বেদনা বিফল হলেও নিশ্চিন্ত থাকে;
{39:17} যেহেতু আল্লাহ্‌ তাকে জ্ঞানহীন করেছেন, তাকে বুদ্ধি দেন নি।
{39:18} সে যখন পাখা তুলে গমন করে, তখন ঘোড়া ও তার সওয়ারকে পরিহাস করে।
{39:19} তুমি কি ঘোড়াকে শক্তি দিয়েছ? তার ঘাড়ে কি সুন্দর কেশর দিয়েছ?
{39:20} তাকে কি পঙ্গপালের মত লাফ দেওয়াতে পেরেছ? তার নাসিকা ধ্বনির তেজ অতি ভয়ানক।
{39:21} সে উপত্যকায় খুর ঘসে, নিজের বিক্রমে উল্লাস করে, অস্ত্রশস্ত্রের সঙ্গে সাক্ষাৎ করতে যায়।
{39:22} সে আশঙ্কাকে পরিহাস করে, উদ্বিগ্ন হয় না, তলোয়ারের সম্মুখ থেকে ফেরে না,
{39:23} তূণ তাঁর বিরুদ্ধে আওয়াজ করে, শাণিত বর্শা ও শূল আওয়াজ করে।
{39:24} সে উগ্রতায় ও ক্রোধে ভূমি খেয়ে ফেলে, তূরীবাদ্য শুনলে দাঁড়িয়ে থাকে না।
{39:25} তূরী ধ্বনির সঙ্গে সে হ্রেষা আওয়াজ করে, দূর থেকে যুদ্ধের গন্ধ পায়, সেনাপতিদের হুঙ্কার ও সিংহনাদ শোনে।
{39:26} তোমারই বুদ্ধিতে কি বাজপাখি ওড়ে, দক্ষিণ দিকে তাঁর পাখা মেলে দেয়?
{39:27} তোমারই হুকুমনামায় কি ঈগল উপরে উঠে, উঁচু স্থানে তার বাসা করে?
{39:28} সে শৈলে বসতি করে, সেখানে তার বাসা, সে শৈলাগ্রে ও দুর্গম স্থানে থাকে।
{39:29} সেখান থেকে সে শিকার অবলোকন করে, তার চোখ দূর থেকে তা নিরীক্ষণ করে।
{39:30} তার বাচ্চাগুলোও রক্ত চোষে, যে স্থানে লাশ, সেই স্থানে সেও থাকে।
{40:1} মাবুদ আইউবকে আরও বললেন,
{40:2} সর্বশক্তিমানের সঙ্গে যে ঝগড়া করছে সে কি তাঁকে সংশোধন করবে? আল্লাহ্‌র সঙ্গে বিতর্ককারী এর উত্তর দিক।
{i40:3} মাবুদের প্রতি হযরত আইউবের কথা
{40:3} তখন আইউব জবাবে মাবুদকে বললেন,
{40:4} দেখ, আমি অযোগ্য; তোমাকে কি জবাব দেব? আমি নিজের মুখে হাত দিই।
{40:5} আমি একবার কথা বলেছি, আর জবাব দেব না; দুই বার বলেছি, পুনর্বার বলবো না।
{i40:6} হযরত আইয়ুুবের প্রতি মাবুদের আহ্বান
{40:6} মাবুদ ঘূর্ণিবাতাসের মধ্য থেকে আইউবকে আরও বললেন,
{40:7} তুমি এখন বীরের মত কোমরবন্ধনী পর; আমি তোমাকে জিজ্ঞাসা করি, তুমি বুঝিয়ে দাও।
{40:8} তুমি কি সত্যিই আমার বিচার অগ্রাহ্য করবে? নিজে ধার্মিক হবার জন্য আমাকে দোষী করবে?
{40:9} তোমার কি আল্লাহ্‌র মত বাহু আছে? তুমি কি তাঁর মত বজ্রনাদ করতে পার?
{40:10} তবে প্রাধান্যে ও মহত্বে বিভূষিত হও, গৌরব ও মহিমা পরিধান কর।
{40:11} তোমার ভীষণ গজব ঢেলে দাও, প্রত্যেক অহঙ্কারীকে দেখামাত্র নত কর;
{40:12} দেখামাত্র তার অহঙ্কার খর্ব কর, দুষ্টদেরকে স্ব স্ব স্থানে দলিত কর;
{40:13} তাদেরকে একসঙ্গে ধূলিতে আচ্ছন্ন কর, গুপ্ত স্থানে তাদের মুখ বন্ধ কর।
{40:14} তখন আমিও তোমার এই প্রশংসা করবো, তোমার ডান হাত তোমাকে বিজয়ী করতে পারে।
{40:15} বহেমোৎকে দেখ, আমি তোমার সঙ্গে তাকেও নির্মাণ করেছি; সে গরুর মতই ঘাস খায়।
{40:16} দেখ, তার কোমরে তার বল, উদরস্থ পেশীতে তার সামর্থ।
{40:17} সে এরস গাছের মত লেজ নাড়ে, তার ঊরুদ্বয়ের শিরাগুলো জোড়া।
{40:18} তার অস্থিগুলো ব্রোঞ্জের নলের মত, তার পাঁজর লোহার অর্গলবৎ;
{40:19} আল্লাহ্‌র কাজের মধ্যে সে অগ্রগণ্য; তবুও তার নির্মাতা তলোয়ার নিয়ে তার কাছে যান।
{40:20} পর্বতমালা তার খাদ্য যোগায়; সমস্ত বন্য পশুও সেই স্থানে ক্রীড়া করে।
{40:21} সে শয়ন করে পদ্মবনে, নল-বনের অন্তরালে, জলাভূমিতে।
{40:22} পদ্ম গাছ তার নিচে তাকে আচ্ছাদন করে, উপত্যকার বাইশি গাছ তার চারদিকে থাকে।
{40:23} দেখ, নদী উত্তাল হলে সে ভয় করে না, জর্ডান ছাপিয়ে তার মুখে এসে পড়লেও সে সুস্থির থাকে।
{40:24} সে সজাগ থাকলে কে তাকে ধরতে পারে? দড়ি দিয়ে কে তার নাসিকা ফুঁড়তে পারে?
{41:1} তুমি কি বড়শীতে লিবিয়াথনকে তুলতে পার? দড়ি দিয়ে তার জিহ্বা বাঁধতে পার?
{41:2} নলকাঠি দিয়ে কি তার নাক কি ফুঁড়তে পার? বর্শা দিয়ে তার হনূ কি বিঁধতে পার?
{41:3} সে কি তোমার কাছে বহু ফরিয়াদ করবে, বা তোমাকে কোমল কথা বলবে?
{41:4} সে কি তোমার সঙ্গে চুক্তি করবে? তুমি কি তাকে নিয়ে চিরদিনের জন্য গোলাম করবে?
{41:5} পাখির সঙ্গে যেমন খেলা করে, তেমনি কি তার সঙ্গে খেলা করবে? তোমার যুবতীদের জন্য কি তাকে বেঁধে রাখবে?
{41:6} জেলের-দল কি তাকে দিয়ে ব্যবসা করবে? অংশ অংশ করে কি বণিকদেরকে দেবে?
{41:7} তুমি কি তার চামড়া লোহার ফলা দিয়ে, তার মাথা ধীবরের টেঁটা দিয়ে বিঁধতে পার?
{41:8} তোমার হাত তার উপরে রাখ; যুদ্ধ স্মরণ কর, আর সেরকম করো না।
{41:9} দেখ, তাকে ধরবার প্রত্যাশা মিথ্যা; তাকে দেখামাত্র লোকে কি পড়ে যায় না?
{41:10} তাকে জাগাবে, এমন সাহসী কেউ নেই; তবে আমার সাক্ষাতে কে দাঁড়াতে পারে?
{41:11} কে আগে আমার উপকার করেছে যে, আমি তার প্রত্যুপকার করবো? সমস্ত আসমানের নিচে সকলই আমার।
{41:12} তার অঙ্গের সম্বন্ধে আমি নীরব থাকব না, তার বিপুল বল ও শরীরের সৌষ্ঠবের কথা বলবো।
{41:13} তার বর্ম কে খুলে দিতে পারে? তার দন্তশ্রেণীদ্বয়ের মধ্যে কে যেতে পারে?
{41:14} তার মুখের কবাট কে খুলতে পারে? তার দন্তাবলীর চারদিকে ত্রাস থাকে।
{41:15} তার মেরুদণ্ড ফলকশ্রেণীর মত শোভা পায়, তা সীলমোহরের মত দৃঢ়ভাবে বন্ধ।
{41:16} সেসব পরস্পর এমন সংলগ্ন যে, তার অন্তরালে বায়ু প্রবেশ করতে পারে না।
{41:17} সেসব পরস্পর সংযুক্ত, সেগুলো একত্র সংলগ্ন, কিছুতেই আলাদা করা যায় না।
{41:18} তার হাঁচিতে আলো ছুটে বের হয়; তার নয়ন প্রভাতের সূর্যরশ্মির মত।
{41:19} তার মুখ থেকে জ্বলন্ত মশাল বের হয়, আগুনের ফুল্‌কি উৎপন্ন হয়।
{41:20} তার নাসারন্ধ্র থেকে ধোঁয়া বের হয়, যেমন ফুটন্ত পাত্র ও নল-খাগড়ার ধোঁয়া।
{41:21} তার নিশ্বাসে অঙ্গার জ্বলে উঠে, তার মুখ থেকে আগুনের শিখা বের হয়।
{41:22} তার গ্রীবায় বল অবস্থিতি করে, তার সম্মুখে ত্রাস নৃত্য করে।
{41:23} তার মাংসের ভাঁজ পরস্পর সংযুক্ত; তা তার উপরে দৃঢ়ীভূত, সরতে পারে না।
{41:24} তার হৃৎপিণ্ড পাথরের মত দৃঢ়, যাঁতার নিচের পাটের মত দৃঢ়।
{41:25} সে উঠলে বলবানেরাও উদ্বিগ্ন হয়, ভষীণ ভয়ে হতবুদ্ধি হয়ে পড়ে।
{41:26} তলোয়ার দিয়ে তাকে আক্রমণ করলে কিছু হবে না, বর্শা, তীর ও বল্লম বিফল হয়।
{41:27} সে লোহাকে নাড়ার মত, পিত্তলকে পচা কাঠের মত জ্ঞান করে।
{41:28} ধনুর্বাণ তাকে তাড়াতে পারে না, ফিঙ্গার পাথর তার কাছে যেন তুষ।
{41:29} সে গদাকে এক টুকরা খড়ের মতই মনে করে, বর্শার শব্দে সে হাসে।
{41:30} তার তলদেশ শাণিত খোলার মত, সে কাদার উপর দিয়ে কাঁটার মই চালায়।
{41:31} সে অগাধ পানিকে পাত্রের পানির মত ফোটায়। সে সমুদ্রকে মলমের মত করে।
{41:32} তার পিছনে পথ চক্‌মক করে, জলধির পাকা চুলের মত মনে হয়।
{41:33} দুনিয়াতে তার মত কিছুই নেই; তাকে নির্ভীক করে নির্মাণ করা হয়েছে।
{41:34} সে যাবতীয় উচ্চবস্তু দর্শন করে, যাবতীয় গর্বিত-সন্তানের বাদশাহ্‌ হয়।
{i42:1} হযরত আইউবের উক্তি ও সন্তুষ্টি প্রকাশ
{42:1} পরে আইউব মাবুদকে জবাবে বললেন,
{42:2} আমি জানি, তুমি সবই করতে পার; কোন সঙ্কল্প সাধন তোমার অসাধ্য নয়।
{42:3} এ কে যে জ্ঞান বিনা মন্ত্রণাকে গুপ্ত রাখে? সত্যি আমি তা-ই বলেছি, যা বুঝি নি, যা আমার পক্ষে অদ্ভুত, আমার অজ্ঞাত।
{42:4} আরজ করি, নিবেদন শোন, আমি কিছু বলি; আমি তোমাকে জিজ্ঞাসা করি, তুমি বুঝিয়ে দাও।
{42:5} আগে তোমার বিষয় শুনেছিলাম, কিন্তু সম্প্রতি আমার চোখ তোমাকে দেখল।
{42:6} এজন্য আমি নিজেকে ঘৃণা করছি, ধুলায় ও ভস্মে বসে তওবা করছি।
{i42:7} হযরত আইউবের বন্ধুদের বিরুদ্ধে মাবুদের কথা
{42:7} আইউবকে এসব বলবার পর মাবুদ তৈমনীয় ইলীফসকে বললেন, তোমার ও তোমার দুই বন্ধুর প্রতি আমার ক্রোধের আগুন জ্বলে উঠেছে, কারণ আমার গোলাম আইউব যেমন বলেছে, তোমরা আমার বিষয়ে তেমন যথার্থ কথা বল নি।
{42:8} অতএব তোমরা সাতটি ষাঁড় ও সাতটি ভেড়া নিয়ে আমার গোলাম আইউবের কাছে গিয়ে নিজেদের জন্য পোড়ানো-কোরবানী দাও। আর আমার গোলাম আইউব তোমাদের জন্য মুনাজাত করবে; কারণ আমি তাকে গ্রাহ্য করবো; নতুবা আমি তোমাদেরকে তোমাদের মূর্খতানুযায়ী প্রতিফল দেব; কেননা আমার গোলাম আইউবের মত তোমরা আমার বিষয়ে যথার্থ কথা বল নি।
{42:9} তখন তৈমনীয় ইলীফস, শূহীয় বিলদ্‌দ ও নামাথীয় সোফর গিয়ে মাবুদের কথা অনুসারে কাজ করলেন; আর মাবুদ আইউবকে গ্রাহ্য করলেন।
{i42:10} হযরত আইউবের দুর্দশার মোচন ও দ্বিগুণ ফিরে পাওয়া
{42:10} পরে আইউব তাঁর বন্ধুদের জন্য মুনাজাত করলে মাবুদ তার দুর্দশার পরিবর্তন করলেন; বস্তুত মাবুদ আইউবকে আগের সম্পদের দ্বিগুণ সম্পদ দিলেন।
{42:11} পরে আইউবের ভাই ও বোনেরা সকলে এবং পূর্বপরিচিত লোকেরা সকলে তাঁর কাছে এসে তাঁর বাড়িতে তাঁর সঙ্গে ভোজন করলো ও তাঁর জন্য দুঃখ প্রকাশ করলো এবং মাবুদ কর্তৃক ঘটিত সমস্ত বিপদের বিষয়ে তাঁকে সান্ত্বনা দিল, আর প্রত্যেকে তাঁকে এক এক খণ্ড কসীতা মুদ্রা ও এক একটি সোনার আংটি দিল।
{42:12} আর মাবুদ আইউবের প্রথম অবস্থা থেকে শেষ অবস্থা বেশি দোয়াযুক্ত করলেন; তাঁর চৌদ্দ হাজার ভেড়া, ছয় হাজার উট, এক হাজার জোড়া বলদ ও এক হাজার গাধী হল।
{42:13} আর তাঁর সাত পুত্র ও তিন কন্যা জন্মগ্রহণ করলো।
{42:14} তিনি জ্যেষ্ঠা কন্যার নাম যিমীমা, দ্বিতীয়ার নাম কৎসীয়া ও তৃতীয়ার নাম কেরণহপ্পূক রাখলেন।
{42:15} আইউবের কন্যাদের মত রূপবতী যুবতী কোথাও খুঁজে পাওয়া যেত না এবং তাদের পিতা তাদের ভাইদের সঙ্গে তাদেরকে উত্তরাধিকার দিলেন।
{42:16} পরে আইউব আর একশত চল্লিশ বছর জীবিত থেকে তাঁর পুত্র পৌত্রাদি চার পুরুষ পর্যন্ত দেখলেন।
{42:17} শেষে আইউব বৃদ্ধ ও পূর্ণায়ু হয়ে ইন্তেকাল করলেন।
