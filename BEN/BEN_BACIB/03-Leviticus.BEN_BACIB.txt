{i1:1} পোড়ানো-কোরবানী
{1:1} মাবুদ জমায়েত-তাঁবু থেকে মূসাকে ডেকে বললেন,
{1:2} তুমি বনি-ইসরাইলকে এই কথা বল, তোমাদের মধ্যে কেউ যদি মাবুদের উদ্দেশে উপহার দিতে চায় তবে সে পশুপাল থেকে, অর্থাৎ গরু কিংবা ভেড়ার পাল থেকে তার নিজের উপহার নিয়ে কোরবানী করুক।
{1:3} সে যদি গরুর পাল থেকে পোড়ানো-কোরবানী হিসেবে কোন উপহার দেয় তবে নিখুঁত একটি পুরুষ পশু আনবে। মাবুদের সম্মুখে গ্রাহ্য হবার জন্য জমায়েত-তাঁবুর দরজার কাছে সে তা আনবে।
{1:4} পরে সে পোড়ানো-কোরবানীর জন্য আনা পশুটির মাথায় হাত রাখবে আর তা তার কাফ্‌ফারা হিসেবে তার পক্ষে কবুল করা হবে।
{1:5} পরে সে মাবুদের সম্মুখে সেই ষাঁড় জবেহ্‌ করবে। হারুনের পুত্র ইমামেরা তার রক্ত নিয়ে জমায়েত-তাঁবুর দরজার কাছে স্থাপিত কোরবানগাহ্‌র উপরে সেই রক্ত চারদিকে ছিটিয়ে দেবে।
{1:6} সে ঐ পোড়ানো-কোরবানীর পশুটির চামড়া খুলে তাকে খণ্ড খণ্ড করবে।
{1:7} পরে ইমাম হারুনের পুত্ররা কোরবানগাহ্‌র উপরে আগুন রাখবে ও আগুনের উপরে কাঠ সাজাবে।
{1:8} হারুনের পুত্র ইমামেরা সেই কোরবানগাহ্‌র উপরিস্থ আগুনের ও কাঠের উপরে তার সমস্ত খণ্ড, মাথা ও চর্বি রাখবে;
{1:9} কিন্তু তার অন্ত্রগুলো ও পাগুলো পানিতে ধুয়ে নেবে। পরে ইমাম কোরবানগাহ্‌র উপরে সেসব পুড়িয়ে ফেলবে। এটি পোড়ানো-কোরবানী, মাবুদের উদ্দেশে খোশবুযুক্ত অগ্নিকৃত উপহার।
{1:10} যদি সে ভেড়া কিংবা ছাগলের পাল থেকে পোড়ানো-কোরবানী হিসেবে উপহার দেয় তবে নিখুঁত একটি পুরুষ পশু আনবে।
{1:11} সেটি কোরবানগাহ্‌র পাশে উত্তর দিকে মাবুদের সম্মুখে জবেহ্‌ করবে এবং হারুনের পুত্র ইমামেরা কোরবানগাহ্‌র উপরে চারদিকে তার রক্ত ছিটিয়ে দেবে।
{1:12} পরে সে তা খণ্ড খণ্ড করবে আর ইমাম মাথা ও চর্বি সহ তা কোরবানগাহ্‌র উপরিস্থ আগুন ও কাঠের উপরে সাজাবে;
{1:13} কিন্তু তার অন্ত্রগুলো ও পাগুলো পানিতে ধুয়ে নেবে। পরে ইমাম সম্পূর্ণ অংশই কোরবানী করে কোরবানগাহ্‌র উপরে পুড়িয়ে ফেলবে। এটি পোড়ানো-কোরবানী, মাবুদের উদ্দেশে খোশবুযুক্ত অগ্নিকৃত উপহার।
{1:14} যদি সে মাবুদের উদ্দেশে পোড়ানো-কোরবানী হিসেবে কোন পাখি উপহার দেয় তবে ঘুঘু কিংবা কবুতরের বাচ্চাদের মধ্য থেকে তার উপহার দেবে।
{1:15} পরে ইমাম তা কোরবানগাহ্‌র কাছে এনে তার মাথা মুচড়ে কোরবানগাহের উপর পুড়িয়ে ফেলবে এবং তার রক্ত কোরবানগাহ্‌র পাশে ঢেলে দেবে।
{1:16} পরে সে তার মলের সঙ্গে পালকগুলো নিয়ে কোরবানগাহ্‌র পূর্ব পাশে ভস্ম রাখার স্থানে নিক্ষেপ করবে।
{1:17} পরে ওর ডানা ভাঙবে, কিন্তু পাখিটি ছিঁড়ে ফেলবে না। এরপর ইমাম কোরবানগাহ্‌র উপরে, আগুনের উপরিস্থ কাঠের উপরে, তাকে পুড়িয়ে ফেলবে। এটি পোড়ানো-কোরবানী, মাবুদের উদ্দেশে খোশবুযুক্ত অগ্নিকৃত উপহার।
{i2:1} শস্য-উৎসর্গ
{2:1} কেউ যখন মাবুদের উদ্দেশে শস্য-উৎসর্গ করে তখন মিহি সুজি তার উপহার হবে এবং সে তার উপরে তেল ঢেলে দেবে ও কুন্দুরু দেবে।
{2:2} হারুনের পুত্র ইমামদের কাছে সে তা আনবে এবং সে তা থেকে এক মুষ্টি মিহি সুজি ও তেল এবং সমস্ত কুন্দুরু নেবে। পরে ইমাম সেই কোরবানীর স্মরণ চিহ্ন হিসেবে তা কোরবানগাহ্‌র উপরে পুড়িয়ে ফেলবে; তা মাবুদের উদ্দেশে খোশবুযুক্ত অগ্নিকৃত উপহার।
{2:3} এই শস্য-উৎসর্গের অবশিষ্ট অংশ হারুন ও তার পুত্রদের হবে; মাবুদের অগ্নিকৃত উপহার বলে তা অতি পবিত্র।
{2:4} যদি তুমি তুন্দুরে পাক-করা শস্য-উৎসর্গ দাও তবে তেল মিশানো খামিহীন মিহি সুজির পিঠা বা তৈলাক্ত চাপাটি দিতে হবে।
{2:5} যদি তুমি ভাজবার পাত্রে ভাজা শস্য-উৎসর্গ দাও তবে তেল মিশানো খামিহীন মিহি সুজি দিতে হবে।
{2:6} তুমি তা খণ্ড খণ্ড করে তার উপরে তেল ঢেলে দেবে; এটি শস্য-উৎসর্গ।
{2:7} যদি তুমি কড়াইতে পাক-করা শস্য-উৎসর্গ দাও তবে তেলে পাক-করা মিহি সুজি দিতে হবে।
{2:8} এসব দ্রব্যের যে শস্য-উৎসর্গ তুমি মাবুদের উদ্দেশে দেবে তা এনে ইমামকে দিও আর সে তা কোরবানগাহ্‌র কাছে আনবে।
{2:9} ইমাম সেই শস্য-উৎসর্গের স্মরণ করার অংশ নিয়ে কোরবানগাহের উপর পুড়িয়ে ফেলবে; তা মাবুদের উদ্দেশে খোশবুযুক্ত অগ্নিকৃত উপহার।
{2:10} সেই শস্য-উৎসর্গের অবশিষ্ট অংশ হারুন ও তার পুত্রদের হবে; মাবুদের অগ্নিকৃত উপহার বলে তা অতি পবিত্র।
{2:11} তোমরা মাবুদের উদ্দেশে যে শস্য-উৎসর্গ আনবে তা খামি দ্বারা প্রস্তুত করা যাবে না, কেননা তোমরা খামি কিংবা মধু, এর কিছুই মাবুদের উদ্দেশে অগ্নিকৃত উপহার হিসেবে পুড়িয়ে ফেলবে না।
{2:12} তোমরা অগ্রিমাংশের উপহার হিসেবে তা মাবুদের উদ্দেশে নিবেদন করতে পার, কিন্তু খোশবুর জন্য কোরবানগাহ্‌র উপরে তা রাখা যাবে না।
{2:13} তুমি তোমার শস্য-উৎসর্গের প্রত্যেকটি দ্রব্যে লবণ দেবে। তুমি তোমার শস্য-উপহারে তোমার আল্লাহ্‌র নিয়মের লবণ দিতে ত্রুটি করবে না; তোমার যাবতীয় উৎসর্গের সঙ্গে লবণ দেবে।
{2:14} যদি তুমি মাবুদের উদ্দেশে প্রথমে পেকেছে এমন শস্য থেকে শস্য-উৎসর্গ নিবেদন কর তবে তোমার প্রথমে পাকা শস্য থেকে শস্য-উৎসর্গ হিসেবে আগুনে ঝলসানো শীষ অর্থাৎ মোটা করে ভেঙ্গে নেওয়া কোমল শীষ নিবেদন করবে।
{2:15} এছাড়া, তার উপরে তেল ও কুন্দুরু দেবে; এ হল শস্য-উৎসর্গ।
{2:16} পরে ইমাম তার স্মরণ করার অংশ হিসেবে কিছু মোটা করে ভেঙ্গে নেওয়া শস্য, কিছু তেল ও সমস্ত কুন্দুরু পুড়িয়ে ফেলবে; এটি মাবুদের উদ্দেশে অগ্নিকৃত উপহার।
{i3:1} মঙ্গল-কোরবানী
{3:1} কারো উপহার যদি মঙ্গল-কোরবানী দেবার জন্য হয় এবং সে গরুর পাল থেকে পুরুষ কিংবা স্ত্রী গরু দেয় তবে সে মাবুদের সম্মুখে নিখুঁত পশু আনবে।
{3:2} সে তার আনা উপহারের মাথায় হাত রেখে জমায়েত-তাঁবুর দরজার কাছে তাকে জবেহ্‌ করবে। পরে হারুনের পুত্র ইমামেরা তার রক্ত কোরবানগাহ্‌র উপরে চারদিকে ছিটিয়ে দেবে।
{3:3} পরে সে মাবুদের উদ্দেশে সেই মঙ্গল-কোরবানী সম্বন্ধীয় অগ্নিকৃত উপহার কোরবানী করবে। তার পাকস্থলীর উপরি-ভাগের চর্বি ও অন্ত্রগুলোর উপরিভাগের সমস্ত চর্বি,
{3:4} এবং দু’টি বৃক্ক, তার উপরি-ভাগের চর্বি ও কলিজার উপরিভাগের অংশগুলো বৃক্কের সঙ্গে ছাড়িয়ে নেবে।
{3:5} পরে হারুনের পুত্ররা কোরবানগাহ্‌র উপরিস্থ আগুন, কাঠ ও আগুনের শিখায় তা ঝলসে নেবে; তা হবে মাবুদের উদ্দেশে খোশবুযুক্ত অগ্নিকৃত উপহার।
{3:6} আর যদি সে মাবুদের উদ্দেশে মঙ্গল-কোরবানী দেবার উপহার তার পাল থেকে কোন পশু দেয় তবে সে নিখুঁত পুরুষ কিংবা স্ত্রী পশু কোরবানী করবে।
{3:7} কেউ যদি উপহার হিসেবে ভেড়ার বাচ্চা দেয় তবে সে মাবুদের সম্মুখে তা আনবে;
{3:8} আর তার কোরবানীর পশুটির মাথায় হাত রেখে জমায়েত-তাঁবুর সম্মুখে তাকে জবেহ্‌ করবে এবং হারুনের পুত্ররা কোরবানগাহ্‌র উপরে চারদিকে তার রক্ত ছিটিয়ে দেবে।
{3:9} আর মঙ্গল-কোরবানী থেকে কিছু নিয়ে মাবুদের উদ্দেশে অগ্নিকৃত উপহার কোরবানী করবে; ফলত তার চর্বি ও সমস্ত লেজ মেরুদণ্ডের কাছ থেকে ছাড়িয়ে নেবে আর পাকস্থলীর উপরিভাগের চর্বি ও অন্ত্রগুলোর উপরিভাগের সমস্ত চর্বি,
{3:10} এবং দু’টি বৃক্ক ও তার উপরিভাগের চর্বি এবং কলিজার উপরি-ভাগের অংশগুলো বৃক্কের সঙ্গে ছাড়িয়ে নেবে।
{3:11} পরে ইমাম তা কোরবানগাহ্‌র উপরে পুড়িয়ে ফেলবে; এটি মাবুদের উদ্দেশে অগ্নিকৃত উপহাররূপ খাদ্য।
{3:12} আর যদি সে উপহার হিসেবে ছাগল দেয় তবে সে তা মাবুদের সম্মুখে আনবে।
{3:13} সে তার মাথায় হাত রেখে জমায়েত-তাঁবুর সম্মুখে তাকে জবেহ্‌ করবে এবং হারুনের পুত্ররা কোরবানগাহ্‌র উপরে চারদিকে তার রক্ত ছিটিয়ে দেবে।
{3:14} পরে সে তা থেকে নিজের উপহার, মাবুদের উদ্দেশে অগ্নিকৃত উপহার কোরবানী করবে, অর্থাৎ পাকস্থলীর উপরিভাগের চর্বি ও অন্ত্রগুলোর উপরিভাগের সমস্ত চর্বি,
{3:15} এবং দু’টি বৃক্ক, তার উপরিভাগের চর্বি ও কলিজার উপরিভাগের অংশগুলো বৃক্কের সঙ্গে ছাড়িয়ে নেবে।
{3:16} পরে ইমাম কোরবানগাহ্‌র উপরে সেসব পুড়িয়ে ফেলবে; তা খোশবু-যুক্ত অগ্নিকৃত উপহাররূপ খাদ্য; সমস্ত চর্বি মাবুদের।
{3:17} পুরুষানুক্রমে তোমাদের সমস্ত নিবাসে পালনীয় চিরস্থায়ী নিয়ম হল এই — তোমরা চর্বি ও রক্ত কিছুই ভোজন করবে না।
{i4:1} গুনাহ্‌-কোরবানী
{4:1} আর মাবুদ মূসাকে বললেন,
{4:2} তুমি বনি-ইসরাইলকে বল, কেউ যদি ভুল-বশত গুনাহ্‌ করে, অর্থাৎ মাবুদের হুকুমে নিষেধ আছে এমন কোন কাজ করে;
{4:3} বিশেষত অভিষিক্ত ইমাম যদি এমন গুনাহ্‌ করে যাতে লোকদের উপরে দোষ বর্তায়, তবে সে তার নিজের গুনাহ্‌র জন্য মাবুদের উদ্দেশে নিখুঁত একটি ষাঁড় গুনাহ্‌-কোরবানী হিসেবে কোরবানী করবে।
{4:4} পরে সে জমায়েত-তাঁবুর দরজার কাছে মাবুদের সম্মুখে সেই ষাঁড় আনবে এবং তার মাথায় হাত রেখে মাবুদের সম্মুখে তাকে জবেহ্‌ করবে।
{4:5} আর অভিষিক্ত ইমাম সেই বাছুরটির কিঞ্চিৎ রক্ত নিয়ে জমায়েত-তাঁবুর মধ্যে যাবে।
{4:6} আর ইমাম সেই রক্তে তার আঙ্গুল ডুবিয়ে পবিত্র স্থানের পর্দার অগ্রভাগে মাবুদের সম্মুখে সাত বার তার কিঞ্চিৎ রক্ত ছিটিয়ে দেবে।
{4:7} পরে ইমাম সেই রক্তের কিছু নিয়ে জমায়েত-তাঁবুর মধ্যে মাবুদের সম্মুখে অবস্থিত সুগন্ধি ধূপের কোরবানগাহ্‌র শিংগুলোতে লাগিয়ে দেবে, পরে বাছুরটির সমস্ত রক্ত নিয়ে জমায়েত-তাঁবুর দ্বারে অবস্থিত কোরবানগাহ্‌র গোড়ায় ঢালবে।
{4:8} আর গুনাহ্‌-কোরবানীর বাছুরটির সমস্ত চর্বি, অর্থাৎ পাকস্থলীর উপরিভাগের চর্বি, অন্ত্রগুলোর উপরিভাগের সমস্ত চর্বি,
{4:9} এবং দু’টি বৃক্ক ও তার উপরিভাগের চর্বি ও কলিজার উপরিভাগের অংশগুলো বৃক্কের সঙ্গে ছাড়িয়ে নেবে।
{4:10} মঙ্গল-কোরবানীর ষাঁড় থেকে যেমন নিতে হয় তেমনি নেবে এবং ইমাম কোরবানগাহ্‌র উপরে তা পুড়িয়ে ফেলবে।
{4:11} পরে ঐ বাছুরটির চামড়া, সমস্ত গোশ্‌ত, মাথা ও পা, অন্ত্র ও গোবর,
{4:12} সবসুদ্ধ বাচ্চাটি নিয়ে শিবিরের বাইরে কোন পাক-পবিত্র স্থানে, ভস্ম ফেলে দেবার স্থানে এনে কাঠের উপরে আগুনে পুড়িয়ে দেবে; ভস্ম ফেলে দেবার স্থানেই তা পুড়িয়ে দিতে হবে।
{4:13} আর ইসরাইলের সমস্ত মণ্ডলী যদি ভুলবশত গুনাহ্‌ করে এবং তা সমাজের দৃষ্টির অগোচর থাকে এবং মাবুদের হুকুমে নিষেধ আছে এমন কোন কাজ করে যদি দোষী হয়,
{4:14} তবে তাদের কৃত সেই গুনাহ্‌র বিষয় যখন জানা যাবে তখন সমাজ গুনাহ্‌-কোরবানী হিসেবে একটি ষাঁড় কোরবানী করবে; লোকেরা জমায়েত-তাঁবুর সম্মুখে তাকে আনবে।
{4:15} পরে মণ্ডলীর প্রাচীনবর্গরা মাবুদের সম্মুখে সেই বাছুরটির মাথায় হাত রাখবে এবং মাবুদের সম্মুখে সেটি জবেহ্‌ করা যাবে।
{4:16} পরে অভিষিক্ত ইমাম সেই বাছুরটির কিঞ্চিৎ রক্ত জমায়েত-তাঁবুর মধ্যে নিয়ে যাবে।
{4:17} আর ইমাম সেই রক্তে নিজের আঙ্গুল ডুবিয়ে তার কিঞ্চিৎ পর্দার সম্মুখে, মাবুদের সম্মুখে সাতবার ছিটিয়ে দেবে।
{4:18} সে সেই রক্তের কিঞ্চিৎ নিয়ে জমায়েত-তাঁবুর মধ্যে মাবুদের সম্মুখে অবস্থিত কোরবানগাহ্‌র শিংগুলোর উপরে দেবে; পরে জমায়েত-তাঁবুর দরজার কাছে স্থাপিত কোরবানগাহ্‌র গোড়ায় অন্য সমস্ত রক্ত ঢেলে দেবে।
{4:19} আর কোরবানী থেকে তার সমস্ত চর্বি নিয়ে কোরবানগাহ্‌র উপরে পুড়িয়ে ফেলবে।
{4:20} সে ঐ গুনাহ্‌-কোরবানীর বাছুরকে যেরকম করে, একেও সেরকম করবে। এভাবে ইমাম তাদের জন্য কাফ্‌ফারা দেবে, তাতে তাদের গুনাহ্‌ মাফ করা হবে।
{4:21} পরে সেই বাছুরকে শিবিরের বাইরে নিয়ে গিয়ে প্রথম বাছুরটি যেমন পুড়িয়ে দিয়েছিল তেমনি তাকেও পুড়িয়ে দেবে; এটি সমাজের গুনাহ্‌-কোরবানী।
{4:22} আর যদি কোন শাসনকর্তা গুনাহ্‌ করে, অর্থাৎ ভুলবশত তার আল্লাহ্‌ মাবুদের হুকুমে নিষেধ আছে এমন কোন কাজ করে দোষী হয়,
{4:23} তবে তার কৃত সেই গুনাহ্‌র বিষয় যখন সে জানবে তখন নিজের উপহারস্বরূপ একটি নিখুঁত ছাগল আনবে।
{4:24} পরে ঐ ছাগলের মাথায় হাত রেখে পোড়ানো-কোরবানী জবেহ্‌ করার স্থানে মাবুদের সম্মুখে তাকে জবেহ্‌ করবে; এটি হল গুনাহ্‌-কোরবানী।
{4:25} পরে ইমাম তার আঙ্গুল দ্বারা সেই গুনাহ্‌-কোরবানীর কিঞ্চিৎ রক্ত নিয়ে কোরবানগাহ্‌র শিংগুলোর উপরে দেবে এবং তার রক্ত কোরবানগাহ্‌র গোড়ায় ঢেলে দেবে।
{4:26} আর মঙ্গল-কোরবানীর চর্বির মত তার সমস্ত চর্বি নিয়ে কোরবানগাহের উপর পুড়িয়ে ফেলবে; এভাবে ইমাম তার গুনাহ্‌ মোচনের জন্য কাফ্‌ফারা দেবে, তাতে তার গুনাহ্‌ মাফ করা হবে।
{4:27} আর সাধারণ লোকদের মধ্যে যদি কেউ ভুলবশত মাবুদের হুকুমে নিষেধ আছে এমন কোন কাজ দ্বারা গুনাহ্‌ করে দোষী হয়,
{4:28} তবে সে যখন তার কৃত গুনাহ্‌ জানবে তখন তার কৃত সেই গুনাহ্‌র জন্য তার নিজের উপহারস্বরূপ পালের মধ্য থেকে একটি নিখুঁত ছাগী আনবে।
{4:29} পরে ঐ গুনাহ্‌-কোরবানীর জন্য আনা পশুটির মাথায় হাত রেখে পোড়ানো-কোরবানী স্থানে সেই গুনাহ্‌-কোরবানীর পশু জবেহ্‌ করবে।
{4:30} পরে ইমাম আঙ্গুল দিয়ে তার কিঞ্চিৎ রক্ত নিয়ে কোরবানগাহ্‌র শিংগুলোর উপরে লাগিয়ে দেবে এবং তার সমস্ত রক্ত কোরবানগাহ্‌র গোড়ায় ঢেলে দেবে।
{4:31} আর মঙ্গল-কোরবানী থেকে নেওয়া চর্বির মত তার সমস্ত চর্বি ছাড়িয়ে নেবে। পরে ইমাম মাবুদের উদ্দেশে খোশবুর জন্য কোরবানগাহ্‌র উপরে তা পুড়িয়ে ফেলবে; এভাবে ইমাম তার জন্য কাফ্‌ফারা দেবে, তাতে তার গুনাহ্‌ মাফ করা হবে।
{4:32} যদি সে গুনাহ্‌-কোরবানীর উপহার হিসেবে ভেড়ার বাচ্চা আনে তবে একটি নিখুঁত ভেড়ীর বাচ্চা আনবে।
{4:33} আর সেই গুনাহ্‌-কোরবানীর জন্য আনা পশুটির মাথায় হাত রেখে পোড়ানো-কোরবানী জবেহ্‌ করার স্থানে সেই গুনাহ্‌-কোরবানীর পশু জবেহ্‌ করবে।
{4:34} পরে ইমাম আঙ্গুল দ্বারা সেই গুনাহ্‌-কোরবানীর কিঞ্চিৎ রক্ত নিয়ে কোরবানগাহ্‌র শিংগুলোর উপরে দেবে ও সমস্ত রক্ত কোরবানগাহ্‌র গোড়ায় ঢালবে।
{4:35} পরে মঙ্গল-কোরবানীর ভেড়ার বাচ্চার মতই ইমাম এর সমস্ত চর্বি ছাড়িয়ে নেবে এবং মাবুদের উদ্দেশে অগ্নিকৃত কোরবানীর রীতি অনুসারে তা কোরবানগাহের উপর পুড়িয়ে ফেলবে; এভাবে ইমাম তার কৃত গুনাহ্‌র কাফ্‌ফারা দেবে; তাতে তার গুনাহ্‌ মাফ করা হবে।
{5:1} আর যদি কেউ এভাবে গুনাহ্‌ করে, সাক্ষী হয়ে, শপথ করাবার কথা শুনলেও যা দেখেছে কিংবা জানে তা সে প্রকাশ না করে তবে সে নিজের অপরাধ বহন করবে।
{5:2} কিংবা যদি কেউ কোন নাপাক জিনিস স্পর্শ করে — সেটা নাপাক জন্তুর মৃতদেহ হোক, কিংবা নাপাক গোমেষাদির মৃতদেহ হোক, কিংবা নাপাক সরীসৃপের মৃতদেহ হোক — সে তা না জানলেও নাপাক হবে এবং সে দোষী হবে।
{5:3} কিংবা মানুষের কোন নাপাকীতা, অর্থাৎ যা দ্বারা মানুষ নাপাক হয়, এমন কিছু যদি কেউ স্পর্শ করে ও তা জানতে না পারে তবে সে তা জানলে পর দোষী হবে।
{5:4} আর কেউ অবিবেচনা-পূর্বক যে কোন বিষয়ে শপথ করুক না কেন, যদি কেউ অবিবেচনাপূর্বক ভাল বা মন্দ কাজ করবো বলে শপথ করে ও তা জানতে না পারে, তবে সে তা জানলে পর সেই বিষয়ে দোষী হবে।
{5:5} আর সেরকম কোন বিষয়ে দোষী হলে সে তার গুনাহ্‌ স্বীকার করবে।
{5:6} পরে সে গুনাহ্‌-কোরবানীর জন্য পাল থেকে ভেড়ীর বাচ্চা কিংবা বাচ্চা-ছাগী নিয়ে মাবুদের উদ্দেশে তার গুনাহ্‌র জন্য উপযুক্ত দোষ-কোরবানী করবে; তাতে ইমাম তার গুনাহ্‌ মাফের জন্য কাফ্‌ফারা দেবে।
{5:7} আর সে যদি ভেড়ীর বাচ্চা আনতে অসমর্থ হয় তবে তার গুনাহ্‌র জন্য দু’টি ঘুঘু কিংবা দু’টি কবুতরের বাচ্চা, এই দোষ-কোরবানী মাবুদের কাছে আনবে; তার একটি গুনাহ্‌র জন্য এবং অন্যটি পোড়ানো-কোরবানীর জন্য।
{5:8} সে তাদেরকে ইমামের কাছে আনবে ও ইমাম প্রথমে গুনাহ্‌-কোরবানী করে তার গলা মুচড়ো দেবে, কিন্তু ছিঁড়ে ফেলবে না।
{5:9} পরে গুনাহ্‌-কোরবানীর কিঞ্চিৎ রক্ত নিয়ে কোরবানগাহ্‌র শরীরে ছিটাবে এবং অবশিষ্ট রক্ত কোরবানগাহ্‌র গোড়ায় ঢেলে দিতে হবে; এটি হল গুনাহ্‌-কোরবানী।
{5:10} পরে সে নিয়ম অনুসারে দ্বিতীয়টি পোড়ানো-কোরবানী হিসেবে কোরবানী করবে; এভাবে ইমাম তার কৃত গুনাহ্‌র জন্য কাফ্‌ফারা দেবে, তাতে তার গুনাহ্‌ মাফ করা হবে।
{5:11} আর সে যদি দু’টি ঘুঘু কিংবা দু’টি কবুতরের বাচ্চা আনতেও অসমর্থ হয় তবে তার কৃত গুনাহ্‌র জন্য তার উপহার হিসেবে ঐফার দশ ভাগের এক ভাগ সুজি গুনাহ্‌-কোরবানী হিসেবে আনবে; তার উপরে তেল দেবে না ও কুন্দুরু রাখবে না, কেননা তা গুনাহ্‌-কোরবানী।
{5:12} পরে সে তা ইমামের কাছে আনলে ইমাম তার স্মরণ চিহ্নরূপে তা থেকে এক মুষ্টি নিয়ে মাবুদের উদ্দেশে অগ্নিকৃত কোরবানীর রীতি অনুসারে কোরবানগাহের উপর পুড়িয়ে ফেলবে; এ হল গুনাহ্‌-কোরবানী।
{5:13} এভাবে ইমাম সে যে সমস্ত গুনাহ্‌ করেছে তার সেই সমস্ত গুনাহ্‌র জন্য কাফ্‌ফারা দেবে, তাতে তার গুনাহ্‌ মাফ করা হবে এবং অবশিষ্ট দ্রব্য শস্য-উৎসর্গের মতই ইমামের হবে।
{i5:14} দোষ-কোরবানী
{5:14} পরে মাবুদ মূসাকে বললেন,
{5:15} যদি কেউ মাবুদের পবিত্র বস্তুর বিষয়ে ভুলবশত সত্য লঙ্ঘন করে গুনাহ্‌ করে তবে সে মাবুদের কাছে দোষ-কোরবানী আনবে, পবিত্র স্থানের শেকলের মাপ অনুসারে তোমার নিরূপিত পরিমাণে রূপা দিয়ে পাল থেকে একটি নিখুঁত ভেড়া এনে দোষ-কোরবানী উপস্থিত করবে।
{5:16} আর সে পবিত্র বস্তুর বিষয়ে যে গুনাহ্‌ করেছে তার পরিশোধ করবে, এছাড়া, পাঁচ অংশের এক অংশও দেবে এবং ইমামের কাছে তা আনবে। পরে ইমাম সেই দোষের জন্য ভেড়া কোরবানী দ্বারা তার জন্য কাফ্‌ফারা দেবে, তাতে তার গুনাহ্‌ মাফ করা হবে।
{5:17} আর যদি কেউ মাবুদের হুকুম অনুসারে নিষিদ্ধ এমন কোন কাজ করে গুনাহ্‌ করে তবে সে তা না জানলেও দোষী, সে নিজের অপরাধ বহন করবে।
{5:18} সে তোমার নিরূপিত মূল্য দিয়ে পাল থেকে একটি নিখুঁত ভেড়া এনে দোষ-কোরবানী হিসেবে ইমামের কাছে উপস্থিত করবে এবং সে ভুলবশত অজ্ঞাতসারে যে দোষ করেছে ইমাম তার জন্য কাফ্‌ফারা দেবে, তাতে তার গুনাহ্‌ মাফ করা হবে।
{5:19} এটি হচ্ছে দোষ-কোরবানী, সে অবশ্য মাবুদের কাছে দোষী।
{6:1} আর মাবুদ মূসাকে বললেন,
{6:2} কেউ যদি গুনাহ্‌ করে মাবুদের বিরুদ্ধে সত্য লঙ্ঘন করে, যদি গচ্ছিত অথবা বন্ধক হিসেবে দেওয়া কিংবা অপহৃত বস্তুর বিষয়ে স্বজাতির কোন লোকের কাছে মিথ্যা কথা বলে,
{6:3} কিংবা স্বজাতির কোন লোকের প্রতি অন্যায় করে, কিংবা হারানো জিনিস পেয়ে সেই বিষয়ে মিথ্যা কথা বলে ও মিথ্যা কসম খেয়ে, এর যে কোন কাজ দ্বারা কোন ব্যক্তি সেই বিষয়ে গুনাহ্‌ করে,
{6:4} যদি সে এরকম গুনাহ্‌ করে দোষী হয়ে থাকে তবে সে যা সবলে হরণ করেছে, অথবা অন্যায় দ্বারা পেয়েছে, কিংবা যে গচ্ছিত বস্তু তার কাছ রাখা হয়েছে, কিংবা সে যে হারানো বস্তু পেয়ে রেখেছে,
{6:5} কিংবা যে কোন বিষয়ে সে মিথ্যা কসম খেয়েছে, সেই বস্তু সমপূর্ণ ফিরিয়ে দেবে এবং তার পাঁচ অংশের এক অংশ বেশি ফিরিয়ে দেবে; তার দোষ প্রকাশের দিনে সে দ্রব্যের মালিককে তা দেবে।
{6:6} সে মাবুদের কাছে নিজের দোষ-কোরবানী উপস্থিত করবে, ফলত তোমার নির্ধারিত মূল্য দিয়ে পাল থেকে একটি নিখুঁত ভেড়া দোষ-কোরবানী হিসেবে ইমামের কাছে আনবে।
{6:7} পরে ইমাম মাবুদের সম্মুখে তার জন্য কাফ্‌ফারা দেবে; তাতে যে কোন কাজ দ্বারা সে দোষী হয়েছে, তার মাফ পাবে।
{i6:8} পোড়ানো-কোরবানীর নিয়ম
{6:8} পরে মাবুদ মূসাকে বললেন,
{6:9} তুমি হারুন ও তার পুত্রদেরকে এই হুকুম দাও যে, পোড়ানো-কোরবানীর জন্য এ হল ব্যবস্থা; পোড়ানো-কোরবানী প্রভাত পর্যন্ত সমস্ত রাত কোরবানগাহ্‌র আগুনের উপরে থাকবে এবং কোরবানগাহ্‌র আগুন জ্বলতে থাকবে।
{6:10} আর ইমাম নিজের পরিধেয় মসীনার পোশাক পরবে ও মসীনার কাপড়ের জাঙ্গিয়া পরবে এবং কোরবানগাহ্‌র উপরে অগ্নিকৃত পোড়ানো-কোরবানীর যে ভস্ম আছে তা তুলে কোরবানগাহ্‌র পাশে রাখবে।
{6:11} পরে সে নিজের পোশাক ত্যাগ করে অন্য পোশাক পরে শিবিরের বাইরে কোন পাক-পবিত্র স্থানে ভস্ম নিয়ে যাবে।
{6:12} আর কোরবানগাহ্‌র উপরিস্থ আগুন জ্বলতে থাকবে, নিভিয়ে ফেলা হবে না; ইমাম প্রতিদিন খুব ভোরে তার উপরে কাঠ জ্বালাবে এবং তার উপরে পোড়ানো-কোরবানী সাজিয়ে দেবে ও মঙ্গল-কোরবানীর চর্বি তাতে পুড়িয়ে ফেলবে।
{6:13} কোরবানগাহ্‌র উপরে আগুন সব সময় জ্বালিয়ে রাখতে হবে; তা নিভিয়ে ফেলা যাবে না।
{6:14} আর শস্য-উৎসর্গের এই ব্যবস্থা; হারুনের পুত্ররা কোরবানগাহ্‌র কাছে মাবুদের সম্মুখে তা আনবে।
{6:15} পরে ইমাম তা থেকে এক মুষ্টি পূর্ণ করে, কোরবানীর কিঞ্চিৎ সুজি ও কিঞ্চিৎ তেল এবং কোরবানীর উপরিস্থ সমস্ত কুন্দুরু নিয়ে তার স্মরণ করার অংশ হিসেবে মাবুদের উদ্দেশে খোশবুর জন্য কোরবানগাহের উপর পুড়িয়ে ফেলবে।
{6:16} আর হারুন ও তার পুত্ররা তার অবশিষ্ট অংশ ভোজন করবে; বিনা খামিতে কোন পবিত্র স্থানে তা ভোজন করতে হবে; তারা জমায়েত-তাঁবুর প্রাঙ্গণে তা ভোজন করবে।
{6:17} খামির সঙ্গে তা পাক-করা হবে না। আমি আমার অগ্নিকৃত উপহার থেকে তাদের প্রাপ্য অংশ বলে তা দিলাম; গুনাহ্‌-কোরবানীর ও দোষ-কোরবানীর মত তা অতি পবিত্র।
{6:18} হারুনের সন্তানদের মধ্যে সমস্ত পুরুষ তা ভোজন করবে। মাবুদের অগ্নিকৃত উপহার থেকে তা পুরুষানুক্রমে চিরকাল তোমাদের অধিকার; যে কেউ তা স্পর্শ করবে, তার পবিত্র হওয়া চাই।
{6:19} পরে মাবুদ মূসাকে বললেন,
{6:20} অভিষেকের দিনে হারুন ও তার পুত্ররা মাবুদের উদ্দেশে এই উপহার কোরবানী করবে, নিয়মিত শস্য-উৎসর্গের জন্য ঐফার দশ ভাগের এক ভাগ মিহি সুজি, সকাল-বেলা অর্ধেক ও সন্ধ্যাবেলা অর্ধেক।
{6:21} তারা ভাজবার পাত্রে তেল দিয়ে তা ভাজবে। সেগুলো তৈলসিক্ত হলে তুমি তা এনে টুকরা টুকরা করে শস্য-উৎসর্গ হিসেবে মাবুদের উদ্দেশে খোশবুর জন্য উৎসর্গ করবে।
{6:22} পরে হারুনের পুত্রদের মধ্যে যে তার পদে অভিষিক্ত ইমাম হবে, সে তা কোরবানী করবে। চিরস্থায়ী নিয়ম অনুসারে তা মাবুদের উদ্দেশে সমপূর্ণভাবে পুড়িয়ে দিতে হবে।
{6:23} আর ইমামের প্রত্যেক শস্য-উৎসর্গ সমপূর্ণভাবে পুড়িয়ে দিতে হবে; তার কিছু খাওয়া চলবে না।
{6:24} পরে মাবুদ মূসাকে বললেন,
{6:25} তুমি হারুন ও তার পুত্রদেরকে বল, গুনাহ্‌-কোরবানীর এই ব্যবস্থা; যে স্থানে পোড়ানো-কোরবানী করা হয়, সেই স্থানে মাবুদের সম্মুখে গুনাহ্‌-কোরবানীও করা হবে; তা অতি পবিত্র।
{6:26} যে ইমাম গুনাহ্‌-কোরবানী হিসেবে তা কোরবানী করে সে তা ভোজন করবে; জমায়েত-তাঁবুর প্রাঙ্গণে কোন পবিত্র স্থানে তা খেতে হবে।
{6:27} যে কেউ তার গোশ্‌ত স্পর্শ করে, তার পাক-সাফ হওয়া চাই এবং তার রক্তের ছিটা যদি কোন কাপড়ে লাগে তবে তুমি সেই পোশাক পবিত্র স্থানে ধুয়ে নেবে।
{6:28} আর যে মাটির পাত্রে তা পাক-করা হয় তা ভেঙে ফেলতে হবে; যদি ব্রোঞ্জের পাত্রে তা পাক-করা হয় তবে তা পানিতে মেজে পরিষ্কার করতে হবে।
{6:29} ইমামদের মধ্যে সমস্ত পুরুষ তা ভোজন করতে পারবে; তা অতি পবিত্র।
{6:30} কিন্তু পবিত্র স্থানে কাফ্‌ফারা করতে যে কোন গুনাহ্‌-কোরবানীর রক্ত জমায়েত-তাঁবুর ভিতরে আনতে হবে, তা ভোজন করা চলবে না, আগুনে পুড়িয়ে দিতে হবে।
{7:1} আর দোষ-কোরবানীর এই ব্যবস্থা; তা অতি পবিত্র।
{7:2} যে স্থানে লোকেরা পোড়ানো-কোরবানী জবেহ্‌ করে সেই স্থানে দোষ-কোরবানী জবেহ্‌ করবে এবং ইমাম কোরবানগাহ্‌র উপরে চারদিকে তার রক্ত ছিটিয়ে দেবে।
{7:3} আর কোরবানীর সমস্ত চর্বি কোরবানী করবে, লেজ ও পাকস্থলীর উপরিস্থ চর্বি,
{7:4} এবং দু’টি বৃক্ক ও তার উপরি-ভাগের চর্বি ও দু’টি বৃক্কের সঙ্গে কলিজার উপরিভাগের অংশগুলো ছাড়িয়ে নেবে।
{7:5} আর ইমাম মাবুদের উদ্দেশে অগ্নিকৃত কোরবানীর জন্য কোরবানগাহ্‌র উপরে এসব পুড়িয়ে ফেলবে; এটি দোষ-কোরবানী।
{7:6} ইমামদের মধ্যে সমস্ত পুরুষ তা ভোজন করবে, কোন পবিত্র স্থানে তা ভোজন করতে হবে; তা অতি পবিত্র।
{7:7} গুনাহ্‌-কোরবানী যেরকম, দোষ-কোরবানীও সেরকম; উভয়েরই এক ব্যবস্থা; যে ইমাম তা দ্বারা কাফ্‌ফারা করে তা তারই হবে।
{7:8} আর যে ইমাম যে কোন ব্যক্তির জন্য পোড়ানো-কোরবানীর পশু কোরবানী করে সেই ইমাম সেই পশুর চামড়াটি পাবে।
{7:9} এবং তন্দুরে কিংবা কড়াইতে কিংবা ভাজবার পাত্রে পাক-করা যত শস্য-উৎসর্গ, সেসব উৎসর্গকারী ইমামের হবে।
{7:10} তেল মিশানো কিংবা শুকনো সমস্ত শস্য-উৎসর্গ সমানভাবে হারুনের সকল পুত্রের হবে।
{i7:11} মঙ্গল-কোরবানীর নিয়ম
{7:11} আর মাবুদের উদ্দেশে কোরবানীর জন্য আনা মঙ্গল-কোরবানীর এই ব্যবস্থা।
{7:12} কেউ যদি শুকরিয়া-কোরবানী আনে তবে সে শুকরিয়া-কোরবানীর সঙ্গে তেল মিশানো খামিহীন রুটি, তৈলাক্ত খামিহীন চাপাটি, তৈলসিক্ত মিহি সুজি ও তৈলাক্ত পিঠা নিবেদন করবে।
{7:13} সে মঙ্গলের নিমিত্ত শুকরিয়া-কোরবানী সঙ্গে খামিযুক্ত রুটি নিয়ে উপহার দেবে।
{7:14} আর সে তা থেকে, অর্থাৎ প্রত্যেক উপহার থেকে, এক একখানি পিঠা নিয়ে উত্তোলনীয় উপহার হিসেবে মাবুদের উদ্দেশে নিবেদন করবে; যে ইমাম মঙ্গল-কোরবানীর রক্ত ছিটিয়ে দেবে সে তা পাবে।
{7:15} আর মঙ্গলের নিমিত্ত আনা শুকরিয়া-কোরবানীর গোশ্‌ত কোরবানীর দিনেই ভোজন করতে হবে; তার কিছুই সকাল পর্যন্ত রাখা যাবে না।
{7:16} কিন্তু তার কোরবানী যদি মানত অথবা স্বেচ্ছাকৃত উপহার হয় তবে কোরবানীর দিনে তা ভোজন করতে হবে এবং পরদিনেও তার অবশিষ্ট অংশ ভোজন করা যাবে।
{7:17} কিন্তু তৃতীয় দিনে কোরবানীর অবশিষ্ট গোশ্‌ত আগুনে পুড়িয়ে দিতে হবে।
{7:18} যদি তৃতীয় দিনে তার মঙ্গল-কোরবানীর কিঞ্চিৎ গোশ্‌তও ভোজন করা হয় তবে সেই কোরবানীকে কবুল করা হবে না এবং সেই কোরবানী-দাতার পক্ষে তা গণ্য হবে না, তা ঘৃণার বস্তু হবে এবং যে জন তা ভোজন করে সে অপরাধী বলে গণ্য হবে।
{7:19} আর যে গোশ্‌তে কোন নাপাক বস্তুর স্পর্শ লাগে তা ভোজন করা যাবে না, আগুনে পুড়িয়ে দিতে হবে। অন্য গোশ্‌ত প্রত্যেক পাক-পবিত্র লোকের খাদ্য।
{7:20} কিন্তু যে কেউ নাপাক অবস্থায় মাবুদের উদ্দেশে নিবেদিত মঙ্গল-কোরবানীর গোশ্‌ত ভোজন করে সে নিজের লোকদের মধ্য থেকে উচ্ছিন্ন হবে।
{7:21} আর যদি কেউ কোন নাপাক বস্তু, অর্থাৎ মানুষের নাপাক বস্তু কিংবা নাপাক পশু কিংবা কোন নাপাক ঘৃণার বস্তু স্পর্শ করে মাবুদ সম্বন্ধীয় মঙ্গল-কোরবানীর গোশ্‌ত ভোজন করে তবে সেই ব্যক্তি নিজের লোকদের মধ্য থেকে উচ্ছিন্ন হবে।
{7:22} আর মাবুদ মূসাকে বললেন,
{7:23} তুমি বনি-ইসরাইলকে বল, তোমরা গরুর কিংবা ভেড়ার কিংবা ছাগলের চর্বি ভোজন করো না।
{7:24} মৃত কিংবা কোন পশুর আঘাতে নিহত কোন পশুর চর্বি অন্যান্য কাজে ব্যবহার করবে; কিন্তু কোন মতে তা ভোজন করবে না;
{7:25} কেননা তোমাদের মধ্যে যে কেউ মাবুদের উদ্দেশে অগ্নিকৃত কোরবানীর পশুর চর্বি ভোজন করে সেই ভোক্তা নিজের লোকদের মধ্য থেকে উচ্ছিন্ন হবে।
{7:26} আর তোমাদের কোন বাসস্থানে তোমরা কোন পশুর কিংবা পাখির রক্ত পান করো না।
{7:27} যে কেউ কোন প্রকারের রক্ত পান করে সেই লোক নিজের লোকদের মধ্য থেকে উচ্ছিন্ন হবে।
{7:28} আর মাবুদ মূসাকে বললেন,
{7:29} তুমি বনি-ইসরাইলকে বল, যে ব্যক্তি মাবুদের উদ্দেশে মঙ্গল-কোরবানী করে, সেই ব্যক্তি নিজের মঙ্গল-কোরবানী থেকে মাবুদের উদ্দেশে নিজের উপহার আনবে।
{7:30} ফলত মাবুদের উদ্দেশে অগ্নিকৃত উপহার অর্থাৎ বুকের গোশ্‌তের সঙ্গে চর্বি নিজের হাতে আনবে; তাতে সেই বুকের গোশ্‌ত দোলনীয় উপহার হিসেবে মাবুদের সম্মুখে দোলায়িত হবে।
{7:31} আর ইমাম কোরবানগাহ্‌র উপরে সেই চর্বি পুড়িয়ে ফেলবে, কিন্তু বুকের গোশ্‌তটি হারুন ও তার পুত্রদের হবে।
{7:32} আর তোমরা নিজ নিজ মঙ্গল-কোরবানীর পশুর ডান ঊরু উত্তোলনীয় উপহার হিসেবে ইমামকে দেবে।
{7:33} হারুনের পুত্রদের মধ্যে যে কেউ মঙ্গল-কোরবানীর পশুর রক্ত ও চর্বি কোরবানী করে সে তার অংশরূপে তার ডান ঊরু পাবে।
{7:34} কেননা বনি-ইসরাইল থেকে আমি মঙ্গল-কোরবানীর দোলনীয় উপহার হিসেবে বক্ষ ও উত্তোলনীয় উপহার হিসেবে ঊরু নিয়ে বনি-ইসরাইলদের দেয় বলে চিরস্থায়ী অধিকার হিসেবে তা হারুন ইমাম ও তার পুত্রদেরকে দিলাম।
{7:35} যে দিনে তারা মাবুদের ইমামের কাজ করতে নিযুক্ত হয় সেদিন থেকে মাবুদের উদ্দেশে অগ্নিকৃত উপহার হতে এটিই হারুনের ও তার পুত্রদের অভিষেকের জন্য অধিকার।
{7:36} মাবুদ তাদের অভিষেকের দিনে পুরুষানুক্রমে বনি-ইসরাইলদের দেয় বলে চিরস্থায়ী অধিকার হিসেবে এটি তাদেরকে দিতে হুকুম করলেন।
{7:37} পোড়ানো-কোরবানীর, শস্য-উৎসর্গের, গুনাহ্‌-কোরবানীর, দোষ-কোরবানীর অভিষেক করার ও মঙ্গল-কোরবানীর জন্য এ হল ব্যবস্থা।
{7:38} মাবুদ যেদিন সিনাই মরু-ভূমিতে বনি-ইসরাইলকে মাবুদের উদ্দেশে নিজ নিজ উপহার কোরবানী করতে হুকুম দিলেন, সেদিন তুর পর্বতে মূসাকে এই বিষয়ে হুকুম দিলেন।
{i8:1} হযরত হারুন ও তাঁর পুত্রদের অভিষেক
{8:1} আর মাবুদ মূসাকে বললেন,
{8:2} তুমি হারুন ও তার সঙ্গে তার পুত্রদেরকে এবং সমস্ত পোশাক, অভিষেকের জন্য তেল ও গুনাহ্‌-কোরবানীর ষাঁড়, দু’টি ভেড়া ও খামিহীন রুটির ডালি সঙ্গে নাও,
{8:3} আর জমায়েত-তাঁবুর দরজার কাছে সমস্ত মণ্ডলীকে একত্র কর।
{8:4} তাতে মূসা মাবুদের হুকুম অনুসারে সমস্ত কাজ করলেন এবং জমায়েত-তাঁবুর দরজার কাছে সমস্ত মণ্ডলী জমায়েত হল।
{8:5} তখন মূসা মণ্ডলীকে বললেন, মাবুদ এই কাজ করতে হুকুম করলেন।
{8:6} পরে মূসা হারুন ও তাঁর পুত্রদেরকে কাছে এনে গোসল করালেন।
{8:7} আর হারুনকে ইমামের পোশাক পরালেন, কোমরবন্ধনী পরালেন, তাঁর শরীরে পরিচ্ছদ ও তাঁর উপরে এফোদ দিলেন এবং এফোদের বুনানি করা পটুকাতে শরীর বেষ্টন করে তার সঙ্গে এফোদখানি আট্‌কে দিলেন।
{8:8} আর তাঁর বুকে বুকপাটা দিলেন এবং বুকপাটায় ঊরীম ও তুম্মীম আট্‌কে দিলেন।
{8:9} আর তাঁর মাথায় পাগড়ী দিলেন ও তাঁর কপালে পাগড়ীর উপরে সোনার পাতের পবিত্র মুকুট দিলেন; যেমন মাবুদ মূসাকে হুকুম দিয়েছিলেন।
{8:10} পরে মূসা অভিষেকের তেল নিয়ে শরীয়ত-তাঁবু ও তার মধ্যস্থিত সমস্ত বস্তু অভিষেক করে পবিত্র করলেন।
{8:11} আর তার কিছু নিয়ে কোরবানগাহ্‌র উপরে সাতবার ছিটিয়ে দিলেন এবং কোরবানগাহ্‌ ও তৎসংক্রান্ত সমস্ত পাত্র, ধোবার পাত্র ও তার গামলা পবিত্র করার জন্য অভিষেক করলেন।
{8:12} পরে অভিষেকের জন্য তেলের কিঞ্চিৎ হারুনের মাথায় ঢেলে তাঁকে পবিত্র করার জন্য অভিষেক করলেন।
{8:13} পরে মূসা হারুনের পুত্রদেরকে কাছে এনে তাদেরকেও ইমামের পোশাক পরালেন, কোমরবন্ধনী পরালেন ও তাদের মাথায় টুপি পরিয়ে দিলেন; যেমন মাবুদ মূসাকে হুকুম দিয়েছিলেন।
{8:14} পরে মূসা গুনাহ্‌-কোরবানীর ষাঁড় আনলেন এবং হারুন ও তাঁর পুত্ররা সেই গুনাহ্‌-কোরবানীর বাছুরটির মাথায় হাত রাখলেন।
{8:15} তখন তিনি তা জবেহ্‌ করলেন এবং মূসা তার রক্ত নিয়ে আঙ্গুল দ্বারা কোরবানগাহ্‌র চারদিকে শিংগুলোতে লাগিয়ে দিয়ে কোরবানগাহ্‌কে পাক-পবিত্র করলেন এবং কোরবানগাহ্‌র গোড়ায় রক্ত ঢেলে দিলেন ও তার জন্য কাফ্‌ফারা করার জন্য তা পবিত্র করলেন।
{8:16} পরে তিনি অন্ত্রগুলোর উপরিভাগের সমস্ত চর্বি ও কলিজার উপরি-ভাগের অংশগুলো এবং দু’টি বৃক্ক ও তার চর্বি নিলেন ও মূসা তা কোরবানগাহ্‌র উপরে পুড়িয়ে দিলেন।
{8:17} আর তিনি চামড়া, গোশ্‌ত ও গোবরসুদ্ধ বাছুরটি নিয়ে গিয়ে শিবিরের বাইরে আগুনে পুড়িয়ে দিলেন; যেমন মাবুদ মূসাকে হুকুম দিয়েছিলেন।
{8:18} পরে তিনি পোড়ানো-কোরবানীর ভেড়াটি আনলেন; আর হারুন ও তাঁর পুত্ররা সেই ভেড়ার মাথায় হাত রাখলেন।
{8:19} আর তিনি তা জবেহ্‌ করলেন এবং মূসা কোরবানগাহ্‌র উপরে চারদিকে তার রক্ত ছিটিয়ে দিলেন।
{8:20} আর তিনি ভেড়াটি খণ্ড খণ্ড করলেন এবং মূসা তার মাথা, মাংসখণ্ড ও চর্বি পুড়িয়ে দিলেন।
{8:21} পরে তিনি তার অন্ত্রগুলো ও পাগুলো পানিতে ধুয়ে নিলেন এবং মূসা সম্পূর্ণ ভেড়াটি কোরবানগাহ্‌র উপরে পুড়িয়ে দিলেন; এটি খোশবুযুক্ত পোড়ানো-কোরবানী। এটি মাবুদের উদ্দেশে অগ্নিকৃত উপহার যা করতে মাবুদ মূসাকে হুকুম দিয়েছিলেন।
{8:22} পরে তিনি দ্বিতীয় ভেড়া, অর্থাৎ অভিষেকের ভেড়াটি আনলেন এবং হারুন ও তাঁর পুত্ররা ঐ ভেড়ার মাথায় হাত রাখলেন।
{8:23} আর তিনি সেটি জবেহ্‌ করলেন এবং মূসা তার কিঞ্চিৎ রক্ত নিয়ে হারুনের ডান কানের লতিতে ও ডান হাতের বৃদ্ধাঙ্গুলির উপরে ও ডান পায়ের বৃদ্ধাঙ্গুলের উপরে দিলেন।
{8:24} পরে তিনি হারুনের পুত্রদেরকে কাছে আনলেন ও মূসা সেই রক্তের কিঞ্চিৎ নিয়ে তাদের ডান কানের লতিতে, ডান হাতের বৃদ্ধাঙ্গুলের উপরে ও ডান পায়ের বৃদ্ধাঙ্গুলের উপরে দিলেন এবং মূসা অবশিষ্ট রক্ত কোরবানগাহ্‌র উপরে চারদিকে ছিটিয়ে দিলেন।
{8:25} পরে তিনি চর্বি ও লেজ এবং অন্ত্রের উপরিভাগের সমস্ত চর্বি ও কলিজার উপরিভাগের অংশগুলো এবং দু’টি বৃক্ক, তার চর্বি ও ডান ঊরু নিলেন।
{8:26} পরে মাবুদের সম্মুখে অবস্থিত খামিহীন রুটির ডালি থেকে একখানি খামিহীন পিঠা, তেলে ভাজা রুটির একখানি পিঠা ও একখানি চাপাটি নিয়ে ঐ চর্বির ও ডান ঊরুর উপরে রাখলেন।
{8:27} আর হারুন ও তাঁর পুত্রদের হাতে সেসব দিয়ে মাবুদের সম্মুখে দোলনীয় কোরবানীর জন্য দোলালেন।
{8:28} পরে মূসা তাঁদের হাত থেকে সেসব নিয়ে কোরবানগাহে পোড়ানো-কোরবানীর উপরে পুড়িয়ে দিলেন; এসব খোশবুযুক্ত, অভিষেকের উপহার, তা মাবুদের উদ্দেশে অগ্নিকৃত উপহার হল।
{8:29} পরে মূসা বুকের অংশটি নিয়ে মাবুদের সম্মুখে দোলনীয় কোরবানীর জন্য দোলালেন; এটি অভিষেক-উৎসর্গের ভেড়া থেকে মূসার অংশ হল; যেমন মাবুদ মূসাকে হুকুম দিয়েছিলেন।
{8:30} পরে মূসা অভিষেকের তেল থেকে ও কোরবানগাহ্‌র উপরিস্থ রক্ত থেকে কিঞ্চিৎ নিয়ে হারুনের উপরে, তাঁর পোশাকের উপরে এবং সেই সঙ্গে তাঁর পুত্রদের উপরে ও তাঁদের পোশাকের উপরে ছিটিয়ে দিয়ে হারুন ও তাঁর সমস্ত পোশাক এবং সেই সঙ্গে তাঁর পুত্রদের ও তাঁদের সমস্ত পোশাক পবিত্র করলেন।
{8:31} পরে মূসা হারুন ও তাঁর পুত্রদেরকে বললেন, তোমরা জমায়েত-তাঁবুর দ্বারে কোরবানীর গোশ্‌ত সিদ্ধ কর এবং “হারুন ও তাঁর পুত্ররা তা ভোজন করবেন,” আমার এই হুকুম অনুসারে তোমরা সেই স্থানে তা এবং অভিষেক-কোরবানীর ডালিতে স্থিত রুটি ভোজন কর।
{8:32} পরে অবশিষ্ট গোশ্‌ত ও রুটি নিয়ে আগুনে পুড়িয়ে দাও।
{8:33} আর তোমরা সাত দিন, অর্থাৎ তোমাদের অভিষেকের সমাপ্তি দিন পর্যন্ত, জমায়েত-তাঁবুর দরজা থেকে বের হয়ো না; কারণ তিনি সাত দিন তোমাদের অভিষেক করবেন।
{8:34} আজ যে রকম করা হয়েছে, তোমাদের কাফ্‌ফারার জন্য সেই রকম করার হুকুম মাবুদ দিয়েছেন।
{8:35} তোমরা যেন মারা না পড়, এজন্য সাতদিন পর্যন্ত দিনরাত জমায়েত-তাঁবুর দ্বারে থাকবে এবং মাবুদ তোমাদের যে দায়িত্ব দিয়েছেন তা পালন করবে; কেননা আমি এরকম হুকুম পেয়েছি।
{8:36} মাবুদ মূসার মধ্য দিয়ে যেরকম হুকুম করেছিলেন হারুন ও তাঁর পুত্ররা সেসবই পালন করলেন।
{i9:1} ইমামদের কাজের শুরু
{9:1} পরে অষ্টম দিনে মূসা হারুন ও তাঁর পুত্রদেরকে এবং ইসরাইলের প্রাচীন লোকদেরকে ডাকলেন।
{9:2} তখন তিনি হারুনকে বললেন, তুমি গুনাহ্‌-কোরবানীর জন্য নিখুঁত একটি বাচ্চা ষাঁড় ও পোড়ানো-কোরবানীর জন্য নিখুঁত একটি ভেড়া নিয়ে মাবুদের সম্মুখে উপস্থিত কর।
{9:3} আর বনি-ইসরাইলকে বল, তোমরা মাবুদের সম্মুখে কোরবানীর জন্য গুনাহ্‌-কোরবানীর জন্য একটি ছাগল, পোড়ানো-কোরবানীর জন্য এক বছর বয়সের নিখুঁত একটি বাছুর ও একটি ভেড়ার বাচ্চা,
{9:4} এবং মঙ্গল-কোরবানীর জন্য একটি ষাঁড় ও একটি ভেড়া এবং তেল মিশানো শস্য-উৎসর্গ নেবে; কেননা আজ মাবুদ তোমাদেরকে দর্শন দেবেন।
{9:5} তখন তারা মূসার হুকুম অনুসারে এসব জমায়েত-তাঁবুর সম্মুখে আনলো আর সমস্ত মণ্ডলী এগিয়ে এসে মাবুদের সম্মুখে দাঁড়ালো।
{9:6} পরে মূসা বললেন, মাবুদ তোমাদেরকে এই কাজ করতে হুকুম করেছেন, এই কাজ করলে তোমাদের প্রতি মাবুদের মহিমা প্রকাশ পাবে।
{9:7} তখন মূসা হারুনকে বললেন, তুমি কোরবানগাহ্‌র কাছে যাও, তোমার গুনাহ্‌-কোরবানী ও পোড়ানো-কোরবানী কর, তোমার ও লোকদের জন্য কাফ্‌ফারা কর; আর লোকদের উপহার নিবেদন করে তাদের জন্য কাফ্‌ফারা কর; যেমন মাবুদ হুকুম দিয়েছিলেন।
{9:8} তাতে হারুন কোরবানগাহ্‌র কাছে গিয়ে নিজের জন্য গুনাহ্‌-কোরবানীর বাছুর জবেহ্‌ করলেন।
{9:9} পরে হারুনের পুত্ররা তাঁর কাছে তার রক্ত আনলেন ও তিনি নিজের আঙ্গুল রক্তে ডুবিয়ে কোরবানগাহ্‌র শিংগুলোর উপরে লাগিয়ে দিলেন এবং অবশিষ্ট রক্ত কোরবানগাহ্‌র গোড়ায় ঢাললেন।
{9:10} আর গুনাহ্‌-কোরবানীর চর্বি, বৃক্ক ও কলিজার উপরিভাগের অংশগুলো কোরবানগাহ্‌র উপরে পুড়িয়ে দিলেন; যেমন মাবুদ মূসাকে হুকুম দিয়েছিলেন।
{9:11} কিন্তু তার গোশ্‌ত ও চামড়া শিবিরের বাইরে আগুনে পুড়িয়ে দিলেন।
{9:12} পরে তিনি পোড়ানো-কোরবানী করলেন এবং হারুনের পুত্ররা তাঁর কাছে তার রক্ত আনলে তিনি কোরবানগাহ্‌র উপরে চারদিকে তা ছিটিয়ে দিলেন।
{9:13} পরে তাঁরা পোড়ানো-কোরবানীর মাংসের খণ্ডগুলো ও মাথা তাঁর কাছে আনলেন ও তিনি সেসব কোরবানগাহ্‌র উপরে পুড়িয়ে দিলেন।
{9:14} পরে তার অন্ত্রগুলো ও পাগুলো ধুয়ে নিয়ে কোরবানগাহে পোড়ানো-কোরবানীর উপরে পুড়িয়ে দিলেন।
{9:15} পরে তিনি লোকদের উপহার কাছে আনলেন এবং লোকদের জন্য গুনাহ্‌-কোরবানীর ছাগল নিয়ে প্রথমটির মত জবেহ্‌ করে গুনাহ্‌-কোরবানী করলেন।
{9:16} পরে তিনি পোড়ানো-কোরবানী এনে নিয়ম অনুসারে কোরবানী করলেন।
{9:17} আর শস্য-উৎসর্গ এনে তার এক মুষ্টি নিয়ে কোরবানগাহ্‌র উপরে পুড়িয়ে দিলেন। এছাড়া, তিনি প্রাতঃকালীন পোড়ানো-কোরবানী করলেন।
{9:18} পরে তিনি লোকদের জন্য মঙ্গল-কোরবানী ঐ ষাঁড় ও ভেড়া জবেহ্‌ করলেন এবং হারুনের পুত্ররা তাঁর কাছে তার রক্ত আনলে তিনি কোরবানগাহ্‌র উপরে চারদিকে তা ছিটিয়ে দিলেন।
{9:19} পরে ষাঁড়ের চর্বি ও ভেড়ার লেজ এবং অন্ত্রগুলোর ও বৃক্কের উপরিভাগের চর্বি ও কলিজার উপরিভাগের অংশগুলো,
{9:20} এ সব চর্বি নিয়ে দু’টি বুকের উপরে রাখলেন ও কোরবানগাহ্‌র উপরে সেই চর্বি পুড়িয়ে দিলেন।
{9:21} আর হারুন মাবুদের সম্মুখে বুকের গোশ্‌ত ও ডান ঊরু দোলনীয় উপহার হিসেবে দোলালেন; যেমন মূসা হুকুম দিয়েছিলেন।
{9:22} পরে হারুন লোকদের দিকে তাঁর হাত বাড়িয়ে তাদেরকে দোয়া করলেন; আর তিনি গুনাহ্‌-কোরবানী, পোড়ানো-কোরবানীর ও মঙ্গল-কোরবানী করে নেমে আসলেন।
{9:23} আর মূসা ও হারুন জমায়েত-তাঁবুতে প্রবেশ করলেন। পরে বের হয়ে লোকদেরকে দোয়া করলেন। তখন সমস্ত লোকের কাছে মাবুদের মহিমা প্রকাশ পেল।
{9:24} আর মাবুদের সম্মুখ থেকে আগুন বের হয়ে কোরবানগাহ্‌র উপরিস্থ পোড়ানো-কোরবানী ও চর্বি ভস্ম করলো; তা দেখে সমস্ত লোক আনন্দ-রব করে উবুড় হয়ে পড়ে সেজ্‌দা করলো।
{i10:1} নাদব ও অবীহূর গুনাহ্‌ ও দণ্ড
{10:1} আর হারুনের পুত্র নাদব ও অবীহূ নিজ নিজ ধূপদানী নিয়ে তাতে আগুন রাখল ও তার উপরে ধূপ দিয়ে মাবুদের সম্মুখে তাঁর হুকুম লঙ্ঘন করে অবৈধ আগুন নিবেদন করলো।
{10:2} তাতে মাবুদের সম্মুখ থেকে আগুন বের হয়ে তাদেরকে গ্রাস করলো আর তারা মাবুদের সম্মুখে ইন্তেকাল করলো।
{10:3} তখন মূসা হারুনকে বললেন, মাবুদ তো এ-ই বলে — ছিলেন, তিনি বলেছিলেন, যারা আমার কাছে আসে, তাদের মধ্যে আমি অবশ্যই পবিত্ররূপে মান্য হব ও সমস্ত লোকের সম্মুখে মহিমান্বিত হবো। তখন হারুন নীরব হয়ে রইলেন।
{10:4} পরে মূসা হারুনের চাচা উষীয়েলের পুত্র মীশায়েল ও ইলীষাফণকে ডেকে বললেন, কাছে এসে তোমাদের ঐ দু’জন জ্ঞাতিকে তুলে পবিত্র স্থানের সম্মুখ থেকে শিবিরের বাইরে নিয়ে যাও।
{10:5} তাতে তারা কাছে গিয়ে ইমামের পোশাক সহ তাদেরকে তুলে শিবিরের বাইরে নিয়ে গেল; যেমন মূসা বলেছিলেন।
{10:6} পরে মূসা হারুন ও তাঁর দুই পুত্র ইলীয়াসর ও ঈথামরকে বললেন, তোমরা যেন মারা না পড় ও সমস্ত মণ্ডলীর প্রতি যেন ক্রোধ প্রজ্বলিত না হয়, এজন্য তোমরা নিজ নিজ মাথার চুল এলোমেলো করে রাখবে না ও নিজ নিজ পোশাক ছিঁড়ো না; কিন্তু তোমাদের ভাইয়েরা, অর্থাৎ সমস্ত ইসরাইল-কুল, মাবুদের পাঠানো আগুনের কারণে শোক-প্রকাশ করতে পারে।
{10:7} আর তোমরা যেন মারা না পড়, এজন্য জমায়েত-তাঁবুর দ্বারের বাইরে বের হয়ো না, কেননা তোমাদের শরীরে মাবুদের অভিষেক তেল আছে। তাতে তাঁরা মূসার কথা অনুসারে কাজ করলেন।
{10:8} পরে মাবুদ হারুনকে বললেন,
{10:9} তোমরা যেন মারা না পড়, এজন্য যে সময়ে তুমি কিংবা তোমার পুত্ররা জমায়েত-তাঁবুতে প্রবেশ করবে, সেই সময় আঙ্গুর-রস বা মদ পান করো না; এটি পুরুষানুক্রমে তোমাদের পালনীয় চিরস্থায়ী নিয়ম।
{10:10} তাতে তোমরা পবিত্র ও সামান্য বিষয়ের এবং পাক ও নাপাক বিষয়ের প্রভেদ করতে,
{10:11} এবং মাবুদ মূসার দ্বারা বনি-ইসরাইলকে যেসব বিধি দিয়েছেন, তা তাদেরকে শিক্ষা দিতে পারবে।
{10:12} পরে মূসা হারুন ও তাঁর অবশিষ্ট দুই পুত্র ইলীয়াসর ও ঈথামরকে বললেন, মাবুদের উদ্দেশে অগ্নিকৃত কোরবানীর অবশিষ্ট যে শস্য-উৎসর্গ আছে, তা নিয়ে গিয়ে তোমরা কোরবানগাহ্‌র পাশে বিনা খামিতে ভোজন কর, কেননা তা অতি পবিত্র।
{10:13} কোন পবিত্র স্থানে তা ভোজন করবে; কেননা মাবুদের উদ্দেশে অগ্নিকৃত কোরবানীর মধ্যে তা-ই তোমার ও তোমার পুত্রদের প্রাপ্য অংশ; কারণ আমি এই হুকুম পেয়েছি।
{10:14} আর দোলনীয় বুকের গোশ্‌ত ও উত্তোলনীয় ঊরু তুমি ও তোমার পুত্রকন্যারা কোন পাক-পবিত্র স্থানে ভোজন করবে, কেননা বনি-ইসরাইলদের দেওয়া মঙ্গল-কোরবানী থেকে তা তোমার ও তোমার সন্তানদের প্রাপ্য অংশ বলে দেওয়া হয়েছে।
{10:15} তারা অগ্নিকৃত চর্বির সঙ্গে উত্তোলনীয় ঊরু ও দোলনীয় বুকের গোশ্‌ত দোলনীয় উপহার হিসেবে মাবুদের সম্মুখে দোলানোর জন্য আনবে; তা তোমার ও তোমার সন্তানদের চিরস্থায়ী অধিকার হবে; যেমন মাবুদ হুকুম করেছেন।
{10:16} পরে মূসা যত্নপূর্বক গুনাহ্‌-কোরবানীর ছাগলের গোশ্‌তের খোঁজ করলেন, আর দেখ, তা পুড়িয়ে দেওয়া হয়েছিল; সেজন্য তিনি হারুনের অবশিষ্ট দুই পুত্র ইলীয়াসর ও ঈথামরের প্রতি ক্রুদ্ধ হয়ে বললেন,
{10:17} সেই গুনাহ্‌-কোরবানীর গোশ্‌ত তোমরা পবিত্র স্থানে ভোজন কর নি কেন? তা তো অতি পবিত্র এবং মণ্ডলীর অপরাধ বহন করে মাবুদের সম্মুখে কাফ্‌ফারা করার জন্য তা তিনি তোমাদেরকে দিয়েছেন।
{10:18} দেখ, ভিতরে পবিত্র স্থানে তার রক্ত আনা হয় নি; আমার হুকুম অনুসারে পবিত্র স্থানে তা ভোজন করা তোমাদের কর্তব্য ছিল।
{10:19} তখন হারুন মূসাকে বললেন, দেখ, ওরা আজ মাবুদের উদ্দেশে নিজ নিজ গুনাহ্‌-কোরবানী ও নিজ নিজ পোড়ানো-কোরবানীর দিয়েছে, আর আমার প্রতি এরকম ঘটলো; যদি আমি আজ গুনাহ্‌-কোরবানী ভোজন করতাম তবে মাবুদের দৃষ্টিতে তা কি ভাল মনে হত?
{10:20} মূসা যখন হারুনের এই কথা শুনলেন তখন তাঁর দৃষ্টিতে এই কথা ভাল মনে হল।
{i11:1} হালাল ও হারাম খাবার
{11:1} আর মাবুদ মূসা ও হারুনকে বললেন,
{11:2} তোমরা বনি-ইসরাইলকে বল, ভূচর সমস্ত পশুর মধ্যে এসব জীব তোমাদের খাদ্য হবে।
{11:3} পশুগুলোর মধ্যে যে সমস্ত পশু সমপূর্ণ দ্বিখণ্ড খুরবিশিষ্ট ও জাবর কাটে, সেগুলো তোমরা ভোজন করতে পার।
{11:4} কিন্তু যেগুলো জাবর কাটে, কিংবা দ্বিখণ্ড খুরবিশিষ্ট, তাদের মধ্যে তোমরা এই সমস্ত পশু ভোজন করবে না। উট তোমাদের পক্ষে হারাম, কেননা সে জাবর কাটে বটে, কিন্তু দ্বিখণ্ড খুরবিশিষ্ট নয়।
{11:5} আর শাফন তোমাদের পক্ষে হারাম, কেননা সে জাবর কাটে, কিন্তু দ্বিখণ্ড খুরবিশিষ্ট নয়।
{11:6} আর খরগোস তোমাদের পক্ষে হারাম, কেননা সে জাবর কাটে, কিন্তু দ্বিখণ্ড খুরবিশিষ্ট নয়।
{11:7} আর শূকর তোমাদের পক্ষে হারাম, কেননা সে সমপূর্ণভাবে দ্বিখণ্ড খুরবিশিষ্ট বটে, কিন্তু জাবর কাটে না।
{11:8} তোমরা তাদের গোশ্‌ত ভোজন করো না এবং তাদের মৃতদেহ স্পর্শ করো না; তারা তোমাদের পক্ষে হারাম।
{11:9} জলচর প্রাণীদের মধ্যে তোমরা এসব ভোজন করতে পার; জলাশয়ে, সমুদ্রে কি নদীতে স্থিত প্রাণীদের মধ্যে ডানা ও আঁশবিশিষ্ট প্রাণী তোমাদের খাদ্য।
{11:10} কিন্তু সমুদ্রে কি নদীতে স্থিত জলচরদের মধ্যে, পানিতে অবস্থিত যাবতীয় প্রাণীর মধ্যে যারা ডানা ও আঁশবিশিষ্ট নয়, তারা তোমাদের পক্ষে ঘৃণার বস্তু।
{11:11} তারা তোমাদের পক্ষে ঘৃণার বস্তু হবে; তোমরা তাদের গোশ্‌ত ভোজন করবে না, তাদের মৃতদেহ ঘৃণা করবে।
{11:12} জলচর প্রাণীর মধ্যে যাদের ডানা ও আঁশ নেই, সে সবই তোমাদের পক্ষে ঘৃণার বস্তু।
{11:13} আর পাখিদের মধ্যে এসব তোমাদের পক্ষে ঘৃণার বস্তু হবে; এসব অখাদ্য, এসব ঘৃণার বস্তু;
{11:14} ঈগল, হাড়গিলা ও কুরল, চিল ও স্ব স্ব জাত অনুসারে শকুন,
{11:15} এবং স্ব স্ব জাত অনুসারে যাবতীয় কাক,
{11:16} উটপাখি, প্যাঁচা ও গাংচিল এবং স্ব স্ব জাত অনুসারে শ্যেন,
{11:17} পেচক, মাছরাঙ্গা ও মহাপেচক,
{11:18} দীর্ঘগল হাস, পানিভেলা ও শকুনী,
{11:19} সারস এবং স্ব স্ব জাত অনুসারে বক, টিট্টিভ ও বাদুড়।
{11:20} চার পায়ে হাঁটা সমস্ত পতঙ্গ তোমাদের পক্ষে ঘৃণার বস্তু।
{11:21} তবুও চার পায়ে হাঁটা পাখাবিশিষ্ট জন্তুর মধ্যে ভূমিতে লাফ দেবার জন্য যাদের পায়ের নলী দীর্ঘ, তারা তোমাদের খাদ্য হবে।
{11:22} ফলত স্ব স্ব জাত অনুসারে পঙ্গপাল, স্ব স্ব জাত অনুসারে বাঘাফড়িং, স্ব স্ব জাত অনুসারে ঝিঁঝি এবং স্ব স্ব জাত অনুসারে অন্য ফড়িং তোমাদের খাদ্য হবে।
{11:23} কিন্তু আর চারটি করে পা আছে এমন সমস্ত উড়ে বেড়ানো পতঙ্গ তোমাদের পক্ষে ঘৃণার বস্তু।
{i11:24} নাপাক পশু
{11:24} এসব দ্বারা তোমরা নাপাক হবে; যে কেউ তাদের মৃতদেহ স্পর্শ করবে, সে সন্ধ্যা পর্যন্ত নাপাক থাকবে।
{11:25} আর যে কেউ তাদের মৃতদেহের কোন অংশ বহন করবে, সে নিজের কাপড় ধুয়ে ফেলবে এবং সন্ধ্যা পর্যন্ত নাপাক থাকবে।
{11:26} যেসব জন্তু কিঞ্চিৎ ছিন্ন খুরবিশিষ্ট, সমপূর্ণভাবে দ্বিখণ্ড খুরবিশিষ্ট নয় এবং জাবর কাটে না, তারা তোমাদের পক্ষে নাপাক; যে কেউ তাদেরকে স্পর্শ করে, সে নাপাক হবে।
{11:27} আর সমস্ত চতুষ্পদ জন্তুর মধ্যে যে যে জন্তু থাবা দ্বারা চলে, তারা তোমাদের পক্ষে নাপাক; যে কেউ তাদের মৃতদেহ স্পর্শ করবে, সে সন্ধ্যা পর্যন্ত নাপাক থাকবে।
{11:28} যে কেউ তাদের মৃতদেহ বহন করবে, সে নিজের কাপড় ধুয়ে নেবে এবং সন্ধ্যা পর্যন্ত নাপাক থাকবে; তারা তোমাদের পক্ষে নাপাক।
{11:29} আর ভূচর সরীসৃপের মধ্যে এসব তোমাদের পক্ষে নাপাক; স্ব স্ব জাত অনুসারে বেজি, ইদুঁর ও টিকটিকি,
{11:30} এবং গোসাপ, নীল টিকটিকি, মেটে গিরগিটি, সবুজ টিকটিকি ও কাঁকলাশ।
{11:31} সরীসৃপের মধ্যে এসব তোমাদের পক্ষে নাপাক; এসব মরলে যে কেউ তাদেরকে স্পর্শ করবে, সে সন্ধ্যা পর্যন্ত নাপাক থাকবে।
{11:32} আর তাদের মধ্যে কারো মৃতদেহ যে জিনিসের উপরে পড়বে, তাও নাপাক হবে; কাঠের পাত্র কিংবা কাপড় কিংবা চামড়া কিংবা ছালা, যে কোন কর্মযোগ্য পাত্র হোক, তা পানিতে ডুবাতে হবে এবং সন্ধ্যা পর্যন্ত নাপাক থাকবে; পরে পাক-সাফ হবে।
{11:33} কোন মাটির পাত্রের মধ্যে তাদের মৃতদেহ পড়লে তার মধ্যস্থিত সমস্ত বস্তু নাপাক হবে ও তোমরা তা ভেঙে ফেলবে।
{11:34} তার মধ্যস্থিত যে কোন খাদ্য সামগ্রীর উপরে পানি দেওয়া যায়, তা নাপাক হবে এবং এই রকম সকল পাত্রে সমস্ত রকমের পানীয় দ্রব্য নাপাক হবে।
{11:35} যে কোন দ্রব্যের উপরে তাদের মৃতদেহের কিঞ্চিৎ পড়ে তবে তা নাপাক হবে এবং যদি তন্দুরে কিংবা চুলাতে পড়ে তবে তা ভেঙে ফেলতে হবে; তা নাপাক, তোমাদের পক্ষে নাপাক থাকবে।
{11:36} কেবল ফোয়ারা কিংবা যে কূপে অনেক পানি থাকে, তা পাক-পবিত্র হবে; কিন্তু যাতে তাদের মৃতদেহের স্পর্শ লাগবে তা-ই নাপাক হবে।
{11:37} আর তাদের মৃতদেহের কিঞ্চিৎ যদি কোন বপনীয় বীজে পড়ে তবে তা পাক-পবিত্র থাকবে।
{11:38} কিন্তু বীজের উপরে পানি থাকলে যদি তাদের মৃতদেহের কিঞ্চিৎ তার উপরে পড়ে তবে তা তোমাদের পক্ষে নাপাক।
{11:39} আর তোমাদের খাদ্যে কোন পশু মরলে, যে কেউ তার মৃতদেহ স্পর্শ করবে, সে সন্ধ্যা পর্যন্ত নাপাক থাকবে।
{11:40} আর যে কেউ তার মৃতদেহের গোশ্‌ত ভোজন করবে, সে নিজের কাপড় ধুয়ে নেবে এবং সন্ধ্যা পর্যন্ত নাপাক থাকবে; আর যে কেউ সেই মৃতদেহ বহন করবে, সেও নিজের কাপড় ধুয়ে নেবে এবং সন্ধ্যা পর্যন্ত নাপাক থাকবে।
{11:41} আর ভূচর প্রত্যেক কীট ঘৃণার বস্তু; তা অখাদ্য হবে।
{11:42} মাটির উপরে ঘুরে বেড়ানোই হোক কিংবা চার পায়ে কিংবা ততোধিক পায়ে গমনকারী হোক, যে কোন ভূচর কীট হোক, তোমরা তা ভোজন করো না, তা ঘৃণার বস্তু।
{11:43} মাটির উপরে ঘুরে বেড়ানো কোন কীট দ্বারা তোমরা নিজেদের ঘৃণার বস্তু করো না ও সেই সবের দ্বারা নিজেদের নাপাক করো না, পাছে তা দ্বারা নাপাক হও।
{11:44} কেননা আমি মাবুদ তোমাদের আল্লাহ্‌; অতএব তোমরা নিজেদের পবিত্র কর; পবিত্র হও, কেননা আমি পবিত্র; তোমরা ভূমির উপরে ঘুরে বেড়ানো কোন রকমের জীব দ্বারা নিজেদের নাপাক করো না।
{11:45} কেননা আমি মাবুদ তোমাদের আল্লাহ্‌ হবার জন্য মিসর দেশ থেকে তোমাদেরকে এনেছি; অতএব তোমরা পবিত্র হবে, কারণ আমি পবিত্র।
{11:46} পশু, পাখি, জলচর সমস্ত প্রাণীর ও মাটির উপরে ঘুরে বেড়ানো ভূচর সমস্ত প্রাণীর বিষয়ে এই ব্যবস্থা;
{11:47} এতে পাক, নাপাক দ্রব্যের ও খাদ্য অখাদ্য প্রাণীর পার্থক্য জানা যায়।
{i12:1} প্রসূতির পাক-পবিত্র হবার নিয়ম
{12:1} আর মাবুদ মূসাকে বললেন,
{12:2} তুমি বনি-ইসরাইলকে বল, যে স্ত্রী গর্ভধারণ করে পুত্র প্রসব করে সে সাত দিন নাপাক থাকবে, যেমন মাসিকের নাপাকীতার সময়ে, তেমনি সে নাপাক থাকবে।
{12:3} পরে অষ্টম দিনে বালকটির পুরুষাঙ্গের খৎনা হবে।
{12:4} আর সেই স্ত্রী তেত্রিশ দিন পর্যন্ত তার নাপাক রক্তস্র্রাব অবস্থায় থাকবে; যতদিন পাক-পবিত্র হবার দিন পূর্ণ না হয় ততদিন সে কোন পবিত্র বস্তু স্পর্শ করবে না এবং পবিত্র স্থান প্রবেশ করবে না।
{12:5} আর যদি সে কন্যা সন্তান প্রসব করে তবে যেমন নাপাকীতার সময়ে হয়ে থাকে তেমনি দুই সপ্তাহ নাপাক থাকবে। পরে সে ছেষট্টি দিন পর্যন্ত রক্তস্রাবজনিত নাপাক অবস্থায় থাকবে।
{12:6} পরে পুত্র কিংবা কন্যা প্রসবের পাক-পবিত্র হবার দিন সমপূর্ণ হলে সে পোড়ানো-কোরবানীর জন্য এক বছরের একটি ভেড়ার বাচ্চা এবং গুনাহ্‌-কোরবানীর জন্য একটি কবুতরের বাচ্চা কিংবা একটি ঘুঘু জমায়েত-তাঁবুর দ্বারে ইমামের কাছে আনবে।
{12:7} আর ইমাম মাবুদের সম্মুখে তা কোরবানী করে সেই স্ত্রীর জন্য কাফ্‌ফারা দেবে, তাতে সে তার রক্তস্রাব থেকে পাক-সাফ হবে। পুত্র কিংবা কন্যা প্রসবকারিণীর জন্য এই ব্যবস্থা।
{12:8} যদি সে ভেড়ার বাচ্চা আনতে অক্ষম হয় তবে দু’টি ঘুঘু কিংবা দু’টি কবুতরের বাচ্চা নিয়ে তার একটি পোড়ানো-কোরবানীর জন্য, অন্যটি গুনাহ্‌-কোরবানীর জন্য দেবে; আর ইমাম তার জন্য কাফ্‌ফারা দেবে, তাতে সে পাক-সাফ হবে।
{i13:1} কুষ্ঠরোগ-বিষয়ক নিয়ম
{13:1} আর মাবুদ মূসা ও হারুনকে বললেন,
{13:2} যদি কোন মানুষের শরীরের চামড়ায় শোথ কিংবা স্ফোটক কিংবা শরীরের কোন অংশ চক্‌চকে বলে মনে হয়, আর তা শরীরের চামড়ায় কুষ্ঠ রোগের ঘায়ের মত হয় তবে তাকে ইমাম হারুনের কাছে কিংবা তার পুত্র ইমামদের মধ্যে কারো কাছে আনতে হবে।
{13:3} পরে ইমাম তার শরীরের চামড়াস্থিত ঘা দেখবে; যদি ঘায়ের লোম সাদা রংয়ের হয়ে থাকে এবং ঘা যদি দেখতে শরীরের চামড়া ছাড়িয়ে আরও গভীরে চলে গেছে বলে মনে হয় তবে তা কুষ্ঠরোগের ঘা, তা দেখে ইমাম তাকে নাপাক বলবে।
{13:4} আর চিক্কন চিহ্ন যদি তার শরীরের চামড়ায় সাদা রংয়ের হয়, কিন্তু দেখতে চামড়া ছাড়িয়ে আরও গভীরে চলে গিয়ে না থাকে এবং তার লোম সাদা রংয়ের না হয়ে থাকে তবে যার ঘা হয়েছে, ইমাম তাকে সাত দিন রুদ্ধ করে রাখবে।
{13:5} পরে সপ্তম দিনে ইমাম তাকে দেখবে; আর দেখ, যদি তার দৃষ্টিতে ঘা সেরকম থাকে, চামড়ায় ঘা ছড়ানো না থাকে তবে ইমাম তাকে আরও সাত দিন রুদ্ধ করে রাখবে।
{13:6} আর সপ্তম দিনে ইমাম তাকে পুনর্বার দেখবে; আর দেখ, যদি সেই ঘা মলিন হয়ে থাকে ও চামড়ায় ছড়ানো না থাকে তবে ইমাম তাকে পাক-সাফ বলে ঘোষণা করবে; সেটি স্ফোটক; পরে সে তার কাপড় ধুয়ে নিয়ে পাক-সাফ হবে।
{13:7} কিন্তু তাকে পাক-সাফ হবার জন্য ইমামকে দেখান হলে পর যদি তার স্ফোটক চামড়ায় ছড়ানো থাকে তবে আবার ইমামকে দেখাতে হবে।
{13:8} তাতে ইমাম দেখবে, আর দেখ, যদি তার স্ফোটক চামড়ায় ছড়িয়ে গিয়ে থাকে তবে ইমাম তাকে নাপাক বলবে, কারণ তা কুষ্ঠরোগ।
{13:9} কোন মানুষের কুষ্ঠরোগের ঘা হলে তাকে ইমামের কাছে আনা হবে।
{13:10} পরে ইমাম দেখবে; যদি তার চামড়ায় সাদা রংয়ের শোথ থাকে এবং তার লোম সাদা রংয়ের হয়ে থাকে ও শোথে কাঁচা মাংস থাকে,
{13:11} তবে তা তার শরীরের চামড়ায় পুরানো কুষ্ঠ, আর ইমাম তাকে নাপাক বলবে; রুদ্ধ করবে না; কেননা সে নাপাক।
{13:12} আর চামড়ার সর্বত্র কুষ্ঠরোগ ছড়ানো থাকলে যদি ইমামের দৃষ্টিগোচরে ঘা বিশিষ্ট ব্যক্তির মাথা থেকে পা পর্যন্ত সমস্ত চামড়া কুষ্ঠরোগে আচ্ছন্ন হয়ে থাকে,
{13:13} তবে ইমাম তা দেখবে; আর দেখ, যদি তার সর্বাঙ্গ কুষ্ঠরোগে আচ্ছন্ন হয়ে থাকে তবে সে, যার ঘা হয়েছে, তাকে পাক-সাফ বলে ঘোষণা করবে; তার সর্বাঙ্গই সাদা হল, সে পাক-সাফ।
{13:14} কিন্তু যখন তার শরীরে কাঁচা মাংস প্রকাশ পায়, তখন সে নাপাক হবে।
{13:15} ইমাম তার কাঁচা মাংস দেখে তাকে নাপাক বলবে; সেই কাঁচা মাংস নাপাক; তা কুষ্ঠ।
{13:16} আর সে কাঁচা মাংস যদি পুনর্বার সাদা রংয়ের হয় তবে সে ইমামের কাছে যাবে,
{13:17} আর ইমাম তাকে দেখবে; আর দেখ যদি তার ঘা সাদা রংয়ের হয়ে থাকে তবে ইমাম, যার ঘা হয়েছে, তাকে পাক-সাফ বলে ঘোষণা করবে; সে পাক-সাফ।
{13:18} আর শরীরের চামড়ায় স্ফোটক হয়ে ভাল হলে পর,
{13:19} যদি সেই স্ফোটকের স্থানে সাদা রংয়ের শোথ কিংবা সাদা ও কিছু অংশ লাল্‌চে-সাদা চক্‌চকে দেখা যায় তবে ইমামের কাছে তা দেখাতে হবে।
{13:20} আর ইমাম তা দেখবে, আর দেখ, যদি তার দৃষ্টিতে তা চামড়া ছাড়িয়ে আরও গভীরে চলে গেছে বলে মনে হয় ও তার লোম সাদা রংয়ের হয়ে থাকে তবে, ইমাম তাকে নাপাক বলবে; তা স্ফোটকে উৎপন্ন কুষ্ঠ রোগের ঘা।
{13:21} কিন্তু যদি ইমাম তাতে সাদা রংয়ের লোম না দেখে এবং তা চামড়া ছাড়িয়ে আরও গভীরে চলে গেছে বলে মনে না হয় ও মলিন হয় তবে ইমাম তাকে সাতদিন রুদ্ধ করে রাখবে।
{13:22} পরে তা যদি চামড়ায় ছড়িয়ে পরে তবে ইমাম তাকে নাপাক বলবে; সেটি ঘা।
{13:23} কিন্তু যদি সেই চক্‌চকে চিহ্ন স্বস্থানে থাকে ও না বাড়ে তবে তা স্ফোটকের দাগ; ইমাম তাকে পাক-সাফ বলে ঘোষণা করবে।
{13:24} আর যদি শরীরের চামড়ায় আগুনে পুড়ে যায় ও সেই পুড়ে যাওয়া কাঁচা স্থানে কিছুটা রক্ত মিশানো সাদা রংয়ের কিংবা কেবল সাদা রংয়ের চক্‌চকে কোন কিছু দেখা যায়,
{13:25} তবে ইমাম তা দেখবে; আর দেখ, চিক্কন চিহ্নে স্থিত লোম যদি সাদা রংয়ের হয় ও দেখতে চামড়া ছাড়িয়ে আরও গভীরে চলে গেছে বলে মনে হয় তবে তা আগুনে পুড়ে যাওয়া স্থানে উৎপন্ন কুষ্ঠরোগ; অতএব ইমাম তাকে নাপাক বলবে, তা কুষ্ঠরোগের ঘা।
{13:26} কিন্তু যদি ইমাম দেখে, চক্‌চকে দাগে স্থিত লোম সাদা রংয়ের নয় ও চিহ্নটি চামড়া ছাড়িয়ে আরও গভীরে চলে গেছে বলে মনে না হয়, কিন্তু মলিন তবে ইমাম তাকে সাতদিন রুদ্ধ করে রাখবে।
{13:27} পরে সপ্তম দিনে ইমাম তাকে দেখবে; যদি চামড়ায় ঐ রোগ ছড়ানো থাকে তবে ইমাম তাকে নাপাক বলবে; তা কুষ্ঠ রোগের ঘা।
{13:28} আর যদি চিক্কন চিহ্ন স্বস্থানে থাকে, চামড়ায় বৃদ্ধি না পায়, কিন্তু মলিন হয় তবে তা পুড়ে যাওয়া স্থানের শোথ; ইমাম তাকে পাক-সাফ বলে ঘোষণা করবে, কেননা তা আগুনে পোড়া ক্ষতের চিহ্ন।
{13:29} আর পুরুষের কিংবা স্ত্রীর মাথায় বা দাড়িতে ঘা হলে ইমাম সেই ঘা দেখবে;
{13:30} আর দেখ, যদি তা দেখতে চামড়া ছাড়িয়ে আরও গভীরে চলে গেছে বলে মনে হয় ও হলুদ রংয়ের সূক্ষ্ম লোম থাকে তবে ইমাম তাকে নাপাক বলবে; সেটি ছুলি, সেটি মাথার বা দাড়ির কুষ্ঠ।
{13:31} আর ইমাম যদি ছুলির ঘা দেখে, আর দেখ, তার দৃষ্টিতে সেটি চামড়া ছাড়িয়ে আরও গভীরে চলে গেছে বলে মনে না হয় ও তাতে কালো রংয়ের লোম না থাকে তবে ইমাম সেই ছুলির ঘা বিশিষ্টা ব্যক্তিকে সাতদিন রুদ্ধ করে রাখবে।
{13:32} পরে সপ্তম দিনে ইমাম ঘা দেখবে; আর দেখ, যদি সেই ছুলি বৃদ্ধি না পায় ও তাতে হলুদ রংয়ের লোম না হয়ে থাকে এবং দেখতে চামড়া ছাড়িয়ে ছুলি আরও গভীরে চলে গেছে বলে মনে না হয়,
{13:33} তবে ছুলির জায়গা বাদ দিয়ে অন্যান্য চুল কামিয়ে ফেলতে হবে; পরে ইমাম ঐ ছুলি বিশিষ্ট ব্যক্তিকে আর সাত দিন রুদ্ধ করে রাখবে।
{13:34} আর সপ্তম দিনে ইমাম সেই ছুলি দেখবে; আর দেখ, যদি সেই ছুলি চামড়ায় বৃদ্ধি না পায় ও দেখতে চামড়া ছাড়িয়ে আরও গভীরে চলে গিয়ে না থাকে তবে ইমাম তাকে পাক-সাফ বলে ঘোষণা করবে; পরে সে তার কাপড় ধুয়ে নিয়ে পাক-সাফ হবে।
{13:35} আর পাক-সাফ হলে পর যদি তার চামড়ায় সেই ছুলি ছড়িয়ে যায়,
{13:36} তবে ইমাম তাকে দেখবে; আর দেখ, যদি তার চামড়ায় ছুলি বৃদ্ধি পেয়ে থাকে তবে ইমাম হলুদ রংয়ের লোমের খোঁজ করবে না; সে নাপাক।
{13:37} কিন্তু তার দৃষ্টিতে যদি ছুলি না বৃদ্ধি পেয়ে থাকে ও তাতে কালো রংয়ের লোম উঠে থাকে তবে সেই ছুলির উপশম হয়েছে, সে পাক-পবিত্র; ইমাম তাকে পাক-সাফ বলে ঘোষণা করবে।
{13:38} আর যদি কোন পুরুষের কিংবা স্ত্রীর শরীরের চামড়ায় স্থানে স্থানে চক্‌চকে দাগ দেখা দেয় অর্থাৎ সাদা রংয়ের চক্‌চকে দাগ হয় তবে ইমাম তা দেখবে;
{13:39} আর দেখ, যদি তার চামড়ানির্গত চক্‌চকে দাগ মলিন সাদা রংয়ের হয় তবে তা চামড়ায় উৎপন্ন নিখুঁত স্ফোটক; সে পাক-সাফ।
{13:40} আর যে মানুষের চুল মাথা থেকে খসে পড়ে, সে নেড়া, সে পাক-সাফ।
{13:41} আর যার চুল মাথার প্রান্ত থেকে খসে পড়ে, সে কপালে নেড়া, সে পাক-সাফ।
{13:42} কিন্তু যদি নেড়া মাথায় বা নেড়া কপালে কিছুটা রক্ত মিশানো সাদা রংয়ের ঘা হয় তবে তা তার নেড়া মাথায় কিংবা নেড়া কপালে উৎপন্ন কুষ্ঠ।
{13:43} ইমাম তাকে দেখবে; আর দেখ, যদি শরীরের চামড়াস্থিত কুষ্ঠের মত নেড়া মাথায় কিংবা নেড়া কপালে কিছুটা রক্ত মিশানো সাদা রংয়ের ঘা হয়ে থাকে তবে সে কুষ্ঠী, সে নাপাক;
{13:44} ইমাম তাকে অবশ্য নাপাক বলবে; তার ঘা তার মাথার উপর।
{13:45} আর যে কুষ্ঠীর ঘা হয়েছে, তার কাপড় ছেঁড়া যাবে ও তার মাথার চুল এলোমেলো থাকবে ও সে তার মুখ কাপড় দিয়ে ঢেকে ‘নাপাক, নাপাক’ এই আওয়াজ করবে।
{13:46} যত দিন তার শরীরে ঘা থাকবে, তত দিন সে নাপাক থাকবে; সে নাপাক; সে একাকী বাস করবে, শিবিরের বাইরে তার বাসস্থান হবে।
{13:47} আর লোমের কাপড়ে কিংবা মসীনার কাপড়ে যদি কুষ্ঠ রোগের ছত্রাক দেখা দেয়,
{13:48} লোমের কিংবা মসীনার তানাতে বা পড়িয়ানেতে যদি হয়, কিংবা চামড়ায় বা চামড়া দিয়ে তৈরি কোন দ্রব্যে যদি হয়,
{13:49} এবং কাপড়ে কিংবা চামড়ায় কিংবা তানাতে বা পড়িয়ানেতে কিংবা চামড়া দিয়ে তৈরি কোন দ্রব্যে যদি কিছুটা সবুজ রংয়ের কিংবা কিছুটা লাল রংয়ের ছত্রাক হয় তবে তা কুষ্ঠরোগের ছত্রাক; তা ইমামকে দেখাতে হবে;
{13:50} পরে ইমাম ঐ ছত্রাক দেখে ছত্রাক-যুক্ত বস্তু সাত দিন রুদ্ধ করে রাখবে।
{13:51} পরে সপ্তম দিনে ইমাম ঐ ছত্রাক দেখবে, যদি কাপড়ে কিংবা তানাতে কিংবা পড়িয়ানেতে কিংবা চামড়ায় কিংবা চামড়া দিয়ে তৈরি দ্রব্যে সেই ছত্রাক বৃদ্ধি পেয়ে থাকে তবে তা সংহারক কুষ্ঠ; তা নাপাক।
{13:52} অতএব কাপড় কিংবা লোম দ্বারা তৈরি বা মসীনা দ্বারা তৈরি তানা বা পড়িয়ান কিংবা চামড়া দ্বারা তৈরি দ্রব্য, যা কিছুতে সেই ছত্রাক দেখা যায়, তা সে পুড়িয়ে ফেলবে; কারণ তা সংহারক কুষ্ঠ, তা আগুনে পুড়িয়ে দিতে হবে।
{13:53} কিন্তু ইমাম দেখবে; আর দেখ, যদি সেই ছত্রাক কাপড়ে কিংবা তানাতে বা পড়িয়ানেতে কিংবা চামড়ার কোন দ্রব্যে বৃদ্ধি না পায়,
{13:54} তবে ইমাম সেই ছত্রাক-বিশিষ্ট দ্রব্য ধুয়ে ফেলবার হুকুম দেবে এবং আর সাত দিন তা বন্ধ করে রাখবে।
{13:55} ধোয়া হলে পর ইমাম সেই ছত্রাক দেখবে; আর দেখ, সেই ছত্রাক যদি অন্য রংয়ের না হয়ে থাকে ও সেই ছত্রাক যদি বৃদ্ধি না পেয়ে থাকে তবে তা নাপাক, তুমি তা আগুনে পুড়িয়ে দেবে; সেটা ভিতরে কিংবা বাইরে উৎপন্ন ক্ষত।
{13:56} কিন্তু যদি ইমাম দেখে, আর দেখ, ধোয়ার পরে ইমামের দৃষ্টিতে যদি সেই ছত্রাক মলিন হয় তবে সে ঐ কাপড় থেকে কিংবা চামড়া থেকে কিংবা তানা বা পড়িয়ান থেকে তা ছিঁড়ে ফেলবে।
{13:57} তবুও যদি সেই কাপড়ে কিংবা তানাতে বা পড়িয়ানেতে কিংবা চামড়া দিয়ে তৈরি কোন দ্রব্যে তা পুনরায় দেখা যায় তবে তা ব্যাপক কুষ্ঠ; যাতে সেই ছত্রাক থাকে, তা তুমি আগুনে পুড়িয়ে দেবে।
{13:58} আর যে কাপড় কিংবা কাপড়ের তানা বা পড়িয়ান কিংবা চামড়ার যে কোন দ্রব্য ধুয়ে ফেলবে, তা থেকে যদি সেই ছত্রাক দূর হয় তবে দ্বিতীয়বার তা ধুয়ে ফেলবে; তাতে তা পাক-সাফ হবে।
{13:59} লোমের কিংবা মসীনার তৈরি কাপড়ের কিংবা তানার বা পড়িয়ানের কিংবা চামড়া দিয়ে তৈরি কোন পাত্রের কুষ্ঠ হলে পাক-নাপাক নির্ধারণের বিষয়ে এই ব্যবস্থা।
{i14:1} কুষ্ঠরোগী ও তার বাড়ি-ঘরের পাক-সাফ হবার ব্যবস্থা
{14:1} মাবুদ মূসাকে বললেন,
{14:2} কুষ্ঠরোগীর পাক-সাফ হবার দিনে তার পক্ষে এই ব্যবস্থা হবে; তাকে ইমামের কাছে আনা হবে।
{14:3} ইমাম শিবিরের বাইরে গিয়ে দেখবে; যদি কুষ্ঠীর কুষ্ঠরোগের ঘায়ের উপশম হয়ে থাকে,
{14:4} তবে যাকে পাক-সাফ করা হবে সেই ব্যক্তির জন্য ইমাম দু’টি জীবিত হালাল পাখি, এরস কাঠ, লাল রংয়ের লোম ও এসোব,
{14:5} এসব নিতে হুকুম করবে। আর ইমাম মাটির পাত্রে স্রোতের পানির উপরে একটি পাখি জবেহ্‌ করতে হুকুম করবে।
{14:6} পরে সে ঐ জীবিত পাখি, এরস কাঠ, লাল রংয়ের লোম ও এসোব নিয়ে ঐ স্রোতের পানির উপরে হত পাখির রক্তে জীবিত পাখির সঙ্গে সেসব ডুবাবে,
{14:7} এবং কুষ্ঠ থেকে যাকে পাক-সাফ করা হবে সেই ব্যক্তির উপরে সাতবার ছিটিয়ে তাকে পাক-সাফ বলে ঘোষণা করবে এবং ঐ জীবিত পাখিকে মাঠের দিকে ছেড়ে দেবে।
{14:8} তখন যাকে পাক-সাফ করা হবে সেই ব্যক্তি নিজের কাপড় ধুয়ে ফেলবে ও সমস্ত চুল কামিয়ে নিয়ে পানিতে গোসল করবে, তাতে সে পাক-সাফ হবে; তারপর সে শিবিরে প্রবেশ করতে পারবে, কিন্তু সাত দিন তার তাঁবুর বাইরে থাকবে।
{14:9} পরে সপ্তম দিনে সে তার মাথার চুল, দাড়ি, ভ্রূ ও সর্বাঙ্গের লোম কামাবে এবং তার কাপড় ধুয়ে ফেলে সে পানিতে গোসল করে পাক-সাফ হবে।
{14:10} পরে অষ্টম দিনে সে নিখুঁত দু’টি ভেড়ার বাচ্চা, এক বছর বয়সের নিখুঁত একটি ভেড়ীর বাচ্চা ও শস্য-উৎসর্গের জন্য তেল মিশানো (এক ঐফা) সুজির দশ অংশের তিন অংশ ও এক লোগ তেল নেবে।
{14:11} পরে পাক-সাফকারী ইমাম যাকে পাক-সাফ করা হবে ঐ লোকটিকে এবং ঐ সমস্ত বস্তু নিয়ে জমায়েত-তাঁবুর দরজার কাছে মাবুদের সম্মুখে স্থাপন করবে।
{14:12} পরে ইমাম একটি ভেড়ার বাচ্চা নিয়ে দোষ-কোরবানী হিসেবে কোরবানী করবে এবং সেটিকে ও সেই এক লোগ তেল দোলনীয় উপহার হিসেবে মাবুদের সম্মুখে দোলাবে।
{14:13} যে স্থানে গুনাহ্‌-কোরবানী ও পোড়ানো-কোরবানীর পশু জবেহ্‌ করা হয়, সেই পবিত্র স্থানে ঐ ভেড়ার বাচ্চাটি জবেহ্‌ করবে, কেননা দোষ-কোরবানী গুনাহ্‌-কোরবানীর মতই ইমামের অংশ; তা অতি পবিত্র।
{14:14} পরে ইমাম ঐ দোষ-কোরবানীর কিঞ্চিৎ রক্ত নিয়ে যাকে পাক-সাফ করা হবে ঐ ব্যক্তির ডান কানের লতিতে, ডান হাতের বৃদ্ধাঙ্গুলে ও ডান পায়ের বৃদ্ধাঙ্গুলে দেবে।
{14:15} আর ইমাম এই এক লোগ তেলের কিছু পরিমাণ নিয়ে নিজের বাম হাতের তালুতে ঢালবে।
{14:16} পরে ইমাম সেই বাম হাতে থাকা তেলে তার ডান হাতের আঙ্গুল ডুবিয়ে আঙ্গুল দ্বারা সেই তেল থেকে কিঞ্চিৎ তেল সাতবার মাবুদের সম্মুখে ছিটিয়ে দেবে।
{14:17} আর তার হাতের অবশিষ্ট তেলের কিছু পরিমাণ নিয়ে ইমাম যাকে পাক-সাফ করা হবে সেই ব্যক্তির ডান কানের লতিতে, ডান হাতের বৃদ্ধাঙ্গুলে ও ডান পায়ের বৃদ্ধাঙ্গুলে ঐ দোষ-কোরবানীর রক্তের উপরে দেবে।
{14:18} পরে ইমাম নিজের হাতে থাকা অবশিষ্ট তেল নিয়ে যাকে পাক-সাফ করা হবে, ঐ ব্যক্তির মাথায় দেবে এবং ইমাম মাবুদের সম্মুখে তার জন্য কাফ্‌ফারা দেবে।
{14:19} আর ইমাম গুনাহ্‌-কোরবানী করবে এবং যাকে পাক-সাফ করা হবে সেই ব্যক্তির নাপাকীতার জন্য কাফ্‌ফারা দেবে, তারপর পোড়ানো-কোরবানীর পশু কোরবানী দিবে।
{14:20} আর ইমাম পোড়ানো-কোরবানী ও শস্য-উৎসর্গ কোরবানগাহে কোরবানী করবে এবং ইমাম তার জন্য কাফ্‌ফারা দেবে; তাতে সে পাক-সাফ হবে।
{14:21} আর সেই ব্যক্তি যদি দরিদ্র হয়, এত জিনিস আনতে তার সঙ্গতি না থাকে তবে সে তার জন্য কাফ্‌ফারা করার জন্য দোলনীয় দোষ-কোরবানীর জন্য একটি ভেড়ার বাচ্চা ও শস্য-উৎসর্গ, তেল মিশানো (এক ঐফা) সুজির দশ অংশের এক অংশ ও এক লোগ তেল;
{14:22} এবং তার সঙ্গতি অনুসারে দু’টি ঘুঘু কিংবা দু’টি কবুতরের বাচ্চা আনবে; তার একটি গুনাহ্‌-কোরবানীর জন্য ও অন্যটি পোড়ানো-কোরবানীর জন্য।
{14:23} পরে অষ্টম দিনে সে নিজে পাক-সাফ হবার জন্য জমায়েত-তাঁবুর দরজার কাছে মাবুদের সম্মুখে ইমামের কাছে সেগুলো নিয়ে আসবে।
{14:24} পরে ইমাম দোষ-কোরবানীর ভেড়ার বাচ্চা ও উক্ত এক লোগ তেল নিয়ে মাবুদের সম্মুখে দোলনীয় উপহার হিসেবে তা দোলাবে।
{14:25} পরে সে দোষ-কোরবানীর ভেড়ার বাচ্চা জবেহ্‌ করবে এবং ইমাম দোষ-কোরবানীর কিঞ্চিৎ রক্ত নিয়ে যাকে পাক-সাফ করা হবে সেই ব্যক্তির ডান কানের লতিতে ও তার ডান হাত ও ডান পায়ের বৃদ্ধাঙ্গুলে দেবে।
{14:26} পরে ইমাম সেই তেল থেকে কিঞ্চিৎ নিয়ে নিজের বাম হাতের তালুতে ঢালবে।
{14:27} আর ইমাম ডান হাতের আঙ্গুল দিয়ে বাম হাতে থাকা তেল থেকে কিছু অংশ নিয়ে তা সাতবার মাবুদের সম্মুখে ছিটিয়ে দেবে।
{14:28} আর ইমাম তার হাতের তেল থেকে কিঞ্চিৎ নিয়ে যাকে পাক-সাফ করা হবে সেই ব্যক্তির ডান কানের লতিতে, ডান হাতের বৃদ্ধাঙ্গুলে ও ডান পায়ের বৃদ্ধাঙ্গুলে দোষ-কোরবানীর রক্তের স্থানের উপরে দেবে।
{14:29} আর ইমাম যাকে পাক-সাফ করা হবে সেই ব্যক্তির জন্য মাবুদের সম্মুখে কাফ্‌ফারা করার জন্য তার হাতের অবশিষ্ট তেল তার মাথায় দেবে।
{14:30} পরে সে সঙ্গতি অনুসারে দেওয়া দু’টি ঘুঘু কিংবা দু’টি কবুতরের বাচ্চার মধ্যে একটি কোরবানী করবে;
{14:31} অর্থাৎ তার সঙ্গতি অনুসারে শস্য-উৎসর্গের সঙ্গে একটি গুনাহ্‌-কোরবানীর জন্য ও অন্যটি পোড়ানো-কোরবানী হিসেবে কোরবানী করবে এবং ইমাম সেই ব্যক্তির জন্য মাবুদের সম্মুখে কাফ্‌ফারা দেবে।
{14:32} কুষ্ঠরোগের ঘা বিশিষ্ট যে ব্যক্তি তার পাক-সাফ ব্যাপারে অসমর্থ, তার নিজের জন্য এই ব্যবস্থা।
{14:33} পরে মাবুদ মূসা ও হারুনকে বললেন,
{14:34} আমি যে দেশ অধিকার হিসেবে তোমাদেরকে দেব, সেই কেনান দেশে তোমাদের প্রবেশের পর যদি আমি তোমাদের অধিকৃত দেশের কোন বাড়িতে কুষ্ঠরোগের ছত্রাক উৎপন্ন করি,
{14:35} তবে সে বাড়ির মালিক এসে ইমামকে এই সংবাদ দেবে, আমার মনে হয় বাড়িতে কলঙ্কের মত দেখা দিচ্ছে।
{14:36} তারপর বাড়ির সকল বস্তু যেন নাপাক না হয়, এজন্য ঐ ছত্রাক দেখবার জন্য ইমামের প্রবেশের আগে ঘরটি শূন্য করতে ইমাম হুকুম করবে; পরে ইমাম ঘর দেখতে সেখানে প্রবেশ করবে।
{14:37} আর সে সেই ছত্রাক দেখবে; আর দেখ, যদি ঘরের দেয়ালে ছত্রাক নিম্ন ও কিছুটা সবুজ কিংবা লাল রংয়ের হয় এবং তার দৃষ্টিতে দেয়ালের ভিতরের দিকে ছড়িয়ে গেছে মনে হয়,
{14:38} তবে ইমাম ঘরের দরজা থেকে বের হয়ে গিয়ে সাত দিন ঐ ঘরটি বন্ধ করে রাখবে।
{14:39} সপ্তম দিনে ইমাম পুনর্বার এসে দেখবে; যদি ঘরের দেয়ালে সেই ছত্রাক বৃদ্ধি পেয়ে থাকে,
{14:40} তবে ইমাম হুকুম করবে, যেন কলঙ্কবিশিষ্ট সমস্ত পাথর উৎপাটন করে লোকেরা নগরের বাইরে নাপাক স্থানে নিক্ষেপ করে।
{14:41} পরে সে ঘরের ভিতরের চারদিক ঘষা-মাজা করাবে ও তারা সেই ঘষা-মাজার ধূলা নগরের বাইরে নাপাক স্থানে ফেলে দেবে।
{14:42} আর তারা অন্য পাথর নিয়ে সেই পাথরের স্থানে বসাবে ও অন্য প্রলেপ নিয়ে ঘর লেপন করবে।
{14:43} এভাবে পাথর উৎপাটন এবং বাড়ি ঘষা-মাজা ও লেপন করলে পর যদি পুনর্বার ছত্রাক জন্মে ঘরটিতে বিস্তৃত হয় তবে ইমাম এসে দেখবে;
{14:44} আর দেখ, যদি ঐ ঘরে ছত্রাক বৃদ্ধি পেয়ে থাকে তবে সেই ঘরে সংহারক কুষ্ঠ আছে, সেই ঘর নাপাক।
{14:45} লোকেরা ঐ ঘর ভেঙে ফেলবে এবং বাড়ির পাথর, কাঠ ও সমস্ত প্রলেপ নগরের বাইরে নাপাক স্থানে নিয়ে যাবে।
{14:46} আর ঐ ঘর যতদিন রুদ্ধ থাকে, ততদিন যদি কেউ তার ভিতরে যায়, সে সন্ধ্যা পর্যন্ত নাপাক থাকবে।
{14:47} আর যে কেউ সেই ঘরে শয়ন করে, সে তার কাপড় ধুয়ে ফেলবে এবং যে কেউ সেই ঘরে আহার করে, সেও নিজের কাপড় ধুয়ে ফেলবে।
{14:48} আর যদি ইমাম প্রবেশ করে দেখে, সেই ঘর লেপনের পর ছত্রাক আর বাড়ে নি তবে ইমাম সেই বাড়িকে পাক-সাফ বলে ঘোষণা করবে, কেননা কলঙ্কের উপশম হয়েছে।
{14:49} পরে সে ঐ ঘর পাক-পবিত্র করার জন্য দু’টি পাখি, এরস কাঠ, লাল রংয়ের লোম ও এসোব গাছের ডাল নেবে,
{14:50} এবং মাটির পাত্রে স্রোতের পানির উপরে একটি পাখি জবেহ্‌ করবে।
{14:51} পরে সে ঐ এরস কাঠ, এসোব, লাল রংয়ের লোম ও জীবিত পাখি, এসব নিয়ে হত পাখির রক্তে ও স্রোতের পানিতে ডুবিয়ে সাতবার বাড়িতে ছিটিয়ে দেবে।
{14:52} এভাবে পাখির রক্ত, স্রোতের পানি, জীবিত পাখি, এরস কাঠ, এসোব ও লাল রংয়ের লোম, এই সমস্ত বিষয়গুলো দিয়ে সেই ঘর পাক-পবিত্র করবে।
{14:53} পরে ঐ জীবিত পাখিকে নগরের বাইরে মাঠের দিকে ছেড়ে দেবে এবং বাড়ির জন্য কাফ্‌ফারা দেবে; তাতে তা পাক-সাফ হবে।
{14:54} এই ব্যবস্থা সমস্ত রকম কুষ্ঠরোগের, শ্বেতিরোগের,
{14:55} কাপড়ের মধ্যস্থিত কুষ্ঠের ও ঘরের,
{14:56} এবং শোথ, স্ফোটক ও চিক্কন চিহ্নের;
{14:57} এই সব দিক থেকে মানুষ কখন নাপাক ও কখন পাক-সাফ হয়, তা জানতে পারা যায়; কুষ্ঠরোগের এই ব্যবস্থা।
{i15:1} পাক-নাপাক বিষয়ক নানা নিয়ম
{15:1} আর মাবুদ মূসা ও হারুনকে বললেন,
{15:2} তোমরা বনি-ইসরাইলদেরকে এই কথা বল, পুরুষের শরীরে প্রমেহ হলে সেই প্রমেহে সে নাপাক হবে।
{15:3} তার প্রমেহের জন্য নাপাকীতার নিয়ম এই রকম: তার শরীর থেকে প্রমেহ ক্ষরুক, কিংবা আট্‌কে থাকুক, এ তার নাপাকীতা।
{15:4} প্রমেহী লোক যে কোন বিছানায় শয়ন করে তা নাপাক ও যা কিছুর উপরে বসে তা নাপাক হবে।
{15:5} আর যে কেউ তার বিছানা স্পর্শ করে, সে নিজের কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে।
{15:6} আর যে কোন বস্তুর উপরে প্রমেহী বসে, তার উপরে যদি কেউ বসে তবে সে নিজের কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে।
{15:7} আর যে কেউ প্রমেহীর শরীর স্পর্শ করে, সে নিজের কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে।
{15:8} আর প্রমেহী যদি পাক-সাফ ব্যক্তির শরীরে থুথু ফেলে তবে সে নিজের কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে।
{15:9} আর প্রমেহী যে কোন যানের উপরে আরোহণ করে, তা নাপাক হবে।
{15:10} আর যে কেউ তার নিচস্থ কোন বস্তু স্পর্শ করে, সে সন্ধ্যা পর্যন্ত নাপাক থাকবে এবং যে কেউ তা তুলে, সে তার কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে।
{15:11} আর প্রমেহী নিজের হাত পানিতে না ধুয়ে যাকে স্পর্শ করে, সে নিজের কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে।
{15:12} আর প্রমেহী যে কোন মাটির পাত্র স্পর্শ করে, তা ভেঙে ফেলতে হবে ও সকল কাঠের পাত্র পানিতে ধুয়ে ফেলতে হবে।
{15:13} আর প্রমেহী যখন প্রমেহ থেকে পাক-সাফ হয়, তখন সে তার পাক-সাফের জন্য সাত দিন গণনা করবে এবং নিজের কাপড় ধুয়ে নেবে ও স্রোতের পানিতে গোসল করবে; পরে পাক-সাফ হবে।
{15:14} আর অষ্টম দিনে সে নিজের জন্য দু’টি ঘুঘু কিংবা দু’টি কবুতরের বাচ্চা নিয়ে জমায়েত-তাঁবুর দ্বারে মাবুদের সম্মুখে এসে সেগুলোকে ইমামের হাতে দেবে।
{15:15} ইমাম তার একটি গুনাহ্‌-কোরবানীর জন্য ও অন্যটি পোড়ানো-কোরবানী হিসেবে কোরবানী করবে, এভাবে ইমাম তার প্রমেহের কারণে তার জন্য মাবুদের সম্মুখে কাফ্‌ফারা দেবে।
{15:16} আর যদি কোন পুরুষের বীর্যপাত হয় তবে সে নিজের সমস্ত শরীর পানিতে ধুয়ে নেবে এবং সন্ধ্যা পর্যন্ত নাপাক থাকবে।
{15:17} আর যে কোন কাপড়ে কি চামড়ায় বীর্যপাত হয়, তা পানিতে ধুয়ে নিতে হবে এবং তা সন্ধ্যা পর্যন্ত নাপাক থাকবে।
{15:18} আর স্ত্রীর সঙ্গে পুরুষ বীর্যসুদ্ধ শয়ন করলে তারা উভয়ে গোসল করবে এবং সন্ধ্যা পর্যন্ত নাপাক থাকবে।
{15:19} আর যে স্ত্রীর মাসিক হয়, তার শরীরস্থ রক্ত ক্ষরণের সাত দিন তার নাপাকীতা থাকবে এবং যে কেউ তাকে স্পর্শ করে সে সন্ধ্যা পর্যন্ত নাপাক থাকবে।
{15:20} আর নাপাকীতার সময়ে সে যে বিছানায় শয়ন করবে, তা নাপাক হবে; ও যার উপরে বসবে, তা নাপাক হবে।
{15:21} আর যে কেউ তার বিছানা স্পর্শ করবে, সে নিজের কাপড় ধুয়ে ফেলবে, গোসল করবে ও সন্ধ্যা পর্যন্ত নাপাক থাকবে।
{15:22} আর যে কেউ তার বসবার কোন আসন স্পর্শ করে, সে নিজের কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে।
{15:23} আর তার বিছানার কিংবা আসনের উপরে কোন কিছু থাকলে যে কেউ তা স্পর্শ করে, সে সন্ধ্যা পর্যন্ত নাপাক থাকবে।
{15:24} আর নাপাকীতার সময়ে যে পুরুষ তার সঙ্গে শয়ন করে ও তার রক্তস্রাব সেই পুরুষের শরীরে লাগে তবে সে সাত দিন নাপাক থাকবে। সে যে বিছানায় শয়ন করবে, তাও নাপাক হবে।
{15:25} আর নাপাকীতার সময় ছাড়া যদি কোন স্ত্রীলোকের বহুদিন পর্যন্ত রক্তস্রাব হয়, কিংবা নাপাকীতার সময়ের পর যদি রক্ত ক্ষরণ হয় তবে সেই নাপাক রক্তস্রাবের সকল দিন সে নাপাকীতার সময়ের মত থাকবে, সে নাপাক।
{15:26} সেই রক্তস্রাবের সমস্ত কাল যে বিছানায় সে শয়ন করবে, তা তার পক্ষে নাপাকীতার সময়ের বিছানার মত হবে এবং যে আসনের উপরে সে বসবে, তা নাপাকীতার সময়ের মত নাপাক হবে।
{15:27} আর যে কেউ সেসব স্পর্শ করবে, সে নাপাক হবে, কাপড় ধুয়ে ফেলে গোসল করবে এবং সন্ধ্যা পর্যন্ত নাপাক থাকবে।
{15:28} আর সেই স্ত্রীর রক্তস্রাব বন্ধ হলে সে তার নিজের জন্য সাত দিন গণনা করবে, তারপর সে পাক-সাফ হবে।
{15:29} পরে অষ্টম দিনে নিজের জন্য দু’টি ঘুঘু কিংবা দু’টি কবুতরের বাচ্চা নিয়ে জমায়েত-তাঁবুর দ্বারে ইমামের কাছে আসবে।
{15:30} ইমাম তার একটি গুনাহ্‌র জন্য ও অন্যটি পোড়ানো-কোরবানী হিসেবে কোরবানী করবে, তার রক্তস্রাবের নাপাকীতার জন্য ইমাম মাবুদের সম্মুখে তার জন্য কাফ্‌ফারা দেবে।
{15:31} এভাবে তোমরা বনি-ইসরাইলকে তাদের নাপাকীতা থেকে পৃথক করবে, পাছে তাদের মধ্যবর্তী আমার শরীয়ত-তাঁবু নাপাক করলে তারা নিজ নিজ নাপাকীতার জন্য মারা পড়ে।
{15:32} প্রমেহী ও বীর্যপাতে নাপাক ব্যক্তি,
{15:33} এবং নাপাক স্ত্রী, প্রমেহবিশিষ্ট পুরুষ ও স্ত্রী এবং নাপাক স্ত্রীর সঙ্গে সহবাসকারী পুরুষ, এই সমস্ত বিষয়ের জন্য এই হল ব্যবস্থা।
{i16:1} মহা-কাফ্‌ফারা দিনের ব্যবস্থা
{16:1} হারুনের দুই পুত্র মাবুদের কাছে উপস্থিত হয়ে মারা পড়লে পর, মাবুদ মূসার সঙ্গে আলাপ করলেন।
{16:2} মাবুদ মূসাকে এই কথা বললেন, তুমি তোমার ভাই হারুনকে বল, যেন সে মহা-পবিত্র স্থানে পর্দার ভিতরে, সিন্দুকের উপরিস্থ গুনাহ্‌ আবরণের সম্মুখে যেকোন সময়ে প্রবেশ না করে, পাছে তার মৃত্যু হয়; কেননা আমি ঐ গুনাহ্‌ আবরণের উপরে মেঘে দর্শন দেব।
{16:3} হারুন গুনাহ্‌-কোরবানীর জন্য একটি ষাঁড় ও পোড়ানো-কোরবানীর জন্য একটি ভেড়া সঙ্গে নিয়ে, এভাবে মহা-পবিত্র স্থানে প্রবেশ করবে।
{16:4} সে মসীনার ইমামের পবিত্র পোশাক পরবে, মসীনার জাঙ্গিয়া পরবে, মসীনার কোমরবন্ধনী পরবে এবং মসীনার পাগড়ীতে বিভূষিত হবে; এসব পবিত্র পোশাক; সে পানিতে তার শরীর ধুয়ে ফেলে এসব পোশাক পরবে।
{16:5} পরে সে বনি-ইসরাইলদের মণ্ডলীর কাছে গুনাহ্‌-কোরবানী হিসেবে দু’টি ছাগল ও পোড়ানো-কোরবানীর জন্য একটি ভেড়া নেবে।
{16:6} আর হারুন নিজের জন্য গুনাহ্‌-কোরবানীর ষাঁড় এনে নিজের ও নিজের কুলের জন্য কাফ্‌ফারা দেবে।
{16:7} পরে সেই দু’টি ছাগল নিয়ে জমায়েত-তাঁবুর দরজা সমীপে মাবুদের সম্মুখে উপস্থিত করবে।
{16:8} পরে হারুন ঐ দু’টি ছাগলের বিষয়ে গুলিবাঁট করবে; এর এক অংশ মাবুদের জন্য ও অন্যগুলো আজাজিলের জন্য হবে।
{16:9} গুলিবাঁট দ্বারা যে ছাগল মাবুদের জন্য হয়, হারুন তাকে নিয়ে গুনাহ্‌-কোরবানী হিসেবে কোরবানী করবে।
{16:10} কিন্তু গুলিবাঁট দ্বারা যে ছাগলটি আজাজিলের জন্য নির্ধারিত হয়, সেটিকে মাবুদের সম্মুখে তাকে জীবিত উপস্থিত করতে হবে যেন সেটি কাফ্‌ফারা করার জন্য মরুভূমিতে প্রেরিত হতে পারে।
{16:11} পরে হারুন নিজের গুনাহ্‌-কোরবানীর ষাঁড় এনে নিজের ও নিজের কুলের জন্য কাফ্‌ফারা দেবে, ফলত সে তার গুনাহ্‌-কোরবানীর জন্য আনা সেই বাছুরটিকে জবেহ্‌ করবে;
{16:12} আর মাবুদের সম্মুখ থেকে, কোরবানগাহ্‌র উপর থেকে, জ্বলন্ত অঙ্গারে পূর্ণ ধূপদানী ও এক মুষ্টি মিহি করা সুগন্ধি ধূপ নিয়ে পর্দার ভিতরে যাবে।
{16:13} আর ঐ ধূপ মাবুদের সম্মুখে আগুনে দেবে; তাতে শরীয়ত-সিন্দুকের উপরিস্থ গুনাহ্‌ আবরণ ধূপের ধোঁয়ার মেঘে আচ্ছন্ন হলে সে মরবে না।
{16:14} পরে সে ঐ বাছুরটির কিঞ্চিৎ রক্ত নিয়ে গুনাহ্‌ আবরণের পূর্ব পাশে আঙ্গুল দ্বারা ছিটিয়ে দেবে এবং আঙ্গুল দ্বারা গুনাহ্‌ আবরণের সম্মুখে ঐ রক্ত সাতবার ছিটিয়ে দেবে।
{16:15} পরে সে লোকদের গুনাহ্‌-কোরবানীর ছাগলটি জবেহ্‌ করে তার রক্ত পর্দার ভিতরে এনে যেমন বাছুরটির রক্ত ছিটিয়ে দিয়েছিল, সেভাবে তারও রক্ত নিয়ে ছিটিয়ে দেবে, গুনাহ্‌ আবরণের উপরে ও গুনাহ্‌ আবরণের সম্মুখে তা ছিটিয়ে দেবে।
{16:16} আর বনি-ইসরাইলদের নানা রকম নাপাকীতা ও অধর্ম, অর্থাৎ সব রকম গুনাহের দরুন সে পবিত্র স্থানের জন্য কাফ্‌ফারা দেবে এবং যে জমায়েত-তাঁবু তাদের সঙ্গে তাদের নানা রকম নাপাকীতার মধ্যে বসতি করে, তার জন্য সে সেরকম করবে।
{16:17} আর কাফ্‌ফারা করার জন্য পবিত্র স্থানে প্রবেশ করার পর থেকে যে পর্যন্ত সে বের না হয় এবং তার ও তার নিজের কুলের এবং সমস্ত ইসরাইল-সমাজের জন্য কাফ্‌ফারা সমাপ্ত না করে, সেই পর্যন্ত জমায়েত-তাঁবুতে কোন মানুষ থাকবে না।
{16:18} সে বের হয়ে মাবুদের সম্মুখবর্তী কোরবানগাহ্‌র কাছে গিয়ে তার জন্য কাফ্‌ফারা দেবে এবং সেই বাছুরটির কিঞ্চিৎ রক্ত ও ছাগলের কিঞ্চিৎ রক্ত নিয়ে কোরবানগাহ্‌র চারদিকে শিংগুলোর উপরে দেবে।
{16:19} আর সে রক্তের কিছু পরিমাণ নিয়ে তার আঙ্গুল দ্বারা তার উপরে সাতবার ছিটিয়ে দিয়ে তা পাক-সাফ করবে ও বনি-ইসরাইলদের নাপাকীতা থেকে তা পবিত্র করবে।
{16:20} এভাবে সে পবিত্র স্থানের, জমায়েত-তাঁবু ও কোরবানগাহ্‌র জন্য কাফ্‌ফারা কাজ সমাপ্ত করার পর সেই জীবিত ছাগলটি আনবে;
{16:21} পরে হারুন সেই জীবিত ছাগল-টির মাথায় তার দুই হাত রাখবে এবং বনি-ইসরাইলদের সমস্ত অপরাধ ও তাদের সমস্ত অধর্ম অর্থাৎ তাদের সব রকম গুনাহ্‌ তার উপরে স্বীকার করে সেসব ঐ ছাগলের মাথায় অর্পণ করবে। পরে এই কাজের জন্য যে লোক প্রস্তুত হয়েছে তার হাত দিয়ে সেটি মরুভূমিতে পাঠিয়ে দেবে।
{16:22} আর ঐ ছাগল নিজের উপরে তাদের সমস্ত অপরাধ বিচ্ছিন্ন ভূমিতে বয়ে নিয়ে যাবে; আর সেই ব্যক্তি ছাগলটিকে মরুভূমিতে ছেড়ে দেবে।
{16:23} আর হারুন জমায়েত-তাঁবুতে প্রবেশ করবে এবং পবিত্র স্থানে প্রবেশ করার সময়ে যেসব মসীনার পোশাক পরেছিল তা ত্যাগ করে সেই স্থানে রাখবে।
{16:24} পরে সে কোন পবিত্র স্থানে তার শরীর ধুয়ে ফেলে নিজের পোশাক পরে বাইরে আসবে এবং নিজের পোড়ানো-কোরবানী ও লোকদের পোড়ানো-কোরবানী করে নিজের জন্য ও লোকদের জন্য কাফ্‌ফারা দেবে।
{16:25} আর সে গুনাহ্‌-কোরবানীর চর্বি কোরবানগাহের উপর পুড়িয়ে ফেলবে।
{16:26} আর যে ব্যক্তি আজাজিলের জন্য নির্দিষ্ট ছাগলটি ছেড়ে দিয়েছিল, সে নিজের কাপড় ধুয়ে ফেলবে ও শরীর ধুয়ে নিয়ে শিবিরে ফিরে আসবে।
{16:27} আর গুনাহ্‌-কোরবানীর ষাঁড় ও গুনাহ্‌-কোরবানীর ছাগল, যে সমস্ত পশুর রক্ত কাফ্‌ফারা করার জন্য পবিত্র স্থানে আনা হয়েছিল, লোকেরা সেই পশুগুলোকে শিবিরের বাইরে নিয়ে গিয়ে তাদের চামড়া, গোশ্‌ত ও গোবর আগুনে পুড়িয়ে দেবে।
{16:28} আর যে লোক তা পুড়িয়ে দেবে, সে নিজের কাপড় ধুয়ে ফেলবে ও নিজের শরীর পানিতে ধুয়ে নিয়ে তারপর শিবিরে আসবে।
{16:29} তোমাদের জন্য তা চিরস্থায়ী নিয়ম হবে; সপ্তম মাসের দশম দিনে স্বদেশী কিংবা তোমাদের মধ্যে প্রবাসকারী বিদেশী, তোমরা নিজ নিজ প্রাণকে কষ্ট দেবে ও কোন কাজ করবে না।
{16:30} কেননা সেদিন তোমাদেরকে পাক-সাফ করার জন্য তোমাদের জন্য কাফ্‌ফারা করা যাবে; মাবুদের সম্মুখে তোমাদের সমস্ত গুনাহ্‌ থেকে তোমরা পাক-পবিত্র হবে।
{16:31} তা তোমাদের বিশ্রাম নেবার জন্য বিশ্রামবার এবং এই দিন তোমরা নিজ নিজ প্রাণকে কষ্ট দেবে; এটি চিরস্থায়ী নিয়ম।
{16:32} পিতার স্থানে ইমামের কাজ করতে যাকে অভিষেক ও পবিত্রকরণ দ্বারা নিযুক্ত করা যাবে, সেই ইমাম কাফ্‌ফারা দেবে এবং মসীনার পোশাক অর্থাৎ পবিত্র সমস্ত পোশাক পরবে।
{16:33} আর পবিত্র স্থানের জন্য কাফ্‌ফারা দেবে এবং জমায়েত-তাঁবুর ও কোরবানগাহ্‌র জন্য কাফ্‌ফারা দেবে এবং ইমামদের ও সমাজের সমস্ত লোকের জন্য কাফ্‌ফারা দেবে।
{16:34} বনি-ইসরাইলদের জন্য তাদের সমস্ত গুনাহের দরুন বছরের মধ্যে একবার কাফ্‌ফারা করা তোমাদের পক্ষে চিরস্থায়ী নিয়ম হবে। তখন হারুন মূসার প্রতি মাবুদের হুকুম অনুসারে কাজ করলেন।
{i17:1} কোরবানী ও রক্ত বিষয়ক নিয়ম
{17:1} আর মাবুদ মূসাকে বললেন,
{17:2} তুমি হারুন ও তার পুত্রদেরকে এবং সমস্ত বনি-ইসরাইলকে বল, তাদেরকে বল মাবুদ এই হুকুম করেন,
{17:3} ইসরাইল-কুলের যে কেউ শিবিরের মধ্যে কিংবা শিবিরের বাইরে গরু কিংবা ভেড়া কিংবা ছাগল জবেহ্‌ করে,
{17:4} কিন্তু মাবুদের শরীয়ত-তাঁবুর সম্মুখে মাবুদের উদ্দেশে উপহার কোরবানী করতে জমায়েত-তাঁবুর দরজার কাছে তা না আনে, তার উপর রক্তপাতের গুনাহ্‌ বর্তাবে; সে রক্তপাত করেছে, সে ব্যক্তি নিজের লোকদের মধ্য থেকে উচ্ছিন্ন হবে।
{17:5} কেননা বনি-ইসরাইল তাদের যে যে কোরবানী করার পশু মাঠে নিয়ে গিয়ে কোরবানী করে, সেসব মাবুদের উদ্দেশ্যে জমায়েত-তাঁবুর দ্বারে ইমামের কাছে এনে মাবুদের উদ্দেশে মঙ্গল-কোরবানী হিসেবে কোরবানী করতে হবে।
{17:6} আর ইমাম জমায়েত-তাঁবুর দরজার কাছে মাবুদের কোরবানগাহ্‌র উপরে তাদের রক্ত ছিটিয়ে দেবে এবং চর্বি মাবুদের উদ্দেশে খোশবুর জন্য পুড়িয়ে ফেলবে।
{17:7} তাতে তারা ছাগল-দেবতাদের উদ্দেশে কোরবানী করে যে জেনা করে আসছে তা তারা আর করবে না। এই তাদের পুরুষানুক্রমে পালনীয় চিরস্থায়ী নিয়ম হবে।
{17:8} আর তুমি তাদেরকে বল, ইসরাইল কুলজাত কোন ব্যক্তি কিংবা তাদের মধ্যে প্রবাসকারী কোন বিদেশী লোক যদি পোড়ানো-কোরবানী কিংবা কোরবানী করে,
{17:9} কিন্তু মাবুদের উদ্দেশে কোরবানী করার জন্য তা জমায়েত-তাঁবুর দরজার কাছে না আনে তবে সে নিজের লোকদের মধ্য থেকে উচ্ছিন্ন হবে।
{i17:10} রক্ত খাওয়া নিষিদ্ধ
{17:10} আর ইসরাইল-কুলজাত কোন ব্যক্তি, কিংবা তাদের মধ্যে প্রবাসকারী কোন বিদেশী লোক যদি কোন রকম রক্ত পান করে তবে আমি সেই রক্ত পানকারীর কাছ থেকে মুখ ফিরিয়ে নেব ও নিজের লোকদের মধ্য থেকে তাকে মুছে ফেলব।
{17:11} কেননা রক্তের মধ্যেই শরীরের প্রাণ থাকে এবং তোমাদের প্রাণের জন্য কাফ্‌ফারা করার জন্য আমি তা কোরবানগাহ্‌র উপরে তোমাদেরকে দিয়েছি; কারণ প্রাণের গুণে রক্তই কাফ্‌ফারা সাধন করে থাকে।
{17:12} এজন্য আমি বনি-ইসরাইলকে বললাম, তোমাদের মধ্যে কেউ রক্ত পান করবে না ও তোমাদের মধ্যে প্রবাসকারী কোন বিদেশীও রক্ত পান করবে না।
{17:13} আর বনি-ইসরাইলদের মধ্যে কোন ব্যক্তি কিংবা তাদের মধ্যে প্রবাসকারী কোন বিদেশী লোক যদি শিকার করতে গিয়ে কোন খাওয়ার যোগ্য পশু কিংবা পাখি হত্যা করে তবে সে তার রক্ত ঢেলে দিয়ে ধুলাতে আচ্ছাদন করবে।
{17:14} কেননা প্রত্যেক প্রাণীর রক্তই প্রাণ, তা-ই তার প্রাণস্বরূপ; এজন্য আমি বনি-ইসরাইলকে বললাম, তোমরা কোন প্রাণীর রক্ত পান করবে না, কেননা প্রত্যেক প্রাণীর রক্তই তার প্রাণ; যে কেউ তা পান করবে, সে উচ্ছিন্ন হবে।
{17:15} আর স্বদেশী বা বিদেশীর মধ্যে যে কেউ স্বয়ংমৃত কিংবা বন্যজন্তু কর্তৃক বিদীর্ণ পশুর গোশত ভোজন করে, সে তার কাপড় ধুয়ে ফেলবে, পানিতে গোসল করবে এবং সন্ধ্যা পর্যন্ত নাপাক থাকবে; পরে পাক-সাফ হবে।
{17:16} কিন্তু যদি কাপড় না ধোয় ও গোসল না করে তবে সে তার অপরাধ বহন করবে।
{i18:1} নাপাক সহবাস সম্বন্ধে বিধি-নিষেধ
{18:1} আর মাবুদ মূসাকে বললেন,
{18:2} তুমি বনি-ইসরাইলকে বল, তাদের জানিয়ে দাও, আমি মাবুদ তোমাদের আল্লাহ্‌।
{18:3} তোমরা যেখানে বাস করতে, সেই মিসর দেশের আচার অনুযায়ী আচরণ করো না এবং যে কেনান দেশে আমি তোমাদেরকে নিয়ে যাচ্ছি, সেখানকার আচার অনুযায়ী আচরণ করো না ও তাদের বিধি অনুসারে চলো না।
{18:4} তোমরা আমারই সমস্ত অনুশাসন মান্য করো, আমারই সমস্ত বিধি পালন করো এবং সেই পথে চলো; আমি মাবুদ তোমাদের আল্লাহ্‌।
{18:5} অতএব তোমরা আমার সমস্ত বিধি ও আমার সমস্ত অনুশাসন পালন করবে; যে কেউ এসব পালন করে, সে তার মধ্য দিয়েই বাঁচবে; আমি মাবুদ।
{18:6} তোমরা কেউ কোন আত্মীয়ের সঙ্গে সহবাস করার জন্য তার কাছে যেও না; আমি মাবুদ।
{18:7} তুমি তোমার পিতাকে অসম্মান করো না, অর্থাৎ তোমার মাতার ইজ্জত নষ্ট করো না; সে তোমার মা; তার সঙ্গে সহবাস করো না।
{18:8} তোমার বিমাতার ইজ্জত নষ্ট করো না। তাতে তোমার পিতার অসম্মান হয়।
{18:9} তোমার বোন, তোমার পিতৃকন্যা কিংবা তোমার মাতৃকন্যা, বাড়িতে জন্মগ্রহণ করেছে কিংবা অন্যত্র জন্মগ্রহণ করেছে, তাদের সঙ্গে সহবাস করো না।
{18:10} তোমার পৌত্রির কিংবা দৌহিত্রীর সঙ্গে সহবাস করো না; কেননা তাতে তোমারই অসম্মান হয়।
{18:11} তোমার সৎবোনের ইজ্জত নষ্ট করো না, সে তোমার পিতা থেকে জন্মেছে, সে তোমার বোন, তার সঙ্গে সহবাস করো না।
{18:12} তোমার ফুফুর সঙ্গে সহবাস করো না, সে তোমার পিতার আত্মীয়।
{18:13} তোমার খালার সঙ্গে সহবাস করো না, সে তোমার মায়ের আত্মীয়।
{18:14} তোমার চাচার স্ত্রীর সঙ্গে সহবাস করো না, তাতে তোমার চাচার অসম্মান হয়।
{18:15} তোমার পুত্রবধূর সঙ্গে সহবাস করো না, সে তোমার পুত্রের স্ত্রী, তাতে তার অসম্মান হয়।
{18:16} তোমার ভাইয়ের স্ত্রীর সঙ্গে সহবাস করো না, তাতে তোমার ভাইয়ের অসম্মান হয়।
{18:17} কোন স্ত্রী ও তার কন্যার সঙ্গে সহবাস করো না এবং সহবাস করার জন্য তার পৌত্রীকে বা দৌহিত্রীকে নিও না; তারা পরস্পর আত্মীয়; এটি কুকর্ম।
{18:18} আর স্ত্রীর সপত্নী হবার জন্য তার জীবনকালে সহবাস করার জন্য তার বোনকে বিয়ে করো না।
{18:19} কোন স্ত্রীর মাসিকের নাপাকীতার সময়ে তার সঙ্গে সহবাস করতে তার কাছে যেও না।
{18:20} আর তুমি তোমার স্বজাতির লোকদের স্ত্রীদের সঙ্গে সহবাস করে নিজেকে নাপাক করো না।
{18:21} আর তোমার বংশজাত কাউকেও মোলক দেবতার উদ্দেশে আগুনের মধ্য দিয়ে গমন করাবে না এবং তোমার আল্লাহ্‌র নাম নাপাক করো না; আমি মাবুদ।
{18:22} স্ত্রীর মত পুরুষের সঙ্গে সহবাস করো না, তা ঘৃণার কর্ম।
{18:23} আর তুমি কোন পশুর সঙ্গে শয়ন করে নিজেকে নাপাক করো না এবং কোন স্ত্রী কোন পশুর সঙ্গে শয়ন করতে তার সম্মুখে দাঁড়াবে না; এই সব সহবাস নিয়ম বিরুদ্ধ।
{18:24} তোমরা এ সব দ্বারা নিজেদের নাপাক করো না; কেননা যে যে জাতিকে আমি তোমাদের সম্মুখ থেকে দূর করবো, তারা এ সব দ্বারা নাপাক হয়েছে এবং দেশও নাপাক হয়েছে;
{18:25} অতএব আমি ওর অপরাধ ওকে ভোগ করাব এবং দেশ তার অধিবাসীদেরকে বমি করে ফেলে দেবে।
{18:26} অতএব তোমরা আমার বিধি ও আমার সমস্ত অনুশাসন পালন করো; স্বদেশীয় কিংবা তোমাদের মধ্যে প্রবাসকারী বিদেশী হোক, তোমরা ঐ সমস্ত ঘৃণার কাজের কোন কর্র্ম করো না।
{18:27} কেননা তোমাদের আগে যারা ছিল, ঐ দেশের সেই লোকেরা এরকম ঘৃণার কাজ করাতে দেশ নাপাক হয়েছে —
{18:28} সেই দেশ যেমন তোমাদের পূর্ববর্তী ঐ জাতিকে বমি করে ফেলে দিলো, তেমনি যেন তোমাদের দ্বারা নাপাক হয়ে তোমাদেরকেও বমি করে ফেলে না দেয়।
{18:29} কেননা যে কেউ এই ধরনের কোন ঘৃণার কাজ করে, সেই প্রাণী নিজের লোকদের মধ্য থেকে উচ্ছিন্ন হবে।
{18:30} অতএব তোমরা আমার হুকুম পালন করো; তোমাদের আগে যেসব ঘৃণার কাজ প্রচলিত ছিল, তোমরা তার কিছুই করো না এবং তা দিয়ে নিজেদের নাপাক করো না; আমি মাবুদ তোমাদের আল্লাহ্‌।
{i19:1} পবিত্র আচরণ সম্বন্ধীয় নিয়ম
{19:1} আর মাবুদ মূসাকে বললেন,
{19:2} তুমি বনি-ইসরাইলদের সমস্ত দলকে বল, তোমরা পবিত্র হও, কেননা আমি মাবুদ তোমাদের আল্লাহ্‌ পবিত্র।
{19:3} তোমরা প্রত্যেকে তোমাদের মাতা-পিতাকে ভয় করো এবং আমার সমস্ত বিশ্রামবার পালন করো; আমি মাবুদ তোমাদের আল্লাহ্‌।
{19:4} তোমরা অবস্তু মূর্তিগুলোর অভিমুখী হয়ো না ও নিজেদের জন্য ছাঁচে ঢালা দেবতা তৈরি করো না; আমি মাবুদ তোমাদের আল্লাহ্‌।
{19:5} আর যখন তোমরা মাবুদের উদ্দেশে মঙ্গল-কোরবানী দাও, তখন গ্রাহ্য হবার জন্য কোরবানী দিও।
{19:6} তোমাদের কোরবানীর দিনে ও তারপর দিনে তা ভোজন করতে হবে; তৃতীয় দিন পর্যন্ত যা অবশিষ্ট থাকে, তা আগুনে পুড়িয়ে দিতে হবে।
{19:7} তৃতীয় দিনে যদি কেউ তার কিঞ্চিৎ ভোজন করে তবে তা ঘৃণার বস্তু; তা কবুল করা হবে না।
{19:8} যে তা খায়, তাকে তার অপরাধ বহন করতে হবে, কেননা সে মাবুদের পবিত্র বস্তু নাপাক করেছে; সেই ব্যক্তি নিজের লোকদের মধ্য থেকে উচ্ছিন্ন হবে।
{19:9} আর তোমরা যখন নিজ নিজ ভূমির শস্য কাটো, তখন তুমি ক্ষেতের কিনারার শস্য কেটো না এবং তোমার ক্ষেতে পড়ে থাকা শস্য কুড়াবে না।
{19:10} আর তুমি তোমার আঙ্গুর-ক্ষেতের পরিত্যক্ত আঙ্গুর ফল সংগ্রহ করো না এবং আঙ্গুর-ক্ষেতে পড়ে থাকা আঙ্গুর ফল কুড়াবে না; তুমি দুঃখী ও বিদেশীদের জন্য তা ফেলে রেখো; আমি মাবুদ তোমাদের আল্লাহ্‌।
{19:11} তোমরা চুরি করো না এবং নিজ নিজ স্বজাতির লোককে বঞ্চনা করো না ও মিথ্যা কথা বলো না।
{19:12} আর আমার নাম নিয়ে মিথ্যা কসম খেয়ো না, করলে তোমার আল্লাহ্‌র নাম নাপাক করা হয়; আমি মাবুদ।
{19:13} তুমি তোমার প্রতিবেশীর উপর জুলুম করো না এবং তার কোন জিনিস জোর করে নিয়ে যেও না। বেতনজীবীর বেতন সকাল পর্যন্ত সমস্ত রাত রেখো না।
{19:14} তুমি বধিরকে বদদোয়া দিও না ও অন্ধের সম্মুখে বাধাজনক বস্তু রেখো না, কিন্তু তোমার আল্লাহ্‌কে ভয় করো; আমি মাবুদ।
{19:15} তোমরা বিচারে অন্যায় করো না; তুমি দরিদ্রের মুখাপেক্ষা করো না ও ধনবানের সমাদর করো না; তুমি ধার্মিকতায় স্বজাতির লোকদের বিচার নিষ্পন্ন করো।
{19:16} তুমি অপবাদকারী হয়ে তোমার লোকদের মধ্যে ইতস্তত ভ্রমণ করো না এবং তোমার প্রতিবেশীর রক্তপাতের জন্য উঠে দাঁড়াবে না; আমি মাবুদ।
{19:17} তুমি হৃদয়মধ্যে তোমার ভাইকে ঘৃণা করো না; তুমি অবশ্য তোমার স্বজাতিকে অনুযোগ করবে, তাতে তার জন্য গুনাহ্‌ বহন করবে না।
{19:18} তুমি তোমার জাতির সন্তানদের উপরে প্রতিশোধ নিও না কিংবা হিংসা করো না, বরং তোমার প্রতিবেশীকে নিজের মত মহব্বত করবে; আমি মাবুদ।
{19:19} তোমরা আমার সমস্ত বিধি পালন করো। তুমি ভিন্ন ভিন্ন প্রকার পশুর সঙ্গে তোমার পশুদেরকে সংসর্গ করতে দিও না; তোমার এক ক্ষেতে দু’রকম বীজ বপন করো না এবং দুই জাতের মিশানো সুতা দিয়ে বোনা কাপড় পরো না।
{19:20} আর মূল্য দ্বারা কিংবা অন্যভাবে মুক্ত হয় নি, এমন যে বাগদত্তা বাঁদী, তার সঙ্গে যদি কেউ সহবাস করে তবে সে দণ্ডনীয় হবে; তার প্রাণদণ্ড হবে না, কেননা সে মুক্তা নয়।
{19:21} আর সেই পুরুষ জমায়েত-তাঁবুর দ্বারে মাবুদের উদ্দেশে নিজের দোষ-কোরবানী অর্থাৎ দোষ-কোরবানীর জন্য ভেড়া আনবে;
{19:22} আর ইমাম মাবুদের সম্মুখে সেই দোষ-কোরবানীর ভেড়া দ্বারা তার কৃত গুনাহ্‌র কাফ্‌ফারা দেবে; তাতে তার কৃত গুনাহ্‌ মাফ করা হবে।
{19:23} আর তোমরা দেশে প্রবেশ করলে যখন ফল ভোজন করার জন্য সকল রকম গাছ রোপণ করবে, তখন তার ফল নিষিদ্ধ বলে গণ্য করবে; তিন বছর কাল তা তোমাদের জ্ঞানে নিষিদ্ধ থাকবে, তা ভোজন করো না।
{19:24} পরে চতুর্থ বছরে তার সমস্ত ফল মাবুদের প্রশংসার জন্য উপহার হিসেবে পবিত্র হবে।
{19:25} আর পঞ্চম বছরে তোমরা তার ফল ভোজন করবে; তাতে তোমাদের জন্য প্রচুর ফল উৎপন্ন হবে; আমি মাবুদ তোমাদের আল্লাহ্‌।
{19:26} তোমরা রক্ত সহকারে কোন বস্তু ভোজন করো না; যাদুকর কিংবা গণকের বিদ্যা ব্যবহার করো না।
{19:27} তোমরা মাথার চারপাশের চুল মণ্ডলাকার করো না ও নিজ নিজ দাড়ির কোণ কামাবে না।
{19:28} মৃত লোকের জন্য নিজ নিজ দেহে অস্ত্রাঘাত করো না ও শরীরে উল্‌কি অঙ্কন করো না; আমি মাবুদ।
{19:29} তুমি তোমার কন্যাকে পতিতা হতে দিয়ে নাপাক করো না, পাছে দেশ জেনাকারী হয়ে পড়ে ও দেশ কুকার্যে পূর্ণ হয়।
{19:30} তোমরা আমার সমস্ত বিশ্রামবার পালন করো এবং আমার পবিত্র স্থানের সমাদর করো; আমি মাবুদ।
{19:31} তোমরা ওঝা ও গুনিনদের অভিমুখী হয়ো না, তাদের কাছে কোন কিছুর খোঁজ করো না, করলে তোমাদের নিজেদেরকে নাপাক করে ফেলবে; আমি মাবুদ তোমাদের আল্লাহ্‌।
{19:32} তুমি পক্ককেশ বয়ঃজৈষ্ঠ্যের সম্মুখে উঠে দাঁড়াবে, বৃদ্ধ লোককে সম্মান করবে ও তোমার আল্লাহ্‌র প্রতি ভয় রাখবে; আমি মাবুদ।
{19:33} আর কোন বিদেশী লোক যদি তোমাদের দেশে তোমাদের সঙ্গে বাস করে, তোমরা তার প্রতি জুলুম করো না।
{19:34} তোমাদের কাছে তোমাদের স্বদেশীয় লোক যেমন, তোমাদের সহপ্রবাসী বিদেশী লোকও তেমনি হবে; তুমি তাকে নিজের মত মহব্বত করো; কেননা মিসর দেশে তোমরাও বিদেশী ছিলে; আমি মাবুদ তোমাদের আল্লাহ্‌।
{19:35} তোমরা বিচার কিংবা পরিমাণ কিংবা বাটখারা কিংবা কাঠার বিষয়ে অন্যায় করো না।
{19:36} তোমরা ন্যায্য দাঁড়িপাল্লা, ন্যায্য বাটখারা, ন্যায্য ঐফা ও ন্যায্য হিন রাখবে; আমি মাবুদ তোমাদের আল্লাহ্‌, যিনি মিসর দেশ থেকে তোমাদেরকে বের করে এনেছেন।
{19:37} আর তোমরা আমার সমস্ত বিধি ও আমার সমস্ত অনুশাসন মান্য করো, পালন করো; আমি মাবুদ।
{i20:1} পবিত্রতা ভঙ্গের শাস্তি
{20:1} আর মাবুদ মূসাকে বললেন,
{20:2} তুমি বনি-ইসরাইলকে আরও বল, বনি-ইসরাইলদের কোন ব্যক্তি কিংবা ইসরাইলের মধ্যে প্রবাসকারী কোন বিদেশী লোক যদি তার বংশের কাউকেও মোলক দেবতার উদ্দেশে কোরবানী করে তবে অবশ্যই তার প্রাণদণ্ড হবে, দেশের লোকেরা তাকে পাথরের আঘাতে হত্যা করবে।
{20:3} আর আমিও সেই ব্যক্তির প্রতি বিমুখ হয়ে নিজের লোকদের মধ্য থেকে তাকে মুছে ফেলব; কেননা মোলক দেবতার উদ্দেশে নিজের বংশজাতকে কোরবানী করাতে সে আমার পবিত্র স্থান ও আমার পবিত্র নাম নাপাক করে।
{20:4} আর যে সময়ে সেই ব্যক্তি তার বংশের কাউকেও মোলক দেবতার উদ্দেশে কোরবানী করে, সেই সময় যদি দেশীয় লোকেরা দেখেও না দেখে, তাকে হত্যা না করে,
{20:5} তবে আমি সেই ব্যক্তির প্রতি ও তার গোষ্ঠীর প্রতি বিমুখ হয়ে তাকে ও মোলক দেবতার সঙ্গে জেনা করার জন্য তার অনুগামী জেনাকারী সকলকে তাদের লোকদের মধ্য থেকে মুছে ফেলব।
{20:6} আর যে কোন ব্যক্তি ওঝা কিংবা গুনিনদের পিছনে চলে জেনা করার জন্য তাদের অভিমুখ হয়, আমি সেই ব্যক্তির প্রতি বিমুখ হয়ে নিজের লোকদের মধ্য থেকে তাকে মুছে ফেলব।
{20:7} তোমরা নিজেদের পবিত্র কর, পবিত্র হও; কেননা আমি মাবুদ তোমাদের আল্লাহ্‌।
{20:8} আর তোমরা আমার বিধি মান্য করো, পালন করো; আমি মাবুদ তোমাদের পবিত্রকারী।
{20:9} যে কেউ তার পিতাকে কিংবা মাতাকে বদদোয়া দেয়, তার অবশ্যই প্রাণদণ্ড হবে; পিতামাতাকে বদদোয়া দেওয়াতে তার রক্ত তারই উপরে বর্তাবে।
{20:10} আর যে ব্যক্তি পরের স্ত্রীর সঙ্গে জেনা করে, যে ব্যক্তি প্রতিবেশীর স্ত্রীর সঙ্গে জেনা করে, সেই জেনাকারী ও সেই জেনাকারীণী, উভয়ের অবশ্যই প্রাণদণ্ড হবে।
{20:11} আর যে ব্যক্তি তার পিতার স্ত্রীর সঙ্গে শয়ন করে সে তার পিতার অবমাননা করে; তাদের দু’জনের অবশ্যই প্রাণদণ্ড হবে, তাদের রক্ত তাদের উপরে বর্তাবে।
{20:12} এবং যদি কেউ নিজের পুত্রবধূর সঙ্গে শয়ন করে তবে তাদের দু’জনের অবশ্যই প্রাণদণ্ড হবে; তারা বিপরীত কাজ করেছে; তাদের রক্ত তাদের উপরে বর্তাবে।
{20:13} আর যেমন স্ত্রীর সঙ্গে তেমনি পুরুষ যদি পুরুষের সঙ্গে শয়ন করে তবে তারা দু’জনে ঘৃণার কাজ করে; তাদের অবশ্যই প্রাণদণ্ড হবে; তাদের রক্ত তাদের উপরে বর্তাবে।
{20:14} আর যদি কেউ কোন স্ত্রীকে ও তার মাতাকে রাখে তবে তা কুকর্ম; তাদেরকে আগুনে পুড়িয়ে দিতে হবে, তাকে ও তাদের দু’জনকেই পুড়িয়ে দিতে হবে; যেন তোমাদের মধ্যে কুকাজ না হয়।
{20:15} আর যে কেউ কোন পশুর সঙ্গে শয়ন করে, তার অবশ্যই প্রাণদণ্ড হবে; এবং তোমরা সেই পশুকেও হত্যা করবে।
{20:16} আর কোন স্ত্রী যদি পশুর কাছে গিয়ে তার সঙ্গে শয়ন করে তবে তুমি সেই স্ত্রী ও সেই পশুকে হত্যা করবে; তাদের অবশ্যই প্রাণদণ্ড হবে, তাদের রক্ত তাদের উপরে বর্তাবে।
{20:17} আর যদি কেউ আপন বোনকে, পিতৃকন্যা কিংবা মাতৃকন্যাকে গ্রহণ করে ও উভয়ে উভয়ের আবরণীয় দেখে তবে তা লজ্জাস্কর বিষয়; তারা নিজের জাতির সন্তানদের সাক্ষাতে উচ্ছিন্ন হবে; আপন বোনের ইজ্জত নষ্ট করাতে সে তার অপরাধ বহন করবে।
{20:18} আর যদি কেউ মাসিক হয়েছে এমন স্ত্রীর সঙ্গে শয়ন করে ও তার আবরণীয় অনাবৃত করে তবে সেই পুরুষ তার রক্তের উৎস প্রকাশ করাতে ও সেই স্ত্রী নিজের রক্তের উৎস অনাবৃত করাতে তারা উভয়ে নিজের লোকদের মধ্য থেকে উচ্ছিন্ন হবে।
{20:19} আর তুমি আপন খালার কিংবা ফুফুর ইজ্জত নষ্ট করো না; তা করলে তোমার নিকটবর্তী আত্মীয়ার অসম্মান করা হয়, তারা উভয়েই নিজ নিজ অপরাধ বহন করবে।
{20:20} আর যদি কেউ তার চাচীর সঙ্গে শয়ন করে, তাতে তার চাচার অসম্মান করা হয়; তারা নিজ নিজ গুনাহ্‌ বহন করবে, নিঃসন্তান হয়ে মরবে।
{20:21} আর যদি কেউ আপন ভাইয়ের স্ত্রীকে গ্রহণ করে, তা নাপাক কাজ; আপন ভাইয়ের স্ত্রীর ইজ্জত নষ্ট করাতে তারা নিঃসন্তান থাকবে।
{20:22} তোমরা আমার সমস্ত বিধি ও আমার সমস্ত অনুশাসন মান্য করো, পালন করো; যেন আমি তোমাদের বসবাসের জন্য তোমাদেরকে যে দেশে নিয়ে যাচ্ছি, সেই দেশ তোমাদেরকে বিতাড়িত না করে।
{20:23} আর আমি তোমাদের সম্মুখ থেকে যে জাতিকে দূর করতে উদ্যত, তার আচার অনুযায়ী আচরণ করো না; কেননা তারা ঐ সমস্ত কাজ করতো, এজন্য আমি তাদেরকে ঘৃণা করলাম।
{20:24} কিন্তু আমি তোমাদেরকে বলেছি, তোমরাই তাদের দেশ অধিকার করবে, আমি তোমাদের অধিকার হিসেবে সেই দুগ্ধমধু প্রবাহী দেশ দেব; আমি মাবুদ তোমাদের আল্লাহ্‌; আমি অন্য সমস্ত জাতি থেকে তোমাদেরকে পৃথক করেছি।
{20:25} অতএব তোমরা পাক নাপাক পশুর ও পাক নাপাক পাখির প্রভেদ করবে; আমি যে যে পশু, পাখি ও ভূচর কীটাদি জন্তুকে নাপাক বলে তোমাদের থেকে পৃথক করলাম, সেই সবের দ্বারা তোমরা তোমাদের প্রাণকে ঘৃণার বস্তু করো না।
{20:26} আর তোমরা আমার উদ্দেশে পবিত্র হও, কেননা আমি মাবুদ পবিত্র এবং আমি তোমাদেরকে অন্য সব জাতি থেকে পৃথক করেছি, যেন তোমরা আমারই হও।
{20:27} আর পুরুষের কিংবা স্ত্রীর মধ্যে যে কেউ ওঝা কিংবা গুনিন হয়, তার অবশ্যই প্রাণদণ্ড হবে; লোকে তাদেরকে পাথরের আঘাতে হত্যা করবে; তাদের রক্ত তাদের প্রতি বর্তাবে।
{i21:1} ইমামদের পবিত্রতা
{21:1} আর মাবুদ মূসাকে বললেন, তুমি হারুনের পুত্র ইমামদেরকে বল, আত্মীয়-স্বজনের মৃতের জন্য তারা কেউ নাপাক হবে না।
{21:2} কেবল নিজেদের নিকটবর্তী গোত্র, অর্থাৎ তার মা, বা পিতা, বা পুত্র, বা কন্যা, বা ভাই মারা গেলে নিজেকে নাপাক করতে পারবে।
{21:3} আর নিকটস্থ যে বোনের বিয়ে হয় নি, এমন বোন মারা গেলে সে নিজেকে নাপাক করতে পারবে।
{21:4} নিজের লোকদের মধ্যে প্রধান বলে সে নিজেকে নাপাক করার জন্য নাপাক হবে না।
{21:5} তারা নিজ নিজ মাথা মুণ্ডন করবে না, নিজ নিজ দাড়ির কোণও কামাবে না ও নিজ নিজ শরীরে অস্ত্রাঘাত করবে না।
{21:6} তারা তাদের আল্লাহ্‌র উদ্দেশে পবিত্র হবে ও তার আল্লাহ্‌র নাম নাপাক করবে না; কেননা তারা মাবুদের অগ্নিকৃত উপহার, তাদের আল্লাহ্‌র খাদ্য, কোরবানী করে; অতএব তারা পবিত্র হবে।
{21:7} তারা পতিতা কিংবা ভ্রষ্টা স্ত্রীকে বিয়ে করবে না এবং স্বামীর পরিত্যক্তা স্ত্রীকেও বিয়ে করবে না, কেননা ইমাম তার আল্লাহ্‌র উদ্দেশে পবিত্র।
{21:8} অতএব তুমি তাকে পবিত্র রাখবে; কারণ সে তোমার আল্লাহ্‌র খাদ্য কোরবানী করে; সে তোমার কাছে পবিত্র হবে; কেননা তোমাদের পবিত্রকারী মাবুদ আমি পবিত্র।
{21:9} আর কোন ইমামের কন্যা যদি জেনা করে নিজেকে নাপাক করে তবে সে তার পিতাকে নাপাক করে; তাকে আগুনে পুড়িয়ে দিতে হবে।
{21:10} আর নিজের ভাইদের মধ্যে প্রধান ইমাম, যার মাথায় অভিষেক তেল ঢালা হয়েছে, যে ব্যক্তি অভিষেক দ্বারা পবিত্র পোশাক পরার অধিকারী হয়েছে, সে নিজের মাথা মুণ্ডন করবে না ও তার পোশাক চিরবে না।
{21:11} আর সে কোন লাশের কাছে যাবে না, তার পিতার বা তার মাতার জন্যও সে নিজেকে নাপাক করবে না,
{21:12} এবং পবিত্র স্থান থেকে বাইরে যাবে না এবং তার আল্লাহ্‌র পবিত্র স্থান নাপাক করবে না, কেননা তার আল্লাহ্‌র অভিষেক তেলের সংস্কার তার উপরে আছে; আমি মাবুদ।
{21:13} আর সে কেবল কুমারী মেয়েকে বিয়ে করবে।
{21:14} বিধবা, বা স্বামী পরিত্যক্তা, বা ভ্রষ্টা স্ত্রী, বা পতিতা, এদের কাউকেও বিয়ে করবে না; সে তার নিজের লোকদের মধ্যে এক জন কুমারীকে বিয়ে করবে।
{21:15} সে নিজের লোকদের মধ্যে নিজের বংশ নাপাক করবে না, কেননা আমি মাবুদ তার পবিত্রকারী।
{21:16} আর মাবুদ মূসাকে বললেন,
{21:17} তুমি হারুনকে বল, পুরুষানুক্রমে তোমার বংশের মধ্যে যার শরীরে খুঁত থাকে, সে তার আল্লাহ্‌র উদ্দেশে খাবার উৎসর্গ করতে কোরবানগাহ্‌র নিকটবর্তী না হোক।
{21:18} যে ব্যক্তির খুঁত আছে, সে কোরবানগাহ্‌র নিকটবর্তী হবে না; অন্ধ, বা খঞ্জ, বা খাঁদা, বা অস্বাভাবিক ভাবে লম্বা অঙ্গ,
{21:19} বা ভাঙ্গা পা, বা ভাঙ্গা হাত,
{21:20} বা কুঁজো, বা বামন, বা ছানিপড়া, বা শ্বেতিরোগী, বা স্ফোটক-বিশিষ্ট, বা অণ্ডকোষ নষ্ট;
{21:21} কোন খুঁতবিশিষ্ট পুরুষ ইমাম হারুনের বংশের মধ্যে আছে, সে মাবুদের উদ্দেশে অগ্নিকৃত উপহার কোরবানী করতে কোরবানগাহ্‌র নিকটবর্তী হবে না; তার খুঁত আছে, সে তার আল্লাহ্‌র উদ্দেশে খাবার উৎসর্গ করতে কোরবানগাহ্‌র নিকটবর্তী হবে না।
{21:22} সে তার আল্লাহ্‌র খাদ্য, অতি পবিত্র বস্তু ও পবিত্র বস্তু ভোজন করতে পারবে;
{21:23} কিন্তু পর্দার কাছে প্রবেশ করবে না ও কোরবানগাহ্‌র নিকটবর্তী হবে না, কেননা তার খুঁত আছে; সে আমার পবিত্র সমস্ত স্থান নাপাক করবে না, কেননা আমি মাবুদ সেই সবের পবিত্রকারী।
{21:24} মূসা হারুনকে, তাঁর পুত্রদেরকে ও সমস্ত বনি-ইসরাইলকে এই কথা বললেন।
{i22:1} পবিত্রকৃত বস্তুর ব্যবহার
{22:1} আর মাবুদ মূসাকে বললেন,
{22:2} তুমি হারুন ও তার পুত্রদেরকে বল, বনি-ইসরাইল আমার উদ্দেশে যা পবিত্র করে, তাদের সেই পবিত্র সমস্ত বস্তু থেকে যেন ওরা স্বতন্ত্র থাকে এবং যেন আমার পবিত্র নাম অপবিত্র না করে; আমি মাবুদ।
{22:3} তুমি তাদেরকে বল, পুরুষানুক্রমে তোমাদের বংশের মধ্যে যে কেউ নাপাক হয়ে পবিত্র বস্তুর কাছে, অর্থাৎ বনি-ইসরাইল কর্তৃক মাবুদের উদ্দেশে পবিত্রীকৃত বস্তুর কাছে যাবে, সেই ব্যক্তি আমার সম্মুখ থেকে উচ্ছিন্ন হবে; আমি মাবুদ।
{22:4} হারুন বংশের যদি কেউ কুষ্ঠী কিংবা প্রমেহী হয়, সে পাক-সাফ না হওয়া পর্যন্ত পবিত্র বস্তু ভোজন করবে না।
{22:5} আর যে কেউ মৃত দেহ ঘটিত নাপাক বস্তু, কিংবা যার বীর্যপাত হয় তাকে স্পর্শ করে, কিংবা যে ব্যক্তি নাপাক কীটাদি জন্তুকে কিংবা কোন রকম নাপাকবিশিষ্ট মানুষকে স্পর্শ করে,
{22:6} সেই স্পর্শকারী ব্যক্তি সন্ধ্যা পর্যন্ত নাপাক থাকবে এবং পানিতে তার শরীর ধুয়ে না নিলে পবিত্র বস্তু ভোজন করবে না।
{22:7} সূর্য অস্তগত হলে সে পাক-সাফ হবে; পরে পবিত্র বস্তু ভোজন করবে, কেননা ওগুলোই তার খাবার।
{22:8} ইমাম স্বয়ংমৃত কিংবা বিদীর্ণ পশুর গোশ্‌ত ভোজন করবে না; আমি মাবুদ।
{22:9} অতএব তারা আমার হুকুম পালন করুক; পাছে তা নাপাক করলে তারা তার দরুন গুনাহ্‌ বহন করে ও মারা পড়ে; আমি মাবুদ তাদের পবিত্রকারী।
{22:10} অন্য বংশীয় কোন লোক পবিত্র বস্তু ভোজন করবে না; ইমামের বাড়িতে বাসকারী অন্য কেউ কিংবা বেতনজীবী কেউ পবিত্র বস্তু ভোজন করবে না।
{22:11} কিন্তু ইমাম নিজের টাকা দিয়ে যে কোন ব্যক্তিকে ক্রয় করে, সে তা ভোজন করবে এবং তার বাড়িতে জন্মগ্রহণ করেছে এমন লোকেরাও তার অন্ন ভোজন করবে।
{22:12} আর ইমামের কন্যা যদি অন্য বংশীয় লোকের সঙ্গে বিয়ে বন্ধনে আবদ্ধ হয় তবে সে পবিত্র বস্তুর উত্তোলনীয় উপহার ভোজন করবে না।
{22:13} কিন্তু ইমামের কন্যা যদি বিধবা কিংবা পরিত্যক্তা হয়, আর তার সন্তান না থাকে এবং সে পুনর্বার এসে বাল্যকালের মত পিতার বাড়িতে বাস করে তবে সে পিতার অন্ন ভোজন করবে, কিন্তু অন্য বংশীয় কোন লোক তা ভোজন করবে না।
{22:14} আর যদি কেউ ভুলবশত পবিত্র বস্তু ভোজন করে তবে সে সেরকম পবিত্র বস্তু ও তার সঙ্গে আরও পাঁচ ভাগের এক ভাগ ইমামকে দেবে।
{22:15} আর বনি-ইসরাইল তাদের যে যে পবিত্র বস্তু মাবুদের উদ্দেশে নিবেদন করে, ইমামেরা তা নাপাক করবে না;
{22:16} এবং তাদেরকে ওদের পবিত্র বস্তু ভোজন দ্বারা দোষ-কোরবানীর দায়ে ভারগ্রস্ত করবে না; কেননা আমি মাবুদ তাদের পবিত্রকারী।
{i22:17} যে সব কোরবানী ও উপহার গ্রহণযোগ্য নয়
{22:17} আর মাবুদ মূসাকে বললেন,
{22:18} তুমি হারুন, তার পুত্রদের ও সমস্ত বনি-ইসরাইলদেরকে বল, ইসরাইল জাতি কিংবা ইসরাইলের মধ্যে প্রবাসকারী যে কেউ তার উপহার কোরবানী করে, তাদের কোন মানতের কোরবানী হোক, বা নিজের ইচ্ছায় দেওয়া কোরবানী হোক, যা মাবুদের উদ্দেশে পোড়ানো-কোরবানী হিসেবে কোরবানী করে;
{22:19} যেন তোমরা গ্রাহ্য হতে পার, তাই গরুর কিংবা ভেড়ার কিংবা ছাগলের মধ্য থেকে নিখুঁত পুরুষ পশু কোরবানী করবে।
{22:20} তোমরা খুঁতযুক্ত কিছু কোরবানী করো না, কেননা তা তোমাদের পক্ষে কবুল করা হবে না।
{22:21} আর কোন লোক যদি মানত পূর্ণ করার জন্য কিংবা নিজের ইচ্ছায় দেওয়া কোরবানীর জন্য গোমেষাদি পাল থেকে মঙ্গল-কোরবানী করে তবে গ্রাহ্য হবার জন্য তা নিখুঁত হবে; তাতে কোন খুঁত থাকবে না।
{22:22} অন্ধ, বা আঘাত পাওয়া, বা ক্ষতবিক্ষত, বা আবযুক্ত, বা শ্বেতিযুক্ত, বা স্ফোটকযুক্ত হলে তোমরা মাবুদের উদ্দেশে তা কোরবানী করো না এবং তার কিছুই মাবুদের উদ্দেশে অগ্নিকৃত উপহার হিসেবে কোরবানগাহ্‌র উপরে স্থাপন করো না।
{22:23} আর তুমি যে সব গরু কিংবা ভেড়ার শরীরের কোন অংশ অস্বাভাবিক ভাবে বড় কিংবা ছোট হলে তা স্বেচ্ছাদত্ত উপহার হিসেবে কোরবানী করতে পার, কিন্তু মানতের জন্য তা কবুল করা হবে না।
{22:24} যদি কোন পশুর অণ্ডকোষ থেঁৎলে কিংবা পিষে কিংবা ছিঁড়ে কিংবা কেটে গিয়ে থাকে তবে সেগুলোকে মাবুদের উদ্দেশে কোরবানী করো না; তোমাদের দেশে এরকম করো না।
{22:25} আর বিদেশীর হাত থেকেও এই রকম পশু নিয়ে আল্লাহ্‌র উদ্দেশে ভক্ষ্যরূপে কোরবানী করো না, কেননা তাদের শরীরে খুঁত আছে, সুতরাং তাদের মধ্যে খুঁত আছে বলে সেসব তোমাদের পক্ষে কবুল করা হবে না।
{22:26} আর মাবুদ মূসাকে বললেন,
{22:27} গরু, বা ভেড়া, বা ছাগল জন্মগ্রহণ করলে পর সাত দিন পর্যন্ত মায়ের সঙ্গে থাকবে; পরে অষ্টম দিন থেকে তা মাবুদের উদ্দেশে অগ্নিকৃত উপহারের জন্য কবুল করা হবে।
{22:28} গাভী কিংবা ভেড়ী হোক, তাকে ও তার বাচ্চাকে একই দিনে জবেহ্‌ করো না।
{22:29} আর যে সময়ে তোমরা মাবুদের উদ্দেশে শুকরিয়া-কোরবানী করবে, সেই সময় গ্রাহ্য হবার জন্যই তা কোরবানী করো।
{22:30} সেই দিনেই তা ভোজন করতে হবে; তোমরা সকাল পর্যন্ত তার কিছু অবশিষ্ট রেখো না; আমি মাবুদ।
{22:31} অতএব তোমরা আমার সমস্ত হুকুম মান্য করবে, পালন করবে; আমি মাবুদ।
{22:32} আর তোমরা আমার পবিত্র নাম নাপাক করো না; কিন্তু আমি বনি-ইসরাইলদের মধ্যে পবিত্ররূপে মান্য হব; আমি মাবুদ তোমাদের পবিত্রকারী;
{22:33} আমি তোমাদের আল্লাহ্‌ হবার জন্য মিসর দেশ থেকে তোমাদেরকে বের করে এনেছি; আমি মাবুদ।
{i23:1} ভিন্ন ভিন্ন ঈদ সম্বন্ধীয় নিয়ম
{23:1} আর মাবুদ মূসাকে বললেন,
{23:2} তুমি বনি-ইসরাইলকে বল, তোমরা মাবুদের যেসব ঈদ পবিত্র মিলন-মাহ্‌ফিল বলে ঘোষণা করবে, আমার সেসব ঈদ এই।
{i23:3} বিশ্রামবার, ঈদুল ফেসাখ ও খামিহীন রুটির উৎসব
{23:3} ছয় দিন কাজ করতে হবে, কিন্তু সপ্তম দিনে পূর্ণ বিশ্রামের বিশ্রামবার, পবিত্র মিলন-মাহ্‌ফিল হবে, তোমরা কোন কাজ করবে না; সেদিন তোমাদের সমস্ত নিবাসে মাবুদের উদ্দেশে বিশ্রামবার।
{23:4} তোমরা নির্ধারিত সময়ে যেসব পবিত্র মিলন-মাহ্‌ফিল ঘোষণা করবে, মাবুদের সেসব ঈদ এই।
{23:5} প্রথম মাসের চতুর্দশ দিনে সন্ধ্যাবেলা মাবুদের উদ্দেশে ঈদুল ফেসাখ হবে;
{23:6} এবং সেই মাসের পঞ্চদশ দিনে মাবুদের উদ্দেশে খামিহীন রুটির উৎসব হবে। তোমরা সাত দিন খামিহীন রুটি ভোজন করবে;
{23:7} প্রথম দিনে তোমাদের পবিত্র মিলন-মাহ্‌ফিল হবে; তোমরা কোন পরিশ্রমের কাজ করবে না।
{23:8} কিন্তু সাত দিন মাবুদের উদ্দেশে অগ্নিকৃত উপহার নিবেদন করবে; সপ্তম দিনে পবিত্র মিলন-মাহ্‌ফিল হবে; তোমরা কোন পরিশ্রমের কাজ করবে না।
{i23:9} শস্যের অগ্রিমাংশ উৎসর্গ
{23:9} আর মাবুদ মূসাকে বললেন,
{23:10} তুমি বনি-ইসরাইলকে বল, আমি তোমাদেরকে যে দেশ দেব, সেই দেশে প্রবেশ করে তোমরা যখন সেই দেশে উৎপন্ন শস্য কাটবে, তখন তোমাদের প্রথমে কাটা শস্যের একটি আঁটি ইমামের কাছে আনবে।
{23:11} সে মাবুদের সম্মুখে ঐ আটি দোলাবে, যেন তোমাদের জন্য তা গ্রাহ্য হয়; বিশ্রামবারের পর দিন ইমাম তা দোলাবে।
{23:12} আর যেদিন তোমরা ঐ আটি দোলাবে, সেই দিন মাবুদের উদ্দেশে পোড়ানো-কোরবানীর জন্য এক বছরের নিখুঁত একটি ভেড়ার বাচ্চা কোরবানী করবে।
{23:13} তার সাথে শস্য-উৎসর্গের (এক ঐফার) বিশ ভাগের এক ভাগ তেল মিশানো মিহি সুজি দেবে; তা মাবুদের উদ্দেশে খোশবুযুক্ত অগ্নিকৃত উপহার হবে এবং তার পেয় উপহার এক হিন আঙ্গুর-রসের চার ভাগের এক ভাগ হবে।
{23:14} আর তোমরা যে পর্যন্ত তোমাদের আল্লাহ্‌র উদ্দেশে এই উপহার না আন, সেদিন পর্যন্ত রুটি বা ভাজা শস্য বা তাজা শীষ ভোজন করবে না; তোমাদের সমস্ত নিবাসে এটি পুরুষানুক্রমে পালনীয় চিরস্থায়ী নিয়ম।
{i23:15} সাত সপ্তাহের উৎসব
{23:15} আর সেই বিশ্রামবারের পরদিন থেকে, দোলনীয় নৈবেদ্যরূপ আটি আনবার দিন থেকে, তোমরা পূর্ণ সাতটি বিশ্রামবার গণনা করবে।
{23:16} এভাবে সপ্তম বিশ্রামবারের পর-দিন পর্যন্ত তোমরা পঞ্চাশ দিন গণনা করে মাবুদের উদ্দেশে নতুন খাদ্যের উপহার নিবেদন করবে।
{23:17} তোমরা নিজ নিজ নিবাস থেকে দোলনীয় উপহার হিসেবে (এক ঐফার) দুই দশমাংশের দু’খানি রুটি আনবে এবং মিহি সুজি দ্বারা তা প্রস্তুত করবে ও খামি মিশিয়ে পাক করবে; তা মাবুদের উদ্দেশে নিবেদিত প্রথম ফসল হবে।
{23:18} আর তোমরা সেই রুটির সঙ্গে এক বছরের নিখুঁত সাতটি ভেড়ার বাচ্চা, একটি ষাঁড় ও দু’টি ভেড়া কোরবানী করবে; তা মাবুদের উদ্দেশে পোড়ানো-কোরবানী হবে এবং তৎসম্বন্ধীয় শস্য-উৎসর্গের ও পেয় উৎসর্গের সঙ্গে মাবুদের উদ্দেশে খোশবুযুক্ত অগ্নিকৃত উপহার হবে।
{23:19} পরে তোমরা গুনাহ্‌-কোরবানীর জন্য একটি ছাগলের বাচ্চা ও মঙ্গল-কোরবানীর জন্য এক বছরের দু’টি ভেড়ার বাচ্চা কোরবানী করবে।
{23:20} আর ইমাম ঐ প্রথম ফসলের রুটির সঙ্গে ও দু’টি ভেড়ার বাচ্চার সঙ্গে মাবুদের উদ্দেশে দোলনীয় উপহার হিসেবে তাদেরকে দোলাবে; সেসব ইমামের জন্য মাবুদের উদ্দেশে পবিত্র হবে।
{23:21} আর সেই দিনেই তোমরা একটা উৎসব ঘোষণা করবে এবং তোমাদের পবিত্র মিলন-মাহ্‌ফিল হবে; তোমরা কোন পরিশ্রমের কাজ করবে না; এটি তোমাদের সমস্ত নিবাসে পুরুষানুক্রমে পালনীয় চিরস্থায়ী নিয়ম।
{23:22} আর তোমাদের ভূমির শস্য কাটবার সময়ে তোমরা কেউ ক্ষেতের কিনারার শস্য কাটবে না ও শস্য কাটবার পরে পড়ে থাকা শস্য সংগ্রহ করবে না; তা দুঃখী ও বিদেশীর জন্য ত্যাগ করবে; আমি মাবুদ তোমাদের আল্লাহ্‌।
{i23:23} তূরীধ্বনির উৎসব
{23:23} আর মাবুদ মূসাকে বললেন,
{23:24} তুমি বনি-ইসরাইলকে বল, সপ্তম মাসে, সেই মাসের প্রথম দিনে তোমাদের বিশ্রামবার এবং তূরীধ্বনিসহযুক্ত স্মরণ করার পবিত্র মিলন-মাহ্‌ফিল হবে।
{23:25} তোমরা কোন পরিশ্রমের কাজ করবে না, কিন্তু মাবুদের উদ্দেশে অগ্নিকৃত উপহার কোরবানী করবে।
{i23:26} কাফ্‌ফারার দিন
{23:26} আর মাবুদ মূসাকে বললেন,
{23:27} আবার ঐ সপ্তম মাসের দশম দিন কাফ্‌ফারা করার দিন; সেদিন তোমাদের পবিত্র মিলন-মাহ্‌ফিল হবে ও তোমরা নিজ নিজ প্রাণকে দুঃখ দেবে এবং মাবুদের উদ্দেশে অগ্নিকৃত উপহার কোরবানী করবে।
{23:28} আর সেদিন তোমরা কোন কাজ করবে না; কেননা তোমাদের আল্লাহ্‌ মাবুদের সম্মুখে তোমাদের জন্য কাফ্‌ফারা দিতে হবে বলে তা কাফ্‌ফারা দিন হবে।
{23:29} সেদিন যে কেউ তার প্রাণকে দুঃখ না দেয়, সে নিজের লোকদের মধ্য থেকে উচ্ছিন্ন হবে।
{23:30} আর সেদিন যে কোন ব্যক্তি কোন কাজ করে, তাকে আমি নিজের লোকদের মধ্য থেকে মুছে ফেলব।
{23:31} তোমরা কোন কাজ করো না; এটি তোমাদের সমস্ত নিবাসে পুরুষানুক্রমে পালনীয় চিরস্থায়ী নিয়ম।
{23:32} সেদিন তোমাদের পূর্ণ বিশ্রামের বিশ্রামবার হবে, আর তোমরা নিজ নিজ প্রাণকে দুঃখ দেবে; মাসের নবম দিন সন্ধ্যাবেলা, এক সন্ধ্যা থেকে অপর সন্ধ্যা পর্যন্ত, তোমাদের বিশ্রামবার পালন করবে।
{i23:33} কুটির উৎসব
{23:33} আর মাবুদ মূসাকে বললেন,
{23:34} তুমি বনি-ইসরাইলকে বল, ঐ সপ্তম মাসের পঞ্চদশ দিন থেকে সাত দিন পর্যন্ত মাবুদের উদ্দেশে কুটির উৎসব হবে।
{23:35} প্রথম দিনে পবিত্র মিলন-মাহ্‌ফিল হবে; তোমরা কোন পরিশ্রমের কাজ করবে না।
{23:36} সাতদিন তোমরা মাবুদের উদ্দেশে অগ্নিকৃত উপহার কোরবানী করবে; পরে অষ্টম দিনে তোমাদের পবিত্র মিলন-মাহ্‌ফিল হবে; আর তোমরা মাবুদের উদ্দেশে অগ্নিকৃত উপহার কোরবানী করবে; এটি ঈদের মাহ্‌ফিল; তোমরা কোন পরিশ্রমের কাজ করবে না।
{23:37} এসব মাবুদের ঈদ। এসব ঈদ তোমরা পবিত্র মিলন-মাহ্‌ফিল বলে ঘোষণা করবে এবং প্রতিদিন যেমন কর্তব্য, সেই অনুসারে মাবুদের উদ্দেশে অগ্নিকৃত উপহার, পোড়ানো-কোরবানী, শস্য-উৎসর্গ এবং কোরবানী ও পেয় উপহার কোরবানী করবে।
{23:38} মাবুদের বিশ্রামবার থেকে, মাবুদের উদ্দেশে দাতব্য তোমাদের দান থেকে, তোমাদের সমস্ত মানত থেকে ও তোমাদের স্বেচ্ছাদত্ত সমস্ত উপহার থেকে এসব ভিন্ন।
{23:39} আবার সপ্তম মাসের পঞ্চদশ দিনে ভূমির ফল সংগ্রহ করলে পর তোমরা সাত দিন মাবুদের উৎসব পালন করবে; প্রথম দিন বিশ্রামবার ও অষ্টম দিন বিশ্রামবার হবে।
{23:40} আর প্রথম দিনে তোমরা শোভাদায়ক গাছের ফল, খেজুর পাতা, পাতা ভরা গাছের ডাল এবং নদীতীরস্থ বাইসী গাছ নিয়ে তোমাদের আল্লাহ্‌ মাবুদের সম্মুখে সাত দিন আনন্দ করবে।
{23:41} আর তোমরা বছরের মধ্যে সাত দিন মাবুদের উদ্দেশে সেই উৎসব পালন করবে; এটি তোমাদের পুরুষানুক্রমে পালনীয় চিরস্থায়ী নিয়ম; সপ্তম মাসে তোমরা সেই উৎসব পালন করবে।
{23:42} তোমরা সাত দিন কুটিরে বাস করো; ইসরাইল-বংশজাত সকলে কুটিরে বাস করবে।
{23:43} এতে তোমাদের ভাবী বংশ জানতে পারবে যে, আমি বনি-ইসরাইলকে মিসর দেশ থেকে বের করে এনে কুটিরে বাস করিয়েছিলাম; আমি মাবুদ তোমাদের আল্লাহ্‌।
{23:44} তখন মূসা বনি-ইসরাইলদের কাছে মাবুদের দেওয়া ঈদগুলোর কথা বললেন।
{i24:1} প্রদীপ
{24:1} আর মাবুদ মূসাকে বললেন,
{24:2} তুমি বনি-ইসরাইলকে এই হুকুম দাও; তারা আলোর জন্য তোমার কাছে বিশুদ্ধ ছেঁচা জলপাইয়ের-তেল আনবে, তা দ্বারা নিয়মিতভাবে প্রদীপ জ্বালানো থাকবে।
{24:3} হারুন জমায়েত-তাঁবুর মধ্যে শরীয়ত-সিন্দুকের পর্দার বাইরে সন্ধ্যা থেকে সকাল পর্যন্ত মাবুদের সম্মুখে নিয়মিতভাবে তা সাজিয়ে রাখবে; এটি তোমাদের পুরুষানুক্রমে পালনীয় চিরস্থায়ী নিয়ম।
{24:4} সে খাঁটি সোনার প্রদীপ-আসনের উপরে মাবুদের সম্মুখে নিয়মিতভাবে ঐ প্রদীপগুলো সাজিয়ে রাখবে।
{i24:5} পবিত্র টেবিলের রুটি
{24:5} আর তুমি মিহি সুজি নিয়ে বারোখানি পিঠা প্রস্তুত করবে; তার প্রত্যেক পিঠা (এক ঐফার) বিশ ভাগের এক ভাগ হবে।
{24:6} পরে তুমি একেক সারিতে ছয় ছয়খানি, এভাবে দুই সারি করে মাবুদের সম্মুখে পবিত্র টেবিলের উপরে তা রাখবে।
{24:7} প্রত্যেক সারির উপরে বিশুদ্ধ কুন্দুরু দেবে; তা সেই রুটির স্মরণ চিহ্ন হিসেবে মাবুদের উদ্দেশে অগ্নিকৃত উপহার হবে।
{24:8} ইমাম নিয়মিত-ভাবে প্রতি বিশ্রামবারে মাবুদের সম্মুখে তা সাজিয়ে রাখবে, তা বনি-ইসরাইলদের পক্ষে চিরস্থায়ী নিয়ম।
{24:9} আর তা হারুন ও তার পুত্রদের হবে; তারা কোন পবিত্র স্থানে তা ভোজন করবে; কেননা মাবুদের উদ্দেশে অগ্নিকৃত কোরবানীর মধ্যে তা তার জন্য অতি পবিত্র; এটি চিরস্থায়ী নিয়ম।
{i24:10} কুফরী করার শাস্তি
{24:10} আর এক পুত্র বের হয়ে বনি-ইসরাইলদের মধ্যে গেল, যার মা ছিলেন ইসরাইলীয় এবং বাবা মিসরীয়, তাদের সেই পুত্রটি শিবিরের মধ্যে কোন এক ইসরাইলীয় পুরুষের সঙ্গে ঝগড়া করলো।
{24:11} তখন সেই ইসরাইলীয় স্ত্রীর পুত্র মাবুদের নাম নিয়ে কুফরী করলো, তাতে লোকেরা তাকে মূসার কাছে নিয়ে গেল। তার মায়ের নাম শালোমীৎ, সে দান-বংশীয় দিব্রির কন্যা।
{24:12} লোকেরা মাবুদের মুখে স্পষ্ট হুকুম পাবার অপেক্ষায় তাকে আটক করে রাখল।
{24:13} পরে মাবুদ মূসাকে বললেন,
{24:14} যে লোকটি কুফরী করেছে তুমি তাকে শিবিরের বাইরে নিয়ে যাও; পরে যারা তার কথা শুনেছে, তারা সকলে তার মাথায় হস্তার্পণ করুক এবং সমস্ত মণ্ডলী পাথরের আঘাতে তাকে হত্যা করুক।
{24:15} আর তুমি বনি-ইসরাইলকে বল, যে কেউ তার আল্লাহ্‌র কুফরী করে, সে তার গুনাহ্‌ বহন করবে।
{24:16} আর যে মাবুদের নামের কুফরী করে, তার অবশ্যই প্রাণদণ্ড হবে; সমস্ত মণ্ডলী তাকে পাথরের আঘাতে হত্যা করবে। বিদেশী লোক হোক বা স্বদেশী লোক হোক, যে সেই নামের কুফরী করবে তার প্রাণদণ্ড হবে।
{24:17} আর যে কেউ কোন মানুষকে হত্যা করে তার অবশ্যই প্রাণদণ্ড হবে;
{24:18} আর যে কেউ পশু খুন করে, সে তার শোধ দেবে; প্রাণের বদলে প্রাণ।
{24:19} যদি কেউ স্বজাতির কারো দেহে আঘাত করে তবে সে যেমন করেছে, তার প্রতি তেমনি করা যাবে।
{24:20} হাড় ভাঙ্গার বদলে হাড় ভাঙ্গা, চোখের বদলে চোখ, দাঁতের বদলে দাঁত; মানুষের যে যেমন ক্ষত করে, তার প্রতি তেমনি করা যাবে।
{24:21} যে জন পশু খুন করে, সে তার শোধ দেবে; কিন্তু যে জন মানুষ হত্যা করে, তার প্রাণদণ্ড হবে।
{24:22} তোমাদের স্বদেশী ও বিদেশী উভয়েরই জন্য এক রকম শাসন হবে; কেননা আমি মাবুদ তোমাদের আল্লাহ্‌।
{24:23} পরে মূসা বনি-ইসরাইলকে এই কথা বললেন, তাতে তারা যে লোকটি কুফরী করেছিল তাকে শিবিরের বাইরে নিয়ে গিয়ে পাথরের আঘাতে হত্যা করলো; মূসাকে মাবুদ যেমন হুকুম দিয়েছিলেন, বনি-ইসরাইল তা-ই করলো।
{i25:1} বিশ্রাম বছরের নিয়ম
{25:1} আর মাবুদ তুর পর্বতে মূসাকে বললেন,
{25:2} তুমি বনি-ইসরাইলকে বল, আমি তোমাদেরকে যে দেশ দেব, তোমরা সেই দেশে প্রবেশ করলে পর দেখো, মাবুদের উদ্দেশে ভূমি যেন বিশ্রাম ভোগ করে।
{25:3} ছয় বছর কাল তুমি তার ক্ষেতে বীজ বপন করবে, ছয় বছর কাল তার আঙ্গুরলতা ছেঁটে দেবে ও তার ফল সংগ্রহ করবে।
{25:4} কিন্তু সপ্তম বছর ভূমি বিশ্রাম নেবে, তা মাবুদের উদ্দেশে বিশ্রামকাল হবে; তুমি তোমার ক্ষেতে বীজ বপন করো না ও তোমার আঙ্গুরলতা ছেঁটো না;
{25:5} তুমি তার ক্ষেতের নিজে থেকে উৎপন্ন শস্য কাটবে না ও আঝোড়া আঙ্গুরলতার ফল সংগ্রহ করবে না; তা ভূমির বিশ্রামের বছর হবে।
{25:6} আর ভূমির বিশ্রাম তোমাদের খাদ্যের জন্য হবে; ভূমির সমস্ত দ্রব্যই তোমার, তোমার গোলাম ও বাঁদীর, তোমার বেতনজীবী ভৃত্য ও তোমার সহবাসী বিদেশীর,
{25:7} এবং তোমার পশু ও তোমার দেশের বন্য পশুর খাদ্যের জন্য হবে।
{i25:8} জুবিলী বছরের নিয়ম
{25:8} আর তুমি তোমার জন্য সাত বিশ্রাম-বছর, সাত গুণ সাত বছর, গণনা করবে; তাতে তোমার গণনকৃত সেই সাত গুণ সাত বিশ্রাম-বছরে ঊনপঞ্চাশ বছর হবে।
{25:9} তখন সপ্তম মাসের দশম দিনে তুমি জয়ধ্বনির তূরীবাদ্য করবে; কাফ্‌ফারা দিনে তোমাদের সমস্ত দেশে তূরী বাজাবে।
{25:10} আর তোমরা পঞ্চাশতম বছরকে পবিত্র করবে এবং সমস্ত দেশে সেখানকার সমস্ত নিবাসীর কাছে মুক্তি ঘোষণা করবে; সেটি তোমাদের জন্য জুবিলী (তূরীধ্বনির মহোৎসব) হবে এবং তোমরা প্রত্যেক জন নিজ নিজ অধিকারে ফিরে যাবে ও প্রত্যেক জন তার নিজের গোষ্ঠীর কাছে ফিরে যাবে।
{25:11} তোমাদের জন্য পঞ্চাশতম বছর জুবিলী হবে; তোমরা বীজ বুনবে না, নিজে থেকে উৎপন্ন শস্য কেটো না এবং আছাঁটা আঙ্গুরলতার ফল সংগ্রহ করো না।
{25:12} কেননা এটাই জুবিলী, সেটি তোমাদের পক্ষে পবিত্র হবে; তোমরা ক্ষেতে উৎপন্ন শস্যাদি ভোজন করতে পারবে।
{25:13} ঐ জুবিলী বছরে তোমরা প্রত্যেক জন নিজ নিজ অধিকারে ফিরে যাবে।
{25:14} যদি তুমি স্বজাতির কাছে কোন কিছু বিক্রি কর, কিংবা তোমার স্বজাতির হাত থেকে ক্রয় কর তবে তোমরা পরস্পর অন্যায় করো না।
{25:15} তুমি জুবিলীর পরে বছর-সংখ্যা অনুসারে স্বজাতির কাছ থেকে ক্রয় করবে এবং ফল উৎপন্নের বছর-সংখ্যা অনুসারে তোমার কাছে সে বিক্রি করবে।
{25:16} তুমি বছরের সংখ্যা বেশি হলে তার মূল্য বাড়াবে ও বছরের সংখ্যা কম হলে তার মূল্য কমাবে; কেননা সে তোমার কাছে ফল উৎপন্নের কালের সংখ্যা অনুসারে বিক্রি করে।
{25:17} তোমরা তোমাদের স্বজাতির প্রতি অন্যায় করো না, কিন্তু তোমার আল্লাহ্‌কে ভয় করো, কেননা আমি মাবুদ তোমাদের আল্লাহ্‌।
{25:18} আর তোমরা আমার বিধি অনুসারে আচরণ করবে, আমার সমস্ত অনুশাসন মানবে ও তা পালন করবে; তাতে দেশে নির্ভয়ে বাস করবে।
{25:19} আর ভূমি নিজের ফল উৎপন্ন করবে, তাতে তোমরা তৃপ্তি পর্যন্ত ভোজন করবে ও দেশে নির্ভয়ে বাস করবে।
{25:20} আর যদি তোমরা বল, দেখ, আমরা সপ্তম বছরে কি খাব? কেননা, আমরা তো ক্ষেতে বপন করবো না ও উৎপন্ন ফল সংগ্রহ করবো না;
{25:21} তবে আমি ষষ্ঠ বছরে তোমাদেরকে দোয়া করবো; তাতে তিন বছরের জন্য শস্য উৎপন্ন হবে।
{25:22} পরে অষ্টম বছরে তোমরা বপন করবে ও নবম বছর পর্যন্ত পুরানো শস্য ভোজন করবে; যতদিন ফল না হয় ততদিন পুরানো শস্য ভোজন করবে।
{25:23} আর ভূমি চিরকালের জন্য বিক্রি করা চলবে না, কেননা ভূমির স্বত্ব আমার; তোমরা আমার সম্মুখে এই দেশে বিদেশী ও প্রবাসী।
{25:24} তোমরা তোমাদের অধিকৃত দেশের সর্বত্র বিক্রি করা ভূমি পুনরুদ্ধার করতে সুযোগ দিও।
{25:25} তোমার ভাই যদি দরিদ্র হয়ে তার অধিকারের কিঞ্চিৎ বিক্রি করে তবে তার মুক্তিকর্তা নিকটস্থ জ্ঞাতি এসে তার ভাইয়ের বিক্রি করা ভূমি পুনরুদ্ধার করে নেবে।
{25:26} যার মুক্তিকর্তা নেই, সে যদি ধনবান হয়ে নিজেই তা উদ্ধার করতে সমর্থ হয়,
{25:27} তবে সে তার বিক্রয়ের বছর গণনা করে সেই অনুসারে অতিরিক্ত মূল্য ক্রেতাকে ফিরিয়ে দেবে; এভাবে সে তার নিজের অধিকারে ফিরে যাবে।
{25:28} কিন্তু যদি সে তা ফিরিয়ে নিতে অসমর্থ হয় তবে সেই বিক্রি করা অধিকার জুবিলী বছর পর্যন্ত ক্রেতার হাতে থাকবে; জুবিলী বছরে তা মুক্ত হবে এবং সে তার নিজের অধিকারে ফিরে যাবে।
{25:29} আর যদি কেউ প্রাচীরবেষ্টিত নগরের মধ্যস্থিত বাসগৃহ বিক্রি করে তবে সে বিক্রি-বছরের শেষ পর্যন্ত তা মুক্ত করতে পারবে, পূর্ণ এক বছরের মধ্যে তা মুক্ত করার অধিকারী থাকবে।
{25:30} কিন্তু যদি সমপূর্ণ এক বছর কালের মধ্যে তা মুক্ত না হয় তবে প্রাচীরবেষ্টিত নগরে স্থিত সেই বাড়ি বংশ পরম্পরায় ক্রয়কর্তার চিরস্থায়ী অধিকার হবে; তা জুবিলী বছরে মুক্ত হবে না।
{25:31} কিন্তু প্রাচীরহীন গ্রামে অবস্থিত বাড়ি দেশের ভূমির মধ্যে গণ্য হবে; তা মুক্ত করা যেতে পারে এবং জুবিলী বছরে তা মুক্ত হবে।
{25:32} কিন্তু লেবীয়দের সমস্ত নগর, তাদের অধিকৃত নগরের সমস্ত বাড়ি মুক্ত করার অধিকার লেবীয়দের সব সময়ই থাকবে।
{25:33} যদি লেবীয়দের কেউ মুক্ত করে তবে সেই বিক্রি হওয়া বাড়ি এবং তার অধিকারস্থ নগর জুবিলী বছরে মুক্ত হবে; কেননা বনি-ইসরাইলদের মধ্যে লেবীয়দের নগরস্থ গৃহগুলো তাদের অধিকার।
{25:34} আর তাদের নগরের চারণভূমি বিক্রি করা চলবে না; কেননা তা-ই তাদের চিরস্থায়ী অধিকার।
{25:35} আর তোমার ভাই যদি দরিদ্র হয় ও তোমার কাছে শূন্য হাতে আসে তবে তুমি তার উপকার করবে; সে বিদেশী ও প্রবাসীর মত তোমার সঙ্গে জীবন ধারণ করবে।
{25:36} তুমি তার কাছ থেকে সুদ কিংবা সুদের অগ্রিম নেবে না, কিন্তু তোমার আল্লাহ্‌কে ভয় করবে, তোমার ভাইকে তোমার সঙ্গে জীবন ধারণ করতে দেবে।
{25:37} তুমি সুদের জন্য তাকে টাকা ও লাভের জন্য তাকে খাদ্য দেবে না।
{25:38} আমি মাবুদ তোমাদের সেই আল্লাহ্‌, যিনি তোমাদেরকে কেনান দেশ দেবার জন্য ও তোমাদের আল্লাহ্‌ হবার জন্য তোমাদেরকে মিসর দেশ থেকে বের করে এনেছেন।
{25:39} আর তোমার ভাই যদি দরিদ্র হয়ে তোমার কাছে নিজেকে বিক্রি করে তবে তুমি তাকে গোলামের মত গোলামীর কাজ করাবে না।
{25:40} সে বেতনজীবী ভৃত্যের মত কিংবা প্রবাসীর মত তোমার সঙ্গে থাকবে, জুবিলী বছর পর্যন্ত তোমার গোলামীর কাজ করবে।
{25:41} পরে সে তার আপন সন্তানদের সঙ্গে তোমার কাছ থেকে মুক্ত হয়ে নিজের গোষ্ঠীর কাছে ফিরে যাবে ও তার পৈতৃক অধিকারে ফিরে যাবে।
{25:42} কেননা তারা আমারই গোলাম, যাদেরকে আমি মিসর দেশ থেকে বের করে এনেছি; তাদের গোলামের মত বিক্রি করা হবে না।
{25:43} তুমি তার উপরে কঠিন কর্তৃত্ব করো না, কিন্তু তোমার আল্লাহ্‌কে ভয় করো।
{25:44} তোমাদের চারদিকের জাতিগুলোর মধ্য থেকে তোমরা গোলাম ও বাঁদী রাখতে পারবে; তাদের হতেই তোমরা গোলাম ও বাঁদী ক্রয় করো।
{25:45} আর তোমাদের মধ্যে প্রবাসী বিদেশীদের সন্তানদের থেকে এবং তোমাদের দেশে তাদের থেকে উৎপন্ন তাদের যে যে গোষ্ঠী তোমাদের সঙ্গে আছে, তাদের মধ্য থেকেও ক্রয় করো; তারা তোমাদের অধিকার হবে।
{25:46} আর তোমরা নিজ নিজ ভাবী সন্তানদের অধিকারের জন্য উত্তরাধিকার হিসেবে তাদেরকে দিতে পার এবং নিত্য তোমাদের গোলামীর কাজ তাদেরকে দিয়ে করাতে পার; কিন্তু তোমাদের ভাই বনি-ইসরাইলদের মধ্যে তোমরা কেউ কারো উপরে কঠিন কর্তৃত্ব করবে না।
{25:47} আর যদি তোমাদের মধ্যে কোন বিদেশী কিংবা প্রবাসী ধনবান হয় এবং তার নিকটবর্তী তোমার ভাই দরিদ্র হয়ে যদি তোমার সহবর্তী প্রবাসী, বিদেশী কিংবা বিদেশী গোত্রস্থ কোন লোকের কাছে নিজেকে বিক্রি করে,
{25:48} তবে সে বিক্রি হবার পরে মুক্ত হতে পারবে; তার জ্ঞাতির মধ্যে কেউ তাকে মুক্ত করতে পারবে;
{25:49} তার চাচা কিংবা চাচার পুত্র তাকে মুক্ত করবে, কিংবা তার গোষ্ঠীভুক্ত নিকটবর্তী কোন জ্ঞাতি তাকে মুক্ত করবে; কিংবা যদি সে ধনবান হয়ে উঠে তবে সে নিজেকে মুক্ত করবে।
{25:50} তাতে তার বিক্রি-বছর থেকে জুবিলী বছর পর্যন্ত ক্রেতার সঙ্গে হিসাব হলে বছরের সংখ্যা অনুসারে তার মূল্য হবে; ওর কাছে তার থাকবার সময় বেতনজীবীর দিনের মত হবে।
{25:51} যদি অনেক বছর অবশিষ্ট থাকে তবে সেই অনুসারে সে ক্রয়-মূল্য থেকে নিজের মুক্তির মূল্য ফিরিয়ে দেবে।
{25:52} যদি জুবিলী বছরের অল্প বছর অবশিষ্ট থাকে তবে সে তার সঙ্গে হিসাব করে সেই কয়েক বছর অনুসারে তার নিজের মুক্তির মূল্য ফিরিয়ে দেবে।
{25:53} বার্ষিক বেতনভুক্ত ভৃত্যের মত সে তার সঙ্গে থাকবে; তোমার সাক্ষাতে সে তার উপরে কঠিন কর্তৃত্ব করবে না।
{25:54} আর যদি সে ঐ সমস্ত বছরে মুক্ত না হয় তবে জুবিলী বছরে তার সন্তানদের সঙ্গে মুক্ত হয়ে যাবে।
{25:55} কেননা বনি-ইসরাইল আমারই গোলাম; তারা আমার গোলাম, যাদেরকে আমি মিসর দেশ থেকে বের করে এনেছি; আমি মাবুদ তোমাদের আল্লাহ্‌।
{i26:1} বাধ্যতার পুরস্কার
{26:1} তোমরা তোমাদের জন্য কোন দেব-দেবীর মূর্তি তৈরি করো না এবং খোদাই-করা মূর্তি কিংবা স্তম্ভ স্থাপন করো না ও তার কাছে সেজ্‌দা করার জন্য তোমাদের দেশে কোন খোদাই-করা পাথর রেখো না; কেননা আমি মাবুদ তোমাদের আল্লাহ্‌।
{26:2} তোমরা আমার সমস্ত বিশ্রামবার পালন করো ও আমার পবিত্র স্থানের সমাদর করো; আমি মাবুদ।
{26:3} যদি তোমরা আমার বিধিপথে চল, আমার হুকুমগুলো মান্য কর ও সেসব পালন কর,
{26:4} তবে আমি সময়মত তোমাদেরকে বৃষ্টি দান করবো; তাতে ভূমি শস্য উৎপন্ন করবে ও ক্ষেতের গাছগুলো স্ব স্ব ফল দেবে।
{26:5} তোমাদের শস্য মাড়াই করার সময় আঙ্গুর ফল সংগ্রহের সময় পর্যন্ত থাকবে ও আঙ্গুর ফল সংগ্রহের সময় বীজ বপনের সময় পর্যন্ত থাকবে; এবং তোমরা তৃপ্তি পর্যন্ত অন্ন ভোজন করবে ও নিরাপদে নিজের দেশে বাস করবে।
{26:6} আর আমি দেশে শান্তি দেব; তোমরা শয়ন করলে কেউ তোমাদেরকে ভয় দেখাবে না এবং আমি তোমাদের দেশ থেকে হিংস্র জন্তুদেরকে দূর করে দেব; ও তোমাদের দেশে কোন যুদ্ধবিগ্রহ হবে না।
{26:7} আর তোমরা তোমাদের দুশমনদেরকে তাড়িয়ে দেবে ও তারা তোমাদের সম্মুখে তলোয়ারের আঘাতে মারা পড়বে।
{26:8} আর তোমাদের পাঁচ জন তাদের একশত জনকে তাড়িয়ে দেবে, তোমাদের একশত জন দশ হাজার লোককে তাড়িয়ে দেবে এবং তোমাদের দুশমনেরা তোমাদের সম্মুখে তলোয়ারের আঘাতে মারা পড়বে।
{26:9} আর আমি তোমাদের প্রতি সন্তুষ্ট থাকবো, তোমাদেরকে ফলবান ও বহুবংশ করবো ও তোমাদের সঙ্গে আমার নিয়ম স্থির করবো।
{26:10} আর তোমরা সঞ্চিত পুরানো শস্য ভোজন করবে ও নতুনের সম্মুখ থেকে পুরানো শস্য বের করবে।
{26:11} আর আমি তোমাদের মধ্যে আমার শরীয়ত-তাঁবু রাখবো, আমার প্রাণ তোমাদেরকে ঘৃণা করবে না।
{26:12} আর আমি তোমাদের মধ্যে গমনাগমন করবো ও তোমাদের আল্লাহ্‌ হব এবং তোমরা আমার লোক হবে।
{26:13} আমি মাবুদ তোমাদের আল্লাহ্‌; আমি মিসর দেশ থেকে তোমাদেরকে বের করে এনেছি, তাদের গোলাম থাকতে দিই নি; আমি তোমাদের কাঁধের জোয়াল ভেঙে সোজা-ভাবে তোমাদেরকে গমন করিয়েছি।
{i26:14} অবাধ্যতার শাস্তি
{26:14} কিন্তু যদি তোমরা আমার কথা না শোন, আমার এসব হুকুম পালন না কর,
{26:15} যদি আমার বিধি অগ্রাহ্য কর ও তোমাদের প্রাণ আমার সমস্ত অনুশাসন ঘৃণা করে, এভাবে তোমরা আমার হুকুম পালন না করে আমার নিয়ম ভঙ্গ কর তবে আমিও তোমাদের প্রতি এই ব্যবহার করবো;
{26:16} তোমাদের জন্য বিহ্বলতা, যক্ষ্মা ও কম্পজ্বর নিরূপণ করবো, যাতে তোমাদের চোখ ক্ষীণ হয়ে পড়বে ও প্রাণ ব্যথা পাবে এবং তোমাদের বীজ বপন বৃথা হবে, কেননা তোমাদের দুশমনেরা তা ভোজন করবে।
{26:17} আর আমি তোমাদের কাছ থেকে মুখ ফিরিয়ে নেব; তাতে তোমরা তোমাদের দুশমনদের সম্মুখে আহত হবে; যারা তোমাদেরকে হিংসা করে, তারা তোমাদের উপরে কর্তৃত্ব করবে এবং কেউ তোমাদেরকে না তাড়ালেও তোমরা পালিয়ে যাবে।
{26:18} আর যদি তোমরা এতেও আমার কথায় মনোযোগ না কর তবে আমি তোমাদের গুনাহ্‌র জন্য তোমাদেরকে সাত গুণ বেশি শাস্তি দেব।
{26:19} আমি তোমাদের শক্তির গর্ব চূর্ণ করবো ও তোমাদের আসমান লোহার মত ও তোমাদের ভূমি ব্রোঞ্জের মত করবো।
{26:20} তাতে তোমাদের শক্তি নিরর্থক নিঃশেষিত হবে, কেননা তোমাদের ভূমি শস্য উৎপন্ন করবে না ও দেশস্থ গাছগুলো স্ব স্ব ফল দেবে না।
{26:21} আর যদি তোমরা আমার বিরুদ্ধাচরণ কর ও আমার কথা শুনতে না চাও তবে আমি তোমাদের গুনাহ্‌ অনুসারে তোমাদেরকে আরও সাত গুণ আঘাত করবো।
{26:22} আর তোমাদের মধ্যে বন্যপশু পাঠাব; তারা তোমাদের সন্তান হরণ করবে, তোমাদের পশুপাল বিনষ্ট করবে, তোমাদেরকে সংখ্যায় হ্রাস করবে; আর তোমাদের সমস্ত রাজপথ ধ্বংস হবে।
{26:23} এতেও যদি আমার বাধ্য না হও, কিন্তু আমার বিরুদ্ধাচরণ কর,
{26:24} তবে আমিও তোমাদের বিরুদ্ধাচরণ করবো ও তোমাদের গুনাহ্‌র জন্য আমিই তোমাদেরকে সাতবার আঘাত করবো।
{26:25} আমি নিয়ম লঙ্ঘনের প্রতিফল দেবার জন্য তোমাদের উপরে যুদ্ধ-বিগ্রহ আনবো, তোমরা নিজ নিজ নগরের মধ্যে একত্রীভূত হবে, আমি তোমাদের মধ্যে মহামারী পাঠাব এবং তোমাদেরকে শত্রুদের হাতে তুলে দেওয়া হবে।
{26:26} আমি তোমাদের অন্নরূপ যষ্ঠি ভাঙ্গলে দশ জন স্ত্রীলোক এক তন্দুরে তোমাদের রুটি পাক করবে ও তোমাদের রুটি ওজন করে তোমাদেরকে দেবে, কিন্তু তোমরা তা খেয়ে তৃপ্ত হবে না।
{26:27} আর এ সমস্তেও যদি তোমরা আমার কথা না শোন, আমার বিরুদ্ধাচরণ কর,
{26:28} তবে আমি ক্রোধে তোমাদের বিরুদ্ধাচরণ করবো এবং আমিই তোমাদের গুনাহ্‌র জন্য তোমাদেরকে সাতগুণ শাস্তি দেব।
{26:29} আর তোমরা নিজ নিজ পুত্রদের মাংস ভোজন করবে ও নিজ নিজ কন্যাদের মাংস ভোজন করবে।
{26:30} আর আমি তোমাদের সমস্ত উচ্চস্থলী ধ্বংস করে ফেলব, তোমাদের সমস্ত সূর্যমূর্তি নষ্ট করবো ও তোমাদের মূর্তিগুলোর উপরে তোমাদের লাশ ফেলে রাখব এবং আমার প্রাণ তোমাদেরকে ঘৃণা করবে।
{26:31} আর আমি তোমাদের সমস্ত নগর উৎসন্ন করবো, তোমাদের সকল এবাদখানা ধ্বংস করবো ও তোমাদের সৌরভের খোশবু আমি কবুল করবো না।
{26:32} আর আমি দেশ ধ্বংস করবো ও সেখানে বাসকারী তোমাদের দুশমনেরা তা দেখে বিস্মিত হবে।
{26:33} আর আমি তোমাদেরকে নানা জাতির মধ্যে ছিন্নভিন্ন করবো ও তোমাদের পিছনে তলোয়ার উম্মুক্ত করবো, তাতে তোমাদের সমস্ত দেশ ধ্বংসস্থান ও তোমাদের সমস্ত নগর উৎসন্ন হবে।
{26:34} তখন যত দিন দেশ ধ্বংসস্থান থাকবে ও তোমরা দুশমনদের দেশে বাস করবে, ততদিন ভূমি স্বীয় বিশ্রামকাল ভোগ করবে; সেই সময়ে ভূমি বিশ্রাম পাবে ও স্বীয় বিশ্রামকাল ভোগ করবে।
{26:35} যতকাল দেশ ধ্বংসস্থান হয়ে থাকবে, ততকাল বিশ্রাম করবে; কেননা যখন তোমরা দেশে বাস করতে, তখন দেশ তোমাদের বিশ্রামকালে বিশ্রাম ভোগ করতো না।
{26:36} আর তোমাদের মধ্যে যারা অবশিষ্ট থাকবে, আমি শত্রুদেশে তাদের অন্তরে বিষণ্নতা প্রেরণ করবো এবং বাতাসে পাতা নড়বার আওয়াজ তাদেরকে তাড়িয়ে নিয়ে যাবে; লোকে যেমন তলোয়ারের মুখ থেকে পলায়, তারা তেমনি পালাবে এবং কেউ না তাড়ালেও মারা পড়বে।
{26:37} কেউ না তাড়ালেও তারা যেমন তলোয়ারের সম্মুখে, তেমনি এক জন অন্য জনের উপরে পড়বে এবং দুশমনদের সম্মুখে দাঁড়াতে তোমাদের ক্ষমতা হবে না।
{26:38} আর তোমরা নানা জাতির মধ্যে বিনষ্ট হবে ও তোমাদের দুশমনদের দেশ তোমাদেরকে গ্রাস করবে।
{26:39} আর তোমাদের মধ্যে যারা অবশিষ্ট থাকবে, তারা নিজ নিজ অপরাধে শত্রুদেশে ক্ষয় পাবে এবং তাদের পূর্বপুরুষদেরও অপরাধে তাদের সঙ্গে ক্ষয় পাবে।
{26:40} আর তাদেরকে স্বীকার করতে হবে যে, আমার বিরুদ্ধে সত্য লঙ্ঘন এবং আমার বিরুদ্ধাচরণ করাতে তাদের অপরাধ ও তাদের পূর্বপুরুষদের অপরাধ হয়েছে,
{26:41} এবং আমিও তাদের বিরুদ্ধাচরণ করেছি, আর তাদেরকে শত্রুদেশে এনেছি। তখন যদি তাদের খৎনা-না-করানো অন্তর নম্র হয় ও তারা নিজ নিজ অপরাধের দণ্ড গ্রাহ্য করে,
{26:42} তবে আমি ইয়াকুবের সঙ্গে কৃত আমার নিয়ম স্মরণ করবো এবং ইস্‌হাকের সঙ্গে কৃত আমার নিয়ম ও ইব্রাহিমের সঙ্গে কৃত আমার নিয়মও স্মরণ করবো, আর দেশকেও স্মরণ করবো।
{26:43} দেশও তাদের কর্তৃক পরিত্যক্ত থাকবে ও তাদের অবর্তমানে ধ্বংসস্থান হয়ে তার বিশ্রাম ভোগ করবে এবং তারা তাদের অপরাধের দণ্ড ভোগ করবে; কারণ এই যে, তারা আমার অনুশাসন অগ্রাহ্য করতো ও তাদের প্রাণ আমার বিধি ঘৃণা করতো।
{26:44} তবুও যখন তারা দুশমনদের দেশে থাকবে, তখন আমি নিঃশেষে বিনাশের জন্য কিংবা তাদের সঙ্গে আমার নিয়ম ভঙ্গ করার জন্য তাদেরকে অগ্রাহ্য করবো না এবং ঘৃণাও করবো না; কেননা আমি মাবুদ তাদের আল্লাহ্‌।
{26:45} আর আমি তাদের আল্লাহ্‌ হবার জন্য যাদেরকে জাতিদের সাক্ষাতে মিসর দেশ থেকে বের করে এনেছি, তাদের সেই পূর্বপুরুষদের সঙ্গে কৃত আমার নিয়ম তাদের জন্য স্মরণ করবো; আমি মাবুদ।
{26:46} তুর পর্বতে মাবুদ মূসার মধ্য দিয়ে তাঁর নিজের ও বনি-ইসরাইলদের মধ্যে এসব বিধি, অনুশাসন ও ব্যবস্থা স্থির করলেন।
{i27:1} মানত বিষয়ক ব্যবস্থা
{27:1} আর মাবুদ মূসাকে বললেন,
{27:2} তুমি বনি-ইসরাইলকে বল, যদি কেউ মাবুদের উদ্দেশ্যে বিশেষ মানত করে তবে তোমার নির্ধারিত মূল্য অনুসারে তা মাবুদের হবে।
{27:3} তোমার নির্ধারিত মূল্য এরকম; বিশ বছর বয়স থেকে ষাট বছর বয়স পর্যন্ত পুরুষ হলে তোমার নির্ধারিত মূল্য পবিত্র স্থানের শেকল অনুসারে পঞ্চাশ শেকল রূপা।
{27:4} কিন্তু যদি স্ত্রীলোক হয় তবে তোমার নির্ধারিত মূল্য ত্রিশ শেকল হবে।
{27:5} যদি পাঁচ বছর বয়স থেকে বিশ বছর বয়স পর্যন্ত হয় তবে তোমার নির্ধারিত মূল্য পুরুষের পক্ষে বিশ শেকল ও স্ত্রীর পক্ষে দশ শেকল হবে।
{27:6} যদি এক মাস বয়স থেকে পাঁচ বছর বয়স পর্যন্ত হয় তবে তোমার নির্ধারিত মূল্য পুরুষের পক্ষে পাঁচ শেকল রূপা ও তোমার নির্ধারিত মূল্য স্ত্রীর পক্ষে তিন শেকল রূপা হবে।
{27:7} যদি ষাট বছর কিংবা তার বেশি বয়স হয় তবে তোমার নির্ধারিত মূল্য পুরুষের পক্ষে পনের শেকল ও স্ত্রীর পক্ষে দশ শেকল হবে।
{27:8} কিন্তু যদি দরিদ্র হবার কারণে তোমার নির্ধারিত মূল্য দিতে সে অক্ষম হয় তবে তাকে ইমামের কাছে আনা হবে এবং ইমাম তার মূল্য নির্ধারণ করবে; মানতকারী ব্যক্তির সংস্থান অনুসারে ইমাম তার মূল্য নির্ধারণ করবে।
{27:9} আর যদি কেউ মাবুদের কাছে কোরবানীর জন্য পশু দান করে তবে মাবুদের উদ্দেশে দেওয়া সমস্ত পশু পবিত্র বস্তু হবে।
{27:10} সে তার অন্যথা বা পরিবর্তন করবে না, মন্দের পরিবর্তে ভাল, কিংবা ভালর পরিবর্তে মন্দ দেবে না; যদি সে কোন ভাবে পশুর সঙ্গে পশুর পরিবর্তন করে তবে তা এবং তার বিনিময় উভয়ই পবিত্র হবে।
{27:11} আর যা মাবুদের উদ্দেশে উপহার হিসেবে কোরবানী করা যায় না, এমন কোন নাপাক পশু যদি কেউ দান করে তবে সে ঐ পশুকে ইমামের সম্মুখে উপস্থিত করবে।
{27:12} ঐ পশু ভাল কিংবা মন্দ হোক, ইমাম তার মূল্য নির্ধারণ করবে; তোমার অর্থাৎ ইমামের নির্ধারণ অনুসারেই মূল্য হবে।
{27:13} কিন্তু যদি সে কোন ভাবে তা মুক্ত করতে চায় তবে সে তোমার নির্ধারিত মূল্যের পঞ্চমাংশ বেশি দেবে।
{27:14} আর যদি কোন ব্যক্তি মাবুদের উদ্দেশে নিজের বাড়ি পবিত্র করে তবে তা ভাল কিংবা মন্দ হোক, ইমাম তার মূল্য নির্ধারণ করবে; ইমাম তার যে মূল্য নির্ধারণ করবে, তা-ই স্থির হবে।
{27:15} আর যে তা পবিত্র করেছে, সে যদি তার বাড়িটি মুক্ত করতে চায় তবে সে তোমার নির্ধারিত মূল্যের পঞ্চমাংশ বেশি দেবে; তা করলে বাড়িটি তার হবে।
{27:16} আর যদি কেউ তার অধিকৃত ক্ষেতের কোন অংশ মাবুদের উদ্দেশে পবিত্র করে তবে তার বপনীয় বীজ অনুসারে তার মূল্য তোমাকে ধার্য করতে হবে; আর তা হবে একেক হোমর পরিমিত যবের বীজের প্রতি পঞ্চাশ পঞ্চাশ শেকল করে রূপা।
{27:17} যদি সে জুবিলী বছর থেকে নিজের ক্ষেত পবিত্র করে তবে তোমার নির্ধারিত সেই মূল্য অনুসারে তা স্থির হবে।
{27:18} কিন্তু যদি সে জুবিলীর পরে নিজের ক্ষেত পবিত্র করে তবে ইমাম আগামী জুবিলী পর্যন্ত অবশিষ্ট বছরের সংখ্যা অনুসারে তার দেয় রূপা গণনা করবে এবং সেই অনুসারে তোমার নির্ধারিত মূল্য হ্রাস করা যাবে।
{27:19} আর যে তা পবিত্র করেছে, সে যদি কোন ভাবে নিজের ক্ষেত মুক্ত করতে চায় তবে সে তোমার নির্ধারিত রূপার পঞ্চমাংশ বেশি দিলে তা তারই হবে।
{27:20} কিন্তু যদি সে সেই ক্ষেত মুক্ত না করে, কিংবা যদি অন্য কারো কাছে সেই ক্ষেত বিক্রি করে তবে তা আর কখনও মুক্ত হবে না;
{27:21} সেই ক্ষেত জুবিলী বছরে সেই ক্রেতার হাত থেকে চলে গিয়ে মাবুদের কাছে শর্তহীনভাবে উৎসর্গকৃত ভূমির মত মাবুদের উদ্দেশে পবিত্র হবে এবং তাতে ইমামেরই অধিকার হবে।
{27:22} আর যদি কেউ নিজের পৈতৃক ক্ষেত ছাড়া নিজের ক্রয় করা ক্ষেত মাবুদের উদ্দেশে পবিত্র করে,
{27:23} তবে ইমাম তোমার নির্ধারিত মূল্য অনুসারে জুবিলী বছর পর্যন্ত তার দেয় রূপা গণনা করবে, আর সেই দিনে সে তোমার নির্ধারিত মূল্য দেবে; তা মাবুদের উদ্দেশে পবিত্র।
{27:24} জুবিলী বছরে সেই ক্ষেত বিক্রেতার হাতে, অর্থাৎ সেই ভূমি যার পৈতৃক অধিকার তার নিজের হাতে ফিরে আসবে।
{27:25} আর তোমার নির্ধারিত সমস্ত মূল্য পবিত্র স্থানের শেকল অনুসারে হবে; বিশ গেরাতে এক শেকল হয়।
{27:26} কেবল প্রথমজাত পশুর সমস্ত বাচ্চা মাবুদের উদ্দেশে প্রথমজাত হওয়াতে কেউই তা পবিত্র করতে পারবে না; গরু হোক কিংবা ভেড়া হোক তা মাবুদের।
{27:27} যদি সেই পশু নাপাক হয় তবে সে তোমার নির্ধারিত মূল্যের পঞ্চমাংশ বেশি দিয়ে তা মুক্ত করতে পারে, মুক্ত না হলে তা তোমার নির্ধারিত মূল্যে বিক্রি করা যাবে।
{27:28} আর কোন ব্যক্তি তার সর্বস্ব থেকে মানুষ বা পশু বা অধিকৃত ক্ষেত থেকে, যা কিছু মাবুদের উদ্দেশে শর্তহীনভাবে উৎসর্গ করে, তা বিক্রি করা কিংবা মুক্ত হবে না; মাবুদের কাছে শর্তহীন উৎসর্গকৃত বস্তু মাবুদের উদ্দেশে অতি পবিত্র।
{27:29} মানুষের মধ্যে যে কেউ মাবুদের কাছে শর্তহীনভাবে উৎসর্গকৃত, তাকে মুক্ত করা যাবে না; তাকে হত্যা করতে হবে।
{27:30} আর ভূমির শস্য কিংবা গাছের ফল হোক, ভূমির উৎপন্ন সমস্ত দ্রব্যের দশ ভাগের এক ভাগ মাবুদের; তা মাবুদের উদ্দেশে পবিত্র।
{27:31} আর যদি কেউ নিজের দশ ভাগের এক ভাগ থেকে কিঞ্চিৎ মুক্ত করতে চায় তবে সে তার পঞ্চমাংশ বেশি দেবে।
{27:32} আর পশু পালের দশ ভাগের এক ভাগ, অর্থাৎ রাখালের পাঁচনি দিয়ে গণনা করা প্রত্যেক দশম পশু মাবুদের উদ্দেশে পবিত্র হবে।
{27:33} তা ভাল বা মন্দ, এর অনুসন্ধান সে করবে না ও তার পরিবর্তন করবে না; কিন্তু যদি সে কোন ভাবে তার পরিবর্তন করে তবে তা ও তার বিনিময় উভয়ই পবিত্র হবে; তা মুক্ত করা যাবে না।
{27:34} মাবুদ তুর পর্বতে বনি-ইসরাইলদের জন্য মূসাকে এসব হুকুম করলেন।
