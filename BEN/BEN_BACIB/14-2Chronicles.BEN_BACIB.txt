{i1:1} জ্ঞানের জন্য বাদশাহ্‌ সোলায়মানের মুনাজাত
{1:1} সেই সময় দাউদের পুত্র সোলায়মান নিজের রাজ্যে নিজেকে শক্তিশালী করলেন এবং তাঁর আল্লাহ্‌ মাবুদ তাঁর সহবর্তী থেকে তাঁকে অতিশয় মহান করলেন।
{1:2} পরে সোলায়মান সমস্ত ইসরাইলের অর্থাৎ সহস্রপতি, শতপতি, বিচারকর্তা ও সমস্ত ইসরাইলের যাবতীয় নেতৃবর্গের কুলপতিদের সঙ্গে কথা বললেন।
{1:3} তাতে সোলায়মান ও তাঁর সঙ্গে সমস্ত সমাজ গিবিয়োনস্থ উচ্চস্থলীতে গেলেন; কেননা মাবুদের গোলাম মূসা মরুভূমিতে যা নির্মাণ করেছিলেন, খোদায়ী সেই জমায়েত-তাঁবু সেই স্থানে ছিল।
{1:4} কিন্তু আল্লাহ্‌র সিন্দুক দাউদ কিরিয়ৎ-যিয়ারীম থেকে, দাউদ তার জন্য যে স্থান প্রস্তুত করেছিলেন সেই স্থানে এনেছিলেন, কেননা তিনি তার জন্য জেরুশালেমে একটি তাঁবু স্থাপন করেছিলেন।
{1:5} আর হূরের পৌত্র ঊরির পুত্র বৎসলেল যে ব্রোঞ্জের কোরবানগাহ্‌ তৈরি করেছিলেন তা মাবুদের শরীয়ত-তাঁবুর সম্মুখে ছিল; আর সোলায়মান ও সমাজের সমস্ত লোক সেই স্থানে এবাদত করলেন।
{1:6} তখন সোলায়মান ঐ স্থানে জমায়েত-তাঁবুর সমীপস্থ ব্রোঞ্জের কোরবানগাহে মাবুদের সম্মুখে কোরবানী দিলেন, এক হাজার পোড়ানো-কোরবানী দিলেন।
{1:7} সেই রাত্রে আল্লাহ্‌ সোলায়মানকে দর্শন দিয়ে বললেন, যাচ্ঞা কর, আমি তোমাকে কি দেব?
{1:8} তখন সোলায়মান আল্লাহ্‌কে বললেন, তুমি আমার পিতা দাউদের প্রতি মহা অটল মহব্বত প্রকাশ করেছ, আর তাঁর পদে আমাকে বাদশাহ্‌ করেছ।
{1:9} এখন, হে মাবুদ আল্লাহ্‌, তুমি আমার পিতা দাউদের কাছে যে কথা বলেছ, তা কার্যকর হোক; কেননা তুমিই দুনিয়ার ধূলিকণার মত বহুসংখ্যক একটি জাতির উপরে আমাকে বাদশাহ্‌ করেছ।
{1:10} আমি যেন এই লোকদের সাক্ষাতে বাইরে যেতে ও ভিতরে আসতে পারি, সেজন্য এখন আমাকে বুদ্ধি ও জ্ঞান দাও; কারণ তোমার এমন মহা লোকবৃন্দের বিচার করা কার সাধ্য?
{1:11} তখন আল্লাহ্‌ সোলায়মানকে বললেন, এ-ই তোমার মনে উদয় হয়েছে; তুমি ঐশ্বর্য, সম্পত্তি, গৌরব কিংবা দুশমনদের প্রাণ যাচ্ঞা কর নি, দীর্ঘায়ুও যাচ্ঞা কর নি; কিন্তু আমি আমার যে লোকদের উপরে তোমাকে বাদশাহ্‌ করেছি, তুমি তাদের বিচার করতে নিজের জন্য বুদ্ধি ও জ্ঞান যাচ্ঞা করেছ।
{1:12} বুদ্ধি ও জ্ঞান তোমাকে দেওয়া হল; এছাড়া, তোমার আগে কোন বাদশাহ্‌র যে রকম হয় নি এবং তোমার পরেও যে রকম হবে না, সেই রকম ঐশ্বর্য সম্পত্তি ও গৌরব আমি তোমাকে দেব।
{1:13} পরে সোলায়মান গিবিয়োনের উচ্চস্থলী থেকে, জমায়েত-তাঁবুর সম্মুখ থেকে জেরুশালেমে আসলেন, আর ইসরাইলে রাজত্ব করতে থাকলেন।
{i1:14} বাদশাহ্‌ সোলায়মানের রথ ও ঘোড়া
{1:14} আর সোলায়মান অনেক রথ ও ঘোড়সওয়ার সংগ্রহ করলেন; তাঁর এক হাজার চার শত রথ ও বারো হাজার ঘোড়সওয়ার ছিল; আর সেসব তিনি রথ-নগরগুলোতে এবং জেরুশালেমে বাদশাহ্‌র কাছে রাখতেন।
{1:15} বাদশাহ্‌ জেরুশালেমে রূপা ও সোনাকে পাথরের মত এবং এরস কাঠকে নিম্নভূমিস্থ ডুমুর গাছের মত প্রচুর করলেন।
{1:16} আর সোলায়মানের সমস্ত ঘোড়া মিসর থেকে আনা হত, বাদশাহ্‌র বণিকেরা দল হিসেবে মূল্য দিয়ে পালে পালে ঘোড়া পেত।
{1:17} আর মিসর থেকে ক্রয় করে আনা এক এক রথের মূল্য ছয় শত শেকল রূপা ও এক এক ঘোড়ার মূল্য এক শত পঞ্চাশ শেকল ছিল। এভাবে ওদের দ্বারা সমস্ত হিট্টিয় বাদশাহ্‌ ও অরামীয় বাদশাহ্‌র জন্যও ঘোড়া আনা হত।
{i2:1} এবাদতখানা নির্মাণের আয়োজন
{2:1} পরে সোলায়মান মাবুদের নামের উদ্দেশে একটি গৃহ ও তাঁর রাজ্যের জন্য একটি বাড়ি নির্মাণ করতে স্থির করলেন;
{2:2} আর সোলায়মান ভার বইতে সত্তর হাজার লোক, পর্বতে কাঠ কাটতে আশী হাজার লোক ও তাদের নেতা হিসেবে তিন হাজার ছয় শত লোক নিযুক্ত করলেন।
{i2:3} টায়ারের বাদশাহ্‌ হূরমের সঙ্গে বন্ধুত্ব
{2:3} আর সোলায়মান টায়ারের বাদশাহ্‌ হূরমের কাছে লোক পাঠিয়ে বললেন, আপনি আমার পিতা দাউদের প্রতি যেরকম ব্যবহার করেছিলেন ও তাঁর বাসগৃহ নির্মাণ করার জন্য তাঁর কাছে যেমন এরস কাঠ পাঠিয়েছিলেন, তেমনি আমার জন্যও করুন।
{2:4} দেখুন, আমি আমার আল্লাহ্‌ মাবুদের নামের উদ্দেশে একটি গৃহ নির্মাণ করতে উদ্যত হয়েছি; তাঁর সম্মুখে সুগন্ধি দ্রব্য জ্বালাবার জন্য, নিত্য দর্শন-রুটির জন্য এবং প্রতি প্রাতে ও সন্ধ্যাবেলা, বিশ্রামবারে, অমাবস্যায় ও আমাদের আল্লাহ্‌ মাবুদের সকল ঈদে পোড়ানো-কোরবানী জন্য তা পবিত্র করবো। এসব কাজ ইসরাইলের নিত্য কর্তব্য।
{2:5} আর আমি যে গৃহ নির্মাণ করবো তা মহৎ হবে, কেননা আমাদের আল্লাহ্‌ সকল দেবতা থেকে মহান।
{2:6} কিন্তু তাঁর জন্য গৃহ নির্মাণ করতে কে সমর্থ? কেননা বেহেশত এবং বেহেশতের বেহেশতও তাঁকে ধারণ করতে পারে না; তবে আমি কে যে, তাঁর উদ্দেশে গৃহ নির্মাণ করি? কেবল তাঁর সম্মুখে ধূপ জ্বালাবার স্থান নির্মাণ করতে পারি।
{2:7} অতএব আমার পিতা দাউদ কর্তৃক নিযুক্ত যে জ্ঞানবান লোকেরা এহুদা ও জেরুশালেমে আমার কাছে আছে, তাদের সঙ্গে সোনা, রূপা, ব্রোঞ্জ, লোহা এবং বেগুনে, রক্ত ও নীল রংয়ের সুতার কাজ করণে ও সব রকম খোদাই করবার কাজে নিপুণ এক জনকে পাঠাবেন।
{2:8} আর লেবানন থেকে এরস কাঠ, দেবদারু কাঠ ও আল্‌গুম কাঠ আমার এখানে পাঠাবেন; কেননা আমি জানি, আপনার গোলামেরা লেবাননে কাঠ কাটতে নিপুণ; আর দেখুন, আমার গোলামেরাও আপনার গোলামদের সঙ্গে থাকবে।
{2:9} আমার জন্য প্রচুর কাঠ প্রস্তুত করতে হবে, কেননা আমি যে গৃহ নির্মাণ করবো তা মহৎ ও আশ্চর্য হবে।
{2:10} আর দেখুন, আমি আপনার গোলামদেরকে, যে কাঠুরিয়ারা গাছ কাটবে, তাদেরকে বিশ হাজার কোর্‌ মাড়াই করা গম, বিশ হাজার কোর্‌ যব, বিশ হাজার বাৎ আঙ্গুর-রস ও বিশ হাজার বাৎ তেল দেব।
{2:11} পরে টায়ারের বাদশাহ্‌ হূরম সোলায়মানের কাছে এই উত্তর লিখে পাঠালেন, মাবুদ তাঁর নিজের লোকদেরকে মহব্বত করেন, এজন্য তাদের উপরে আপনাকে বাদশাহ্‌ করেছেন।
{2:12} হূরম আরও বললেন, মাবুদ ধন্য হোন, ইসরাইলের আল্লাহ্‌, বেহেশত ও দুনিয়ার নির্মাণকর্তা, যিনি বাদশাহ্‌ দাউদকে সুক্ষ্মদর্শী ও বুদ্ধিমান একটি বিজ্ঞ পুত্র দিয়েছেন, সেই পুত্র মাবুদের জন্য একটি গৃহ ও নিজের রাজ্যের জন্য একটি বাড়ি নির্মাণ করবেন।
{2:13} এখন আমি হূরম-আবি নামক এক জন জ্ঞানবান ও বুদ্ধিমান লোককে পাঠালাম।
{2:14} সে দান-বংশীয়া এক জন স্ত্রীর পুত্র, তার পিতা টায়ারের লোক; সে সোনা, রূপা, ব্রোঞ্জ, লোহা, পাথর ও কাঠ এবং বেগুনে, নীল, মসীনা সুতার ও লাল রংয়ের সুতার কাজ করতে সিদ্ধহস্ত। আর সে সব রকম খোদাই কাজ করতে ও সব রকম কল্পনার কাজ প্রস্তুত করতে সিদ্ধহস্ত। তাকে আপনার কার্যনিপুণ লোকদের সঙ্গে এবং আপনার পিতা আমার মালিক দাউদের কার্যনিপুণ লোকদের সঙ্গে স্থান দেওয়া যাক।
{2:15} অতএব আমার প্রভু যে গম, যব, তেল ও আঙ্গুর-রসের কথা বলেছেন, তা আপনার গোলামদের কাছে পাঠিয়ে দেবেন।
{2:16} আর আপনার যত কাঠের প্রয়োজন হবে, আমরা লেবাননে তত কাঠ কাটব এবং ভেলা বেঁধে সমুদ্রপথে যাফোতে আপনার জন্য পৌঁছে দেব; পরে আপনি তা জেরুশালেমে নিয়ে যাবেন।
{2:17} আর সোলায়মান তাঁর পিতা দাউদের গণনার পরে ইসরাইল দেশের সমস্ত প্রবাসী লোক গণনা করালেন, তাতে এক লক্ষ তিপ্পান্ন হাজার ছয় শত লোক পাওয়া গেল।
{2:18} তাদের মধ্যে তিনি ভার বইতে সত্তর হাজার লোক, পর্বতে কাঠ কাটতে আশি হাজার লোক ও লোকদেরকে কাজ করাবার জন্য তিন হাজার ছয় শত নেতা নিযুক্ত করলেন।
{i3:1} এবাদতখানা নির্মাণ
{3:1} পরে সোলায়মান জেরুশালেমে মোরিয়া পর্বতে মাবুদের গৃহ নির্মাণ করতে আরম্ভ করলেন। মাবুদ সেই স্থানে তাঁর পিতা দাউদকে দর্শন দিয়েছিলেন এবং দাউদ সেই স্থান নির্ধারণ করেছিলেন; তা যিবূষীয় অরৌণার খামার।
{3:2} তিনি তাঁর রাজত্বের চতুর্থ বছরের দ্বিতীয় মাসের দ্বিতীয় দিনে নির্মাণ কাজ আরম্ভ করলেন।
{3:3} সোলায়মান আল্লাহ্‌র এবাদতখানা নির্মাণ করতে যে মূল উপদেশ পেয়েছিলেন, সেই অনুসারে হাতের প্রাচীন পরিমাপ অনুসারে গৃহের লম্বা ষাট হাত ও চওড়া বিশ হাত করা হল।
{3:4} আর গৃহের সম্মুখস্থ বারান্দা গৃহের প্রস্থানুসারে বিশ হাত লম্বা ও এক শত বিশ হাত উঁচু হল; আর তিনি ভিতরে তা খাঁটি সোনা দিয়ে মুড়িয়ে দিলেন।
{3:5} তিনি প্রধান কক্ষের দেয়াল দেবদারু কাঠ দিয়ে ঢেকে দিলেন ও উত্তম সোনা দিয়ে মুড়িয়ে দিলেন ও তার উপরে খেজুর গাছ ও শিকলের আকৃতি করলেন।
{3:6} আর শোভার জন্য গৃহটি মূল্যবান পাথর দিয়ে অলঙ্কৃত করলেন; ঐ সোনা ছিল পর্বয়িম দেশ থেকে আনা সোনা।
{3:7} আর তিনি গৃহ, গৃহের কড়িকাঠ, চৌকাঠ, দেয়াল ও দরজা সোনা দিয়ে মুড়িয়ে দিলেন এবং দেয়ালের উপরে কারুবীর আকৃতি করে খোদাই করলেন।
{3:8} আর তিনি মহা পবিত্র স্থানটি নির্মাণ করলেন। সেটি লম্বায় গৃহের চওড়া অনুসারে বিশ হাত চওড়া ও বিশ হাত লম্বা; এবং তিনি ছয় শত তালন্ত উত্তম সোনা দিয়ে তা মুড়িয়ে দিলেন।
{3:9} প্রেকের পরিমাণ পঞ্চাশ শেকল সোনা। তিনি উপরিস্থ কুঠরীগুলোও সোনা দিয়ে মুড়িয়ে দিলেন।
{3:10} অতি পবিত্র গৃহের মধ্যে তিনি খোদাই কাজ দ্বারা দু’টি কারুবী নির্মাণ করলেন; আর তা সোনা দিয়ে মুড়িয়ে দেওয়া হল।
{3:11} এই কারুবী দু’টি পাখা বিশ হাত লম্বা, একটির পাঁচ হাত লম্বা একটি পাখা গৃহের দেয়াল স্পর্শ করলো এবং পাঁচ হাত লম্বা অন্য পাখা দ্বিতীয় কারুবীর পাখা স্পর্শ করলো।
{3:12} সেই কারুবীর পাঁচ হাত লম্বা প্রথম পাখা গৃহের দেয়াল স্পর্শ করলো এবং পাঁচ হাত লম্বা দ্বিতীয় পাখা ঐ কারুবীর পাখা স্পর্শ করলো।
{3:13} সেই কারুবী দু’টির চারটি পাখার মেলে দেওয়ার মাপ বিশ হাত, তারা পায়ের উপর দাঁড়ানো ছিল এবং তাদের মুখ গৃহের দিকে ছিল।
{3:14} আর তিনি নীল, বেগুনে ও লাল রংয়ের এবং মসীনা সুতা দিয়ে তৈরি পর্দা প্রস্তুত করলেন ও তাতে কারুবীর আকৃতি করলেন।
{3:15} আর তিনি গৃহের সম্মুখে পঁয়ত্রিশ হাত উঁচু দুইটি স্তম্ভ করলেন, এক একটি স্তম্ভের উপরে যে মাথলা তা পাঁচ হাত উঁচু হল।
{3:16} আর তিনি গৃহের অভ্যন্তরে শিকল করে সেই স্তম্ভের মাথায় দিলেন এবং এক শত ডালিমের আকৃতি করে ঐ শিকলের উপরে রাখলেন।
{3:17} সেই দু’টি স্তম্ভ তিনি বায়তুল-মোকাদ্দসের সম্মুখে স্থাপন করলেন, একটা ডানে ও অন্যটা বামে রাখলেন এবং যেটি ডানে, সেটির নাম যাখীন (তিনি স্থির করবেন) ও যেটি বামে, সেটির নাম বোয়স (এতেই বল) রাখলেন।
{i4:1} এবাদতখানার সাজ ও আসবাবপত্র
{4:1} আর তিনি ব্রোঞ্জের একটি কোরবানগাহ্‌ তৈরি করলেন, তার লম্বা বিশ হাত চওড়া বিশ হাত ও উচ্চতা দশ হস্ত।
{4:2} আর তিনি ছাঁচে ঢালা গোলাকার সমুদ্রপাত্র তৈরি করলেন; সেটির এক কানা থেকে অন্য কাণা পর্যন্ত দশ হাত ও তার উচ্চতা পাঁচ হাত এবং তাঁর পরিধি ত্রিশ হাত ছিল।
{4:3} তার চারদিকে তার নিচে সমুদ্রপাত্র বেষ্টনকারী বলদের আকৃতি ছিল, প্রতি হাত পরিমাণ জায়গার মধ্যে দশ দশটি আকৃতি ছিল; পাত্র ঢালবার সময়ে সেই গরুর আকৃতির দুই শ্রেণী ছাঁচে ঢালা গিয়েছিল।
{4:4} ঐ পাত্র বারোটি গরুর উপরে স্থাপিত ছিল, তাদের তিনটি উত্তরমুখ, তিনটি পশ্চিমমুখ, তিনটি দক্ষিণমুখ ও তিনটি পূর্বমুখ ছিল এবং সমুদ্রপাত্র তাদের উপরে রইলো; তাদের সকলের পশ্চাদ্ভাগ ভিতরে থাকলো।
{4:5} ঐ পাত্র চার আঙ্গুল পুরু ও তার কানা পাত্রের কানার মত, শোষণ ফুলের আকার ছিল, তাতে তিন হাজার বাৎ পানি ধরতো।
{4:6} আর তিনি দশটি ধোবার পাত্র তৈরি করলেন এবং ধোবার জন্য তার পাঁচটা ডানে ও পাঁচটা বামে স্থাপন করলেন; তার মধ্যে তারা পোড়ানো-কোরবানীর সামগ্রী ধুয়ে নিত, কিন্তু সমুদ্রপাত্র ইমামদের হাত-পা ধোবার জন্য ছিল।
{4:7} আর তিনি বিধি মতে সোনার দশটি প্রদীপ-আসন তৈরি করে বায়তুল মোকাদ্দসে স্থাপন করলেন, তার পাঁচটি দক্ষিণ দিকে ও পাঁচটি উত্তর দিকে রাখলেন।
{4:8} আর তিনি দশখানি টেবিলও তৈরি করলেন, তাঁর পাঁচখানি ডানে ও পাঁচখানি বামে বায়তুল-মোকাদ্দসের মধ্যে রাখলেন। আর তিনি এক শত সোনার বাটিও তৈরি করলেন।
{4:9} আর তিনি ইমামদের প্রাঙ্গণ, বড় প্রাঙ্গণ ও প্রাঙ্গণের সমস্ত দরজা নির্মাণ করলেন ও তার কবাটগুলো ব্রোঞ্জ দিয়ে মুড়িয়ে দিলেন।
{4:10} আর সমুদ্রপাত্র দক্ষিণ পাশে পূর্ব দিকে দক্ষিণ দিকের সম্মুখে স্থাপন করলেন।
{4:11} আর হূরম পাত্র, হাতা ও সমস্ত বাটি তৈরি করলো। এভাবে হূরম বাদশাহ্‌ সোলায়মানের জন্য আল্লাহ্‌র গৃহের যে কাজে প্রবৃত্ত হয়েছিল তা সমাপ্ত করলো।
{4:12} অর্থাৎ দুই স্তম্ভ ও সেই দুই স্তম্ভের উপরিস্থ গোলাকার ও মাথলা এবং সেই স্তম্ভের উপরিস্থ মাথলার দুই গোলাকার আচ্ছাদন করার দুই জালকার্য,
{4:13} এবং দুই জালকার্যের জন্য চারশত ডালিমের আকার, অর্থাৎ স্তম্ভের উপরিস্থ মাথলার দুই গোলাকার আচ্ছাদন করার এক এক জালকার্যের জন্য দুই শ্রেণী ডালিমের আকার করলো।
{4:14} আর সে সমস্ত পীঠ নির্মাণ করলো এবং সেই পীঠের উপরে সমস্ত ধোবার পাত্র তৈরি করলো;
{4:15} একটি সমুদ্রপাত্র ও তার নিচে বারোটি গরু;
{4:16} এবং পাত্র, হাতা ও তিন কাঁটাযুক্ত শূল এবং অন্য সমস্ত পাত্র হূরম-আবি বাদশাহ্‌ সোলায়মানের জন্য মাবুদের গৃহের জন্য উজ্জ্বল ব্রোঞ্জ দিয়ে তৈরি করলো।
{4:17} বাদশাহ্‌ জর্ডানের অঞ্চলে সুক্কোৎ ও সরেদার মধ্যস্থিত কাদা মাটিতে তা ঢালাই করলেন।
{4:18} আর সোলায়মান এই যেসব পাত্র নির্মাণ করলেন, তা প্রচুর, কেননা ব্রোঞ্জের পরিমাণ নির্ণয় করা সম্ভব হয়নি।
{4:19} সোলায়মান আল্লাহ্‌র গৃহস্থিত সমস্ত পাত্র এবং সোনার ধূপগাহ্‌ ও দর্শন-রুটি রাখার টেবিল,
{4:20} এবং গৃহের অভ্যন্তরের সম্মুখে বিধিমতে জ্বালাবার জন্য খাঁটি সোনার সমস্ত বাতিদান,
{4:21} এবং ফুল, প্রদীপ ও সমস্ত চিমটা সোনা দিয়ে তৈরি করলেন, সেই সোনা বিশুদ্ধ;
{4:22} আর কর্তরী, বাটি, চামচ ও অঙ্গারপাত্র খাঁটি সোনা দিয়ে এবং গৃহের দরজা, মহা-পবিত্র স্থানের ভিতরের দরজা ও গৃহের অর্থাৎ বায়তুল-মোকাদ্দসের সমস্ত দরজা সোনা দিয়ে তৈরি করলেন।
{5:1} এভাবে মাবুদের গৃহের জন্য সোলায়মানের কৃত সমস্ত কাজ সম্পন্ন হল। আর সোলায়মান তাঁর পিতা দাউদের পবিত্রীকৃত সমস্ত দ্রব্য অর্থাৎ রূপা, সোনা ও সমস্ত পাত্র আনিয়ে আল্লাহ্‌র গৃহস্থিত ভাণ্ডারে রাখলেন।
{i5:2} শরীয়ত-সিন্দুক এবাদতখানায় নিয়ে আসা
{5:2} পরে সোলায়মান দাউদ নগর অর্থাৎ সিয়োন থেকে মাবুদের শরীয়ত-সিন্দুক উঠিয়ে আনবার জন্য ইসরাইলের প্রাচীনবর্গ ও সমস্ত গোষ্ঠীপতিকে, অর্থাৎ বনি-ইসরাইলদের পিতৃকুলের নেতৃবর্গকে জেরুশালেমে একত্র করলেন।
{5:3} তাতে সপ্তম মাসে ঈদের সময়ে ইসরাইলের সমস্ত লোক বাদশাহ্‌র কাছে একত্র হল।
{5:4} পরে ইসরাইলের সমস্ত প্রাচীনবর্গ উপস্থিত হলে লেবীয়েরা সিন্দুকটি উঠাল।
{5:5} আর তারা সিন্দুক, জমায়েত-তাঁবু ও তাঁবুর মধ্যস্থিত সমস্ত পবিত্র পাত্র উঠিয়ে আনলো; লেবীয় ইমামেরা এসব উঠিয়ে আনলো।
{5:6} আর বাদশাহ্‌ সোলায়মান এবং তাঁর কাছে সমাগত সমস্ত ইসরাইলদের মধ্য সিন্দুকের সম্মুখে থেকে অনেক ভেড়া ও গরু কোরবানী করলেন, সেসব এত বেশি ছিল, যে তা গণনা করা গেল না।
{5:7} পরে ইমামেরা মাবুদের নিয়ম সিন্দুক নিয়ে গিয়ে স্বস্থানে, গৃহের অন্তর্গৃহে, মহা-পবিত্র স্থানে, দুই কারুবীর পাখার নিচে স্থাপন করলো।
{5:8} কারুবী দু’টি সিন্দুকের স্থানের উপরে পাখা মেলে রইলো, আর উপরে কারুবীরা সিন্দুক ও তার দু’টি বহন-দণ্ড আচ্ছাদন করে রইলো।
{5:9} সেই দুই বহন-দণ্ড এমন লম্বা ছিল যে, তার অগ্রভাগ সিন্দুকের আগে অন্তর্গৃহের সম্মুখ থেকে দেখা যেত, তবুও তা বাইরে থেকে দেখা যেত না; আজ পর্যন্ত তা সেই স্থানে আছে।
{5:10} সিন্দুকের মধ্যে আর কিছু ছিল না, কেবল সেই দু’খানা পাথর-ফলক ছিল, যা মূসা হোরেবে তার মধ্যে রেখেছিলেন; সেই সময়ে মিসর থেকে বনি-ইসরাইলদের বের হয়ে আসার পর, মাবুদ তাদের সঙ্গে নিয়ম করেছিলেন।
{5:11} বাস্তবিক ইমামেরা পবিত্র স্থান থেকে বের হল, সেখানে উপস্থিত ইমামেরা সকলেই নিজেদের পবিত্র করেছিল, তাদেরকে নিজ নিজ পালা রক্ষা করতে হল না;
{5:12} এবং গায়ক লেবীয়েরা সকলে আসফ, হেমন, যিদূথূন ও তাঁদের পুত্ররা ও ভাইয়েরা, মসীনার কাপড় পরে এবং করতাল, নেবল ও বীণা সহকারে কোরবানগাহ্‌র পূর্ব প্রান্তে দণ্ডায়মান রইলো এবং তূরীবাদক এক শত বিশ জন ইমাম তাদের সঙ্গে ছিল।
{5:13} সেই তূরীবাদক ও গায়কেরা সকলে একরবে মাবুদের প্রশংসা ও প্রশংসা-গজল করার জন্য এক ব্যক্তির মত উপস্থিত ছিল; এবং যখন তারা তূরী ও করতালাদি বাদ্যের সঙ্গে মহাশব্দ করে “তিনি মঙ্গলময়, হ্যাঁ, তাঁর অটল মহব্বত অনন্তকালস্থায়ী,” এই কথা বলে মাবুদের প্রশংসা করলো, সেই সময় গৃহ, মাবুদের গৃহ মেঘে পরিপূর্ণ হল।
{5:14} সেই মেঘের দরুন ইমামেরা পরিচর্যা করার জন্য দাঁড়াতে পারল না; কেননা আল্লাহ্‌র গৃহ মাবুদের প্রতাপে পরিপূর্ণ হয়েছিল।
{i6:1} এবাদতখানার উৎসর্গীকরণ
{6:1} তখন সোলায়মান বললেন, মাবুদ বলেছেন যে, তিনি ঘোর অন্ধকারে বাস করবেন।
{6:2} কিন্তু আমি তোমার জন্য একটি বসতিগৃহ নির্মাণ করালাম; এটি চিরকাল তোমার নিবাস-স্থান।
{6:3} পরে বাদশাহ্‌ মুখ ফিরিয়ে সমস্ত ইসরাইল-সমাজকে দোয়া করলেন; আর সমস্ত ইসরাইল-সমাজ দণ্ডায়মান হল।
{6:4} আর তিনি বললেন, মাবুদ ধন্য হোন, ইসরাইলের আল্লাহ্‌; তিনি আমার পিতা দাউদের কাছে নিজের মুখে এই কথা বলেছিলেন এবং নিজের হাত দিয়ে তা সফল করেছেন,
{6:5} যথা, যেদিন আমার লোকদেরকে মিসর দেশ থেকে বের করে এনেছি, সেদিন থেকে আমি আমার নাম স্থাপন ও গৃহ নির্মাণ করার জন্য ইসরাইলের সমস্ত বংশের মধ্যে কোন নগর মনোনীত করি নি; এবং আমার লোক ইসরাইলের নেতা হবার জন্য কোন মানুষকে মনোনীত করি নি।
{6:6} কিন্তু আমার নাম স্থাপনের জন্য আমি জেরুশালেমকে মনোনীত করেছি ও আমার লোক ইসরাইলের নেতা হবার জন্য দাউদকে মনোনীত করেছি।
{6:7} আর ইসরাইলের আল্লাহ্‌ মাবুদের নামের উদ্দেশে একটি গৃহ নির্মাণ করতে আমার পিতা দাউদের মনোবাসনা ছিল।
{6:8} কিন্তু মাবুদ আমার পিতা দাউদকে বললেন, আমার নামের উদ্দেশে একটি গৃহ নির্মাণ করতে তোমার মনোবাসনা হয়েছে; তোমার এরকম মনোবাসনা করা ভালই বটে।
{6:9} তবুও তুমি সেই গৃহ নির্মাণ করবে না, কিন্তু তোমার বংশ থেকে উৎপন্ন পুত্রই আমার নামের উদ্দেশে গৃহ নির্মাণ করবে।
{6:10} মাবুদ এই যে কথা বলেছিলেন, তা সফল করলেন; মাবুদের ওয়াদা অনুসারে আমি আমার পিতা দাউদের পদে অধিষ্ঠিত ও ইসরাইলের সিংহাসনে উপবিষ্ট হয়ে ইসরাইলের আল্লাহ্‌ মাবুদের নামের উদ্দেশে এই গৃহ নির্মাণ করেছি।
{6:11} আর মাবুদ বনি-ইসরাইলদের সঙ্গে যে নিয়ম করেছিলেন, তার আধার সিন্দুক এর মধ্যে রাখলাম।
{i6:12} বাদশাহ্‌ সোলায়মানের মুনাজাত
{6:12} পরে তিনি সমস্ত ইসরাইল-সমাজের সাক্ষাতে মাবুদের কোরবানগাহ্‌র সম্মুখে দাঁড়িয়ে দু’হাত তুললেন;
{6:13} কেননা সোলায়মান পাঁচ হাত লম্বা, পাঁচ হাত চওড়া ও তিন হাত উঁচু ব্রোঞ্জের একটি মঞ্চ নির্মাণ করে প্রাঙ্গণের মধ্যস্থলে রেখেছিলেন; তিনি তার উপরে দাঁড়ালেন, পরে সমস্ত ইসরাইল-সমাজের সম্মুখে হাঁটু পেতে বেহেশতের দিকে দু’হাত তুললেন —
{6:14} আর তিনি বললেন, হে মাবুদ, ইসরাইলের আল্লাহ্‌, বেহেশতে বা দুনিয়াতে তোমার মত আর আল্লাহ্‌ নেই? সর্বান্তঃকরণে যারা তোমার সাক্ষাতে চলে, তোমার সেই গোলামদের পক্ষে তুমি নিয়ম পালন ও অটল মহব্বত প্রকাশ করে থাক;
{6:15} তুমি তোমার গোলাম আমার পিতা দাউদের কাছে যা ওয়াদা করেছিলে, তা পালন করেছ, যা নিজের মুখে বলেছিলে, তা তুমি সিদ্ধ করেছ, যেমন আজ দেখা যাচ্ছে।
{6:16} এখন, হে মাবুদ, ইসরাইলের আল্লাহ্‌, তুমি তোমার গোলাম আমার পিতা দাউদের কাছে যা ওয়াদা করেছিলে তা রক্ষা কর। তুমি বলেছিলে, আমার দৃষ্টিতে ইসরাইলের সিংহাসনে বসতে তোমার (বংশে) লোকের অভাব হবে না, কেবল যদি আমার সাক্ষাতে তুমি যেমন চলেছ, তোমার সন্তানেরা আমার সাক্ষাতে তেমনি চলবার জন্য যার যার পথে সাবধান থাকে।
{6:17} এখন, হে মাবুদ, ইসরাইলের আল্লাহ্‌, তোমার গোলাম দাউদের কাছে যে কথা তুমি বলেছিলে, তা দৃঢ় হোক।
{6:18} কিন্তু আল্লাহ্‌ কি সত্য সত্যিই দুনিয়াতে মানুষের সঙ্গে বাস করবেন? দেখ, বেহেশত ও বেহেশতের বেহেশত তোমাকে ধারণ করতে পারে না, তবে আমার নির্মিত এই গৃহ কি পারবে?
{6:19} তবুও হে মাবুদ, আমার আল্লাহ্‌, তুমি তোমার গোলামের মুনাজাতে ও বিনতিতে মনোযোগ দাও, তোমার গোলাম তোমার কাছে যে কাতরোক্তি ও মুনাজাত করছে, তা শোন।
{6:20} যে স্থানের বিষয়ে তুমি বলেছ যে, তোমার নাম সেই স্থানে রাখবে, সেই স্থানের অর্থাৎ এই গৃহের প্রতি তোমার চোখ দিনরাত উন্মীলিত থাকুক এবং এই স্থানের জন্য তোমার গোলাম যে মুনাজাত করে, তা শুনো।
{6:21} আর তোমার গোলাম ও তোমার লোক ইসরাইল যখন এই স্থানের উদ্দেশে মুনাজাত করবে, তখন তাদের সকল বিনতিতে কান দিও; তোমার নিবাস স্থান থেকে, বেহেশত থেকে তা শুনো ও মাফ করো।
{6:22} কেউ তার প্রতিবেশীর বিরুদ্ধে গুনাহ্‌ করলে যদি তাকে শপথ করাবার জন্য কোন কসম নিশ্চিত হয়, আর সে এসে এই বাড়িতে তোমার কোরবানগাহ্‌র সম্মুখে সেই কসম খায়,
{6:23} তবে তুমি বেহেশত থেকে তা শুনো এবং তোমার গোলামদের বিচার নিষ্পত্তি করো; দোষীকে দোষী করে তার কাজের ফল তার মাথায় বর্তিও এবং ধার্মিককে ধার্মিক করে তার ধার্মিকতা অনুযায়ী ফল দিও।
{6:24} তোমার লোক ইসরাইল তোমার বিরুদ্ধে গুনাহ্‌ করার দরুন দুশমনের সম্মুখে আহত হবার পর যদি পুনর্বার ফিরে এবং এই বাড়িতে তোমার নামের প্রশংসা-গজল করে তোমার কাছে মুনাজাত ও ফরিয়াদ করে;
{6:25} তবে তুমি বেহেশত থেকে তা শুনো এবং তোমার লোক ইসরাইলের গুনাহ্‌ মাফ করো, আর তাদেরকে ও তাদের পূর্ব-পুরুষদেরকে এই যে দেশ দিয়েছ, সেখানে পুনর্বার তাদেরকে এনো।
{6:26} তোমার বিরুদ্ধে তাদের গুনাহ্‌র দরুন যদি আসমান রুদ্ধ হয়, বৃষ্টি না হয়, আর লোকেরা যদি এই স্থানের জন্য মুনাজাত করে, তোমার নামের প্রশংসা-গজল করে এবং তোমা থেকে দুঃখ পাওয়াতে নিজের নিজের গুনাহ্‌ থেকে ফিরে আসে,
{6:27} তবে তুমি বেহেশতে তা শুনো এবং তোমার গোলামদের ও তোমার লোক ইসরাইলের গুনাহ্‌ মাফ করো ও তাদের গন্তব্য সৎপথ তাদেরকে দেখিয়ে দিও এবং তুমি তোমার লোকদেরকে যে দেশ অধিকার হিসেবে দিয়েছ, তোমার সেই দেশে বৃষ্টি পাঠিয়ে দিও।
{6:28} দেশে যদি দুর্ভিক্ষ হয়, মহামারী হয়, শস্যের শোষ বা ম্লানি বা পঙ্গপাল কিংবা কীট হয়, যদি তাদের দুশমনেরা তাদের দেশে নগরে নগরে তাদেরকে অবরোধ করে, যদি কোন বিপদ বা রোগের প্রাদুর্ভাব হয়;
{6:29} তা হলে কোন ব্যক্তি বা তোমার লোক সমস্ত ইসরাইল, যারা প্রত্যেকে যার যার যন্ত্রণা ও মনের কষ্ট জানে এবং এই গৃহের দিকে দু’হাত তুলে কোন মুনাজাত বা ফরিয়াদ করে;
{6:30} তবে তুমি তোমার নিবাসস্থান বেহেশত থেকে তা শুনো এবং মাফ করো এবং প্রত্যেক জনকে নিজ নিজ পথ অনুযায়ী সমস্ত কাজের প্রতিফল দিও — তুমি তো তাদের অন্তঃকরণ জান; কেননা একমাত্র তুমিই বনি-আদমদের অন্তঃকরণ জান —
{6:31} যেন আমাদের পূর্বপুরুষদেরকে তুমি যে দেশ দিয়েছ, এই দেশে তারা যত দিন জীবিত থাকে, তোমার পথে চলবার জন্য তোমাকে ভয় করে।
{6:32} এছাড়া, তোমার লোক ইসরাইল জাতির নয়, এমন কোন বিদেশী লোক যখন তোমার মহানাম, তোমার শক্তিশালী হাত ও তোমার বাড়িয়ে দেওয়া বাহুর উদ্দেশে দূর দেশ থেকে আসবে, যখন তারা এসে এই গৃহের জন্য মুনাজাত করবে,
{6:33} তখন তুমি বেহেশত থেকে, তোমার নিবাস-স্থান থেকে তা শুনো; এবং সেই বিদেশী লোক তোমার কাছে যা কিছু মুনাজাত করবে, সেই অনুসারে করো; যেন তোমার লোক ইসরাইলের মত দুনিয়ার সমস্ত জাতি তোমার নাম জানতে পারে ও তোমাকে ভয় করে এবং তারা যেন জানতে পায় যে, আমার নির্মিত এই গৃহের উপরে তোমারই নাম কীর্তিত।
{6:34} তুমি তোমার লোকদেরকে কোন পথে প্রেরণ করলে, যদি তারা তাদের শত্রুদের সঙ্গে যুদ্ধ করতে বের হয় এবং তোমার মনোনীত এই নগর ও তোমার নামের জন্য আমার নির্মিত গৃহের উদ্দেশে তোমার কাছে মুনাজাত করে;
{6:35} তবে তুমি বেহেশত থেকে তাদের মুনাজাত ও ফরিয়াদ শুনো এবং তাদের বিচার নিষ্পত্তি করো।
{6:36} তারা যদি তোমার বিরুদ্ধে গুনাহ্‌ করে — কেননা গুনাহ্‌ না করে, এমন কোন মানুষ নেই — এবং তুমি যদি তাদের প্রতি ক্রুদ্ধ হয়ে দুশমনের হাতে তাদেরকে তুলে দাও ও দুশমনেরা তাদেরকে বন্দী করে দূরস্থ কিংবা নিকটস্থ কোন দেশে নিয়ে যায়;
{6:37} তবুও যে দেশে তাদের বন্দী হিসেবে নেওয়া হয়েছে, সেই দেশে যদি মনে মনে বিবেচনা করে ও ফেরে, তাদের বন্দীত্বের দেশে তোমার কাছে ফরিয়াদ করে যদি বলে, আমরা গুনাহ্‌ করেছি, অপরাধী হয়েছি ও দুষ্টামি করেছি;
{6:38} এবং যে দেশে বন্দীরূপে নীত হয়েছে, সেই বন্দীত্বের দেশে যদি সমস্ত অন্তঃকরণ ও সমস্ত প্রাণের সঙ্গে তোমার কাছে ফিরে আসে এবং তুমি তাদের পূর্বপুরুষদেরকে যে দেশ দিয়েছ, তাদের সেই দেশের উদ্দেশে, তোমার মনোনীত নগর ও তোমার নামের জন্য আমার নির্মিত গৃহের জন্য যদি মুনাজাত করে;
{6:39} তবে তুমি বেহেশত থেকে, তোমার বাসস্থান থেকে তাদের মুনাজাত ও ফরিয়াদ শুনো এবং তাদের বিচার নিষ্পত্তি করো; আর তোমার যে লোকেরা তোমার বিরুদ্ধে গুনাহ্‌ করেছে, তাদেরকে মাফ করো।
{6:40} এখন, হে আমার আল্লাহ্‌, আরজ করি, এই স্থানে যে মুনাজাত হবে, তার প্রতি যেন তোমার চোখ ও কান খোলা থাকে।
{6:41} হে মাবুদ আল্লাহ্‌, এখন তুমি উঠে, তুমি ও তোমার শক্তির সিন্দুক সহ তোমার বিশ্রাম-স্থানে গমন কর। হে মাবুদ আল্লাহ্‌, তোমার ইমামেরা উদ্ধারের পোশাক পরুক ও তোমার সাধুরা মঙ্গলে আনন্দ করুক।
{6:42} হে মাবুদ আল্লাহ্‌, তুমি তোমার অভিষিক্ত লোকের মুখ ফিরিয়ে দিও না তোমার গোলাম দাউদের প্রতি কৃত অটল মহব্বত স্মরণ কর।
{i7:1} এবাদতখানা উদ্বোধন
{7:1} সোলায়মান মুনাজাত শেষ করার পর আসমান থেকে আগুন নেমে পোড়ানো-কোরবানী ও অন্যান্য সমস্ত কোরবানী গ্রাস করলো এবং মাবুদের প্রতাপে গৃহ পরিপূর্ণ হল।
{7:2} আর ইমামেরা মাবুদের গৃহে প্রবেশ করতে পারল না, কারণ মাবুদের প্রতাপে মাবুদের গৃহ পরিপূর্ণ হয়েছিল।
{7:3} যখন আগুন নামলো এবং মাবুদের মহিমা গৃহের উপরে বিরাজমান হল, তখন বনি-ইসরাইল সকলে তা দেখতে পেল, আর তারা নত হয়ে পাথরে-বাঁধানো ভূমিতে উবুড় হয়ে সেজ্‌দা করলো এবং মাবুদের প্রশংসা-গজল করে বললো তিনি মঙ্গলময়, হ্যাঁ, তাঁর অটল মহব্বত অনন্তকালস্থায়ী।
{7:4} পরে বাদশাহ্‌ ও সমস্ত লোক মাবুদের সম্মুখে কোরবানী করলেন।
{7:5} বাদশাহ্‌ সোলায়মান বাইশ হাজার গরু ও এক লক্ষ বিশ হাজার ভেড়া কোরবানী করলেন। এভাবে বাদশাহ্‌ ও সমস্ত লোক আল্লাহ্‌র গৃহ প্রতিষ্ঠা করলেন।
{7:6} আর ইমামেরা স্ব স্ব পদ অনুসারে দণ্ডায়মান ছিল; এবং লেবীয়েরাও মাবুদের উদ্দেশে কাওয়ালী পরিবেশনের জন্য বাদ্যযন্ত্রসহ দাঁড়িয়ে ছিল — যখন দাউদ তাদের দ্বারা প্রশংসা করতেন তখন তিনি এই বাদ্যযন্ত্রগুলো তৈরি করিয়েছিলেন যেন ‘মাবুদের অটল মহব্বত অনন্তকাল স্থায়ী’ বলে তাঁর প্রশংসা-গজল করা হয় — আর তাদের সম্মুখে ইমামেরা তূরী বাজাচ্ছে এবং সমস্ত ইসরাইল দণ্ডায়মান ছিল।
{7:7} আর সোলায়মান মাবুদের গৃহের সম্মুখস্থ প্রাঙ্গণের মধ্যদেশ পবিত্র করলেন, কেননা তিনি সেই স্থানে সমস্ত পোড়ানো-কোরবানী এবং মঙ্গল-কোরবানীর চর্বি উৎসর্গ করলেন, কারণ পোড়ানো-কোরবানী, শস্য-উৎসর্গ এবং সেই চর্বি গ্রহণের পক্ষে সোলায়মানের তৈরি ব্রোঞ্জের কোরবানগাহ্‌ ক্ষুদ্র ছিল।
{7:8} এভাবে সেই সময়ে সোলায়মান ও তাঁর সঙ্গে সমস্ত ইসরাইল, হমাতের প্রবেশ-স্থান থেকে মিসরের স্রোত পর্যন্ত (দেশবাসী) অতি মহাসমাজ, সাত দিন উৎসব করলেন।
{7:9} পরে তাঁরা অষ্টম দিনে উৎসব-সভা করলেন, ফলত তাঁরা সাত দিন কোরবানগাহ্‌র প্রতিষ্ঠা ও সাত দিন উৎসব পালন করলেন।
{7:10} সোলায়মান সপ্তম মাসের ত্রয়োবিংশ দিনে লোকদেরকে স্ব স্ব তাঁবুতে বিদায় করলেন। মাবুদ দাউদ, সোলায়মান ও তাঁর লোক ইসরাইলের যেসব মঙ্গল করেছিলেন, তার দরুন তারা আনন্দিত ও হৃষ্টচিত্ত হয়েছিল।
{7:11} এভাবে সোলায়মান মাবুদের গৃহ ও রাজপ্রাসাদের নির্মাণ সমাপ্ত করলেন; মাবুদের গৃহে ও নিজের বাড়িতে যা করতে সোলায়মানের মনোবাঞ্ছা হয়েছিল, সেসব তিনি সহিসালামতে সাধন করলেন।
{i7:12} সোলায়মানের মুনাজাত ও আল্লাহ্‌র উত্তর
{7:12} পরে মাবুদ রাতে সোলায়মানকে দর্শন দিয়ে বললেন, আমি তোমার মুনাজাত শুনেছি ও কোরবানী-গৃহ বলে এই স্থান আমার জন্য মনোনীত করেছি।
{7:13} আমি যদি আসমান রুদ্ধ করি, আর বৃষ্টি না হয়, কিংবা দেশ বিনষ্ট করতে পঙ্গপালদেরকে হুকুম করি, অথবা আমার লোকদের মধ্যে মহামারী প্রেরণ করি,
{7:14} আমার লোকেরা, যাদের উপরে আমার নাম কীর্তিত হয়েছে, তারা যদি নম্র হয়ে মুনাজাত করে ও আমার মুখের খোঁজ করে এবং তাদের কুপথ থেকে ফিরে, তবে আমি বেহেশত থেকে তা শুনব, তাদের গুনাহ্‌ মাফ ও তাদের দেশ সুস্থ করবো।
{7:15} এই স্থানে যে মুনাজাত হবে, তার প্রতি এখন আমার চোখ ও কান খোলা থাকবে।
{7:16} কেননা এই গৃহে যেন আমার নাম চিরকালের জন্য থাকে, এজন্য আমি এখন এটি মনোনীত ও পবিত্র করলাম এবং এই স্থানে সব সময় আমার চোখ ও আমার অন্তর থাকবে।
{7:17} আর তোমার পিতা দাউদ যেমন চলতো, তেমনি তুমিও যদি আমার সাক্ষাতে চল, আমি তোমাকে যে সমস্ত হুকুম দিয়েছি, যদি তদনুযায়ী কাজ কর এবং আমার বিধি ও সমস্ত অনুশাসন পালন কর;
{7:18} তবে ইসরাইলের উপরে কর্তৃত্ব করতে তোমার বংশে লোকের অভাব হবে না; এই বলে আমি তোমার পিতা দাউদের সঙ্গে যে নিয়ম করেছিলাম, সেই অনুসারে তোমার রাজ-সিংহাসন স্থির করবো।
{7:19} কিন্তু যদি তোমরা আমার কাছ থেকে ফিরে যাও ও তোমাদের সম্মুখে স্থাপিত আমার বিধি ও সমস্ত হুকুম পরিত্যাগ কর, আর গিয়ে অন্য দেবতাদের সেবা ও তাদের কাছে সেজ্‌দা কর,
{7:20} তবে আমি ইসরাইলদেরকে আমার যে দেশ দিয়েছি, তা থেকে তাদেরকে সমূলে উৎপাটন করবো এবং আমার নামের জন্য এই যে গৃহ পবিত্র করলাম, এটি আমার দৃষ্টিপথ থেকে দূর করবো এবং সমস্ত জাতির মধ্যে এটিকে প্রবাদের ও উপহাসের পাত্র করবো।
{7:21} আর এই গৃহ উঁচু হলেও যে কেউ এর কাছ দিয়ে গমন করবে, সে চমকে উঠবে ও জিজ্ঞাসা করবে, এই দেশের ও এই গৃহের প্রতি মাবুদ এমন কেন করেছেন?
{7:22} আর লোকে বলবে, এর কারণ এই, যিনি এই লোকদের পূর্বপুরুষদেরকে মিসর দেশ থেকে বের করে এনেছিলেন ওরা ওদের পূর্বপুরুষদের আল্লাহ্‌ সেই মাবুদকে ত্যাগ করেছে এবং অন্য দেবতাদেরকে অবলম্বন করে তাদের কাছে ভূমিতে সেজদা করেছে ও তাদের সেবা করেছে, এজন্য তিনি তাদের উপরে এসব অমঙ্গল উপস্থিত করলেন।
{i8:1} বাদশাহ্‌ সোলায়মানের অন্যান্য কাজ
{8:1} মাবুদের এবাদতখানা ও নিজের রাজপ্রাসাদ, এই দু’টি গৃহ নির্মাণ করতে সোলায়মানের বিশ বছর লাগল।
{8:2} এর পরে, হূরম সোলায়মানকে যে সমস্ত নগর দিয়েছিলেন, সোলায়মানকে সেগুলো পুন-নির্মাণ করে সেই স্থানে বনি-ইসরাইলদেরকে বাস করালেন।
{8:3} পরে সোলায়মান হমাৎ-সোবাতে গিয়ে তা বশীভূত করলেন।
{8:4} আর তিনি মরুভূমিতে তদ্‌মোর নগর নির্মাণ করলেন এবং হমাতে সমস্ত ভাণ্ডার নগর নির্মাণ করলেন।
{8:5} আর তিনি উপরিস্থ বৈৎ-হোরোণ ও নিচস্থ বৈৎ-হোরোণ এই দুই প্রাচীরবেষ্টিত নগর প্রাচীর, দ্বার ও অর্গল দ্বারা দৃঢ় করলেন।
{8:6} আর বালৎ এবং সোলায়মানের সমস্ত ভাণ্ডার-নগর এবং তাঁর রথগুলো ও ঘোড়সওয়ারদের সমস্ত নগর, আর জেরুশালেমে, লেবাননে ও তাঁর দেশগুলোর সর্বত্র যা কিছু নির্মাণ করার সোলায়মানের বাসনা ছিল, তিনি সেসব নির্মাণ করলেন।
{8:7} হিট্টিয়, আমোরীয়, পরিষীয়, হিব্বীয় ও যিবূষীয় যেসব লোক অবশিষ্ট ছিল, যারা ইসরাইল নয়, যাদেরকে বনি-ইসরাইল নিঃশেষে বিনষ্ট করে নি,
{8:8} দেশে অবশিষ্ট সেই লোকদের সন্তানদেরকে সোলায়মান তাঁর কর্মাধীন গোলাম করে সংগ্রহ করলেন; তারা আজ পর্যন্ত তা-ই করছে।
{8:9} কিন্তু সোলায়মান তাঁর কাজের জন্য বনি-ইসরাইলদের মধ্যে কাউকেও গোলাম করলেন না; তারা যোদ্ধা, তাঁর প্রধান সেনানী এবং তাঁর রথগুলোর ও ঘোড়সওয়ারদের নেতা হল।
{8:10} আর তাদের মধ্যে বাদশাহ্‌ সোলায়মানের নিযুক্ত দুই শত পঞ্চাশ জন প্রধান নেতা লোকদের উপরে কর্তৃত্ব করতো।
{8:11} পরে সোলায়মান ফেরাউনের কন্যার জন্য যে বাড়ি নির্মাণ করেছিলেন, সেই বাড়িতে দাউদ-নগর থেকে তাঁকে আনালেন; কারণ তিনি বললেন, আমার স্ত্রী ইসরাইলের বাদশাহ্‌ দাউদের বাড়িতে বাস করবেন না, কেননা যেসব স্থানে মাবুদের সিন্দুক এসেছে, সেসব স্থান পবিত্র।
{8:12} আর সোলায়মান বারান্দার সম্মুখে মাবুদের যে কোরবানগাহ্‌ তৈরি করেছিলেন, তার উপরে মাবুদের উদ্দেশে পোড়ানো-কোরবানী করতে লাগলেন।
{8:13} তিনি মূসার হুকুম মতে বিশ্রামবার, অমাবস্যা ও বছরের মধ্যে নিরূপিত তিন উৎসবে, অর্থাৎ খামিহীন রুটির উৎসবে, সাত সপ্তাহের উৎসব ও কুটিরের উৎসব প্রতিদিনের বিধান অনুসারে উৎসর্গ ও কারবানী করতেন।
{8:14} আর তিনি তাঁর পিতা দাউদের নিরূপণানুসারে ইমামদের সেবাকর্মের জন্য তাদের পালা নির্ধারণ করলেন। তিনি প্রতিদিনের বিধান অনুসারে প্রশংসা ও ইমামদের সম্মুখে পরিচর্যা করতে লেবীয়দেরকে নিজ নিজ কাজে নিযুক্ত করলেন। আর তিনি পালা অনুসারে প্রতিদ্বারে দ্বারপালদেরকেও নিযুক্ত করলেন; কেননা আল্লাহ্‌র লোক দাউদ সেরকম হুকুম করেছিলেন।
{8:15} আর বাদশাহ্‌ ইমামদের ও লেবীয়দেরকে ভাণ্ডার প্রভৃতি যে কোন বিষয়ে যে হুকুম দিতেন, তার অন্যথা তারা করতো না।
{8:16} মাবুদের গৃহের ভিত্তিমূল স্থাপনের দিন থেকে তার সমাপ্তি পর্যন্ত সোলায়মানের সমস্ত কাজ নিয়মিতভাবে চললো — মাবুদের গৃহ সমাপ্ত হল।
{8:17} সেই সময় সোলায়মান ইদোম দেশের সমুদ্রতীরস্থ ইৎসিয়োন-গেবরে ও এলতে গেলেন।
{8:18} আর হূরম তাঁর গোলামদের দ্বারা তাঁর কাছে কয়েকটি জাহাজ ও সামুদ্রিক কাজে বিজ্ঞ গোলামদেরকে প্রেরণ করলেন; তারা সোলায়মানের গোলামদের সঙ্গে ওফীরে গিয়ে সেখান থেকে চার শত পঞ্চাশ তালন্ত সোনা বাদশাহ্‌ সোলায়মানের জন্য নিয়ে আসল।
{i9:1} বাদশাহ্‌ সোলায়মানের কাছে সাবা দেশের রাণী
{9:1} আর সাবার রাণী সোলায়মানের কীর্তি শুনে কঠিন কঠিন প্রশ্ন্ন দ্বারা সোলায়মানের পরীক্ষা করার জন্য বিপুল পরিমাণ ঐশ্বর্যসহ এবং সুগন্ধি দ্রব্য, প্রচুর সোনা ও মণিবাহক সমস্ত উট সঙ্গে নিয়ে জেরুশালেমে আসলেন। তিনি সোলায়মানের কাছে এসে তাঁর নিজের মনে যা ছিল তাঁকে সমস্তই বললেন।
{9:2} আর সোলায়মান তাঁর সমস্ত প্রশ্নের জবাব দিলেন, সোলায়মানের বোধের অগম্য কিছুই ছিল না, তিনি তাঁকে সকলই বললেন।
{9:3} এভাবে সাবার রাণী সোলায়মানের জ্ঞান ও তাঁর নির্মিত বাড়ি দেখলেন।
{9:4} তিনি তাঁর টেবিলের খাদ্যদ্রব্য ও তাঁর কর্মকর্তাদের উপবেশন ও দণ্ডায়মান পরিচারকদের শ্রেণী ও তাদের পরিচ্ছদ এবং তাঁর পানপাত্র-বাহকদের ও তাদের পরিচ্ছদ এবং মাবুদের গৃহে উঠবার জন্য তাঁর নির্মিত সিঁড়ি, এই সমস্ত দেখে হতভম্ভ হয়ে গেলেন।
{9:5} আর তিনি বাদশাহ্‌কে বললেন, আমি আমার দেশে থেকে আপনার কথা ও জ্ঞানের বিষয় যে কথা শুনেছিলাম তা সত্যি।
{9:6} কিন্তু আমি যতক্ষণ এসে স্বচক্ষে না দেখলাম, ততক্ষণ লোকদের সেই কথায় আমার বিশ্বাস হয় নি; আর দেখুন, আপনার জ্ঞান ও মহত্ত্বের অর্ধেকও আমাকে বলা হয় নি; আমি যে খ্যাতি শুনেছিলাম তা থেকেও আপনার গুণ অনেক বেশি।
{9:7} ধন্য আপনার লোকেরা এবং ধন্য আপনার এই গোলামেরা, যারা নিয়ত আপনার সম্মুখে দাঁড়িয়ে আপনার জ্ঞানের উক্তি শোনে।
{9:8} আপনার আল্লাহ্‌ মাবুদ ধন্য হোন, যিনি আপনার আল্লাহ্‌ মাবুদের হয়ে রাজত্ব করতে তাঁর সিংহাসনে আপনাকে বসাবার জন্য আপনার প্রতি সন্তুষ্ট হয়েছেন। ইসরাইলদেরকে চিরস্থায়ী করতে চান বলে আপনার আল্লাহ্‌ তাদেরকে মহব্বত করেন, এজন্য ন্যায়বিচার ও ধার্মিকতা প্রচলিত করতে আপনাকে তাদের উপরে বাদশাহ্‌ করেছেন।
{9:9} পরে তিনি বাদশাহ্‌কে এক শত বিশ তালন্ত সোনা ও প্রচুর সুগন্ধি দ্রব্য ও মণি উপঢৌকন দিলেন। সাবার রাণী বাদশাহ্‌ সোলায়মানকে যে সুগন্ধি দ্রব্য দিলেন, সেই রকম সুগন্ধি দ্রব্য আর এহুদা দেশে দেখা যায় নি।
{9:10} আর হূরম ও সোলায়মানের যে গোলামেরা ওফীর থেকে সোনা নিয়ে আসত, তারা চন্দন কাঠ ও মণিও নিয়ে আসত।
{9:11} সেই চন্দন কাঠ দ্বারা বাদশাহ্‌ মাবুদের গৃহ ও রাজপ্রাসাদের জন্য সিঁড়ি, গায়কদের জন্য বীণা এবং নেবল প্রস্তুত করালেন। আগে এহুদা দেশে কেউ কখনও সেরকম দেখে নি।
{9:12} আর বাদশাহ্‌ সোলায়মান সাবার রাণীর বাসনানুসারে তাঁর যাবতীয় বাঞ্ছিত দ্রব্য দিলেন, তা ছাড়া তিনি তাঁর কাছে তাঁর আনা দ্রব্যের প্রতিদানও দিলেন; পরে রাণী ও তাঁর গোলামেরা স্বদেশে ফিরে গেলেন।
{i9:13} বাদশাহ্‌ সোলায়মানের ঐশ্বর্য
{9:13} এক বছরের মধ্যে সোলায়মানের কাছে ছয় শত ছেষট্টি তালন্ত পরিমিত সোনা আসত।
{9:14} এছাড়া বণিক ও ব্যবসায়ীরাও সোনা নিয়ে আসত; এবং আরবীয় সমস্ত বাদশাহ্‌ ও দেশের শাসনকর্তারা সোলায়মানের কাছে সোনা ও রূপা নিয়ে আসতেন।
{9:15} তাতে বাদশাহ্‌ সোলায়মান পিটানো সোনার দুই শত বড় ঢাল প্রস্তুত করলেন; তার প্রত্যেক ঢালে ছয় শত শেকল পরিমিত পিটানো সোনা ছিল।
{9:16} আর তিনি পিটানো সোনা দিয়ে তিন শত ঢাল প্রস্তুত করলেন; তার প্রত্যেক ঢালে তিন শত শেকল পরিমিত সোনা ছিল। পরে বাদশাহ্‌ লেবাননের অরণ্যস্থ বাড়িতে সেগুলো রাখলেন।
{9:17} আর বাদশাহ্‌ হাতির দাঁতের একটি বড় সিংহাসন নির্মাণ করে খাঁটি সোনা দিয়ে মুড়িয়ে নিলেন।
{9:18} ঐ সিংহাসনে ছয়টি সিঁড়ি, আর সোনার একটি পাদপীঠ সিংহাসনের সঙ্গে লাগানো ছিল এবং আসনের উভয় পাশে হাতা ছিল, সেই হাতার কাছে দুই সিংহমূর্তি দণ্ডায়মান ছিল,
{9:19} আর সেই ছয়টি সিঁড়ির উপরে দুই পাশে বারোটি সিংহমূর্তি দণ্ডায়মান ছিল; এরকম সিংহাসন আর কোন রাজ্যে প্রস্তুত হয় নি।
{9:20} বাদশাহ্‌ সোলায়মানের সমস্ত পানপাত্র ছিল সোনার তৈরি ও লেবাননের অরণ্যস্থ বাড়ির যাবতীয় পাত্র ছিল খাঁটি সোনার; সোলায়মানের অধিকার রূপা কিছুরই মধ্যে গণ্য ছিল না।
{9:21} কেননা হূরমের গোলামদের সঙ্গে বাদশাহ্‌র কতকগুলো জাহাজ তর্শীশে যেত; সেই তর্শীশের সমস্ত জাহাজ তিন বছরান্তে এক বার সোনা, রূপা, হাতির দাঁত, বানর ও মযূর নিয়ে ফিরে আসত।
{9:22} এভাবে ঐশ্বর্যে ও জ্ঞানে বাদশাহ্‌ সোলায়মান দুনিয়ার সকল বাদশাহ্‌র মধ্যে প্রধান হলেন।
{9:23} আর আল্লাহ্‌ সোলায়মানের চিত্তে যে জ্ঞান দিয়েছিলেন, তাঁর সেই জ্ঞানের উক্তি শুনবার জন্য দুনিয়ার সমস্ত বাদশাহ্‌ তাঁর সঙ্গে সাক্ষাৎ করতে চেষ্টা করতেন।
{9:24} আর প্রত্যেকে তাদের উপঢৌকন, রূপার পাত্র, সোনার পাত্র, কাপড়-চোপড়, অস্ত্র ও সুগন্ধি দ্রব্য, ঘোড়া ও খচ্চর নিয়ে আসতেন; প্রতি বছর এরকম হত।
{9:25} আর ঘোড়া ও রথগুলোর জন্য সোলায়মানের চার হাজার ঘর ও বারো হাজার ঘোড়সওয়ার ছিল; তিনি তাদেরকে রথ-নগরগুলোতে এবং জেরুশালেমে বাদশাহ্‌র কাছে রাখতেন।
{9:26} আর তিনি ফোরাত নদী থেকে ফিলিস্তিনীদের দেশ ও মিসরের সীমা পর্যন্ত সমস্ত বাদশাহ্‌র উপরে রাজত্ব করতেন।
{9:27} বাদশাহ্‌ জেরুশালেমে রূপাকে পাথরের মত ও এরস কাঠকে নিম্নভূমিস্থ সুকোমোর কাঠের মত প্রচুর করলেন।
{9:28} আর লোকেরা মিসর থেকে ও সমস্ত দেশ থেকে সোলায়মানের জন্য ঘোড়া নিয়ে আসত।
{i9:29} বাদশাহ্‌ সোলায়মানের মৃত্যু
{9:29} সোলায়মানের অবশিষ্ট বৃত্তান্ত আদ্যোপান্ত নাথন নবীর কিতাবে ও শীলোনীয় অহীয়ের ভবিষ্যদ্বাণীতে এবং নবাটের পুত্র ইয়ারাবিমের বিষয়ে ইদ্দো দর্শকের যে দর্শন, তার মধ্যে কি লেখা নেই?
{9:30} সোলায়মান জেরুশালেমে চল্লিশ বছর যাবৎ সমস্ত ইসরাইলের উপরে রাজত্ব করলেন।
{9:31} পরে সোলায়মান তাঁর পূর্ব-পুরুষদের সঙ্গে নিদ্রাগত হলেন ও তাঁর পিতা দাউদের নগরে তাঁকে দাফন করা হল এবং তাঁর পুত্র রহবিয়াম তাঁর পদে বাদশাহ্‌ হলেন।
{i10:1} বাদশাহ্‌ রহবিয়ামের বিরুদ্ধে ইসরাইলের বিদ্রোহ
{10:1} রহবিয়াম শিখিমে গেলেন, কেননা তাঁকে বাদশাহ্‌ করার জন্য সমস্ত ইসরাইল শিখিমে উপস্থিত হয়েছিল।
{10:2} আর যখন নবাটের পুত্র ইয়ারাবিম এই বিষয় শুনলেন, (কারণ তিনি মিসরে ছিলেন, বাদশাহ্‌ সোলায়মানের সম্মুখ থেকে সেখানে পালিয়ে গিয়েছিলেন), তখন যাববিয়াম মিসর থেকে ফিরে আসলেন।
{10:3} লোকেরা দূত পাঠিয়ে তাঁকে ডেকে আনলো; আর ইয়ারাবিম ও সমস্ত ইসরাইল রহবিয়ামের কাছে এসে এই কথা বললেন,
{10:4} আপনার পিতা আমাদের উপর দুঃসহ যোঁয়াল চাপিয়ে দিয়েছেন, অতএব আপনার পিতা আমাদের উপরে যে কঠিন গোলামীর কাজ ও ভারী যোঁয়াল চাপিয়েছেন, আপনি তা লঘু করুন; তা করলে আমরা আপনার গোলামী করবো।
{10:5} তিনি তাদের বললেন, তিনদিন পর আবার আমার কাছে এসো; তাতে লোকেরা চলে গেল।
{10:6} পরে বাদশাহ্‌ রহবিয়াম, তাঁর পিতা সোলায়মানের জীবনকালে যে বৃদ্ধ লোকেরা তাঁর সম্মুখে দাঁড়াতেন, তাঁদের সঙ্গে পরামর্শ করলেন, বললেন, আমি ঐ লোকদের কি জবাব দেব? তোমরা কি পরামর্শ দাও?
{10:7} তাঁরা তাঁকে বললেন, যদি আপনি ঐ লোকদের উপর সদয় হয়ে ওদের প্রতি সন্তুষ্ট করেন এবং ওদেরকে ভাল কথা বলেন, তবে ওরা সব সময় আপনার সেবক হয়ে থাকবে।
{10:8} কিন্তু তিনি ঐ বৃদ্ধদের দেওয়া মন্ত্রণা ত্যাগ করে, তাঁর বয়স্য যে যুবকেরা তাঁর সম্মুখে দাঁড়াত, তাদের সঙ্গে মন্ত্রণা করলেন।
{10:9} তিনি তাদের বললেন, ঐ লোকেরা বলছে, আপনার পিতা আমাদের উপরে যে যোঁয়াল চাপিয়েছেন তা লঘু করুন; এখন আমরা ওদেরকে কি উত্তর দেব? তোমরা কি মন্ত্রণা দাও?
{10:10} তাঁর বয়সী যুবকেরা জবাব দিল, যে লোকেরা আপনাকে বলছে, আপনার পিতা আমাদের উপরে ভারী যোঁয়াল চাপিয়েছেন, আপনি আমাদের পক্ষে তা লঘু করুন, তাদেরকে এই কথা বলুন, আমার কনিষ্ঠ আঙ্গুল আমার পিতার কোমর থেকেও মোটা;
{10:11} এখন, আমার পিতা তোমাদের উপরে ভারী যোঁয়াল চাপিয়ে দিয়েছিলেন, কিন্তু আমি তোমাদের যোঁয়াল আরও ভারী করবো; আমার পিতা তোমাদেরকে কশা দ্বারা শাস্তি দিতেন, কিন্তু আমি বৃশ্চিক দ্বারা দেব।
{10:12} পরে ‘তৃতীয় দিনে আমার কাছে ফিরে এসো,’ বাদশাহ্‌র উক্ত এই কথানুসারে ইয়ারাবিম এবং সমস্ত লোক তৃতীয় দিনে রহবিয়ামের কাছে উপস্থিত হলেন।
{10:13} আর বাদশাহ্‌ তাদেরকে কঠিন জবাব দিলেন; ফলে বাদশাহ্‌ রহবিয়াম বৃদ্ধদের পরামর্শ ত্যাগ করলেন,
{10:14} এবং সেই যুবকদের মন্ত্রণানুযায়ী কথা তাদেরকে বললেন; তিনি বললেন, আমার পিতা তোমাদের যোঁয়াল ভারী করেছিলেন, কিন্তু আমি তা আরও ভারী করবো; আমার পিতা তোমাদেরকে কশা দ্বারা শাস্তি দিতেন, কিন্তু আমি বৃশ্চিক দ্বারা দেব।
{10:15} এভাবে বাদশাহ্‌ লোকদের কথায় কান দিলেন না, কেননা শীলোনীয় অহিয়ের দ্বারা মাবুদের নবাটের পুত্র ইয়ারাবিমকে যে কথা বলেছিলেন, তা অটল রাখার জন্য আল্লাহ্‌ থেকে এই ঘটনা হল।
{10:16} যখন সমস্ত ইসরাইল দেখলো, বাদশাহ্‌ তাদের কথায় কান দিলেন না, তখন লোকেরা বাদশাহ্‌কে এই উত্তর দিল, দাউদে আমাদের কি অংশ? ইয়াসির পুত্রে আমাদের কোন অধিকার নেই; হে ইসরাইল, প্রত্যেকে যার যার তাঁবুতে যাও; দাউদ! এখন তুমি তোমার নিজের কুল দেখ। পরে সমস্ত ইসরাইল যার যার তাঁবুতে চলে গেল।
{10:17} তবুও যে বনি-ইসরাইলরা এহুদার নগরগুলোতে বাস করতো, রহবিয়াম তাদের উপরে রাজত্ব করলেন।
{10:18} পরে বাদশাহ্‌ রহবিয়াম তাঁর কর্মাধীন গোলামদের নেতা হদোরামকে পাঠালেন; কিন্তু ইসরাইলের লোকেরা তাকে পাথর মারল, তাতে সে ইন্তেকাল করলো। আর বাদশাহ্‌ রহবিয়াম জেরুশালেমে পালাবার জন্য শীঘ্র গিয়ে রথে উঠলেন।
{10:19} এভাবে ইসরাইল দাউদকুলের বিদ্রোহী হল; আজ পর্যন্ত সেই ভাবেই রয়েছে।
{i11:1} এহুদা ও বিন্‌ইয়ামীনের সৈন্য সমাবেশ
{11:1} জেরুশালেমে উপস্থিত হওয়ার পর রহবিয়াম এহুদা ও বিন্‌-ইয়ামীনের কুল অর্থাৎ এক লক্ষ আশি হাজার মনোনীত যোদ্ধাকে ইসরাইলের সঙ্গে যুদ্ধ করার জন্য এবং রহবিয়ামের বশে রাজ্য ফিরিয়ে আনবার জন্য একত্র করলেন।
{11:2} কিন্তু আল্লাহ্‌র লোক শমরিয়ের কাছে মাবুদের এই কালাম নাজেল হল,
{11:3} তুমি সোলায়মানের পুত্র এহুদার বাদশাহ্‌ রহবিয়াম এবং এহুদা ও বিন্‌ইয়ামীন নিবাসী সমস্ত ইসরাইলকে বল, মাবুদ এই কথা বলেন,
{11:4} তোমরা যাত্রা করো না, তোমাদের ভাইদের সঙ্গে যুদ্ধ করো না; প্রত্যেকে নিজস্ব বাড়িতে ফিরে যাও, কেননা এই ঘটনা আমা থেকে হল। অতএব তারা মাবুদের কালাম মেনে ইয়ারাবিমের বিরুদ্ধে যাত্রা না করে ফিরে গেল।
{11:5} পরে রহবিয়াম জেরুশালেমে বাস করে দেশ রক্ষার জন্য এহুদা দেশস্থ সমস্ত নগর নির্মাণ করলেন।
{11:6} কারণ বেথেলহেম, ঐটম, তকোয়,
{11:7} বৈৎ-সুর, সেখো, অদুল্লম,
{11:8} গাৎ, মারেশা, সীফ,
{11:9} অদোরয়িম, লাখীশ, অসেকা,
{11:10} সরা, অয়ালোন ও হেবরন,
{11:11} এই যেসব প্রাচীরবেষ্টিত নগর এহুদা ও বিন্‌ইয়ামীন দেশে আছে, তিনি এসব নির্মাণ করলেন। আর তিনি দুর্গগুলো দৃঢ় করে তার মধ্যে সেনাপতিদেরকে রাখলেন এবং খাদ্য দ্রব্য, তেল ও আঙ্গুর-রসের ভাণ্ডার করলেন।
{11:12} আর প্রত্যেক নগরে ঢাল ও বর্শা রাখলেন ও সমস্ত নগর অতিশয় দৃঢ় করলেন। আর এহুদা ও বিন্‌ইয়ামীন তাঁর অধীনে ছিল।
{i11:13} বাদশাহ্‌ রহবিয়ামের পক্ষে ইমাম ও লেবীয়রা
{11:13} সমস্ত ইসরাইলের মধ্যে যে ইমাম ও লেবীয়রা ছিল, তারা যার যার সমস্ত অঞ্চল থেকে তাঁর কাছে উপস্থিত হল।
{11:14} অর্থাৎ লেবীয়েরা নিজ নিজ চারণ-ভূমি, ভূমি ও স্ব স্ব অধিকার ত্যাগ করে এহুদা ও জেরুশালেমে আসল, কেননা ইয়ারাবিম ও তাঁর পুত্ররা মাবুদের উদ্দেশে ইমামের কাজ করতে না দিয়ে তাদেরকে অগ্রাহ্য করেছিলেন।
{11:15} আর তিনি উচ্চস্থলীগুলোর, ছাগল-ভূতদের ও তাঁর নির্মিত বাছুর দু’টির জন্য তিনি ইমামদের নিযুক্ত করেছিলেন।
{11:16} ইসরাইলের সমস্ত বংশের মধ্যে যেসব লোক ইসরাইলের আল্লাহ্‌ মাবুদের সন্ধানে নিবিষ্টমনা ছিল, তারা লেবীয়দের সঙ্গে তাদের পূর্বপুরুষদের আল্লাহ্‌ মাবুদের উদ্দেশে কোরবানী করতে জেরুশালেমে এল।
{11:17} তারা তিন বছর পর্যন্ত এহুদার রাজ্য দৃঢ় ও সোলায়মানের পুত্র রহবিয়ামকে শক্তিশালী করলো; কেননা তিন বছর পর্যন্ত তারা দাউদ ও সোলায়মানের পথে চলেছিল।
{i11:18} বাদশাহ্‌ রহবিয়ামের বিয়ে
{11:18} আর রহবিয়াম দাউদের পুত্র যিরীমোতের কন্যা মহলৎকে বিয়ে করলেন; [এঁর মা] অবীহয়িল ইয়াসিরের পৌত্রী ইলীয়াবের কন্যা।
{11:19} সেই স্ত্রী তাঁর জন্য কয়েকটি পুত্র অর্থাৎ যিশূয়, শমরিয় ও সহমকে প্রসব করলেন।
{11:20} তারপর তিনি অবশালোমের কন্যা মাখাকে বিয়ে করলেন; এই স্ত্রী তাঁর জন্য অবিয়, অত্তয়, সীষ ও শলোমীৎকে প্রসব করলেন।
{11:21} রহবিয়াম তাঁর সকল পত্নী ও উপপত্নীর মধ্যে অবোশালোমের কন্যা মাখাকে সবচেয়ে বেশি মহব্বত করতেন; তিনি আঠারো পত্নী ও ষাট উপপত্নী গ্রহণ করলেন এবং আটাশ পুত্র ও ষাট কন্যার জন্ম দিলেন।
{11:22} পরে রহবিয়াম মাখার গর্ভজাত অবিয়কে ভাইদের মধ্যে প্রধান করলেন, কারণ তাঁকেই বাদশাহ্‌ করতে তাঁর মনোবাসনা ছিল।
{11:23} আর তিনি সতর্কতা অবলম্বন করে চললেন, এহুদা ও বিন্‌ইয়ামীন দেশের সমস্ত প্রাচীর বেষ্টিত প্রতি নগরে তাঁর পুত্রদেরকে নিযুক্ত ও তাদেরকে প্রচুর খাদ্য সামগ্রী দিলেন এবং [তাদের জন্য] অনেক কন্যার চেষ্টা করলেন।
{i12:1} বাদশাহ্‌ রহবিয়ামের অপরাধের জন্য শাস্তি
{12:1} পরে যখন রহবিয়ামের রাজ্য দৃঢ় হল এবং তিনি শক্তিমান হয়ে উঠলেন, তখন তিনি ও তাঁর সঙ্গে সমস্ত ইসরাইল মাবুদের শরীয়ত পরিত্যাগ করলেন।
{12:2} আর রহবিয়াম বাদশাহ্‌র পঞ্চম বছরে মিসরের বাদশাহ্‌ শীশক জেরুশালেমের বিরুদ্ধে আসলেন, কারণ লোকেরা মাবুদের বিরুদ্ধে বিশ্বাস ভঙ্গ করেছিল।
{12:3} সেই বাদশাহ্‌র সঙ্গে বারো শত রথ ও ছয় হাজার ঘোড়সওয়ার ছিল; এবং মিসর থেকে তার সঙ্গে আগত অসংখ্য লিবীয়, সুক্কীয় ও ইথিওপীয় লোক ছিল।
{12:4} আর তিনি এহুদার প্রাচীর বেষ্টিত সকল নগর অধিকার করে জেরুশালেম পর্যন্ত আসলেন।
{12:5} তখন শমরিয় নবী রহবিয়ামের কাছে এবং এহুদার যে নেতৃবর্গ শীশকের ভয়ে জেরুশালেমে একত্র হয়েছিল তাঁদের কাছে এসে বললেন, মাবুদ এই কথা বলেন, তোমরা আমাকে ছেড়ে দিয়েছে, এজন্য আমিও তোমাদেরকে শীশকের হাতে ছেড়ে দিলাম।
{12:6} তাতে ইসরাইলের নেতৃবর্গ ও বাদশাহ্‌ নিজেদের অবনত করলেন, বললেন, মাবুদ ধর্মময়।
{12:7} যখন মাবুদ দেখলেন যে, তারা নিজেদের অবনত করেছে, তখন শমরিয়ের কাছে মাবুদের এই কালাম নাজেল হল, তারা নিজেদের অবনত করেছে, আমি তাদেরকে বিনষ্ট করবো না; অল্পকালের মধ্যে তাদের উদ্ধার লাভ করতে দেব; শীশকের হাত দিয়ে জেরুশালেমের উপরে আমার গজব পড়বে না।
{12:8} কিন্তু তারা ওর গোলাম হবে, তাতে আমার গোলাম হওয়া কি এবং অন্যদেশীয় রাজ্যের গোলাম হওয়া কি, তা তারা বুঝতে পারবে।
{12:9} মিসরের বাদশাহ্‌ শীশক জেরুশালেমের বিরুদ্ধে এসে মাবুদের গৃহের ধন ও রাজপ্রাসাদের ধন নিয়ে গেলেন; তিনি সবই নিয়ে গেলেন; সোলায়মানের তৈরি সোনার ঢালগুলোও নিয়ে গেলেন।
{12:10} পরে বাদশাহ্‌ রহবিয়াম তার পরিবর্তে ব্রোঞ্জের ঢাল তৈরি করিয়ে রাজপ্রাসাদের দ্বারপাল পদাতিকদের সেনাপতিদের হাতে দিলেন।
{12:11} বাদশাহ্‌ যখন মাবুদের গৃহে প্রবেশ করতেন, তখন ঐ পদাতিকরা এসে সেসব ঢাল ধরতো, পরে পদাতিকদের ঘরে ফিরিয়ে নিয়ে যেত।
{12:12} রহবিয়াম নিজেকে অবনত করাতে তাঁর উপর থেকে মাবুদের ক্রোধ নিবৃত্ত হল, সর্বনাশ হল না। আর এহুদার মধ্যেও কারো কারো সাধুভাব ছিল।
{i12:13} বাদশাহ্‌ রহবিয়ামের মৃত্যু
{12:13} বাদশাহ্‌ রহবিয়াম জেরুশালেমে নিজেকে বলবান করে রাজত্ব করলেন; ফলত রহবিয়াম একচল্লিশ বছর বয়সে রাজত্ব করতে আরম্ভ করলেন এবং মাবুদ তাঁর নাম স্থাপন করার জন্য ইসরাইলের সমস্ত বংশের মধ্য থেকে যে নগর মনোনীত করেছিলেন, সেই জেরুশালেমে তিনি সতের বছর রাজত্ব করেন। তাঁর মায়ের নাম নয়মা, তিনি অম্মোনীয়া।
{12:14} রহবিয়াম মাবুদের খোঁজ করার জন্য তাঁর অন্তঃকরণ সুস্থির করেন নি বলে যা মন্দ তা-ই করতেন।
{12:15} রহবিয়ামের আদ্যপান্ত কাজের বৃত্তান্ত শমরিয় নবীর ও ইদ্দো দর্শকের খান্দাননামা-কিতাবে কি লেখা নেই? রহবিয়াম ও ইয়ারাবিমের মধ্যে নিয়ত যুদ্ধ হত।
{12:16} পরে রহবিয়াম তাঁর পূর্বপুরুষদের সঙ্গে নিদ্রাগত হলেন এবং দাউদ নগরে তাঁকে দাফন করা হল, আর তাঁর পুত্র অবিয় তাঁর পদে বাদশাহ্‌ হলেন।
{i13:1} এহুদার বাদশাহ্‌ অবিয়
{13:1} বাদশাহ্‌ ইয়ারাবিমের অষ্টাদশ বছরে অবিয় এহুদার উপরে রাজত্ব করতে আরম্ভ করলেন।
{13:2} তিনি তিন বছর জেরুশালেমে রাজত্ব করলেন; তার মায়ের নাম মীখায়া, তিনি গিবিয়া-নিবাসী ঊরীয়েলের কন্যা।
{13:3} অবিয়ের ও ইয়ারাবিমের মধ্যে যুদ্ধ হত। অবিয় চার লক্ষ বাছাইকৃত যুদ্ধবীরের সঙ্গে যুদ্ধে গমন করলেন এবং ইয়ারাবিম আট লক্ষ বাছাইকৃত বলবান বীরের সঙ্গে তাঁর বিরুদ্ধে সৈন্য রচনা করলেন।
{13:4} আর অবিয় পর্বতময় আফরাহীম প্রদেশের সমারয়িম পাহাড়ের উপরে দাঁড়িয়ে বললেন, হে ইয়ারাবিম, তুমি ও সমস্ত ইসরাইল আমার কথা শোন।
{13:5} ইসরাইলের আল্লাহ্‌ মাবুদ ইসরাইলের বাদশাহী-পদ চিরকালের জন্য দাউদকে দিয়েছেন; তাঁকে ও তাঁর সন্তানদেরকে লবণ-নিয়ম দ্বারা দিয়েছেন, এই বিয়টি জানা কি তোমার উচিত নয়?
{13:6} তবুও দাউদের পুত্র সোলায়মানের গোলাম যে নবাটের পুত্র ইয়ারাবিম, সেই ব্যক্তি তাঁর প্রভুর বিদ্রোহী হল।
{13:7} আর পাষণ্ড অসার চিত্ত লোকেরা তার পক্ষে একত্র হয়ে সোলায়মানের পুত্র রহবিয়ামের বিরুদ্ধে গিয়ে নিজেদের শক্তিশালী করলো। সেই সময় রহবিয়াম ছিল যুবক ও তাঁর অন্তর ছিল কোমল, তাদের সম্মুখে নিজেকে বলবান করতে পারলেন না।
{13:8} আর এখন তোমরাও দাউদের সন্তানদের অধিকৃত যে মাবুদের রাজ্য, তার প্রতিকূলে নিজেদের বলবান করার মানস করছো; তোমরা বড় সৈন্যবাহিনী এবং সেই দুই সোনার বাছুর তোমাদের সহবর্তী, যা ইয়ারাবিম তোমাদের জন্য দেবতা হিসেবে নির্মাণ করেছে।
{13:9} তোমরা কি মাবুদের ইমামদেরকে — হারুনের সন্তানদের ও লেবীয়দেরকে দূর কর নি? আর অন্যদেশীয় জাতিদের মত তোমাদের জন্য কি ইমামদের নিযুক্ত কর নি? একটি ষাঁড় ও সাতটি ভেড়া সঙ্গে নিয়ে যে কেউ অভিষিক্ত হবার জন্য উপস্থিত হয়, সে ওদের ইমাম হতে পারে, যারা আল্লাহ্‌ নয়।
{13:10} কিন্তু আমরা সেরকম নই; মাবুদই আমাদের আল্লাহ্‌; আমরা তাঁকে ত্যাগ করিনি; এবং ইমামেরা — হারুন-সন্তানেরা — মাবুদের পরিচর্যা করছে এবং লেবীয়েরা যার যার কাজে নিযুক্ত রয়েছে।
{13:11} আর তারা মাবুদের উদ্দেশে প্রতিদিন প্রাতে ও সন্ধ্যাবেলা পোড়ানো-কোরবানী দেয় ও সুগন্ধি ধূপ জ্বালায়, আর পবিত্র টেবিলের উপরে দর্শন-রুটি সাজিয়ে রাখে এবং প্রতি সন্ধ্যাবেলা জ্বালবার জন্য প্রদীপগুলোর সঙ্গে সোনার প্রদীপ-আসন প্রস্তুত করে; বস্তুত আমরা আমাদের আল্লাহ্‌ মাবুদের রক্ষণীয় বস্তু রক্ষা করি; কিন্তু তোমরা তাঁকে ত্যাগ করেছ।
{13:12} আর দেখ, আল্লাহ্‌ আমাদের সহবর্তী, তিনি আমাদের অগ্রগামী; এবং তাঁর ইমামেরা তোমাদের বিরুদ্ধে রণবাদ্য বাজাবার জন্য রণবাদ্যের তূরীসহ আমাদের সঙ্গী। হে বনি-ইসরাইল, তোমরা তোমাদের পূর্বপুরুষদের আল্লাহ্‌ মাবুদের বিরুদ্ধে যুদ্ধ করো না, করলে কৃতকার্য হবে না।
{13:13} পরে ইয়ারাবিম পেছন দিক থেকে তাদের আক্রমণ করার জন্য গোপনে এক দল সৈন্য প্রেরণ করলেন; তাতে তাঁর সৈন্যদল এহুদার সম্মুখে ও সেই গুপ্ত দল তাদের পিছনে ছিল।
{13:14} পরে এহুদার লোকেরা মুখ ফিরালো, আর দেখ, তাদের আগে ও পিছনে যুদ্ধ; তখন তারা মাবুদের কাছে ফরিয়াদ জানাল এবং ইমামেরা তূরী বাজাল।
{13:15} পরে এহুদার লোকেরা রণনাদ করে উঠলো; তাতে এহুদার লোকদের রণনাদকালে আল্লাহ্‌ অবিয়ের ও এহুদার সম্মুখে ইয়ারাবিমকে ও সমস্ত ইসরাইলকে আঘাত করলেন।
{13:16} তখন বনি-ইসরাইল এহুদার সম্মুখ থেকে পালিয়ে গেল এবং আল্লাহ্‌ ওদেরকে এহুদার হাতে তুলে দিলেন।
{13:17} আর অবিয় ও তাঁর লোকেরা মহাবিক্রমে ওদেরকে সংহার করলেন; বস্তুত ইসরাইলের পাঁচ লক্ষ মনোনীত লোক মারা পড়লো।
{13:18} এভাবে সেই সময়ে বনি-ইসরাইল নত হল ও এহুদার লোকেরা বলবান হল, কেননা তারা তাদের পূর্বপুরুষদের আল্লাহ্‌ মাবুদের উপরে নির্ভর করেছিল।
{13:19} পরে অবিয় ইয়ারাবিমের পিছনে পিছনে ধাবমান হয়ে তাঁর কয়েকটি নগর, অর্থাৎ বেথেল ও তার সমস্ত উপনগর, যিশানা ও তার সমস্ত উপনগর এবং ইফ্রোণ ও তার সমস্ত উপনগর অধিকার করলেন।
{13:20} অবিয়ের সময়ে ইয়ারাবিম আর বলবান হন নি; পরে মাবুদ তাঁকে আঘাত করলে তিনি ইন্তেকাল করলেন।
{13:21} কিন্তু অবিয় বলবান হয়ে উঠলেন, আর তিনি চৌদ্দ জন স্ত্রী গ্রহণ করলেন এবং বাইশ পুত্র ও ষোল কন্যার জন্ম দিলেন।
{13:22} অবিয়ের অবশিষ্ট কাজের বৃত্তান্ত, সমস্ত কাজ ও কথা ইদ্দো নবীর ইতিহাস-গ্রন্থে লেখা আছে।
{i14:1} এহুদার বাদশাহ্‌ আসা
{14:1} পরে অবিয় তাঁর পূর্বপুরুষদের সঙ্গে নিদ্রাগত হলেন; এবং দাউদ নগরে তাঁকে দাফন করা হল। আর তাঁর পুত্র আসা তাঁর পদে বাদশাহ্‌ হলেন; তাঁর সময়ে দেশ দশ বছর সুস্থির থাকলো।
{14:2} আসা তাঁর আল্লাহ্‌ মাবুদের দৃষ্টিতে যা ভাল ও ন্যায্য, তা-ই করতেন;
{14:3} তিনি বিজাতীয় কোরবানগাহ্‌ ও সমস্ত উচ্চস্থলী উঠিয়ে ফেললেন, সমস্ত স্তম্ভ চূর্ণ বিচূর্ণ করলেন ও সমস্ত আশেরা-মূর্তি ধ্বংস করলেন;
{14:4} আর তিনি এহুদার লোকদেরকে তাদের পূর্ব-পুরুষদের আল্লাহ্‌ মাবুদের খোঁজ এবং তাঁর শরীয়ত ও হুকুম পালন করতে হুকুম করলেন।
{14:5} আর তিনি এহুদার সমস্ত নগরের মধ্য থেকে উচ্চস্থলী ও সমস্ত সূর্য-মূর্তি উঠিয়ে ফেললেন; আর তাঁর সম্মুখে রাজ্য সুস্থির হল।
{14:6} আর তিনি এহুদা দেশে প্রাচীরবেষ্টিত কতগুলো নগর নির্মাণ করলেন, কেননা দেশ সুস্থির ছিল এবং কয়েক বছর পর্যন্ত কেউ তাঁর সঙ্গে যুদ্ধ করলো না, কারণ মাবুদ তাঁকে বিশ্রাম দিয়েছিলেন।
{14:7} অতএব তিনি এহুদাকে বললেন, এসো, আমরা এসব নগর গাঁথি এবং এগুলোর চারদিকে প্রাচীর, উচ্চগৃহ, দ্বার ও অর্গল নির্মাণ করি; দেশ তো আজও আমাদের সম্মুখে আছে; কেননা আমরা আমাদের আল্লাহ্‌ মাবুদের খোঁজ করেছি, আমরা তাঁর খোঁজ করেছি, আর তিনি সর্বক্ষেত্রে আমাদের বিশ্রাম দিয়েছেন। এভাবে তারা নগরগুলো গেঁথে কুশলতার সঙ্গে সমাপ্ত করলো।
{14:8} আসার ঢাল ও বর্শাধারী অনেক সৈন্য ছিল, এহুদার তিন লক্ষ ও বিন্‌ইয়ামীনের ঢাল ও ধনুর্ধারী দুই লক্ষ আশি হাজার; তারা সকলে বলবান বীর ছিল।
{i14:9} ইথিওপিয়দের পরাজয়
{14:9} পরে ইথিওপিয়া দেশের সেরহ দশ লক্ষ সৈন্য ও তিন শত রথ সঙ্গে নিয়ে তাদের বিরুদ্ধে বের হলেন ও মারেশা পর্যন্ত আসলেন।
{14:10} তাতে আসা তার বিরুদ্ধে বের হয়ে আসলেন। ওরা মারেশার নিকটস্থ সফাথা উপত্যকায় সৈন্য সমাবেশ করলো।
{14:11} তখন আসা তাঁর আল্লাহ্‌ মাবুদকে ডাকলেন, বললেন, হে মাবুদ, তুমি ছাড়া এমন আর কেউ নেই, যে বলবানের ও বলহীনের মধ্যে সাহায্য করে; হে মাবুদ, আমাদের আল্লাহ্‌, আমাদের সাহায্য কর; কেননা আমরা তোমার উপরে নির্ভর করি এবং তোমারই নামে এই জন-সমারোহের বিরুদ্ধে এসেছি। হে মাবুদ, তুমি আমাদের আল্লাহ্‌, তোমার বিরুদ্ধে মানুষ শক্তিশালী না হোক।
{14:12} তখন মাবুদ আসার ও এহুদার সম্মুখে ইথিওপীয়দেকে আঘাত করলেন, তাতে ইথিওপীয়রা পালিয়ে গেল।
{14:13} আর আসা ও তাঁর সঙ্গী লোকেরা গরার পর্যন্ত তাদের পিছনে পিছনে তাড়া করে চললেন, তাতে এত কূশীয় মারা পড়লো যে, আর তারা সবল হয়ে উঠতে পারল না; কারণ মাবুদ ও তাঁর সৈন্যদের সম্মুখে তারা অবসন্ন হয়ে পড়লো; এবং লোকেরা প্রচুর লুটদ্রব্য নিয়ে এল।
{14:14} আর তারা গরারের চারদিকে সমস্ত নগরকে আঘাত করলো, কেননা মাবুদের ভয় ওদের উপরে পড়েছিল; আর তারা সেসব নগরও লুট করলো, কেননা সেসব নগরে প্রচুর লুটদ্রব্য ছিল।
{14:15} আর তারা পশুচারকদের তাঁবুগুলোও আঘাত করলো এবং বিস্তর ভেড়া ও উট নিয়ে জেরুশালেমে ফিরে এল।
{15:1} পরে আল্লাহ্‌র রূহ্‌ ওদেদের পুত্র অসরিয়ের উপরে অবতীর্ন হল, তাতে তিনি আসার সঙ্গে সাক্ষাৎ করতে গেলেন,
{15:2} গিয়ে তাঁকে বললেন, হে আসা এবং হে এহুদার ও বিন্‌ইয়ামীনের লোকেরা, তোমরা আমার কথা শোন। তোমরা যতদিন মাবুদের সঙ্গে থাকবে ততদিন তিনিও তোমাদের সঙ্গে থাকবেন; আর যদি তোমরা তার খোঁজ কর তবে তিনি তোমাদেরকে তাঁর উদ্দেশ পেতে দেবেন; কিন্তু যদি তাঁকে ত্যাগ কর তবে তিনি তোমাদেরকে ত্যাগ করবেন।
{15:3} ইসরাইল বহুকাল সত্যময় আল্লাহ্‌-বিহীন, শিক্ষাদায়ক ইমামবিহীন ও শরীয়তবিহীন ছিল;
{15:4} কিন্তু সঙ্কটে যখন তারা ইসরাইলের আল্লাহ্‌ মাবুদের প্রতি ফিরে এসে তাঁর খোঁজ করলো, তখন তিনি তাদেরকে তাঁর উদ্দেশ পেতে দিলেন।
{15:5} সেই সময়ে কারো জন্য কোথাও যাওয়া-আসা করা নিরাপদ ছিল না, কারণ দেশ-নিবাসী সবাই খুব অশান্ত অবস্থায় ছিল।
{15:6} তারা চূর্ণ হত, এক জাতি অন্য জাতিকে ও এক নগর অন্য নগরকে আঘাত করতো; কেননা আল্লাহ্‌ নানা রকম সঙ্কট দ্বারা তাদেরকে বিপদগ্রস্ত করতেন।
{15:7} কিন্তু তোমরা বলবান হও, তোমাদের হাত শিথিল না হোক, কেননা তোমাদের কাজ পুরস্কৃত হবে।
{15:8} যখন আসা এসব কথা, অর্থাৎ ওদেদ নবীর ভবিষ্যদ্বাণী শুনলেন, তখন তিনি সাহস পেয়ে এহুদা ও বিন্‌ইয়ামীনের সমস্ত দেশ থেকে এবং তিনি পর্বতময় আফরাহীম প্রদেশে যেসব নগর অধিকার করেছিলেন, সেসব নগর থেকে ঘৃণার বস্তুগুলো দূর করলেন এবং মাবুদের বারান্দার সম্মুখস্থ মাবুদের কোরবানগাহ্‌ মেরামত করলেন।
{15:9} পরে তিনি সমস্ত এহুদা ও বিন্‌ইয়ামীন এবং তাদের মধ্যে প্রবাসী আফরাহীম, মানশা ও শিমিয়োন থেকে আগত লোকদেরকে একত্র করলেন; কেননা তাঁর আল্লাহ্‌ মাবুদ তাঁর সহবর্তী আছেন দেখে, ইসরাইল থেকে অনেক লোক এসে তাঁর পক্ষ গ্রহণ করেছিল।
{15:10} আসার রাজত্বের পঞ্চদশ বছরের তৃতীয় মাসে লোকেরা জেরুশালেমে একত্র হল।
{15:11} তারা যে সমস্ত দ্রব্য লুন্ঠন করে এনেছিল সেই সমস্ত থেকে সেই দিন সাত শত গরু ও সাত হাজার ভেড়া মাবুদের উদ্দেশে কোরবানী করলো।
{15:12} আর তারা এই নিয়মে আবদ্ধ হল যে, নিজ নিজ সমস্ত অন্তঃকরণ ও সমস্ত প্রাণের সঙ্গে তাদের পূর্বপুরুষদের আল্লাহ্‌ মাবুদের খোঁজ করবে;
{15:13} ছোট বা বড়, পুরুষ বা স্ত্রী, যে কেউ ইসরাইলের আল্লাহ্‌ মাবুদের খোঁজ না করবে, তার প্রাণদণ্ড হবে।
{15:14} তারা উচ্চৈঃস্বরে জয়ধ্বনিপূর্বক তূরী ও শৃঙ্গ বাজিয়ে মাবুদের সাক্ষাতে শপথ করলো।
{15:15} এই শপথে সমস্ত এহুদা আনন্দ করলো, কেননা তারা তাদের সমস্ত অন্তঃকরণের সঙ্গে শপথ করেছিল; এবং সম্পূর্ণ বাসনার সঙ্গে মাবুদের খোঁজ করাতে তিনি তাদেরকে তাঁর উদ্দেশ পেতে দিলেন; আর তিনি সমস্ত দিক থেকেই তাদেরকে বিশ্রাম দিলেন।
{15:16} আর বাদশাহ্‌ আসার মা মাখা আশেরার একটি ভয়ঙ্কর মূর্তি তৈরি করেছিলেন বলে আসা তাঁকে মাতারাণীর পদ থেকে সরিয়ে দিলেন এবং আসা তাঁর সেই ভয়ঙ্কর মূর্তি কেটে চূর্ণ করলেন ও কিদ্রোণ স্রোতের ধারে তা পুড়িয়ে দিলেন।
{15:17} কিন্তু ইসরাইলের মধ্য থেকে সমস্ত উচ্চস্থলী দূরীকৃত হল না; তবুও আসার অন্তঃকরণ সারাজীবন একাগ্র ছিল।
{15:18} আর তিনি তাঁর পিতার পবিত্রীকৃত ও তাঁর নিজের পবিত্রীকৃত রূপা, সোনা ও সমস্ত পাত্র আল্লাহ্‌র গৃহে আনলেন।
{15:19} আসার রাজত্বের পয়ঁত্রিশ বছর পর্যন্ত আর যুদ্ধ হল না।
{i16:1} বাদশাহ্‌ আসার শেষ জীবন
{16:1} আসার রাজত্বের ছত্রিশ বছরে ইসরাইলের বাদশাহ্‌ বাশা এহুদার বিরুদ্ধে যাত্রা করলেন এবং তিনি এহুদার বাদশাহ্‌ আসার কাছে কাউকেও যাতায়াত করতে না দেবার আশায় রামা নগর নির্মাণ করলেন।
{16:2} তখন আসা মাবুদের গৃহের ও রাজপ্রাসাদের ভাণ্ডার থেকে রূপা ও সোনা বের করে দামেস্ক-নিবাসী অরামের বাদশাহ্‌ বিন্‌হদদের কাছে এই বলে পাঠিয়ে দিলেন,
{16:3} আমার ও আপনার সঙ্গে চুক্তি আছে, যেমন আমার পিতা ও আপনার পিতার সঙ্গে ছিল; দেখুন, আমি আপনার কাছে রূপা ও সোনা পাঠালাম। আপনি গিয়ে, ইসরাইলের বাদশাহ্‌ বাশার সঙ্গে আপনার যে চুক্তি আছে, তা ভঙ্গ করুন; তা হলে সে আমার কাছ থেকে প্রস্থান করবে।
{16:4} তখন বিন্‌হ্‌দদ আসা বাদশাহ্‌র কথায় কান দিলেন; তিনি ইসরাইলের নগরগুলোর বিরুদ্ধে তাঁর সেনাপতিদেরকে প্রেরণ করলেন এবং তারা ইয়োন, দান, আবেল-ময়িম ও নপ্তালির সমস্ত ভাণ্ডার-নগরকে আক্রমণ করলো।
{16:5} তখন বাশা এই সংবাদ পেয়ে রামা নির্মাণ থেকে নিবৃত্ত হলেন; তাঁর কাজ থেকে ক্ষান্ত হলেন।
{16:6} পরে বাদশাহ্‌ আসা সমস্ত এহুদাকে সঙ্গে নিলেন, রামায় বাশা যে পাথর ও কাঠ দিয়ে গেঁথেছিলেন তারা সেসব নিয়ে গেল। পরে আসা সেগুলো দিয়ে সেবা ও মিম্পা নগর নির্মাণ করলেন।
{16:7} সেই সময় হনানি দর্শক এহুদার বাদশাহ্‌ আসার কাছে এসে বললেন, আপনি আপনার আল্লাহ্‌ মাবুদের উপরে নির্ভর না করে অরাম-রাজ্যের উপরে নির্ভর করলেন, এজন্য অরাম-রাজ্যের সৈন্য আপনার হাত এড়িয়ে গেল।
{16:8} ইথিওপীয় ও লিবীয়দের কি মহা সৈন্য এবং রথ ও ঘোড়সওয়ারের আধিক্য ছিল না? তবুও আপনি মাবুদের উপরে নির্ভর করাতে তিনি তাদেরকে আপনার হাতে তুলে দিয়েছিলেন।
{16:9} কেননা মাবুদের প্রতি যাদের অন্তঃকরণ একাগ্র, তাদের পক্ষে নিজেকে বলবান দেখাবার জন্য তাঁর চোখ দুনিয়ার সর্বত্র ভ্রমণ করে। এই বিষয়ে আপনি অজ্ঞানের কাজ করেছেন, কেননা এর পরে পুনঃপুনঃ আপনার বিপক্ষে যুদ্ধ উপস্থিত হবে।
{16:10} তখন আসা ঐ দর্শকের প্রতি অসন্তুষ্ট হয়ে তাঁকে কারাগারে আটক করে রাখলেন; কেননা ঐ কথার দরুন তিনি তাঁর প্রতি ক্রুদ্ধ হয়েছিলেন। আর ঐ সময়ে আসা লোকদের মধ্যেও কতকগুলো লোকের প্রতি দৌরাত্ম করলেন।
{i16:11} বাদশাহ্‌ আসার রোগ ও মৃত্যু
{16:11} আর দেখ, আসার আদ্যোপান্ত কাজের বৃত্তান্ত এহুদা ও ইসরাইলের বাদশাহ্‌দের ইতিহাস পুস্তকে লেখা আছে।
{16:12} আসার রাজত্বের ঊনচল্লিশ বছরে তাঁর পায়ে রোগ হল; তাঁর রোগ অতি বিষম হল; তবুও রোগের সময়েও তিনি মাবুদের খোঁজ না করে বৈদ্যদেরই খোঁজ করলেন।
{16:13} পরে আসা তাঁর পূর্বপুরুষদের সঙ্গে নিদ্রাগত হলেন, তাঁর রাজত্বের একচল্লিশ বছরে ইন্তেকাল করলেন।
{16:14} আর তিনি দাউদ-নগরে নিজের জন্য যে কবর খনন করেছিলেন, তার মধ্যে লোকেরা তাঁকে দাফন করলো এবং গন্ধবণিকের প্রক্রিয়াতে প্রস্তুত নানা রকম সুগন্ধি দ্রব্যে পরিপূর্ণ বিছানায় তাঁকে শয়ন করাল, আর তাঁর সম্মানে একটি বড় আগুন জ্বালাল।
{i17:1} এহুদার বাদশাহ্‌ যিহোশাফট
{17:1} পরে তাঁর পুত্র যিহোশাফট তাঁর পদে বাদশাহ্‌ হলেন এবং ইসরাইলের বিরুদ্ধে তাঁর শক্তি বৃদ্ধি করলেন।
{17:2} তিনি এহুদার সকল প্রাচীর-বেষ্টিত নগরে সৈন্য রাখলেন এবং এহুদা দেশে ও তাঁর পিতা আসা আফরাহীমের যেসব নগর অধিকার করেছিলেন, সেসব নগরেও সৈন্যদল স্থাপন করলেন।
{17:3} আর মাবুদ যিহোশাফটের সহবর্তী ছিলেন, কারণ তিনি তাঁর পূর্বপুরুষ দাউদের প্রথম আচরণ-পথে চলতেন, বাল দেবতাদের খোঁজ করতেন না;
{17:4} কিন্তু তাঁর পৈতৃক আল্লাহ্‌র খোঁজ করতেন ও তাঁর সকল হুকুম অনুসারে চলতেন, ইসরাইলের কর্মানুযায়ী কাজ করতেন না।
{17:5} অতএব মাবুদ তাঁর হাতে রাজ্য দৃঢ় করলেন; আর সমস্ত এহুদা যিহোশাফটের কাছে উপঢৌকন আনলো এবং তাঁর ধন ও প্রতাপ অতিশয় বৃদ্ধি পেল।
{17:6} আর মাবুদের পথে তাঁর অন্তঃকরণ উন্নত হল; আবার তিনি এহুদার মধ্য থেকে উচ্চস্থলী ও সমস্ত আশেরা-মূর্তি দূর করলেন।
{17:7} পরে তিনি তাঁর রাজত্বের তৃতীয় বছরে এহুদার সকল নগরে উপদেশ দেবার জন্য তাঁর কয়েকজন কর্মকর্তা অর্থাৎ বিন্‌-হয়িল, ওবদিয়, জাকারিয়া, নথনেল ও মীখায়কে প্রেরণ করলেন।
{17:8} আর তাঁদের সঙ্গে কয়েকজন লেবীয়কে অর্থাৎ শময়িয়, নথনিয়, সবদিয়, অসাহেল, শমীরামোৎ, যিহোনাথন, অদোনিয়, টোবিয় ও টোব্‌অদোনীয়, এসব লেবীয়কে এবং তাঁদের সঙ্গে ইলীশামা ও যিহোরাম, এই দুই ইমামকেও পাঠালেন।
{17:9} তাঁরা মাবুদের শরীয়ত-কিতাব সঙ্গে নিয়ে এহুদা দেশে উপদেশ দিতে লাগলেন; তাঁরা এহুদার সমস্ত নগরে গিয়ে লোকদেরকে উপদেশ দিলেন।
{17:10} আর এহুদার চারদিকের সকল রাজ্যে মাবুদ থেকে এমন ভয় উপস্থিত হল, যে তারা যিহোশাফটের সঙ্গে যুদ্ধ করতে এলো না।
{17:11} আর ফিলিস্তিনীদেরও কেউ কেউ যিহোশাফটের কাছে করস্বরূপ উপঢৌকন ও রূপা আনলো এবং আরবীয়েরা তাঁর কাছে পশুপাল, সাত হাজার সাত শত ভেড়া ও সাত হাজার সাত শত ছাগল আনলো।
{17:12} এভাবে যিহোশাফট অতিশয় মহান হয়ে উঠলেন এবং এহুদা দেশে অনেক দুর্গ ও ভাণ্ডার-নগর নির্মাণ করলেন।
{17:13} আর এহুদার নগরগুলোর মধ্যে তাঁর অনেক কাজ ছিল এবং জেরুশালেমে তাঁর বলবান বীর যোদ্ধারা থাকতো।
{17:14} তাদের পিতৃকুল অনুসারে তাদের সংখ্যা এই; এহুদার সহস্রপতিদের মধ্যে অদ্‌ন সেনাপতি ছিলেন, তাঁর সঙ্গে তিন লক্ষ বলবান বীর ছিল।
{17:15} তাঁর পরে যিহোহানন সেনাপতি, তাঁর সঙ্গে দুই লক্ষ আশি হাজার লোক ছিল।
{17:16} তাঁর পরে সিখ্রির পুত্র অমসিয়; সেই ব্যক্তি নিজেকে মাবুদের উদ্দেশে স্বেচ্ছায় নিয়োজিত করেছিলেন; তাঁর সঙ্গে দুই লক্ষ বলবান বীর ছিল।
{17:17} আর বিন্‌ইয়ামীনের মধ্যে বলবান বীর ইলিয়াদা, তাঁর সঙ্গে দুই লক্ষ তীরন্দাজ ও ঢালী ছিল।
{17:18} তাঁর পরে ছিল যিহোষাবদ; তাঁর সঙ্গে যুদ্ধ করার জন্য সজ্জিত এক লক্ষ আশি হাজার লোক ছিল। এঁরা বাদশাহ্‌র পরিচর্যা করতেন।
{17:19} এঁদের ছাড়া বাদশাহ্‌ এহুদার সর্বত্র প্রাচীরবেষ্টিত নগরে কর্মচারী রাখতেন।
{i18:1} বাদশাহ্‌ আহাবের বিরুদ্ধে হযরত মিখায়ের ভবিষ্যদ্বাণী
{18:1} যিহোশাফট অতিশয় ঐশ্বর্যবান ও প্রতাপান্বিত হলেন, আর তিনি আহাবের সঙ্গে কুটুম্বিতা করলেন।
{18:2} কয়েক বছর পরে তিনি সামেরিয়াতে আহাবের কাছে গেলেন, আর আহাব তাঁর জন্য ও তাঁর সঙ্গী লোকদের জন্য ও অনেক ভেড়া ও বলদ জবেহ্‌ করলেন এবং রামোৎ-গিলিয়দ আক্রমণ করতে যাবার জন্য তাঁকে প্ররোচিত করলেন।
{18:3} আর ইসরাইলের বাদশাহ্‌ আহাব এহুদার বাদশাহ্‌ যিহোশাফটকে বললেন, আপনি কি রামোৎ-গিলিয়দে আমার সঙ্গে যাবেন? তিনি উত্তর করলেন, আমিও আপনি এবং আমার লোক ও আপনার লোক সকলেই এক, আমরা যুদ্ধে আপনার সঙ্গী হবো।
{18:4} পরে যিহোশাফট ইসরাইলের বাদশাহ্‌কে বললেন, আরজ করি, আজ মাবুদের কালামের খোঁজ করুন।
{18:5} তাতে ইসরাইলের বাদশাহ্‌ চারশোজন নবীকে একত্র করে জিজ্ঞাসা করলেন, আমরা রামোৎ-গিলিয়দে যুদ্ধযাত্রা করবো, না আমি ক্ষান্ত হব? তখন তারা বললো যাত্রা করুন, আল্লাহ্‌ তা বাদশাহ্‌র হাতে তুলে দেবেন।
{18:6} কিন্তু যিহোশাফট বললেন, এদের ছাড়া মাবুদের এমন কোন নবী কি এই স্থানে নেই যে, আমরা তাঁরই কাছে খোঁজ করতে পারি?
{18:7} ইসরাইলের বাদশাহ্‌ যিহোশাফটকে বললেন, আমরা যার দ্বারা মাবুদের কাছে খোঁজ করতে পারি, এমন আর এক জন আছে, কিন্তু আমি তাকে ঘৃণা করি, কেননা আমার উদ্দেশে সে কখনই মঙ্গলের নয়, সব সময়ই কেবল অমঙ্গলের উদ্দেশ্যে কথা বলে; সেই ব্যক্তি ইম্লের পুত্র মীখায়। যিহোশাফট বললেন, বাদশাহ্‌, এমন কথা বলবেন না।
{18:8} তখন ইসরাইলের বাদশাহ্‌ এক জন কর্মচারীকে ডেকে নির্দেশ দিলেন, ইম্লের পুত্র মীখায়কে শীঘ্র নিয়ে এসো।
{18:9} সেই সময়ে ইসরাইলের বাদশাহ্‌ ও এহুদার বাদশাহ্‌ যিহোশাফট যার যার রাজপোশাক পরে নিজ নিজ সিংহাসনে বসেছিলেন, তাঁরা সামেরিয়ার প্রবেশ-দ্বারের স্থানের খোলা জায়গায় বসেছিলেন এবং তাঁদের সম্মুখে নবীরা সকলে ভবিষ্যদ্বাণী প্রচার করছিল।
{18:10} আর কেনানার পুত্র সিদিকিয় লোহার দু’টি শিং তৈরি করে বললো, মাবুদ এই কথা বলেন, ‘এর দ্বারা আপনি অরামের বিনাশ সাধন পর্যন্ত গুঁতাবেন।’
{18:11} আর নবীরা সকলেই সেরকম ভবিষ্যদ্বাণী প্রচার করলো, বললো আপনি রামোৎ-গিলিয়দে যাত্রা করুন, কৃতকার্য হোন, কেননা মাবুদ তা বাদশাহ্‌র হাতে তুলে দেবেন।
{18:12} আর যে দূত মীখায়কে ডাকতে গিয়েছিল, সে তাঁকে বললো দেখুন, নবীদের সমস্ত কথা এক মুখে বাদশাহ্‌র পক্ষে মঙ্গল সূচনা করে; অতএব আরজ করি, আপনার কথা ওদের কোন একজনের কথার অনুরূপ হোক, আপনি মঙ্গলসূচক কথা বলুন।
{18:13} মীখায় বললেন, জীবন্ত মাবুদের কসম, আমার আল্লাহ্‌ যা বলেন, আমি মাত্র তা-ই বলবো।
{18:14} পরে তিনি বাদশাহ্‌র কাছে আসলে বাদশাহ্‌ তাঁকে জিজ্ঞাসা করলেন, মীখায়, আমরা রামোৎ-গিলিয়দে যুদ্ধ করতে যাব, না আমি ক্ষান্ত হব? জবাবে তিনি বললেন, হ্যাঁ, হ্যাঁ, আপনারা যাত্রা করুন, কৃতকার্য হোন; সেখানকার লোকেরা আপনাদের হাতে অর্পিত হবে।
{18:15} বাদশাহ্‌ তাঁকে বললেন, তুমি মাবুদের নামে আমাকে সত্যি ছাড়া আর কিছুই বলবে না, আমি কতবার তোমাকে এই শপথ করাব?
{18:16} তখন তিনি বললেন, আমি সমস্ত ইসরাইলকে অরক্ষক ভেড়ার পালের মত পর্বতগুলোর উপরে ছিন্নভিন্ন দেখলাম এবং মাবুদ বললেন, ওদের স্বামী নেই; ওরা প্রত্যেকে সহিসালামতে নিজ নিজ বাড়িতে ফিরে যাক।
{18:17} তখন ইসরাইলের বাদশাহ্‌ যিহোশাফটকে বললেন, আমি কি আগেই আপনাকে বলি নি যে, এই ব্যক্তি আমার উদ্দেশে মঙ্গলের নয়, কেবল অমঙ্গলের কথা বলে থাকে?
{18:18} আর মীখায় বললেন, এজন্য আপনারা মাবুদের কালাম শুনুন; আমি দেখলাম, মাবুদ তাঁর সিংহাসনে উপবিষ্ট, আর তাঁর ডানে ও বামে বেহেশতের সমস্ত বাহিনী দণ্ডায়মান।
{18:19} পরে মাবুদ বললেন, ইসরাইলের বাদশাহ্‌ আহাব যেন যাত্রা করে রামোৎ-গিলিয়দে মারা পড়ে, এজন্য কে তাকে প্ররোচিত করবে? তাতে কেউ এক কথা, কেউ বা অন্য কথা বললো।
{18:20} শেষে একটি রূহ্‌ গিয়ে মাবুদের সম্মুখে দাঁড়িয়ে বললো আমি তাকে প্ররোচিত করবো।
{18:21} মাবুদ বললেন, কিসে? সে বললো আমি গিয়ে তার সমস্ত নবীর মুখে মিথ্যাবাদী রূহ্‌ হবো। তখন তিনি বললেন, তুমি তাকে প্ররোচিত করবে, কৃতকার্যও হবে; যাও সেরকম কর।
{18:22} অতএব দেখুন, মাবুদ আপনার এ সব নবীর মুখে মিথ্যাবাদী রূহ্‌ দিয়েছেন; আর মাবুদ আপনার বিষয়ে অমঙ্গলের কথা বলেছেন।
{18:23} তখন কেনানার পুত্র সিদিকিয় কাছে এসে মীখায়ের গালে চপেটাঘাত করে বললো মাবুদের রূহ্‌ তোর সঙ্গে কথা বলবার জন্য আমার কাছ থেকে কোন্‌ পথে গিয়েছিলেন?
{18:24} আর মীখায় বললেন, দেখ যেদিন তুমি লুকাবার জন্য একটি ভিতরের কুঠরীতে যাবে, সেদিন তা জানবে।
{18:25} পরে ইসরাইলের বাদশাহ্‌ বললেন, মীখায়কে ধরে পুনরায় নগরাধ্যক্ষ আমোন ও রাজপুত্র যোয়াশের কাছে নিয়ে যাও।
{18:26} আর বল, বাদশাহ্‌ এই কথা বলেন, একে কারাগারে আটক করে রাখ এবং যে পর্যন্ত আমি সহিসালামতে ফিরে না আসি, সেই পর্যন্ত একে আহার করার জন্য অল্প খাদ্য ও অল্প পানি দাও।
{18:27} মীখায় বললেন, যদি আপনি কোনমতে সহিসালামতে ফিরে আসেন, তবে মাবুদ আমার দ্বারা কথা বলেন নি। আর তিনি বললেন, হে জাতিরা, তোমরা সকলে শোন।
{i18:28} রামোৎ-গিলিয়দে বাদশাহ্‌ আহাবের মৃত্যু
{18:28} পরে ইসরাইলের বাদশাহ্‌ ও এহুদার বাদশাহ্‌ যিহোশাফট রামোৎ-গিলিয়দে যাত্রা করলেন।
{18:29} আর ইসরাইলের বাদশাহ্‌ যিহোশাফটকে বললেন, আমি অন্য বেশ ধারণ করে যুদ্ধে প্রবেশ করবো, আপনি রাজপোশাকই পরে নিন। পরে ইসরাইলের বাদশাহ্‌ অন্য বেশ ধরলে তাঁরা যুদ্ধে প্রবেশ করলেন।
{18:30} অরামের বাদশাহ্‌ তাঁর রথাধ্যক্ষ সেনাপতিদেরকে এই হুকুম দিয়েছিলেন, তোমরা কেবল ইসরাইলের বাদশাহ্‌ ছাড়া ক্ষুদ্র বা মহান আর কারো সঙ্গে যুদ্ধ করো না।
{18:31} পরে রথের সেনাপতিরা যিহোশাফটকে দেখে উনিই অবশ্য ইসরাইলের বাদশাহ্‌, এই কথা বলে তাঁর সঙ্গে যুদ্ধ করার জন্য ঘুরে আসলেন; তখন যিহোশাফট চেঁচিয়ে উঠলেন, আর মাবুদ তাঁর সাহায্য করলেন এবং আল্লাহ্‌ তাঁর কাছ থেকে তাঁদেরকে যেতে প্রবৃত্তি দিলেন।
{18:32} বস্তুত রথের সেনাপতিরা যখন দেখলেন, ইনি ইসরাইলের বাদশাহ্‌ নন, তখন তাঁর পিছনে তাড়া করা বাদ দিয়ে ফিরে গেলেন।
{18:33} কিন্তু একটা লোক লক্ষ্য স্থির না করেই ধনুকে টান দিয়ে ইসরাইলের বাদশাহ্‌র উদর-ত্রাণের ও বুকপাটার সন্ধিস্থানে বাণাঘাত করলো; তাতে তিনি তাঁর সঙ্গীকে বললেন, হাত ফিরিয়ে সৈন্যদলের মধ্য থেকে আমাকে নিয়ে যাও, আমি দারুণ আঘাত পেয়েছি।
{18:34} সেদিন তুমুল যুদ্ধ হল; আর ইসরাইলের বাদশাহ্‌ অরামীয়দের সম্মুখে সন্ধ্যাকাল পর্যন্ত রথে নিজেকে দণ্ডায়মান রাখলেন, কিন্তু সূর্যাস্তকালে ইন্তেকাল করলেন।
{19:1} পরে এহুদার বাদশাহ্‌ যিহোশাফট সহিসালামতে জেরুশালেমে নিজের বাড়িতে ফিরে আসলেন।
{19:2} আর হনানির পুত্র যেহূ দর্শক তাঁর সঙ্গে সাক্ষাৎ করতে গিয়ে বাদশাহ্‌ যিহোশাফটকে বললেন, দুর্জনের সাহায্য করা এবং মাবুদের বিদ্বেষীদেরকে মহব্বত করা কি আপনার উপযুক্ত? এজন্য মাবুদের গজব আপনার উপরে নেমে আসল।
{19:3} যা হোক, আপনার মধ্যে কিছু কিছু সাধু ভাব পাওয়া গেছে; কেননা আপনি দেশ থেকে সমস্ত আশেরা-মূর্তি উচ্ছিন্ন করেছেন এবং আল্লাহ্‌র খোঁজ করার জন্য আপনার অন্তঃকরণ সুস্থির করেছেন।
{i19:4} বাদশাহ্‌ যিহোশাফটের সংস্কার-কাজ
{19:4} আর যিহোশাফট জেরুশালেমে বাস করলেন; পরে আবার বের্‌-শেবা থেকে পর্বতময় আফরাহীম প্রদেশ পর্যন্ত লোকদের মধ্যে যাতায়াত করে তাদের পূর্বপুরুষদের আল্লাহ্‌ মাবুদের পক্ষে তাদেরকে ফিরিয়ে আনলেন।
{19:5} আর দেশের মধ্যে অর্থাৎ এহুদার প্রাচীর-বেষ্টিত বিভিন্ন নগরে বিচারকর্তা নিযুক্ত করলেন।
{19:6} তিনি বিচারকর্তাদেরকে বললেন, তোমরা যা করবে, সাবধান হয়ে করো; কেননা তোমরা মানুষের জন্য নয়, কিন্তু মাবুদের জন্য বিচার করবে এবং বিচারের ব্যাপারে তিনি তোমাদের সহবর্তী।
{19:7} অতএব মাবুদের ভয় তোমাদের মধ্যে অধিষ্ঠিত হোক, তোমরা সাবধান হয়ে কাজ কর, কেননা অন্যায়, বা মুখাপেক্ষা, বা ঘুষ গ্রহণে আমাদের আল্লাহ্‌ মাবুদের সম্মতি নেই।
{19:8} আর যিহোশাফট জেরুশালেমেও মাবুদের পক্ষে বিচার এবং ঝগড়া নিষ্পত্তি করার জন্য লেবীয়, ইমাম ও ইসরাইলের পিতৃকুলপতিদের কয়েকজনকে নিযুক্ত করলেন; আর তাঁরা জেরুশালেমে ফিরে আসলেন।
{19:9} তিনি তাঁদেরকে এই হুকুম দিলেন, তোমরা মাবুদের ভয়ে বিশ্বস্তভাবে একাগ্রচিত্তে এরকম কাজ কর।
{19:10} রক্তপাতের বিষয়ে, শরীয়ত ও হুকুম এবং বিধি ও অনুশাসনের বিষয়ে যে কোন বিচার যার যার নগরে বাসকারী তোমাদের ভাইদের দ্বারা তোমাদের কাছে উপস্থিত হয়, সেই বিষয়ে তাদেরকে উপদেশ দেবে, পাছে তারা মাবুদের বিরুদ্ধে দোষী হয়, আর তোমাদের ও তোমাদের ভাইদের উপরে গজব নেমে আসে; এভাবে কাজ করো, তা হলে তোমরা দোষী হবে না।
{19:11} আর দেখ, মাবুদের সমস্ত বিচারের ব্যাপারে প্রধান ইমাম অমরিয় এবং বাদশাহ্‌র সমস্ত বিচারে এহুদা-কুলের নেতা ইসমাইলের পুত্র সবদিয় তোমাদের উপরে নিযুক্ত আছেন; কর্মচারী লেবীয়েরাও তোমাদের সম্মুখে আছে। তোমরা সাহস-পূর্বক কাজ কর, আর মাবুদ সুজনের সহবর্তী হোন।
{i20:1} মোয়াব ও অম্মোনের আক্রমণ
{20:1} পরে মোয়াবীয়রা ও অম্মোনীয়রা এবং তাদের সঙ্গে কয়েকজন মায়োনীয় লোক যিহোশাফটের বিরুদ্ধে যুদ্ধ করতে এল।
{20:2} তখন কিছু সংখ্যক লোক এসে যিহোশাফটকে এই সংবাদ দিল, সাগরের ওপারস্থ অরাম থেকে বিপুল সংখ্যক লোক আপনার বিরুদ্ধে আসছে; দেখুন, তারা হৎসসোন-তামরে, অর্থাৎ ঐন্‌-গদীতে আছে।
{20:3} তাতে যিহোশাফট ভয় পেয়ে মাবুদের অন্বেষণ করতে মনস্থ করলেন এবং এহুদার সর্বত্র রোজা ঘোষণা করিয়ে দিলেন।
{20:4} আর এহুদার লোকেরা মাবুদের কাছে সাহায্য যাচ্ঞা করার জন্য একত্র হল; এহুদার সমস্ত নগর থেকে লোকেরা মাবুদের খোঁজ করতে এল।
{i20:5} বাদশাহ্‌ যিহোশাফটের মুনাজাত ও বিজয়
{20:5} পরে যিহোশাফট মাবুদের গৃহে নতুন প্রাঙ্গণের সম্মুখে এহুদা ও জেরুশালেমের সমাজের মাঝখানে দাঁড়ালেন,
{20:6} আর বললেন, হে আমাদের পূর্বপুরুষদের আল্লাহ্‌ মাবুদ, তুমি কি বেহেশতের আল্লাহ্‌ নও? তুমি কি জাতিদের সমস্ত রাজ্যের মালিক নও? আর শক্তি ও পরাক্রম তোমারই হাতে, তোমার বিপক্ষে দাঁড়াতে কারো সাধ্য নেই।
{20:7} হে আমাদের আল্লাহ্‌, তুমিই কি তোমার লোক ইসরাইলের সম্মুখ থেকে দেশবাসীদের অধিকারচ্যুত কর নি? এবং তোমার বন্ধু ইব্রাহিমের বংশকে চিরকালের জন্য কি এই দেশ দাও নি?
{20:8} আর তারা এই দেশে বাস করেছে এবং এই দেশে তোমার নামের জন্য একটি পবিত্র স্থান নির্মাণ করে বলেছে,
{20:9} তলোয়ার বা বিচারসিদ্ধ দণ্ড, বা মহামারী, বা দুর্ভিক্ষস্বরূপ অমঙ্গল যখন আমাদের প্রতি ঘটবে, তখন আমরা এই গৃহের সম্মুখে, তোমারই সম্মুখে দণ্ডায়মান হব কেননা এই গৃহে তোমার নাম আছে এবং আমাদের সঙ্কটে আমরা তোমার কাছে কান্নাকাটি করবো, তাতে তুমি তা শুনে আমাদের নিস্তার করবে।
{20:10} আর এখন দেখ, অম্মোনীয় ও মোয়াবীয়রা এবং সেয়ীর পর্বত-নিবাসীরা — যাদের দেশে তুমি ইসরাইলকে মিসর দেশ থেকে আসার সময়ে প্রবেশ করতে দাও নি; কিন্তু ইসরাইল ওদের কাছ থেকে অন্য পথে গিয়েছিল, ওদেরকে বিনষ্ট করে নি;
{20:11} দেখ ওরা আমাদের কিরূপ অপকার করছে; তুমি যা আমাদেরকে ভোগ করতে দিয়েছ, তোমার সেই অধিকার থেকে আমাদেরকে তাড়িয়ে দিতে আসছে।
{20:12} হে আমাদের আল্লাহ্‌ তুমি কি ওদের বিচার করবে না? আমাদের বিরুদ্ধে ঐ যে বড় দল আসছে, ওদের বিরুদ্ধে আমাদের তো নিজের কোন সামর্থ নেই; কি করতে হবে, তাও আমরা জানি না; আমরা কেবল তোমার দিকে চেয়ে আছি।
{20:13} এভাবে শিশু, স্ত্রীলোক ও সন্তানদের সঙ্গে সমস্ত এহুদা মাবুদের সাক্ষাতে দণ্ডায়মান হল।
{20:14} আর সমাজের মধ্যে যহসীয়েল নামে এক জন লেবীয়ের উপরে মাবুদের রূহ্‌ আসলেন। তিনি আসফ-বংশজাত মত্তনিয়ের সন্তান যিয়েলের সন্তান বনায়ের সন্তান জাকারিয়ার পুত্র।
{20:15} তখন তিনি বললেন, হে সমগ্র এহুদা, হে জেরুশালেম-নিবাসী সমস্ত লোক, আর হে বাদশাহ্‌ যিহোশাফট, শোন, মাবুদ তোমাদেরকে এই কথা বলেন, তোমরা ঐ বিশাল লোক জমায়েত দেখে ভয় কোরো না কিংবা নিরাশ হোয়ো না, কেননা এই যুদ্ধ তোমাদের নয় কিন্তু আল্লাহ্‌র।
{20:16} তোমরা আগামীকাল ওদের বিরুদ্ধে নেমে যাও; দেখ, তারা সীস নামক আরোহণ-স্থান দিয়ে আসছে; তোমরা যিরূয়েল মরুভূমির সম্মুখে উপত্যকার অন্তভাগে তাদের পাবে।
{20:17} এবার তোমাদের যুদ্ধ করতে হবে না; হে এহুদা ও জেরুশালেম, তোমরা শ্রেণীবদ্ধ হও, দাঁড়িয়ে থাক, আর তোমাদের সহবর্তী মাবুদ যে নিস্তার করবেন, তা দেখ। তোমরা ভয় কোরো না কিংবা নিরাশ হোয়ো না; আগামীকাল তাদের বিরুদ্ধে যাত্রা কর; কেননা মাবুদ তোমাদের সহবর্তী।
{20:18} তখন যিহোশাফট ভূমিতে অধোমুখ হয়ে সেজ্‌দা করলেন এবং সমস্ত এহুদা ও জেরুশালেম-নিবাসীরা মাবুদের সম্মুখে সেজ্‌দা পড়ে মাবুদের মাবুদের এবাদত করলো।
{20:19} পরে কহাৎ-বংশজাত ও কারুন-বংশজাত লেবীয়েরা অতি উচ্চৈঃস্বরে ইসরাইলের আল্লাহ্‌ মাবুদের প্রশংসা করতে উঠে দাঁড়ালো।
{20:20} পরে তারা প্রত্যুষে উঠে তকোয় মরুভূমিতে যাত্রা করলো; তাদের যাত্রাকালে যিহোশাফট দাঁড়িয়ে বললেন, হে এহুদা, হে জেরুশালেম-নিবাসীরা, আমার কথা শোন; তোমরা তোমাদের আল্লাহ্‌ মাবুদের উপর বিশ্বাস কর, তাতে সুস্থির হবে; তাঁর নবীদের উপর বিশ্বাস কর, তাতে কৃতকার্য হবে।
{20:21} আর তিনি লোকদের সঙ্গে পরামর্শ করে লোক নিযুক্ত করলেন, যেন তারা সৈন্যশ্রেণীর অগ্রভাগে গিয়ে মাবুদের উদ্দেশে কাওয়ালী ও পবিত্র শোভায় প্রশংসা করে এবং এই কথা বলে, “মাবুদের প্রশংসা-গজল কর, কেননা তাঁর অটল মহব্বত অনন্তকাল স্থায়ী”।
{20:22} যখন তারা আনন্দ গান ও প্রশংসা করতে আরম্ভ করলো, তখন মাবুদ এহুদার বিরুদ্ধে আগত অম্মোনীয় ও মোয়াবীয়দের ও সেয়ীর পর্বতীয় লোকদের বিরুদ্ধে লুকিয়ে থাকা সৈন্যদের নিযুক্ত করলেন; তাতে তারা পরাজিত হল।
{20:23} আর অম্মোনীয়রা ও মোয়াবীয়রা নিঃশেষে হত্যা ও বিনাশ করার জন্য সেয়ীর পর্বত-নিবাসীদের বিরুদ্ধে উঠলো, আর সেয়ীর-নিবাসীদেরকে সংহার করার পর পরস্পর এক জন অন্যের বিনাশ সাধনে সাহায্য করলো।
{20:24} তখন এহুদার লোকেরা মরুভূমিতে উঁচু পাহারা-ঘরে উপস্থিত হয়ে লোক সমারোহের প্রতি দৃষ্টিপাত করলো, আর দেখ, ভূমিতে কেবলমাত্র লাশ পড়ে আছে, কেউই পালিয়ে বাঁচতে পারে নি।
{20:25} তখন যিহোশাফট ও তাঁর লোকেরা তাদের লুট করতে গিয়ে তাদের মধ্যে শবের সঙ্গে প্রচুর ধন-সম্পদ ও বহুমূল্য রত্ন দেখতে পেলেন; তাঁরা নিজেদের জন্য এত ধন সংগ্রহ করলেন যে, সমস্ত নিয়ে যেতে পারলেন না; সেই লুণ্ঠিত বস্তু এত বেশি ছিল যে, তা নিয়ে যেতে তাঁদের তিন দিন লাগল।
{20:26} আর চতুর্থ দিনে তাঁরা বরাখা-উপত্যকায় সমাগত হলেন; কেননা সেই স্থানে তারা মাবুদের প্রশংসা করলো, এই কারণ আজ পর্যন্ত সেই স্থান বরাখা [শুকরিয়া] উপত্যকা নামে খ্যাত।
{20:27} পরে এহুদা ও জেরুশালেমের সমস্ত লোক এবং তাদের অগ্রভাগে গমনকারী যিহোশাফট আনন্দপূর্বক জেরুশালেমে যাবার জন্য ফিরে গেলেন, কেননা মাবুদ তাঁদের দুশমনদের বিরুদ্ধে তাঁদেরকে বিজয়ী করেছিলেন।
{20:28} আর তাঁরা নেবল, বীণা ও তূরী বাজাতে বাজাতে জেরুশালেমে এসে মাবুদের গৃহে গেলেন।
{20:29} আর মাবুদ ইসরাইলের দুশমনদের বিরুদ্ধে যুদ্ধ করেছেন, এই জনরব অন্য দেশীয় সকল রাজ্যের লোকে শুনলে আল্লাহ্‌ থেকে ভয় তাদের উপরে নেমে এলো।
{20:30} এভাবে যিহোশাফটের রাজ্য সুস্থির হল, তাঁর আল্লাহ্‌ সমস্ত দিক থেকেই তাঁকে বিশ্রাম দিলেন।
{i20:31} বাদশাহ্‌ যিহোশাফটের রাজত্বের শেষ
{20:31} যিহোশাফট এহুদার উপরে রাজত্ব করলেন; তিনি পঁয়ত্রিশ বছর বয়সে রাজত্ব করতে আরম্ভ করেন; এবং পঁচিশ বছর জেরুশালেমে রাজত্ব করেন। তাঁর মায়ের নাম অসূবা, তিনি শিল্‌হির কন্যা।
{20:32} যিহোশাফট তাঁর পিতা আসার পথে চলতেন, সেই পথ থেকে ফিরতেন না, মাবুদের দৃষ্টিতে যা নায্য তা-ই করতেন।
{20:33} তবুও সমস্ত উচ্চস্থলী দূরীকৃত হল না এবং লোকেরা তখনও তাঁদের পূর্বপুরুষদের আল্লাহ্‌র প্রতি নিজ নিজ অন্তঃকরণ সুস্থির করলো না।
{20:34} যিহোশাফটের অবশিষ্ট কাজের বৃত্তান্ত প্রথম থেকে শেষ পর্যন্ত, ইসরাইলের বাদশাহ্‌দের ইতিহাস-পুস্তকের অন্তর্গত হনানির পুত্র যেহূর কিতাবে লেখা আছে।
{20:35} পরে এহুদার বাদশাহ্‌ যিহোশাফট ইসরাইলের বাদশাহ্‌ অহসিয়ের সঙ্গে যোগ দিলেন, সেই ব্যক্তি দুরাচারী ছিলেন;
{20:36} তিনি তর্শীশে যাবার জাহাজ নির্মাণার্থে তাঁর সঙ্গে যোগ দিলেন, আর তাঁরা ইৎসিয়োন-গেবরে সেই জাহাজগুলো নির্মাণ করলেন।
{20:37} তখন মারেশা-নিবাসী দোদাবাহূর পুত্র ইলীয়েষর যিহোশাফটের বিরুদ্ধে এই ভবিষ্যদ্বাণী প্রচার করলেন, আপনি অহসিয়ের সঙ্গে যোগ দিয়েছেন, এজন্য মাবুদ আপনার সমস্ত কাজ ভেঙে ফেললেন। আর ঐ সমস্ত জাহাজ ভেঙ্গে গেল, তর্শীশে যেতে পারল না।
{i21:1} বাদশাহ্‌ যিহোরামের রাজত্ব
{21:1} পরে যিহোশাফট তাঁর পূর্ব-পুরুষদের সঙ্গে নিদ্রাগত হলেন এবং দাউদ নগরে তাঁর পূর্বপুরুষদের সঙ্গে সমাধিস্থ হলেন। আর তাঁর পুত্র যিহোরাম তাঁর পদে বাদশাহ্‌ হলেন।
{21:2} যিহোশাফটের ঔরশজাত যিহোরামের কয়েক জন ভাই ছিল, অসরিয়, যিহীয়েল, জাকারিয়া, অসরিয়, মিকাইল ও শফটিয়, এরা সকলে ইসরাইলের বাদশাহ্‌ যিহোশাফটের পুত্র।
{21:3} আর তাদের পিতা তাদেরকে প্রচুর সম্পত্তি অর্থাৎ রূপা, সোনা ও বহুমূল্য দ্রব্য এবং এহুদা দেশস্থ প্রাচীরবেষ্টিত নগরগুলো দান করেছিলেন, কিন্তু যিহোরাম জ্যেষ্ঠ বলে তাঁকে রাজ্য দিয়েছিলেন।
{21:4} যিহোরাম তাঁর পিতার রাজ্যে অধিষ্ঠিত হয়ে নিজেকে বলবান করলেন; আর তাঁর সমস্ত ভাই এবং ইসরাইলের কয়েক জন কর্মকর্তাদেরও তলোয়ারের আঘাতে হত্যা করলেন।
{21:5} যিহোরাম বত্রিশ বছর বয়সে রাজত্ব করতে আরম্ভ করে জেরুশালেমে আট বছর কাল রাজত্ব করেন।
{21:6} আহাবের কুল যেমন করতো, তিনিও তেমনি ইসরাইলের বাদশাহ্‌দের পথে চলতেন; কারণ তিনি আহাবের কন্যাকে বিয়ে করেছিলেন, ফলে মাবুদের দৃষ্টিতে যা মন্দ, তা-ই তিনি করতেন।
{21:7} তবুও মাবুদ দাউদের সঙ্গে তাঁর কৃত নিয়মের দরুন এবং তাঁকে ও তাঁর সন্তানদেরকে নিয়ত একটি প্রদীপ দেবার যে ওয়াদা করেছিলেন, সেই অনুসারে তিনি দাউদের কুল বিনষ্ট করতে চাইলেন না।
{i21:8} ইদোমের বিদ্রোহ
{21:8} তাঁর সময়ে ইদোম এহুদার অধীনতা অস্বীকার করে নিজেদের জন্য এক জনকে বাদশাহ্‌ করলো।
{21:9} অতএব যিহোরাম তাঁর সেনাপতিদের ও সমস্ত রথ সঙ্গে নিয়ে যাত্রা করলেন; আর রাতের বেলায় তিনি উঠে যাঁরা তাঁকে বেষ্টন করেছিল সেই ইদোমীয়দের ও তাদের রথের সেনাপতিদেরকে আক্রমণ করলেন।
{21:10} এভাবে ইদোম আজ পর্যন্ত এহুদার অধীনতা অস্বীকার করে চলছে; আর ঐ সময়ে লিব্‌নাও তাঁর অধীনতা অস্বীকার করলো, কেননা যিহোরাম তাঁর পূর্বপুরুষদের আল্লাহ্‌ মাবুদকে ত্যাগ করেছিলেন।
{i21:11} ইলিয়াস নবীর পত্র
{21:11} এছাড়া তিনি এহুদার অনেক পর্বতে উচ্চস্থলী প্রস্তুত করলেন এবং জেরুশালেম-নিবাসীদেরকে দিয়ে মূর্তিপূজা করালেন ও এহুদাকে বিপথগামী করলেন।
{21:12} পরে তাঁর কাছে ইলিয়াস নবীর কাছ থেকে এই কথা সম্বলিত একখানি পত্র এল; তোমরা পিতা দাউদের আল্লাহ্‌ মাবুদ এই কথা বলেন, তুমি তোমার পিতা যিহোশাফটের পথে ও এহুদার বাদশাহ্‌ আসার পথে গমন কর নি;
{21:13} কিন্তু ইসরাইলের বাদশাহ্‌দের পথে গমন করেছ এবং আহাব কুলের কাজ অনুসারে এহুদা ও জেরুশালেম-নিবাসীদেরকে মূর্তিপূজা করিয়েছ; আরও তোমা থেকে উত্তম যে তোমার পিতৃকুলজাত ভাইয়েরা, তাদেরকে হত্যা করেছ;
{21:14} এই কারণ দেখ, মাবুদ তোমার লোকদের, তোমার সন্তানদের, তোমার স্ত্রীদের উপর ভয়ংকর আঘাত করবেন ও তোমার সমস্ত সম্পত্তি ধ্বংস করবেন।
{21:15} আর তুমি অন্ত্রগুলোর অসুস্থতায় ভীষণ অসুস্থ হবে, শেষে এই অসুস্থতায় তোমার অন্ত্র দিন দিন বের হয়ে পড়বে।
{21:16} পরে মাবুদ যিহোরামের বিরুদ্ধে ফিলিস্তিনীদের মন ও ইথিওপীয়দের নিকটস্থ আরবীয়দের মন উত্তেজিত করলেন;
{21:17} এবং তারা এহুদার বিরুদ্ধে এসে প্রাচীর ভেঙে বাদশাহ্‌র বাড়িতে পাওয়া সকল সম্পত্তি এবং তাঁর পুত্রদের ও তাঁর স্ত্রীদেরকে নিয়ে গেল; কনিষ্ঠ পুত্র যিহোয়াহস ছাড়া তার একটি পুত্রও অবশিষ্ট থাকলো না।
{i21:18} বাদশাহ্‌ যিহোরামের অসুস্থতা ও মৃত্যু
{21:18} এসব ঘটনার পরে মাবুদ তাঁকে অন্ত্রগুলোর দুরারোগ্য ব্যাধি দ্বারা আক্রমণ করলেন।
{21:19} তাতে কালক্রমে, দুই বছরের শেষে, তাঁর অন্ত্র সেই ব্যাধির কারণে বের হয়ে পড়লো, পরে তিনি সাংঘাতিক যন্ত্রণায় ইন্তেকাল করলেন। আর তাঁর লোকেরা তাঁর সম্মানে তাঁর পূর্বপুরুষদের রীতি অনুযায়ী আগুন জ্বালালো না।
{21:20} তিনি বত্রিশ বছর বয়সে রাজত্ব করতে আরম্ভ করেন এবং জেরুশালেমে আট বছর রাজত্ব করেন; তিনি ইন্তেকাল করলেন, কিন্তু কেউ শোক করলো না। আর লোকেরা দাউদ-নগরে তাঁকে দাফন করলো, কিন্তু বাদশাহ্‌দের কবরস্থানে দাফন করলো না।
{i22:1} এহুদার বাদশাহ্‌ অহসিয়
{22:1} পরে জেরুশালেম-নিবাসীরা তাঁর কনিষ্ঠ পুত্র অহসিয়কে তাঁর পদে বাদশাহ্‌ করলো, কারণ আরবীয়দের সঙ্গে শিবিরে যে সৈন্যদল এসেছিল, তারা তাঁর সকল জ্যেষ্ঠ পুত্রকে হত্যা করেছিল। অতএব এহুদার বাদশাহ্‌ যিহোরামের পুত্র অহসিয় রাজত্ব করতে লাগলেন।
{22:2} অহসিয় বেয়াল্লিশ বছর বয়সে রাজত্ব করতে আরম্ভ করেন; এবং জেরুশালেমে এক বছর কাল রাজত্ব করেন; তার মায়ের নাম অথলিয়া, ইনি অম্রির পৌত্রী।
{22:3} অহসিয়ের মা তাকে অসদাচরণ করতে মন্ত্রণা দিতেন, তাই তিনিও আহাব-কূলের পথে চলতেন।
{22:4} আহাব-কুল যেমন করতো, তেমনি মাবুদের সাক্ষাতে যা মন্দ, তিনি তা-ই করতেন; কেননা পিতার মৃত্যুর পরে তারাই তাঁর ক্ষতিকর মন্ত্রী হল।
{22:5} আর তাদেরই মন্ত্রণানুসারে তিনি চলতেন; আর তিনি ইসরাইলের বাদশাহ্‌ আহাবের-পুত্র যিহোরামের সহায় হয়ে রামোৎ-গিলিয়দে অরামের বাদশাহ্‌ হসায়েলের সঙ্গে যুদ্ধ করতে গেলেন; তাতে অরামীয়েরা যোরামকে ক্ষতবিক্ষত করলো।
{22:6} অতএব অরামের বাদশাহ্‌ হসায়েলের বিরুদ্ধে যুদ্ধ করার সময়ে যিহোরাম রামাতে যেসব আঘাত পান, তা থেকে সুস্থ হবার জন্য যিষ্রিয়েলে ফিরে গেলেন; এবং আহাবের পুত্র যিহোরামের অসুস্থতার দরুন এহুদার বাদশাহ্‌ যিহোরামের পুত্র অহসিয় তাঁকে দেখতে যিষ্রিয়েলে নেমে গেলেন।
{22:7} কিন্তু যিহোরামের কাছে আসাতে আল্লাহ্‌ থেকে অহসিয়ের নিপাত ঘটলো; কেননা তিনি যখন আসলেন, তখন যিহোরামের সঙ্গে তিনি নিম্‌শির পুত্র যেহূর বিরুদ্ধে বের হলেন, যাঁকে আল্লাহ্‌ আহাব-কুলের উচ্ছেদ করার জন্য অভিষেক করেছিলেন।
{22:8} পরে যেহূ যে সময়ে আহাব কুলকে দণ্ড দিচ্ছিলেন, সেই সময়ে তিনি এহুদার কর্মকর্তা ও অহসিয়ের পরিচর্যাকারী তাঁর ভাইয়ের পুত্রদেরকে পেয়ে হত্যা করলেন।
{22:9} আর তিনি অহসিয়ের খোঁজ করলেন; সেই সময় অহসিয় সামেরিয়ায় লুকিয়ে ছিলেন; লোকেরা তাঁকে ধরে যেহূর কাছে এনে হত্যা করলো, তবুও তাঁকে দাফন করলো, কেননা তারা বললো যে যিহোশাফট সমস্ত অন্তঃকরণের সঙ্গে মাবুদের খোঁজ করতেন, এ তাঁরই সন্তান। আর অহসিয়ের কুলের মধ্যে রাজত্ব গ্রহণ করার ক্ষমতা কারো ছিল না।
{i22:10} অথলিয়ার সিংহাসন দখল
{22:10} ইতোমধ্যে অহসিয়ের মা অথলিয়া যখন দেখলো যে, তার পুত্র নিহত হয়েছে, তখন সে এহুদা কুলের সমস্ত রাজবংশ বিনষ্ট করলো।
{22:11} কিন্তু রাজকন্যা যিহোশাবৎ অহসিয়ের পুত্র যোয়াশকে নিয়ে নিহত রাজপুত্রদের মধ্য থেকে চুরি করে তাঁর ধাত্রীর সঙ্গে একটা শোবার ঘরে রাখলেন; এভাবে যিহোয়াদা ইমামের স্ত্রী, যিহোরাম বাদশাহ্‌র কন্যা এবং অহসিয়ের বোন ঐ যিহোশাবৎ অথলিয়ার কাছ থেকে তাঁকে লুকিয়ে রাখলেন, এজন্য তিনি তাঁকে হত্যা করতে পারলেন না।
{22:12} আর যোয়াশ তাঁদের সঙ্গে আল্লাহ্‌র গৃহে ছয় বছর যাবৎ লুকিয়ে রইলেন; তখন অথলিয়া দেশে রাজত্ব করছিল।
{i23:1} এহুদার বাদশাহ্‌ যোয়াশ
{23:1} পরে সপ্তম বছরে যিহোয়াদা নিজেকে শক্তিমান করে শতপতিদেরকে যিহোরামের পুত্র অসরিয়কে, যিহোহাননের পুত্র ইসমাইলকে, ওবেদের পুত্র অসরিয়কে, আদায়ার পুত্র মাসেয়কে ও সিখ্রির পুত্র ইলীশাফটকে নিয়ে নিজের সঙ্গে নিয়মে আবদ্ধ করলেন।
{23:2} পরে তারা এহুদা দেশে ভ্রমণ করে এহুদার সমস্ত নগর থেকে লেবীয়দেরকে ও ইসরাইলের পিতৃকুলপতিদেরকে একত্র করলে তারাও জেরুশালেমে এল।
{23:3} পরে সমস্ত সমাজ আল্লাহ্‌র গৃহে বাদশাহ্‌র সঙ্গে নিয়ম করলো। আর যিহোয়াদা তাদেরকে বললেন, দেখ, দাউদের সন্তানদের বিষয়ে মাবুদ যে কথা বলেছেন, সেই অনুসারে রাজপুত্রই রাজত্ব করবেন।
{23:4} তোমরা এই কাজ করবে, তোমাদের অর্থাৎ ইমাম ও লেবীয়দের যে এক তৃতীয়াংশ বিশ্রামবারে প্রবেশ করবে, তারা দ্বারপাল হবে।
{23:5} অন্য তৃতীয়াংশ রাজপ্রাসাদে থাকবে; অন্য তৃতীয়াংশ ভিত্তিমূলের দ্বারে থাকবে এবং সমস্ত লোক মাবুদের গৃহের প্রাঙ্গণে থাকবে।
{23:6} কিন্তু ইমামেরা ও পরিচর্যাকারী লেবীয়রা ছাড়া আর কাউকেও মাবুদের গৃহে প্রবেশ করতে দিও না, ওরা পবিত্র, এজন্য প্রবেশ করবে; কিন্তু অন্য সমস্ত লোক মাবুদের রক্ষণীয় দ্রব্য রক্ষা করবে।
{23:7} আর লেবীয়েরা প্রত্যেক নিজ নিজ হাতে অস্ত্র নিয়ে বাদশাহ্‌কে বেষ্টন করবে, আর যে কেউ বাড়িতে প্রবেশ করবে, তাকে মেরে ফেলা হবে; এবং বাদশাহ্‌ যখন ভিতরে আসেন, কিংবা বাইরে যান, তখন তোমরা তাঁর সঙ্গে থাকবে।
{i23:8} যোয়াশের মাথায় রাজমুকুট
{23:8} পরে ইমাম যিহোয়াদা যা যা হুকুম করলেন, লেবীয়েরা ও সমস্ত এহুদা সেই অনুসারে সবই করলো; ফলত তারা প্রত্যেকে যার যার লোকদের, যারা বিশ্রামবারে ভিতরে যায় বা বিশ্রামবারে বাইরে আসে, তাদেরকে নিল, কেননা ইমাম যিহোয়াদা পালাগুলো বিদায় করেন নি।
{23:9} আর বাদশাহ্‌ দাউদের যে বর্শা, ঢাল ও বর্ম আল্লাহ্‌র গৃহে ছিল, ইমাম যিহোয়াদা তা শতপতিদের দিলেন।
{23:10} আর তিনি সমস্ত লোককে স্থাপন করলেন, প্রত্যেক জন নিজ নিজ হাতে অস্ত্র নিয়ে গৃহের ডান পাশ থেকে গৃহের বাম পাশ পর্যন্ত কোরবানগাহ্‌ ও গৃহের কাছে বাদশাহ্‌র চারদিকে দাঁড়ালো।
{23:11} পরে তাঁরা রাজপুত্রকে বাইরে এনে তাঁর মাথায় মুকুট দিলেন, তাঁকে সাক্ষ্য-কিতাব দিলেন এবং তাঁকে বাদশাহ্‌ করলেন, আর যিহোয়াদা ও তাঁর পুত্ররা তাঁকে অভিষেক করলেন; পরে তাঁরা বললেন, বাদশাহ্‌ চিরজীবী হোন।
{i23:12} অথলিয়াকে হত্যা করা হল
{23:12} আর লোকেরা দৌড়াদৌড়ি করে বাদশাহ্‌র প্রশংসা করলে অথলিয়া সেই কোলাহল শুনে মাবুদের গৃহে লোকদের কাছে এল;
{23:13} আর দৃষ্টিপাত করলো, আর দেখ, প্রবেশস্থানে বাদশাহ্‌ তাঁর মঞ্চের উপরে দাঁড়িয়ে আছেন এবং সেনাপতিরা ও তূরীবাদকেরা বাদশাহ্‌র কাছে আছে এবং দেশের সমস্ত লোক আনন্দ করছে ও তূরী বাজাচ্ছ এবং গায়কেরা বাদ্য-যন্ত্র নিয়ে প্রশংসার গান করছে; তখন অথলিয়া তার কাপড় ছিঁড়ে বললো রাজদ্রোহ! রাজদ্রোহ!
{23:14} কিন্তু ইমাম যিহোয়াদা সৈন্যদলের উপরে নিযুক্ত শতপতিদেরকে বাইরে এনে বললেন, ওকে বের করে দুই শ্রেণীর মধ্য দিয়ে নিয়ে যাও; আর যে ওর পিছনে যাবে, তাকে তলোয়ার দ্বারা হত্যা কর; কারণ ইমাম বলেছিলেন, মাবুদের গৃহের মধ্যে ওকে হত্যা করো না।
{23:15} পরে লোকেরা তাঁর জন্য দুই শ্রেণী হয়ে পথ ছাড়লে সে রাজপ্রাসাদের অশ্ব-দ্বারের প্রবেশস্থানে গেল; সেই স্থানে তারা তাকে হত্যা করলো।
{23:16} আর যিহোয়াদা তাঁর এবং সমস্ত লোক ও বাদশাহ্‌র মধ্যে একটি চুক্তি করলেন, যেন তারা মাবুদের লোক হয়।
{23:17} পরে সমস্ত লোক বালের মন্দিরে গিয়ে তা ভেঙে ফেললো, তার কোরবানগাহ্‌ ও সমস্ত মূর্তি চূর্ণ করলো এবং কোরবানগাহ্‌গুলোর সম্মুখে বালের পুরোহিত মত্তনকে হত্যা করলো।
{23:18} আর দাউদের বিধান মতে আনন্দ ও গানের সঙ্গে মূসার শরীয়তের লিখনানুসারে মাবুদের উদ্দেশে পোড়ানো-কোরবানী করতে দাউদ যে লেবীয় ইমামদেরকে বিভিন্ন দায়িত্ব নির্ধারণ করেছিলেন, তাদের হাতে যিহোয়াদা মাবুদের গৃহের তত্ত্বাবধানের ভার দিলেন।
{23:19} আর কোন রকম নাপাক লোক যেন প্রবেশ না করে, এজন্য তিনি মাবুদের গৃহের সকল দ্বারে দ্বারপালদের নিযুক্ত করলেন।
{23:20} পরে তিনি শতপতিদের, কুলীনবর্গ, লোকদের শাসনকর্তাদের ও দেশের সমস্ত লোককে সঙ্গে নিলেন, তাঁরা মাবুদের গৃহ থেকে বাদশাহ্‌কে নামিয়ে আনলেন; পরে তাঁরা উচ্চতর দ্বার দিয়ে রাজপ্রাসাদে প্রবেশ করে রাজ-সিংহাসনে বাদশাহ্‌কে বসিয়ে দিলেন।
{23:21} তখন দেশের সমস্ত লোক আনন্দ করলো এবং নগর সুস্থির হল; কারণ অথলিয়াকে তাঁরা তলোয়ারের আঘাতে হত্যা করেছিল।
{i24:1} মাবুদের গৃহের সংস্কার
{24:1} যোয়াশ সাত বছর বয়সে রাজত্ব করতে আরম্ভ করেন এবং জেরুশালেমে চল্লিশ বছর রাজত্ব করেন; তাঁর মায়ের নাম সিবিয়া, তিনি বের্‌-শেবা-নিবাসিনী।
{24:2} যিহোয়াদা ইমামের সমস্ত জীবনকালে যোয়াশ মাবুদের দৃষ্টিতে যা ন্যায্য, তা-ই করতেন।
{24:3} যিহোয়াদা তাঁর দু’টি বিয়ে দিলেন; আর তিনি পুত্র কন্যার জন্ম দিলেন।
{24:4} এর পরে মাবুদের গৃহ সংস্কার করাতে যোয়াশের মনোরথ হল।
{24:5} তাতে তিনি ইমামদের ও লেবীয়দেরকে একত্র করে বললেন, তোমরা এহুদার বিভিন্ন নগরে গমন কর এবং প্রতি বছর তোমাদের আল্লাহ্‌র গৃহ মেরামত করার জন্য সমস্ত ইসরাইলের কাছ থেকে টাকা সংগ্রহ কর; এই কাজ শীঘ্রই কর। কিন্তু লেবীয়েরা তা শীঘ্র করলো না।
{24:6} পরে বাদশাহ্‌ প্রধান ইমাম যিহোয়াদাকে ডেকে বললেন, সাক্ষ্য-তাঁবুর জন্য আল্লাহ্‌র গোলাম মূসা ও ইসরাইল-সমাজ দ্বারা যে কর নির্ধারিত হয়েছে, তা এহুদা ও জেরুশালেম থেকে আনতে আপনি লেবীয়দেরকে কেন বলে দেন নি?
{24:7} কেননা সেই দুষ্টা স্ত্রী অথলিয়ার পুত্ররা আল্লাহ্‌র এবাদতখানা ভেঙ্গে সেখানে প্রবেশ করেছিল এবং মাবুদের গৃহস্থিত সমস্ত পবিত্র বস্তু নিয়ে বাল দেবতাদের জন্য ব্যবহার করেছিল।
{24:8} পরে বাদশাহ্‌ হুকুম করলে তারা একটি সিন্দুক তৈরি করে মাবুদের গৃহের দরজার কাছে বাইরে স্থাপন করলো।
{24:9} আর আল্লাহ্‌র গোলাম মূসা যে কর মরুভূমিতে ইসরাইলের দেয় বলে নির্ধারণ করেছিলেন, মাবুদের উদ্দেশে তা আনবার কথা তারা এহুদা ও জেরুশালেমে ঘোষণা করলো।
{24:10} তাতে সমস্ত নেতা ও সমস্ত লোক আনন্দপূর্বক তা আনতে লাগল এবং যে পর্যন্ত না কাজ সমাপ্ত হল, সে পর্যন্ত ঐ সিন্দুকে তা রাখত।
{24:11} আর যে সময়ে লেবীয়দের দ্বারা সেই সিন্দুক বাদশাহ্‌র নিযুক্ত লোকদের কাছে আনা হত, তখন তার মধ্যে অনেক টাকা দেখা গেলে রাজলেখক এবং প্রধান ইমামের নিযুক্ত এক জন লোক এসে সিন্দুকটি খালি করতো, পরে পুনর্বার তুলে স্বস্থানে রাখত; দিন দিন এরকম করাতে তারা অনেক টাকা সঞ্চয় করলো।
{24:12} পরে বাদশাহ্‌ ও যিহোয়াদা মাবুদের গৃহ সম্বন্ধীয় কার্য সম্পাদকদেরকে তা দিতেন; তারা মাবুদের গৃহ সংস্কার করার জন্য রাজমিস্ত্রি ও সুত্রধরদেরকে বেতন দিত; এবং মাবুদের গৃহ মেরামত করার জন্য লোহা ও ব্রোঞ্জের কর্মকারদেরকেও দিত।
{24:13} এভাবে কার্যসম্পাদকেরা কাজ করলে তাদের হাতে কাজ সুসিদ্ধ হল; আর তারা আল্লাহ্‌র গৃহ সংস্কার করে আগের মত দৃঢ় করলো।
{24:14} কাজ সমাপ্ত করে তারা অবশিষ্ট টাকা বাদশাহ্‌ ও যিহোয়াদার সম্মুখে আনত এবং তা দিয়ে মাবুদের গৃহের জন্য নানা পাত্র, অর্থাৎ পরিচর্যা করার ও পোড়ানো-কোরবানীর পাত্র এবং চামচ, আর সোনার ও রূপার পাত্র তৈরি হল। আর তারা যিহোয়াদার সমস্ত জীবনকালে মাবুদের গৃহে নিয়মিতভাবে পোড়ানো-কোরবানী দিত।
{i24:15} বাদশাহ্‌ যোয়াশের গুনাহ্‌
{24:15} পরে যিহোয়াদা বৃদ্ধ ও পূর্ণায়ূ হয়ে ইন্তেকাল করলেন; মৃত্যুর সময়ে তাঁর এক শত ত্রিশ বছর বয়স হয়েছিল।
{24:16} লোকেরা দাউদ-নগরে বাদশাহ্‌দের সঙ্গে তাঁকে দাফন করলো, কেননা তিনি ইসরাইলের মধ্যে এবং আল্লাহ্‌র ও তাঁর গৃহের বিষয়ে ভাল ভাল কাজ করেছিলেন।
{24:17} যিহোয়াদার মৃত্যুর পরে এহুদার কর্মকর্তারা এসে বাদশাহ্‌র কাছে ভূমিতে উবুড় হয়ে সালাম করলো; তখন বাদশাহ্‌ তাদেরই কথায় কান দিতে লাগলেন।
{24:18} পরে তারা তাদের পূর্বপুরুষদের আল্লাহ্‌ মাবুদের গৃহ ত্যাগ করে আশেরা-মূর্তি ও নানা মূর্তির পূজা করতে লাগল; আর তাদের এই দোষের দরুন এহুদা ও জেরুশালেমের উপরে গজব নেমে আসল।
{24:19} তবুও মাবুদের দিকে তাদেরকে ফিরিয়ে আনবার জন্য তিনি তাদের কাছে নবীদেরকে প্রেরণ করলেন, আর তাঁরা তাদের বিরুদ্ধে সাক্ষ্য দিলেন, কিন্তু লোকেরা কান দিতে চাইল না।
{24:20} পরে আল্লাহ্‌র রূহ্‌ যিহোয়াদা ইমামের পুত্র জাকারিয়ার উপর আসাতে তিনি লোকদের থেকে উঁচু স্থানে দাঁড়িয়ে তাদেরকে বললেন, আল্লাহ্‌ এই কথা বলেন, তোমরা কেন মাবুদের হুকুম লঙ্ঘন করছো? এতে কৃতকার্য হবে না। তোমরা মাবুদকে ত্যাগ করেছ, সেজন্য তিনিও তোমাদেরকে ত্যাগ করলেন।
{24:21} তাতে লোকেরা তাঁর বিরুদ্ধে চক্রান্ত করে বাদশাহ্‌র হুকুমে মাবুদের গৃহের প্রাঙ্গণে তাঁকে পাথর ছুঁড়ে হত্যা করলো।
{24:22} তাঁর পিতা যিহোয়াদা বাদশাহ্‌র প্রতি যে দয়া করেছিলেন, তা স্মরণ না করে বাদশাহ্‌ যোয়াশ তাঁর পুত্রকে হত্যা করলেন, তিনি মরণকালে বললেন, মাবুদ দৃষ্টিপাত করে এর প্রতিফল দেবেন।
{i24:23} বাদশাহ্‌ যোয়াশের মৃত্যু
{24:23} পরে বছর ফিরে আসলে অরামের সৈন্যদল যোয়াশের বিরুদ্ধে দাঁড়ালো। তারা এহুদা ও জেরুশালেমে এসে লোকদের মধ্যকার কর্মকর্তাদের বিনষ্ট করলো এবং তাদের সমস্ত দ্রব্য লুট করে দামেস্কের বাদশাহ্‌র কাছে পাঠিয়ে দিল।
{24:24} বস্তুত অরামের অল্প লোকবিশিষ্ট সৈন্যদল আসলেও মাবুদ তাদের হাতে সুবিশাল সৈন্যদল তুলে দিলেন, কারণ লোকেরা নিজেদের পূর্বপুরুষদের আল্লাহ্‌ মাবুদকে ত্যাগ করেছিল। এভাবে অরামীয়েরা যোয়াশের বিচার সাধন করলো।
{24:25} তারা তাঁকে গুরুতর আহত অবস্থায় ত্যাগ করে চলে যাবার পর, তাঁর গোলামেরা যিহোয়াদা ইমামের পুত্রদের রক্তপাতের দরুন তাঁর বিরুদ্ধে চক্রান্ত করে তাঁর বিছানার উপরে তাঁকে হত্যা করলো এবং তিনি মারা যাবার পর দাউদ-নগরে তাঁকে দাফন করলো বটে, কিন্তু বাদশাহ্‌দের কবর-স্থানে করলো না।
{24:26} অম্মোনীয়া শিমিয়তের পুত্র সাবদ ও মোয়াবীয়া শিম্রীতের পুত্র যিহোষাবদ, এই দু’জন তাঁর বিরুদ্ধে চক্রান্ত করেছিল।
{24:27} তাঁর পুত্রদের কথা, তাঁর বিরুদ্ধে গুরুতর দৈববাণীর কথা ও আল্লাহ্‌র গৃহ মেরামত করার বিবরণ, দেখ, এসব বিষয় বাদশাহ্‌দের ইতিহাস-পুস্তকের ব্যাখ্যা-গ্রন্থে লেখা আছে; পরে তাঁর পুত্র অমৎসিয় তাঁর পদে বাদশাহ্‌ হলেন।
{i25:1} এহুদার বাদশাহ্‌ অমৎসিয়
{25:1} অমৎসিয় পঁচিশ বছর বয়সে রাজত্ব করতে আরম্ভ করেন এবং জেরুশালেমে ঊনত্রিশ বছর কাল রাজত্ব করেন; তাঁর মায়ের নাম যিহোয়দ্দন, তিনি জেরুশালেম-নিবাসিনী।
{25:2} অমৎসিয় মাবুদের সাক্ষাতে যা ন্যায্য তা করতেন বটে, কিন্তু একাগ্রচিত্তে করতেন না।
{25:3} পরে রাজ্য তাঁর হাতে স্থিত হলে তাঁর যে গোলামেরা তাঁর পিতা বাদশাহ্‌কে হত্যা করেছিল, তাদেরকে তিনি হত্যা করলেন।
{25:4} কিন্তু তিনি তাদের সন্তানদেরকে হত্যা করলেন না, শরীয়ত-কিতাবে, মূসার কিতাবে মাবুদের যে হুকুম লেখা আছে, সেই অনুসারে কাজ করলেন, যথা, সন্তানের জন্য পিতার, কিংবা পিতার জন্য সন্তান মারা যাবে না; প্রত্যেক জন নিজ নিজ গুনাহ্‌র দরুন মরবে।
{i25:5} ইদোমীয়দের হত্যা করা
{25:5} পরে অমৎসিয় এহুদাকে একত্র করে, সমস্ত এহুদা ও সমস্ত বিন্‌ইয়ামীন-বংশীয় পিতৃকুল অনুসারে সহস্রপতি ও শতপতিদের অধীনে লোকদের দাঁড় করালেন এবং বিশ বছর ও তার চেয়েও বেশি বয়স্ক লোকদেরকে গণনা করে দেখলেন, যুদ্ধে গমনযোগ্য তিন লক্ষ মনোনীত লোক, তারা বর্শা ও ঢাল ধরতে সক্ষম।
{25:6} আর তিনি এক শত তালন্ত রূপা বেতন দিয়ে ইসরাইল থেকে এক লক্ষ বলবান বীর নিলেন।
{25:7} কিন্তু আল্লাহ্‌র এক লোক তাঁর কাছে এসে বললেন, হে রাজন, ইসরাইলের সৈন্য আপনার সঙ্গে না যাক; কারণ ইসরাইলের সঙ্গে অর্থাৎ সমস্ত আফরাহীম সন্তানের সঙ্গে মাবুদ থাকেন না।
{25:8} তুমিই গিয়ে কাজ কর, যুদ্ধের জন বলবান হও; নতুবা আল্লাহ্‌ দুশমনের সম্মুখে তোমাকে বিনষ্ট করবেন, যেহেতু সাহায্য ও নিপাত করতে আল্লাহ্‌র ক্ষমতা আছে।
{25:9} তাতে অমৎসিয় আল্লাহ্‌র লোককে বললেন, ভাল, কিন্তু সেই ইসরায়েল সৈন্যদলকে যে এক শত তালন্ত রূপা দিয়েছি, তার জন্য কি করা যায়? আল্লাহ্‌র লোক বললেন, মাবুদ আপনাকে এর চেয়ে আরও প্রচুর দিতে পারেন।
{25:10} তাতে অমৎসিয় তাদেরকে অর্থাৎ আফরাহীম থেকে তাঁর কাছে আগত সেই সৈন্যদেরকে বাড়িতে পাঠাবার জন্য পৃথক করলেন; অতএব এহুদার বিরুদ্ধে তাদের ক্রোধ অত্যন্ত প্রজ্বলিত হল, তারা মহা ক্রোধে স্ব স্ব স্থানে ফিরে গেল।
{25:11} পরে অমৎসিয় নিজেকে বলবান করলেন এবং তাঁর লোকদেরকে বের করে লবণ-উপত্যকায় গিয়ে সেয়ীরের লোকদের দশ হাজার লোককে হত্যা করলেন।
{25:12} আর এহুদার লোকেরা তাদের দশ হাজার জীবিত লোককে বন্দী করে নিয়ে গেল এবং তাদেরকে শৈলের চূড়ায় নিয়ে গিয়ে সেখান থেকে নিচে ফেলে দিল, তাতে তারা সকলে চূর্ণ হয়ে গেল।
{25:13} কিন্তু অমৎসিয় তাঁর সঙ্গে যুদ্ধযাত্রা করতে না দিয়ে যে সৈন্যদল পুনরায় পাঠিয়েছিলেন, সেই দলের লোকেরা সামেরিয়া থেকে বৈৎহোরুন পর্যন্ত এহুদার সমস্ত নগর আক্রমণ করে তাদের তিন হাজার লোককে আঘাত করলো এবং প্রচুর লুটদ্রব্য গ্রহণ করলো।
{25:14} ইদোমীয়দেরকে সংহার করে ফিরে আসার পর অমৎসিয় সেয়ীরের লোকদের দেবমূর্তিগুলোকে সঙ্গে করে আনলেন, তাঁর নিজের দেবতা বলে তাদেরকে স্থাপন করলেন এবং তাদের কাছে সেজ্‌দা করতে ও তাদের উদ্দেশে ধূপ জ্বালতে লাগলেন।
{25:15} তাতে অমৎসিয়ের প্রতি মাবুদের ক্রোধ প্রজ্বলিত হল, তিনি তাঁর কাছে এক জন নবীকে পাঠালেন; নবী তাঁকে বললেন, ঐ লোকদের যে দেবতারা আপনার হাত থেকে তাঁর লোকদেরকে উদ্ধার করে নি, আপনি কেন তাদের খোঁজ করেছেন?
{25:16} তিনি এই কথা বললে বাদশাহ্‌ তাঁকে বললেন, আমরা কি তোমাকে রাজমন্ত্রী পদে নিযুক্ত করেছি? ক্ষান্ত হও, কেন মার খাবে? তখন সেই নবী ক্ষান্ত হলেন, তবু বললেন, আমি জানি আল্লাহ্‌ আপনাকে বিনষ্ট করার সঙ্কল্প করেছেন, কেননা আপনি এই কাজ করেছেন, আর আমার পরামর্শে কান দেন নি।
{i25:17} ইসরাইলের কাছে এহুদার পরাজয়
{25:17} পরে এহুদার বাদশাহ্‌ অমৎসিয় মন্ত্রণা গ্রহণ করে যেহূর পৌত্র যিহোয়াহসের পুত্র ইসরাইলের বাদশাহ্‌ যোয়াশের কাছে বলে পাঠালেন, এসো, আমরা পরস্পর যুদ্ধের জন্য সম্মুখাসম্মুখি হই।
{25:18} তখন ইসরাইলের বাদশাহ্‌ যোয়াশ এহুদার বাদশাহ্‌ অমৎসিয়ের কাছে লোক পাঠিয়ে বললেন, লেবাননস্থ শিয়ালকাঁটা লেবাননস্থ এরস গাছের কাছে বলে পাঠাল, আমার পুত্রের সঙ্গে তোমার কন্যার বিয়ে দাও; ইতোমধ্যে লেবাননস্থ এক বন্য পশু চলতে চলতে সেই শিয়ালকাঁটা দলিয়ে ফেললো।
{25:19} তুমি বলছো দেখ, আমি ইদোমকে আঘাত করেছি; এজন্য অহংকার করতে তোমার অন্তর গর্বিত হয়েছে; তুমি এখন ঘরে বসে থাক, অমঙ্গলের সঙ্গে বিরোধ করতে কেন প্রবৃত্ত হবে? এবং তুমি ও এহুদা, উভয়ে কেন ধ্বংস হবে?
{25:20} কিন্তু অমৎসিয় কথা শুনলেন না, কারণ লোকেরা ইদোমীয় দেবতাদের খোঁজ করেছিল বলে তারা যেন দুশমদের হাতে ধরা পরে, সেজন্য, আল্লাহ্‌ থেকে এই ঘটনা হল।
{25:21} পরে ইসরাইলের বাদশাহ্‌ যোয়াশ যুদ্ধযাত্রা করলেন এবং এহুদার অধিকারস্থ বৈৎ-শেমশে এহুদার বাদশাহ্‌ অমৎসিয় সম্মুখাসম্মুখি হলেন।
{25:22} তখন ইসরাইলের সম্মুখে এহুদা পরাজিত হল, আর প্রত্যেকে যার যার তাঁবুতে পালিয়ে গেল।
{25:23} আর ইসরাইলের বাদশাহ্‌ যোয়াশ বৈৎ-শেমশে যিহোয়াহসের পৌত্র যোয়াশের পুত্র এহুদার বাদশাহ্‌ অমৎসিয়কে ধরে নিয়ে জেরুশালেমে আনলেন এবং আফরাহীমের দ্বার থেকে কোণের দ্বার পর্যন্ত জেরুশালেমের চার শত হাত প্রাচীর ভেঙে ফেললেন।
{25:24} আর আল্লাহ্‌র গৃহে ওবেদ-ইদোমের অধিকারে যেসব সোনা, রূপা ও পাত্র পাওয়া গিয়েছিল, সেসব এবং রাজপ্রাসাদের ধন সম্পত্তি ও বন্ধক হিসেবে কতকগুলো মানুষ নিয়ে সামেরিয়াতে ফিরে গেলেন।
{i25:25} বাদশাহ্‌ অমৎসিয়ের মৃত্যু
{25:25} ইসরাইলের বাদশাহ্‌ যিহোয়াহসের পুত্র যোয়াশের মৃত্যুর পরে এহুদার বাদশাহ্‌ যোয়াশের পুত্র অমৎসিয় আর পনের বছর জীবিত ছিলেন।
{25:26} অমৎসিয়ের অবশিষ্ট কাজের বৃত্তান্ত দেখ, প্রথম থেকে শেষ পর্যন্ত এহুদা ও ইসরাইলের বাদশাহ্‌দের ইতিহাস-পুস্তকে কি লেখা নেই?
{25:27} অমৎসিয় মাবুদের পিছনে চলা থেকে বিমুখ হবার পর লোকেরা জেরুশালেমে তাঁর বিরুদ্ধে চক্রান্ত করলো, তাতে তিনি লাখীশে পালিয়ে গেলেন; কিন্তু তারা তাঁর পিছনে লাখীশে লোক পাঠিয়ে সেখানে তাঁকে হত্যা করাল।
{25:28} পরে ঘোড়ার পিঠে করে তাঁকে এনে এহুদার নগরে তাঁর পূর্বপুরুষদের সঙ্গে তাঁকে দাফন করলো।
{i26:1} এহুদার বাদশাহ্‌ উষিয়
{26:1} আর এহুদার সমস্ত লোক ষোল বছর বয়স্ক উষিয়কে নিয়ে তার পিতা অমৎসিয়ের পদে বাদশাহ্‌ করলো।
{26:2} বাদশাহ্‌ অমৎসিয় তাঁর পূর্বপুরুষদের সঙ্গে নিদ্রাগত হলে পর উষিয় এলৎ নগর নির্মাণ করলেন এবং তা পুনর্বার এহুদার অধীনে আনলেন।
{26:3} উষিয় ষোল বছর বয়সে রাজত্ব করতে আরম্ভ করেন এবং জেরুশালেমে বায়ান্ন বছর রাজত্ব করেন; তাঁর মায়ের নাম যিখলিয়া, তিনি জেরুশালেম-নিবাসিনী।
{26:4} উষিয় তাঁর পিতা অমৎসিয়ের সমস্ত কার্যানুসারে মাবুদের সাক্ষাতে যা ন্যায্য তা-ই করতেন।
{26:5} জাকারিয়া তাঁকে আল্লাহ্‌কে ভয় করতে নির্দেশনা দিতেন। জাকারিয়ার সময়কালে তিনি আল্লাহ্‌র খোঁজ করতে থাকলেন; আর যতকাল মাবুদের খোঁজ করলেন, তত কাল আল্লাহ্‌ তাঁকে কৃতকার্য করলেন।
{26:6} তিনি যাত্রা করে ফিলিস্তিনীদের সঙ্গে যুদ্ধ করলেন এবং গাতের প্রাচীর, যব্‌নির প্রাচীর ও অসদোদের প্রাচীর ভেঙে ফেললেন এবং অস্‌দোদ অঞ্চলে ও ফিলিস্তিনীদের মধ্যে কতকগুলো নগর নির্মাণ করলেন।
{26:7} আল্লাহ্‌ ফিলিস্তিনী, গূরবাল-নিবাসী আরবীয় ও মিয়ূনীয়দের বিরুদ্ধে তাঁকে সাহায্য করলেন।
{26:8} আর অম্মোনীয়েরা উষিয়কে উপঢৌকন দিল এবং তাঁর নাম মিসরের সীমা পর্যন্ত ব্যাপ্ত হল; কারণ তিনি অতিশয় শক্তিমান হলেন।
{26:9} উষিয় জেরুশালেমের কোণের দ্বারে, উপত্যকার দ্বারে ও প্রাচীরের কোণে উচ্চগৃহ গেঁথে দৃঢ় করলেন।
{26:10} এছাড়া তিনি মরুভূমিতে কতকগুলো উচ্চগৃহ নির্মাণ করলেন ও অনেক কূপ খনন করলেন, কেননা তাঁর যথেষ্ট পশুধন ছিল, নিম্নদেশে ও সমভূমিতেও তা-ই করলেন; এবং পর্বতে ও উর্বর ক্ষেতগুলোতে তাঁর কৃষকরা ও আঙ্গুর কৃষকরা ছিল; কারণ তিনি কৃষিকর্ম ভালবাসতেন।
{26:11} আবার উষিয়ের যুদ্ধকারী সৈন্যসামন্ত ছিল; বাদশাহ্‌র হনানীয় নামক এক সেনাপতির অধীনে যিয়ূয়েল লেখক ও মাসেয় কর্মকর্তার হাতের লেখা সংখ্যা অনুসারে তারা দলে দলে যুদ্ধ যাত্রা করতো।
{26:12} পিতৃকুলপতি, বলবান বীর সর্ব মোট দুই হাজার ছয় শত জন ছিল।
{26:13} তাদের অধীনে সৈন্যবল, দুশমনের বিরুদ্ধে বাদশাহ্‌র সাহায্য করার জন্য বীর পরাক্রমে যুদ্ধ করার মত তিন লক্ষ সাত হাজার পাঁচ শত লোক ছিল।
{26:14} উষিয় সেসব সৈন্যের জন্য ঢাল, বর্শা, শিরস্ত্রাণ, বর্ম ও ধনুক এবং ফিঙ্গার পাথর প্রস্তুত করলেন।
{26:15} আর জেরুশালেমে তিনি শিল্পীদের আবিষ্কৃত যন্ত্র প্রস্তুত করিয়ে তা দ্বারা তীর ও বড় বড় পাথর নিক্ষেপ করার জন্য উচ্চগৃহগুলোর পিঠে ও প্রাচীরের চূড়াতে তা স্থাপন করলেন। আর তাঁর নাম দূরদেশে ছড়িয়ে পড়লো, কারণ তিনি আশ্চর্য রকম সাহায্য পেয়ে হয়ে অতীব শক্তিমান হয়ে উঠলেন।
{i26:16} গর্ব ও গুনাহ্‌
{26:16} কিন্তু শক্তিমান হবার পর তাঁর মন উদ্ধত হল, তিনি অসৎ আচরণ করলেন, আর তিনি তাঁর আল্লাহ্‌ মাবুদের বিরুদ্ধে বিশ্বাস ভঙ্গ করলেন; কেননা তিনি ধূপগাহের উপরে ধূপ জ্বালাতে মাবুদের বায়তুল মোকাদ্দসে প্রবেশ করলেন।
{26:17} তাতে অসরিয় ইমাম ও তাঁর সঙ্গে মাবুদের আশি জন সাহসী ইমাম তাঁর পিছনে প্রবেশ করলেন।
{26:18} তাঁরা উষিয় বাদশাহ্‌র সম্মুখে দাঁড়িয়ে তাঁকে বললেন, হে উষিয়, মাবুদের উদ্দেশে ধূপ জ্বালাতে আপনার অধিকার নেই, কিন্তু হারুন-সন্তান যে ইমামেরা ধূপ জ্বালাবার জন্য পবিত্র হয়েছে, তাদেরই অধিকার আছে; আপনি পবিত্র স্থান থেকে বের হোন, কেননা আপনি বিশ্বাস ভঙ্গ করেছেন, এই বিষয়ে মাবুদ আল্লাহ্‌ থেকে আপনার গৌরব হবে না।
{26:19} তখন উষিয় ক্রুদ্ধ হলেন, আর ধূপ জ্বালাবার জন্য তাঁর হাতে একটি ধূনাচি ছিল; কিন্তু তিনি ইমামদের প্রতি কোপাবিষ্ট থাকতেই মাবুদের গৃহে ইমামদের সাক্ষাতে ধূপগাহের সমীপে তাঁর কপালে কুষ্ঠরোগ উদয় হল।
{26:20} তখন প্রধান ইমাম অসরিয় এবং অন্য সকল ইমাম তাঁর প্রতি দৃষ্টিপাত করলেন, আর দেখ, তাঁর কপালে কুষ্ঠ হয়েছে; তখন তাঁরা তাঁকে দ্রুত সেখান থেকে দূর করে দিলেন, এমন কি, তিনি নিজেও বাইরে যেতে ত্বরান্বিত হলেন, কেননা মাবুদ তাঁকে আঘাত করেছিলেন।
{26:21} আর উষিয় বাদশাহ্‌ মরণ দিন পর্যন্ত কুষ্ঠরোগী হয়ে রইলেন; কুষ্ঠ হওয়াতে তিনি স্বতন্ত্র বাড়িতে বাস করলেন, কেননা তিনি মাবুদের গৃহ থেকে বিচ্ছিন্ন হয়েছিলেন; তাতে তাঁর পুত্র যোথম রাজপ্রাসাদের মালিক হয়ে দেশের লোকদের শাসন করতে লাগলেন।
{26:22} উষিয়ের অবশিষ্ট কাজের বৃত্তান্ত প্রথম থেকে শেষ পর্যন্ত আমোজের পুত্র নবী ইশাইয়া লিখেছেন।
{26:23} পরে উষিয় তাঁর পূর্বপুরুষদের সঙ্গে নিদ্রাগত হলে লোকেরা তাঁর পূর্বপুরুষদের সঙ্গে বাদশাহ্‌দের কবর-স্থানের ক্ষেতে তাঁকে দাফন করলো, কারণ তাঁরা বললো তিনি কুষ্ঠরোগী। পরে তাঁর পুত্র যোথম তাঁর পদে বাদশাহ্‌ হলেন।
{i27:1} এহুদার বাদশাহ্‌ যোথম
{27:1} যোথম পঁচিশ বছর বয়সে রাজত্ব করতে আরম্ভ করেন এবং জেরুশালেমে ষোল বছর রাজত্ব করেন; তাঁর মায়ের নাম যিরূশা, তিনি সাদোকের কন্যা।
{27:2} যোথম তাঁর পিতা উষিয়ের সমস্ত কার্যানুসারে মাবুদের দৃষ্টিতে যা ন্যায্য তা করতেন, কিন্তু মাবুদের বায়তুল মোকাদ্দসে যেতেন না; এবং লোকেরা সেই সময়েও দুরাচরণ করতো।
{27:3} তিনি মাবুদের গৃহের উচ্চতর দ্বার নির্মাণ করালেন এবং ওফলের দেয়ালের অনেক স্থান নির্মাণ করালেন;
{27:4} আর তিনি এহুদার পর্বতময় প্রদেশের নানা স্থানে নগর এবং নানা বনে অবরোধ দেয়াল ও উচ্চগৃহ নির্মাণ করলেন।
{27:5} আর তিনি অম্মোনীয়দের বাদশাহ্‌র সঙ্গে যুদ্ধ করে তাদেরকে জয় করলেন; তাতে অম্মোনীয়রা সেই বছরে তাঁকে এক শত তালন্ত রূপা, দশ হাজার কোর গম ও দশ হাজার (কোর) যব দিল; এবং দ্বিতীয় ও তৃতীয় বছরের অম্মোনীয়রা তাঁকে একই পরিমাণ দিল।
{27:6} এইভাবে যোথম শক্তিমান হলেন, কেননা তিনি তাঁর আল্লাহ্‌ মাবুদের সাক্ষাতে তাঁর পথ স্থির করেছিলেন।
{27:7} যোথমের অবশিষ্ট কাজের বৃত্তান্ত, তাঁর সমস্ত যুদ্ধ ও চরিত্র, দেখ, ইসরাইল ও এহুদার বাদশাহ্‌দের ইতিহাস-পুস্তকে লেখা আছে।
{27:8} তিনি পঁচিশ বছর বয়সে রাজত্ব করতে আরম্ভ করেন এবং জেরুশালেমে ষোল বছর রাজত্ব করেন।
{27:9} পরে যোথম তাঁর পূর্বপুরুষদের সঙ্গে নিদ্রাগত হলে লোকেরা দাউদ নগরে তাঁকে দাফন করলো এবং তাঁর পুত্র আহস তাঁর পদে বাদশাহ্‌ হলেন।
{i28:1} এহুদার বাদশাহ্‌ আহস
{28:1} আহস বিশ বছর বয়সে রাজত্ব করতে আরম্ভ করেন এবং জেরুশালেমে ষোল বছর কাল রাজত্ব করেন; তিনি তাঁর পূর্বপুরুষ দাউদের মত মাবুদের দৃষ্টিতে যা ন্যায্য তা করতেন না;
{28:2} কিন্তু ইসরাইলের বাদশাহ্‌দের পথে চলতেন, আর বাল দেবতাদের উদ্দেশে ছাঁচে ঢালা মূর্তি তৈরি করালেন।
{28:3} আর তিনি হিন্নোমের পুত্রের উপত্যকাতে ধূপ জ্বালাতেন এবং মাবুদ বনি-ইসরাইলের সম্মুখ থেকে যে জাতিদেরকে অধিকারচ্যুত করেছিলেন তাদের ঘৃণিত উপায়ে তিনি তাঁর সন্তানদেরকে আগুনে পুড়িয়ে উৎসর্গ করলেন।
{28:4} আর তিনি নানা উচ্চস্থলীতে, নানা পাহাড়ের উপরে ও প্রত্যেক সবুজ গাছের তলে কোরবানী করতেন ও ধূপ জ্বালাতেন।
{i28:5} অরাম ও ইসরাইলের কাছে এহুদার পরাজয়
{28:5} অতএব তাঁর আল্লাহ্‌ মাবুদ তাঁকে অরামের বাদশাহ্‌র হাতে তুলে দিলেন, তাতে অরামীয়েরা তাঁকে পরাজিত করলো এবং তাঁর অনেক লোককে বন্দী করে দামেস্কে নিয়ে গেল। আবার তাঁকে ইসরাইলের বাদশাহ্‌র হাতে তুলে দেওয়া হল, তিনিও মহাসংহারে তাঁকে পরাজিত করলেন।
{28:6} কারণ রমলিয়ের পুত্র পেকহ এহুদায় এক লক্ষ বিশ হাজার শক্তিশালী লোককে এক দিনে হত্যা করলেন, যেহেতু তারা তাদের পূর্বপুরুষদের আল্লাহ্‌ মাবুদকে ত্যাগ করেছিল।
{28:7} আর সিখ্রি নামে এক আফরাহীমীয় বিক্রমশালী লোক বাদশাহ্‌র পুত্র মাসেয়, বাড়ির নেতা অস্রীকাম ও বাদশাহ্‌র প্রধান আমত্য ইলকানাকে হত্যা করলো।
{i28:8} এহুদার বন্দীদের ফিরিয়ে দেওয়া
{28:8} আর বনি-ইসরাইল তাদের ভাইদের স্ত্রী, পুত্র, কন্যাসহ দুই লক্ষ লোককে বন্দী করে নিয়ে গেল এবং তাদের অনেক দ্রব্যও লুট করলো, আর সেসব লুণ্ঠিত বস্তু সামেরিয়াতে নিয়ে গেল।
{28:9} কিন্তু সেখানে ওদেদ নামে মাবুদের এক জন নবী ছিলেন; তিনি সামেরিয়াতে প্রত্যাগত সৈন্যসামন্তের সঙ্গে সাক্ষাত করতে বের হয়ে তাদের বললেন, দেখ, তোমাদের পূর্বপুরুষদের আল্লাহ্‌ মাবুদ এহুদার উপরে ক্রুদ্ধ হওয়াতে তোমাদের হাতে তাদের তুলে দিয়েছেন, আর তোমরা ভীষণ ক্রোধে তাদেরকে যেভাবে হত্যা করেছ সেই কথা বেহেশতে গিয়ে পৌঁছেছে।
{28:10} আর এখন এহুদা ও জেরুশালেমের লোকদেরকে তোমাদের গোলাম-বাঁদী করে বশে রাখার মানস করছো; কিন্তু তোমাদের আল্লাহ্‌ মাবুদের বিরুদ্ধে তোমাদের নিজেদেরও কি দোষ নেই?
{28:11} অতএব এখন আমার কথা শোন; তোমরা তোমাদের ভাইদের মধ্যে থেকে যাদেরকে বন্দী করে এনেছ, তাদেরকে পুনরায় পাঠিয়ে দাও; কেননা মাবুদের প্রচণ্ড ক্রোধ তোমাদের উপরে রয়েছে।
{28:12} তখন আফরাহীম সন্তানদের মধ্যে কয়েক জন প্রধান লোক, অর্থাৎ যিহোহাননের পুত্র অসরিয়, মশিল্লেমোতের পুত্র বেরিখিয়, শল্লুমের পুত্র যিহিষ্কিয় ও হদলয়ের পুত্র অমাসা যুদ্ধযাত্রা থেকে প্রত্যাগত লোকদের বিপক্ষে অবস্থান নিলেন,
{28:13} এবং তাদেরকে বললেন, তোমরা বন্দীদেরকে এই স্থানে এনো না; কেননা আমাদের গুনাহ্‌ ও দোষগুলোর উপরে, তোমরা মাবুদের কাছে আমাদেরকে আরও দোষগ্রস্ত করতে মানস করছো; আমাদের তো মহাদোষ হয়েছে ও ইসরাইলের উপরে মাবুদের প্রচণ্ড ক্রোধ রয়েছে।
{28:14} তখন অস্ত্রধারী লোকেরা সেই বন্দীদের ও লুণ্ঠিত সমস্ত বস্তু কর্মকর্তাদের ও সমস্ত সমাজের সম্মুখে রাখল।
{28:15} পরে উপরোক্ত নাম বিশিষ্ট পুরুষেরা উঠে বন্দীদেরকে নিয়ে লুটের জিনিস দিয়ে তাদের মধ্যে যারা উলঙ্গ ছিল তাদের সকলকে কাপড় পরালেন, তাদের শরীরে কাপড় ও পায়ে জুতা দিলেন, তাদেরকে ভোজন পান করালেন, তাদের শরীরে তেল মাখালেন এবং দুর্বলদেরকে গাধার পিঠে চড়িয়ে খর্জুরপুর জেরিকোতে তাদের ভাইদের কাছে তাদেরকে নিয়ে গেলেন; পরে তারা নিজেরা সামেরিয়াতে ফিরে গেলেন।
{i28:16} এহুদাকে সাহায্য করতে আসেরিয়ার বাদশাহ্‌র অস্বীকার
{28:16} ঐ সময়ে বাদশাহ্‌ আহস সাহায্য প্রার্থনা করতে আসেরিয়া বাদশাহ্‌দের কাছে লোক পাঠালেন।
{28:17} কারণ ইদোমীয়েরা পুনর্বার এসে এহুদাকে আক্রমণ করে অনেক লোক বন্দী করে নিয়ে গিয়েছিল।
{28:18} আর ফিলিস্তিনীরা নিম্নভূমি ও এহুদার দক্ষিণাঞ্চলের সমস্ত নগর আক্রমণ করে বৈৎশেমশ, অয়ালোন, গদেরোৎ, সোখো ও তার উপনগরগুলো, তিম্না ও তার উপনগরগুলো এবং গিম্‌সো ও তার উপনগরগুলো হস্তগত করে সেসব স্থানে বসতি করেছিল।
{28:19} কেননা ইসরাইলের বাদশাহ্‌ আহসের জন্য মাবুদ এহুদাকে নত করলেন, কারণ তিনি এহুদায় স্বেচ্ছাচার এবং মাবুদের বিরুদ্ধে নিতান্তই বিশ্বাস ভঙ্গ করেছিলেন।
{28:20} আর আসেরিয়ার বাদশাহ্‌ তিলগৎ-পিলনেষর তাঁর কাছে আসলেন বটে, কিন্তু তার বলবৃদ্ধি না করে তাঁকে কষ্ট দিলেন।
{28:21} বস্তুত আহস মাবুদের গৃহের, রাজপ্রাসাদের ও কর্মকর্তাদের কাছ থেকে মূল্যবান ধন-সম্পদ নিয়ে আসেরিয়ার বাদশাহ্‌কে দিলেও তাঁর কিছু সাহায্য হল না।
{i28:22} গুনাহ্‌ ও বাদশাহ্‌ আহসের মৃত্যু
{28:22} আর এই কষ্টের সময়ে বাদশাহ্‌ আহস মাবুদের বিরুদ্ধে আরও বিশ্বাস ভঙ্গ করলেন।
{28:23} কারণ দামেস্কের যে দেবতারা তাঁকে আঘাত করেছিল, তিনি তাদের উদ্দেশে কোরবানী করলেন; আর বললেন, অরামীয় বাদশাহ্‌দের দেবতারাই তাঁদের সাহায্য করেন, অতএব আমি তাঁদেরই উদ্দেশে কোরবানী করবো, তাতে তাঁরা আমারও সাহায্য করবেন। কিন্তু তারাই তাঁর ও সমস্ত ইসরাইলের বিনাশের কারণ হল।
{28:24} পরে আহস আল্লাহ্‌র গৃহের সমস্ত পাত্র একত্র করলেন, আল্লাহ্‌র গৃহের সেসব পাত্র কেটে খণ্ড খণ্ড করলেন, মাবুদের গৃহের সমস্ত দরজা রুদ্ধ করলেন এবং জেরুশালেমের প্রত্যেক কোণে তার জন্য কোরবানগাহ্‌ তৈরি করলেন।
{28:25} আর তিনি অন্য দেবতাদের উদ্দেশে ধূপ জ্বালাবার জন্য এহুদার প্রত্যেক নগরে উচ্চস্থলী নির্মাণ করলেন; এভাবে তিনি তাঁর পূর্বপুরুষদের আল্লাহ্‌ মাবুদকে অসন্তুষ্ট করলেন।
{28:26} তাঁর অবশিষ্ট কাজের বৃত্তান্ত ও প্রথম থেকে শেষ পর্যন্ত সমস্ত চরিত্র, দেখ, এহুদা ও ইসরাইলের বাদশাহ্‌দের ইতিহাস-পুস্তকে লেখা আছে।
{28:27} পরে আহস তাঁর পূর্বপুরুষদের সঙ্গে চির নিদ্রায় নিদ্রিত হলেন, আর লোকেরা তাঁকে নগরে অর্থাৎ জেরুশালেমে দাফন করলো, ইসরাইলের বাদশাহ্‌দের কবরে দাফন করে নি; পরে তাঁর পুত্র হিষ্কিয় তাঁর পদে বাদশাহ্‌ হলেন।
{i29:1} এহুদার বাদশাহ্‌ হিষ্কিয়ের রাজত্ব
{29:1} হিষ্কিয় পঁচিশ বছর বয়সে রাজত্ব করতে আরম্ভ করেন এবং ঊনত্রিশ বছর পর্যন্ত জেরুশালেমে রাজত্ব করেন; তাঁর মায়ের নাম অবিয়া, তিনি জাকারিয়ার কন্যা।
{29:2} হিষ্কিয় তাঁর পূর্বপুরুষ দাউদের সমস্ত কার্যানুসারে মাবুদের দৃষ্টিতে যা ন্যায্য তা-ই করতেন।
{i29:3} বাদশাহ্‌ হিষ্কিয় এবাদতখানা পাক-সাফ করলেন
{29:3} তিনি তাঁর রাজত্বের প্রথম বছরের প্রথম মাসে মাবুদের গৃহের সমস্ত দরজা খুলে দিলেন এবং মেরামত করলেন।
{29:4} আর তিনি ইমাম ও লেবীয়দেরকে আনিয়ে পূর্ব দিকের চকে একত্র করে বললেন,
{29:5} হে লেবীয়েরা, আমার কথা শোন; তোমরা এখন নিজেদের পবিত্র কর ও তোমাদের পূর্বপুরুষদের আল্লাহ্‌ মাবুদের গৃহ পবিত্র কর এবং পবিত্র স্থান থেকে নাপাকীতা দূর করে দাও।
{29:6} কেননা আমাদের পূর্বপুরুষেরা বিশ্বাস ভঙ্গ করেছেন ও আমাদের আল্লাহ্‌ মাবুদের দৃষ্টিতে যা মন্দ তা-ই করেছেন, আর তাঁকে ত্যাগ করেছেন ও মাবুদের শরীয়ত-তাঁবু থেকে মুখ ফিরিয়ে নিয়েছেন ও তাঁর দিকে পিছন ফিরিয়েছেন।
{29:7} আর তারা বারান্দার সমস্ত দরজা বন্ধ করেছেন এবং সমস্ত প্রদীপ নিভিয়ে ফেলেছেন ও পবিত্র স্থানে ইসরাইলের আল্লাহ্‌র উদ্দেশে ধূপ জ্বালান নি ও পোড়ানো-কোরবানী দেন নি।
{29:8} এজন্য এহুদার ও জেরুশালেমের উপরে মাবুদের গজব নেমে আসল; তাই তোমরা স্বচক্ষে দেখছ যে, তিনি তাদেরকে ভেসে বেড়াবার, বিস্ময় ও বিদ্রূপের পাত্র হবার জন্য তুলে দিয়েছেন।
{29:9} আর দেখ, সেজন্য আমাদের পিতারা তলোয়ারের আঘাতে মারা পড়েছেন এবং আমাদের পুত্রেরা, আমাদের কন্যারা, আমাদের স্ত্রীরা বন্দী হয়ে রয়েছেন।
{29:10} অতএব আমাদের উপর থেকে যেন তাঁর প্রচণ্ড ক্রোধ নিবৃত্ত হয়, এজন্য আমরা ইসরাইলের আল্লাহ্‌ মাবুদের সঙ্গে নিয়ম স্থাপন করবো, এ-ই এখন আমার মনোবাসনা।
{29:11} হে আমার সন্তানেরা, তোমরা এখন শিথিল হয়ো না, কেননা তোমরা যেন মাবুদের সম্মুখে দাঁড়িয়ে তাঁর পরিচর্যা কর এবং তাঁর পরিচারক হও ও ধূপ জ্বালাও, এজন্য তিনি তোমাদেরকেই মনোনীত করেছেন।
{29:12} তখন লেবীয়েরা উঠল — কহাতীয়দের সন্তানদের মধ্যে অমাসয়ের পুত্র মহাৎ ও অসরিয়ের পুত্র যোয়েল, মরারির সন্তানদের মধ্যে অব্দির পুত্র কীশ ও যিহলিলেলের পুত্র অসরিয়, গের্শোনীয়দের মধ্যে সিম্মের পুত্র যোয়াহ ও যোয়াহের পুত্র এদন,
{29:13} ইলীষাফণের সন্তানদের মধ্যে শিম্রি ও যিয়ূয়েল, আর আসফের সন্তানদের মধ্যে জাকারিয়া ও মত্তনিয়,
{29:14} হেমনের সন্তানদের মধ্যে যিহূয়েল ও শিমিয়ি এবং যিদূথূনের সন্তানদের মধ্যে শমরিয় ও উষীয়েল —
{29:15} এসব লোক নিজেদের ভাইদেরকে একত্র করে নিজেদের পবিত্র করলো এবং মাবুদের কালাম অনুসারে ও বাদশাহ্‌র হুকুম অনুসারে মাবুদের গৃহ পাক-পবিত্র করতে এল।
{29:16} ইমামেরা পাক-পবিত্র করার জন্য মাবুদের গৃহের ভিতরে গিয়ে, মাবুদের বায়তুল-মোকাদ্দসের মধ্যে যেসব নাপাক জিনিস পেল, সেসব বের করে মাবুদের গৃহের প্রাঙ্গণে এনে ফেললো; পরে লেবীয়েরা বাইরে কিদ্রোণ স্রোতে নিয়ে যাবার জন্য তা সংগ্রহ করলো।
{29:17} তারা প্রথম মাসের প্রথম দিনে পবিত্র করতে আরম্ভ করে মাসের অষ্টম দিনে মাবুদের বারান্দাতে এল; আর আট দিনের মধ্যে মাবুদের গৃহ পবিত্র করলো এবং প্রথম মাসের ষোড়শ দিনে তা শেষ করলো।
{29:18} পরে তারা রাজপ্রাসাদে বাদশাহ্‌ হিষ্কিয়ের কাছে গিয়ে বললো আমরা মাবুদের সমগ্র গৃহ এবং পোড়ানো-কোরবানীর কোরবানগাহ্‌ ও তার সমস্ত পাত্র, দর্শনরুটির টেবিল ও তার সমস্ত পাত্র পাক-পবিত্র করেছি।
{29:19} আর বাদশাহ্‌ আহস তাঁর নিজের রাজত্বকালে বিশ্বাস ভঙ্গ করে যেসব পাত্র ফেলে দিয়েছিলেন, সেসব আমরা প্রস্তুত করে পবিত্র করেছি; দেখুন, সে সমস্ত মাবুদের কোরবানগাহ্‌র সম্মুখে রয়েছে।
{i29:20} এবাদতখানায় এবাদত পুনরায় শুরু করা
{29:20} পরে হিষ্কিয় বাদশাহ্‌ খুব ভোরে উঠে নগরের কর্মকর্তাদেরকে একত্র করে মাবুদের গৃহে গেলেন।
{29:21} আর তাঁরা রাজ্যের পবিত্র স্থানের জন্য ও এহুদার জন্য গুনাহ্‌-কোরবানী হিসেবে সাতটি ষাঁড়, সাতটি ভেড়া, সাতটি ভেড়ার বাচ্চা ও সাতটি ছাগল উপস্থিত করলেন। পরে তিনি মাবুদের কোরবানগাহ্‌র উপরে পোড়ানো-কোরবানী করতে হারুনের বংশধর ইমামদেরকে হুকুম করলেন।
{29:22} অতএব ষাঁড়গুলোকে জবেহ্‌ করার পর ইমামেরা তাদের রক্ত নিয়ে কোরবানগাহ্‌র উপরে ছিটিয়ে দিল এবং ভেড়াগুলোকে জবেহ্‌ করা হলে তাদের রক্ত কোরবানগাহ্‌র উপরে ছিটিয়ে দিল এবং ভেড়ার বাচ্চাগুলোকে জবেহ্‌ করা হলে তাদের রক্ত কোরবানগাহ্‌র উপরে ছিটিয়ে দিল।
{29:23} পরে গুনাহ্‌-কোরবানীর জন্য আনা ঐ সমস্ত ছাগল বাদশাহ্‌র ও সমাজের সম্মুখে আনা হলে তারা তাদের উপরে হাত রাখল।
{29:24} আর ইমামেরা সেসব জবেহ্‌ করে সমস্ত ইসরাইলের জন্য কাফ্‌ফারা করবার জন্য তাদের রক্ত দ্বারা কোরবানগাহ্‌র উপরে গুনাহ্‌-কোরবানী করলো, কেননা বাদশাহ্‌র হুকুমে সমস্ত ইসরাইলের জন্য সেই পোড়ানো-কোরবানী ও গুনাহ্‌র জন্য কোরবানী করতে হল।
{29:25} তিনি দাউদের, বাদশাহ্‌র দর্শক গাদের ও নাথন নবীর হুকুম অনুসারে করতাল, নেবল ও বীণাধারী লেবীয়দেরকে মাবুদের গৃহে স্থাপন করলেন, যেহেতু মাবুদ তাঁর নবীদের দ্বারা এই হুকুম করেছিলেন।
{29:26} আর লেবীয়েরা দাউদের বাদ্যযন্ত্র এবং ইমামেরা তূরী হাতে দাঁড়ালো।
{29:27} পরে হিষ্কিয় কোরবানগাহে পোড়ানো-কোরবানী করতে হুকুম করলেন; আর যখন পোড়ানো-কোরবানী আরম্ভ হল, তখন মাবুদের গানও আরম্ভ হল এবং তূরী ও ইসরাইলের বাদশাহ্‌ দাউদের বাদ্যযন্ত্র বেজে উঠলো।
{29:28} পোড়ানো-কোরবানী শেষ না হওয়া পর্যন্ত সমস্ত সমাজ সেজ্‌দা করলো, গায়কেরা গান করলো ও তূরীবাদকেরা তূরী বাজাল।
{29:29} পরে পোড়ানো-কোরবানী শেষ হলে বাদশাহ্‌ ও তাঁর সঙ্গী সমস্ত লোক অবনত হয়ে সেজ্‌দা করলেন।
{29:30} পরে হিষ্কিয় বাদশাহ্‌ ও কর্মকর্তারা দাউদের ও আসফ দর্শকের কালাম দ্বারা মাবুদের উদ্দেশে প্রশংসা-কাওয়ালী গান করতে লেবীয়দেরকে হুকুম করলেন। আর তারা আনন্দপূর্বক প্রশংসা-কাওয়ালী গান করলো এবং উবুড় হয়ে সেজ্‌দা করলো।
{29:31} তখন হিষ্কিয় জবাবে বললেন, এখন মাবুদের উদ্দেশে তোমরা পবিত্র হলে; কাছে এসো, মাবুদের গৃহে কোরবানী ও শুকরিয়া-উপহার উপস্থিত কর। তখন সমাজ কোরবানী ও শুকরিয়া-উপহার আনলো ও যত লোকের মনে ইচ্ছা হল, তারা পোড়ানো-কোরবানী আনলো।
{29:32} সমাজ পোড়ানো-কোরবানীর জন্য যেসব পশু আনলো, তার সংখ্যা এই; সত্তরটি ষাঁড়, এক শত ভেড়া ও দুই শত ভেড়ার বাচ্চা, এসব মাবুদের উদ্দেশে দেওয়া পোড়ানো-কোরবানী।
{29:33} আর ছয় শত ষাঁড় ও তিন হাজার ভেড়া পবিত্রীকৃত হল।
{29:34} কিন্তু ইমামেরা সংখ্যায় অল্প বলে তারা সমস্ত পোড়ানো-কোরবানী পশুর চামড়া খুলতে অসমর্থ হল; অতএব সেই কাজ যতক্ষণ শেষ না হয় এবং ইমামেরা যতক্ষণ নিজেদেরকে পবিত্র না করে, ততক্ষণ তাদের লেবীয় ভাইয়েরা তাদের সাহায্য করলো; কেননা নিজেদেরকে পবিত্র করণে ইমামদের চেয়ে লেবীয়েরা অন্তরে বেশি সরল ছিল।
{29:35} আর মঙ্গল-কোরবানীগুলোর চর্বি ও পোড়ানো-কোরবানীগুলোর উপযুক্ত পেয় কোরবানীসহ সেই পোড়ানো-কোরবানী প্রচুর হয়েছিল। এভাবে মাবুদের গৃহ সম্বন্ধীয় সেবাকর্ম পরিপাটিক্রমে চললো।
{29:36} আর আল্লাহ্‌ লোকদের জন্য যা কিছু করেছেন তাতে হিষ্কিয় ও সমস্ত লোক আনন্দ করলেন; কেননা অকস্মাৎ সেই কাজ করা হয়েছিল।
{i30:1} বাদশাহ্‌ হিষ্কিয়ের ঈদুল ফেসাখ পালন
{30:1} পরে লোকেরা যেন ইসরাইলের আল্লাহ্‌ মাবুদের উদ্দেশে ঈদুল ফেসাক পালন করার জন্য জেরুশালেমে মাবুদের গৃহে আসে, এজন্য হিষ্কিয় ইসরাইল ও এহুদার সর্বত্র দূত পাঠালেন এবং আফরাহীম ও মানশাকেও পত্র লিখলেন।
{30:2} কারণ বাদশাহ্‌, তাঁর কর্মকর্তারা ও জেরুশালেমের সমস্ত সমাজ দ্বিতীয় মাসে ঈদুল ফেসাখ পালন করতে ঠিক করেছিলেন;
{30:3} কারণ প্রয়োজনের চেয়ে অল্প সংখ্যক ইমাম পবিত্রীকৃত হয়েছিল এবং জেরুশালেমে লোকেরা সমাগত হয় নি, সুতরাং তখনই তা পালন করা তাঁদের অসাধ্য হয়েছিল।
{30:4} এই বিষয়টি বাদশাহ্‌র ও সমস্ত সমাজের দৃষ্টিতে ন্যায্য মনে হল।
{30:5} অতএব লোকেরা যেন জেরুশালেমে এসে ইসরাইলের আল্লাহ্‌ মাবুদের উদ্দেশে ঈদুল ফেসাখ পালন করে, এজন্য তাঁরা বের্‌-শেবা থেকে দান পর্যন্ত ইসরাইলের সর্বত্র ঘোষণা করতে স্থির করলো, কেননা তারা পাক-কিতাবে লেখা বিধি অনুসারে বহুসংখ্যক একত্র হয়ে তা পালন করে নি।
{30:6} পরে সংবাদ-বাহকরা বাদশাহ্‌র ও তাঁর কর্মকর্তাদের হাত থেকে পত্র নিয়ে ইসরাইল ও এহুদার সর্বত্র গমন করে বাদশাহ্‌র হুকুম অনুসারে বললো; হে বনি-ইসরাইল, তোমরা ইব্রাহিম, ইসহাক ও ইসরাইলের আল্লাহ্‌ মাবুদের প্রতি ফের; তাতে তোমাদের যে অবশিষ্ট লোকেরা আসেরিয়া বাদশাহ্‌দের হাত থেকে রক্ষা পেয়েছে, তাদের প্রতি তিনি ফিরবেন।
{30:7} তোমরা তোমাদের পূর্বপুরুষ ও ভাইদের মত হয়ো না, কেননা তোমরা দেখছ, তারা তাদের পূর্বপুরুষদের আল্লাহ্‌ মাবুদের বিরুদ্ধে সত্য লঙ্ঘন করাতে তিনি তাদেরকে ধ্বংসের হাতে তুলে দিয়েছেন।
{30:8} এখন তোমাদের পূর্বপুরুষদের মত তোমরা নিজ নিজ ঘাড় শক্ত করো না, কিন্তু মাবুদের বশবর্তী হও এবং তিনি চিরকালের জন্য যে স্থান পবিত্র করেছেন, তাঁর সেই পবিত্র স্থানে এসে তোমাদের আল্লাহ্‌ মাবুদের সেবা কর, তাতে তাঁর প্রচণ্ড ক্রোধ তোমাদের থেকে নিবৃত্ত হবে।
{30:9} কেননা তোমরা যদি পুনর্বার মাবুদের প্রতি ফের, তবে তোমাদের ভাইয়েরা ও সন্তানেরা যাদের দ্বারা বন্দীরূপে নীত হয়েছে, তাদের কাছে কৃপা পেয়ে হয়ে এই দেশে ফিরে আসতে পারবে; কারণ তোমাদের আল্লাহ্‌ মাবুদ কৃপাময় ও স্নেহশীল; যদি তোমরা তাঁর প্রতি ফের, তবে তিনি তোমাদের থেকে মুখ ফিরাবেন না।
{30:10} সংবাদ-বাহকেরা আফরাহীম ও মানশা দেশের বিভিন্ন নগরে ও সবূলূন পর্যন্ত গেল; কিন্তু লোকেরা তাদেরকে পরিহাস ও বিদ্রূপ করলো।
{30:11} তবুও আশেরের, মানশার ও সবূলূনের অনেক লোক নিজেদেরকে অবনত করে জেরুশালেমে এল।
{30:12} আর আল্লাহ্‌র হাত এহুদার উপরও ছিল, ফলত তিনি তাদেরকে এক চিত্ত দিয়ে মাবুদের কালাম অনুসারে বাদশাহ্‌র ও কর্মকর্তাদের হুকুম পালন করতে প্রবৃত্ত করলেন।
{30:13} পরে দ্বিতীয় মাসে খামিহীন রুটির উৎসব পালন করার জন্য বিস্তর লোক, এক মহাসমাজ, জেরুশালেমে একত্র হল।
{30:14} আর তারা জেরুশালেমের সমস্ত কোরবানগাহ্‌ দূর করলো এবং ধূপদাহের জন্য পাত্রগুলোও দূর করে কিদ্রোণ স্রোতে নিক্ষেপ করলো।
{30:15} পরে দ্বিতীয় মাসের চতুর্দশ দিনে তারা ঈদুল ফেসাখের কোরবানী করলো; আর ইমাম ও লেবীয়েরা লজ্জিত হয়ে নিজদেরকে পবিত্র করলো এবং মাবুদের গৃহে পোড়ানো-কোরবানী উপস্থিত করলো।
{30:16} আর তারা আল্লাহ্‌র লোক মূসার শরীয়ত অনুসারে তাদের রীতি অনুযায়ী যার যার স্থানে দাঁড়াল, ইমামেরা লেবীয়দের হাত থেকে রক্ত নিয়ে ছিটিয়ে দিল।
{30:17} কেননা যারা নিজেদেরকে পবিত্র করে নি, এমন অনেক লোক সমাজে ছিল; অতএব মাবুদের উদ্দেশে পবিত্র করবার জন্য লেবীয়েরা নাপাক সব লোকের জন্য ঈদুল ফেসাখের কোরবানীর কাজে নিযুক্ত হল।
{30:18} বস্তুত বিস্তর লোক, আফরাহীম, মানশা, ইষাখর ও সবূলূন থেকে আগত অনেক লোক, নিজেদেরকে পাক-পবিত্র করে নি, কিন্তু লিখিত বিধির বিপরীতে ঈদুল ফেসাখের মেজবানী ভোজন করলো।
{30:19} কেননা হিষ্কিয় তাদের জন্য মুনাজাত করে বলেছিলেন, পবিত্র স্থানের বিধি অনুসারে পাক-পবিত্র না হলেও যে কেউ আল্লাহ্‌র খোঁজ, তার পূর্বপুরুষদের আল্লাহ্‌ মাবুদের খোঁজ করার জন্য নিজের অন্তঃকরণ প্রস্তুত করেছে, মঙ্গলময় মাবুদ তাকে মাফ করুন।
{30:20} তাতে মাবুদ হিষ্কিয়ের মুনাজাত শুনে লোকদেরকে সুস্থ করলেন।
{30:21} এভাবে জেরুশালেমে উপস্থিত বনি-ইসরাইল সাত দিন পর্যন্ত মহানন্দে খামিহীন রুটির উৎসব পালন করলো এবং লেবীয় ও ইমামেরা প্রতিদিন মাবুদের উদ্দেশে উচ্চধ্বনির বাদ্য বাজিয়ে মাবুদের প্রশংসা করলো।
{30:22} আর যেসব লেবীয় মাবুদের সেবাকর্মে সুদক্ষ ছিল, তাদেরকে হিষ্কিয় উৎসাহবর্ধক কথা বললেন; এভাবে তারা ঈদের সাত দিন পর্যন্ত মঙ্গল-কোরবানী করে ভোজন করলো এবং তাদের পূর্বপুরুষদের আল্লাহ্‌ মাবুদের শুকরিয়া করলো।
{30:23} পরে সমস্ত সমাজ আরও সাত দিন পালন করতে পরামর্শ করলো; এবং সেই সাত দিন আনন্দে পালন করলো।
{30:24} বস্তুত এহুদার বাদশাহ্‌ হিষ্কিয় সমাজকে উপহার দেবার জন্য এক হাজার ষাঁড় ও সাত হাজার ভেড়া দিলেন এবং কর্মকর্তারা সমাজকে এক হাজার ষাঁড় ও দশ হাজার ভেড়া দিলেন; আর ইমামদের মধ্যে অনেকে নিজেদেরকে পবিত্র করলো।
{30:25} আর এহুদার সমস্ত সমাজ, ইমামেরা, লেবীয়রা ও ইসরাইল থেকে আগত সমস্ত সমাজ এবং ইসরাইল দেশ থেকে আগত ও এহুদায় বসবাসকারী বিদেশী সকলে আনন্দ করলো।
{30:26} এভাবে জেরুশালেমে বড় আনন্দ হল; কেননা ইসরাইলের বাদশাহ্‌ দাউদের পুত্র সোলায়মানের পরে জেরুশালেমে এই রকম ঈদ পালন করা হয় নি।
{30:27} পরে লেবীয় ইমামেরা লোকদেরকে দোয়া করলো আর আল্লাহ্‌ তাদের মুনাজাত শুনলেন, কারণ তাদের মুনাজাত তাঁর পবিত্র বাসস্থান বেহেশতে উপস্থিত হল।
{i31:1} আশেরা-মূর্তি ও উচ্চস্থলী উৎপাটন করা
{31:1} এ সব শেষ হবার পর সেখানে উপস্থিত সমস্ত ইসরাইল এহুদার বিভিন্ন নগরে গমন করে সমস্ত স্তম্ভ ভেঙে ফেললো, সমস্ত আশেরা-মূর্তি কেটে ফেলল এবং সমস্ত এহুদা, বিন্‌ইয়ামীন, আফরাহীম ও মানশাতে উচ্চস্থলী ও সমস্ত কোরবানগাহ্‌ ভেঙে ফেললো, নিঃশেষে উৎপাটন করলো; পরে বনি-ইসরাইল প্রত্যেকে যার যার বাসস্থান ও নগরে ফিরে গেল।
{31:2} আর হিষ্কিয় পোড়ানো-কোরবানী ও মঙ্গল-কোরবানীদান, পরিচর্যা এবং মাবুদের শিবিরের দ্বারগুলোতে প্রশংসা-গজল ও শুকরিয়া করতে ইমামদের ও লেবীয়দেরকে পালার অনুক্রমে, প্রত্যেককে যার যার সেবাকর্ম অনুসারে, নিযুক্ত করলেন।
{31:3} আর মাবুদের শরীয়তে যেমন লেখা আছে, সেই অনুসারে তিনি পোড়ানো-কোরবানীর জন্য, প্রাতঃকালীন ও সন্ধ্যাকালীন পোড়ানো-কোরবানীর জন্য এবং বিশ্রামবার, অমাবস্যা ও উৎসব সম্বন্ধীয় পোড়ানো-কোরবানীর জন্য, বাদশাহ্‌র সম্পত্তি থেকে দেয় অংশ নির্ধারণ করলেন।
{31:4} আর ইমাম ও লেবীয়রা যেন মাবুদের শরীয়তে বিশ্বস্ত থাকে, এজন্য তিনি তাদের প্রাপ্য অংশ তাদেরকে দিতে জেরুশালেম-নিবাসী লোকদের হুকুম করলেন।
{31:5} এই হুকুম দেশে ব্যাপ্ত হওয়ামাত্র বনি-ইসরাইল শস্য, আঙ্গুর-রস, তেল ও মধু এবং ভূমির উৎপন্ন সমস্ত দ্রব্যের অগ্রিমাংশ অতি প্রচুররূপে আনলো এবং সকল দ্রব্যের দশ ভাগের এক ভাগ প্রচুররূপে আনলো।
{31:6} আর ইসরাইল ও এহুদার যে লোকেরা এহুদার নগরগুলোতে বাস করতো, তারাও গরু ও ভেড়ার দশ ভাগের এক ভাগ এবং তাদের আল্লাহ্‌ মাবুদের উদ্দেশে উৎসর্গীকৃত পবিত্র দ্রব্যের দশ ভাগের এক ভাগ এনে রাশি রাশি করলো।
{31:7} তৃতীয় মাসে তারা সেই রাশি করতে আরম্ভ করে সপ্তম মাসে সমাপ্ত করলো।
{31:8} পরে হিষ্কিয় ও কর্মকর্তারা এসে স্তূপগুলো দেখে মাবুদের প্রশংসা ও তাঁর লোক ইসরাইলদের দোয়া করলেন।
{31:9} আর হিষ্কিয় সেই সকল স্তূপগুলোর বিষয়ে ইমামদের ও লেবীয়দেরকে জিজ্ঞাসা করলেন।
{31:10} সাদোকের কুলজাত অসরিয় নামে প্রধান ইমাম তাঁকে এই জবাব দিলেন, যেদিন থেকে লোকেরা মাবুদের গৃহে উপহার আনতে আরম্ভ করেছে, সেদিন থেকে আমরা ভোজন করেছি, তৃপ্ত হয়েছি, আর যথেষ্ট বেঁচে গেছে; কেননা মাবুদ তাঁর লোকদের দোয়া করেছেন, তাই এই বড় দ্রব্যরাশি বেঁচে গেছে।
{i31:11} ইমাম ও লেবীয়দের কর্তব্য-কাজ পুনর্নির্ধারণ
{31:11} পরে হিষ্কিয় মাবুদের গৃহে কতকগুলো কুঠরী প্রস্তুত করতে হুকুম দিলেন, তাতে তারা কুঠরী প্রস্তুত করলো।
{31:12} আর তারা উপহার, দশ ভাগের এক ভাগ ও পবিত্রীকৃত বস্তু বিশ্বস্তভাবে ভিতরে আনলো; এবং তাদের উপরে লেবীয় কনানিয় ছিলেন নেতা ও তার ভাই শিমিয়ি ছিলেন তাঁর সহকারী।
{31:13} আর যিহীয়েল, অসসিয়, নহৎ, অসাহেল, যিরীমোৎ, যোষাবদ, ইলীয়েল, যিষ্মখিয়, মাহৎ ও বনায়, এরা হিষ্কিয় বাদশাহ্‌ ও আল্লাহ্‌র গৃহের নেতা অসরিয়ের হুকুমে কনানিয় ও তাঁর ভাই শিমিয়ির অধীনে তত্ত্বাবধায়ক নিযুক্ত হল।
{31:14} আর যিম্নার পুত্র কোরি নামক যে লেবীয় পূর্ব দিকের দ্বারপাল ছিল, মাবুদের প্রাপ্য উপহার ও মহা-পবিত্র বস্তুগুলো বিতরণ করার জন্য সে আল্লাহ্‌র উদ্দেশে স্বেচ্ছাদত্ত বস্তুগুলোর ভারও তাঁর উপর ছিল।
{31:15} তার অধীনে এদন, মিনিয়ামীন, যেশূয়, শময়িয়, অমরিয় ও শখনিয়, এরা ইমামদের বিভিন্ন নগরে তাদের ছোট বড় ভাইদেরকে পালানুসারে অংশ দেবার জন্য নির্ধারিত কাজে নিযুক্ত হল।
{31:16} এদের ছাড়া তিন বছর ও তার চেয়েও বেশি বয়স্ক লোক, যাদের নাম পুরুষদের খান্দাননামায় লেখা হয়েছিল, তারা প্রতিদিন কে কে নিজ নিজ পালা অনুসারে নিজ নিজ পদ অনুসারে তাদের সেবাকর্মের জন্য মাবুদের গৃহে প্রবেশ করবে তা স্থির হল।
{31:17} আর যার যার পিতৃকুল অনুসারে ইমামদের এবং বিশ বছর ও তার চেয়েও বেশি বয়স্ক লেবীয়দের খান্দাননামা তাদের কর্তব্য ও পালা অনুসারে লেখা হয়েছিল।
{31:18} আর এক একজনের সমস্ত শিশু, স্ত্রী ও পুত্রকন্যাসুদ্ধ তাদের সমস্ত সমাজের খান্দাননামা লেখা হয়েছিল, কেননা তারা নির্ধারিত কাজে পবিত্রতায় তাদেরকে পবিত্র করেছিল।
{31:19} আর হারুন-সন্তানদের যে ইমামেরা যার যার নগরের চারণ-ভূমিতে বাস করতো, তাদের প্রত্যেক নগরে স্ব স্ব নামে নির্দিষ্ট কয়েকজন লোক ইমামদের মধ্যে সমস্ত পুরুষ ও লেবীয়দের মধ্যে খান্দাননামায় লেখা সমস্ত লোককে অংশ বিতরণ করতো।
{31:20} হিষ্কিয় এহুদার সর্বত্র এরকম করলেন, আর তাঁর আল্লাহ্‌ মাবুদের দৃষ্টিতে যা ভাল, ন্যায্য ও সত্য, তা-ই করলেন।
{31:21} আর তিনি তাঁর আল্লাহ্‌র খোঁজ করার জন্য আল্লাহ্‌র গৃহের সেবাকর্ম, ব্যবস্থা ও হুকুম সম্বন্ধে যে কর্মই আরম্ভ করলেন, তা সমস্ত অন্তঃকরণের সঙ্গে করে কৃতকার্য হলেন।
{i32:1} আশেরিয়ার বাদশাহ্‌ সন্‌হেরীবের আক্রমণ
{32:1} এসব কাজ ও বিশ্বস্ত আচরণের পরে আসেরিয়ার বাদশাহ্‌ সন্‌হেরীব এসে এহুদা দেশে প্রবেশ করলেন এবং প্রাচীর-বেষ্টিত নগরগুলোর বিরুদ্ধে শিবির স্থাপন করে সেসব ভেঙে ফেলতে মনস্থ করলেন।
{32:2} যখন হিষ্কিয় দেখলেন, সন্‌হেরীব এসেছেন, আর তিনি জেরুশালেমের বিরুদ্ধে যুদ্ধ করার জন্য উন্মুখ হয়েছেন,
{32:3} তখন তিনি তাঁর নেতৃবর্গ ও শক্তিশালী লোকদের সঙ্গে নগরের বাইরে অবস্থিত ফোয়ারাগুলোর পানি বন্ধ করার মন্ত্রণা করলেন এবং তাঁরা তাঁর সাহায্য করলেন।
{32:4} অতএব অনেক লোক একত্র হয়ে সমস্ত ফোয়ারা ও দেশের মধ্য দিয়ে প্রবাহিত স্রোত বন্ধ করে দিল। তারা বললো আসেরিয়ার বাদশাহ্‌রা এসে কেন অনেক পানি পাবে?
{32:5} আর তিনি নিজেকে শক্তিশালী করে সমস্ত ভগ্ন প্রাচীর গেঁথে উচ্চগৃহের সমান করে উঁচু করলেন, আবার তার বাইরে আর একটি প্রাচীর নির্মাণ করলেন ও দাউদ নগরস্থ মিল্লো দৃঢ় করলেন এবং প্রচুর অস্ত্র শস্ত্র ও ঢাল প্রস্তুত করলেন।
{32:6} আর তিনি লোকদের উপর সেনাপতিদেরকে নিযুক্ত করলেন এবং নগরদ্বারের চকে তাঁর কাছে তাদেরকে একত্র করে এই উৎসাহজনক কথা বললেন,
{32:7} তোমরা বলবান হও, সাহস কর, আসেরিয়ার বাদশাহ্‌ ও তাঁর সঙ্গী সমস্ত লোক-সমাগমের সম্মুখে ভয় পেয়ো না কিংবা নিরাশ হোয়ো না; কারণ তাঁর সহায়ের চেয়ে আমাদের সহায় মহান।
{32:8} তাঁর সহায় মানুষের বাহুবল, কিন্তু আমাদের সাহায্য ও আমাদের পক্ষে যুদ্ধ করতে আমাদের আল্লাহ্‌ মাবুদ আমাদের সহায়। তখন লোকেরা এহুদার বাদশাহ্‌ হিষ্কিয়ের কথার উপর নির্ভর করলো।
{32:9} এর পরে আসেরিয়ার বাদশাহ্‌ সন্‌হেরীব যখন সৈন্যসামন্তের সঙ্গে লাখীশ অবরোধ করেন, তখন জেরুশালেমে এহুদার বাদশাহ্‌ হিষ্কিয়ের কাছে ও জেরুশালেমে উপস্থিত সমস্ত এহুদার কাছে তাঁর গোলামেরা দ্বারা এই কথা বলে পাঠালেন;
{32:10} আসেরিয়ার বাদশাহ্‌ সন্‌হেরীব এই কথা বলেন, তোমরা কিসের উপর নির্ভর করছো যে, অবরোধ হওয়া জেরুশালেমের বাস করছো?
{32:11} হিষ্কিয় কি ক্ষুধা ও পিপাসায় মেরে ফেলবার জন্য তোমাদেরকে বিভ্রান্ত করছে না? সে বলছে, আমাদের আল্লাহ্‌ মাবুদ আমাদেরকে আসেরিয়ার বাদশাহ্‌র হাত থেকে উদ্ধার করবেন।
{32:12} ঐ হিষ্কিয়ই কি তাঁর উচ্চস্থলী ও সমস্ত কোরবানগাহ্‌ দূর করে নি? এবং তোমাদেরকে একই কোরবানগাহ্‌র সম্মুখে সেজ্‌দা করতে ও তারই উপরে ধূপ জ্বালাতে হবে,’ এই হুকুম কি এহুদা ও জেরুশালেমকে দেয় নি?
{32:13} আমি ও আমার পূর্বপুরুষেরা আমরা অন্যান্য দেশস্থ সমস্ত লোক-সমাজের প্রতি যা করেছি, তোমরা কি তা জান না? সেসব দেশের জাতিদের দেবতারা কি কোনভাবে আমার হাত থেকে নিজ নিজ দেশ উদ্ধার করতে সমর্থ হয়েছে?
{32:14} আমার পূর্বপুরুষেরা যেসব জাতিকে নিঃশেষে বিনাশ করেছেন, তাদের সমস্ত দেবতার মধ্যে কে নিজের লোকদেরকে আমার হাত থেকে উদ্ধার করতে পেরেছিল? তবে তোমাদের আল্লাহ্‌ আমার হাত থেকে যে তোমাদেরকে উদ্ধার করতে পারে, এ কি সম্ভব?
{32:15} অতএব হিষ্কিয় তোমাদেরকে ভ্রান্ত না করুক ও এভাবে বিভ্রান্ত না করুক; তোমরা তাকে বিশ্বাস করো না; কেননা আমার হাত থেকে ও আমার পূর্বপুরুষদের হাত থেকে নিজের লোকদেরকে উদ্ধার করতে কোন জাতির কিংবা রাজ্যের কোন দেবতারই সাধ্য হয় নি; তবে তোমাদের আল্লাহ্‌ কি তোমাদেরকে আমার হাত থেকে উদ্ধার করবে?
{32:16} আর বাদশাহ্‌র গোলামেরা মাবুদ আল্লাহ্‌ ও তার গোলাম হিষ্কিয়ের বিরুদ্ধে আরও বেশি কথা বললো।
{32:17} আর তিনি ইসরাইলের আল্লাহ্‌ মাবুদকে উপহাস করার ও তাঁর বিরুদ্ধে কথা বলবার জন্য এরকম পত্রও লিখলেন, অন্যান্য দেশীয় জাতিদের দেবতারা যেমন আমার হাত থেকে নিজ নিজ লোকদের উদ্ধার করে নি, তেমনি হিষ্কিয়ের আল্লাহ্‌ও তাঁর লোকদেরকে আমার হাত থেকে উদ্ধার করবে না।
{32:18} আর জেরুশালেমের যে লোকেরা প্রাচীরের উপরে ছিল, তাদেরকে ভয় দেখাবার ও বিচলিত করার জন্য তারা অতি উচ্চৈঃস্বরে ইহুদী ভাষায় তাদের কাছে চিৎকার করতে লাগল; যেন নগর হস্তগত করতে পারে।
{32:19} দুনিয়ার জাতিদের যে দেবতারা মানুষের হাতের তৈরি, তাদের বিষয়ে কথা বলবার মত তারা জেরুশালেমের আল্লাহ্‌র বিষয়ে কথা বললো।
{i32:20} আশেরিয়ার বাদশাহ্‌ সন্‌হেরীবের পরাজয় ও মৃত্যু
{32:20} পরে এসব কারণের জন্য বাদশাহ্‌ হিষ্কিয় ও আমোজের পুত্র নবী ইশাইয়া মুনাজাত করলেন ও বেহেশতের কাছে কান্নাকাটি করলেন।
{32:21} তখন মাবুদ এক জন ফেরেশতা প্রেরণ করলেন; তিনি আসেরিয়ার বাদশাহ্‌র শিবিরের মধ্যে সমস্ত বলবান বীর, প্রধান লোক ও সেনাপতিকে উচ্ছেদ করলেন; তাতে সন্‌হেরীব লজ্জিত হয়ে নিজের দেশে ফিরে গেলেন। পরে তিনি তাঁর দেবালয়ে প্রবেশ করলে তাঁর নিজের সন্তানেরা সেই স্থানে তলোয়ার দ্বারা তাঁকে হত্যা করলো।
{32:22} এভাবে মাবুদ হিষ্কিয় ও জেরুশালেম-নিবাসীদেরকে আসেরিয়ার বাদশাহ্‌ সন্‌হেরীবের হাত থেকে ও আর সকলের হাত থেকে নিস্তার করলেন এবং সমস্ত দিকে তাদেরকে রক্ষা করলেন।
{32:23} তাতে অনেক লোক জেরুশালেমে মাবুদের উদ্দেশে নৈবেদ্য আনলো এবং এহুদার বাদশাহ্‌ হিষ্কিয়ের কাছে বহুমূল্য দ্রব্য আনলো; তাতে সেই সময় থেকে তিনি সকল জাতির দৃষ্টিতে উন্নত হলেন।
{i32:24} বাদশাহ্‌ হিষ্কিয়ের অসুস্থতা
{32:24} ঐ সময়ে হিষ্কিয়ের সাংঘাতিক অসুস্থ হয়ে পড়লো, আর তিনি মাবুদের কাছে মুনাজাত করলেন; তাতে মাবুদ তাঁকে জবাব দিলেন ও তাঁকে একটি অদ্ভুত লক্ষণ জানালেন।
{32:25} কিন্তু হিষ্কিয় যে উপকার পেয়েছিলেন সেই অনুসারে প্রতিদান করলেন না, কারণ তাঁর মন গর্বিত হয়েছিল; অতএব তাঁর এবং এহুদার ও জেরুশালেমের উপরে ক্রোধ উপস্থিত হল।
{32:26} তখন হিষ্কিয় তাঁর মনের গর্ব বুঝে নিজেকে অবনত করলেন, তিনি ও জেরুশালেম-নিবাসীরা তা করলেন। সেজন্য হিষ্কিয়ের সময়ে মাবুদের গজব তাদের উপরে নেমে আসল না।
{i32:27} বাদশাহ্‌ হিষ্কিয়ের ধন-সম্পদ ও কাজ
{32:27} হিষ্কিয়ের অতি প্রচুর ধন ও প্রতাপ ছিল, তিনি তাঁর নিজের জন্য রূপা, সোনা, মণি, সুগন্ধি দ্রব্য, ঢাল ও সমস্ত রকম মনোহর পাত্রের কোষাগার প্রস্তুত করলেন,
{32:28} আর শস্য, আঙ্গুর-রস ও তেলের জন্য ভাণ্ডার এবং বিভিন্ন রকম পশুর ঘর ও ভেড়ার পালের খোঁয়াড় করলেন।
{32:29} আর তিনি তাঁর নিজের জন্য নানা নগর ও গোমেষাদির অনেক পশুধন প্রস্তুত করলেন, যেহেতু আল্লাহ্‌ তাঁকে অতি প্রচুর ধন দিয়েছিলেন।
{32:30} এই হিষ্কিয় গীহোনের পানির উচ্চতর মুখ বন্ধ করে সরল পথে দাউদ-নগরের পশ্চিম পাশে সেই পানি নামিয়ে এনেছিলেন। আর হিষ্কিয় তাঁর সকল কাজে কৃতকার্য হলেন।
{32:31} কিন্তু তাঁর দেশে যে অদ্ভুত লক্ষণ দেখান হয়েছিল, তার বিবরণ জিজ্ঞাসা করতে ব্যাবিলনের কর্মকর্তারা দূতদেরকে পাঠালে আল্লাহ্‌ তাঁর পরীক্ষা করার জন্য, তাঁর মনে কি আছে সেসব জানবার জন্য তাঁকে ত্যাগ করেছিলেন।
{32:32} হিষ্কিয়ের অবশিষ্ট কাজের বৃত্তান্ত ও তাঁর ভাল কাজের বিবরণ, দেখ, আমোজের পুত্র নবী ইশাইয়ার দর্শন-কিতাবে লেখা আছে; তা এহুদা ও ইসরাইলের বাদশাহ্‌দের ইতিহাস-পুস্তকের অন্তর্গত।
{32:33} পরে হিষ্কিয় তাঁর পূর্বপুরুষদের সঙ্গে নিদ্রাগত হলেন, আর লোকেরা দাউদ-সন্তানদের কবরস্থানের উপরের অংশে তাঁকে দাফন করলো এবং তাঁর মরণকালে সমস্ত এহুদা ও জেরুশালেম-নিবাসীরা তাঁকে সম্মান দেখাল। পরে তাঁর পুত্র মানশা তাঁর পদে বাদশাহ্‌ হলেন।
{i33:1} এহুদার বাদশাহ্‌ মানশা
{33:1} মানশা বারো বছর বয়সে রাজত্ব করতে আরম্ভ করেন; এবং পঞ্চান্ন বছরকাল জেরুশালেমে রাজত্ব করেন।
{33:2} মাবুদের দৃষ্টিতে যা মন্দ, তিনি তা-ই করতেন; মাবুদ বনি-ইসরাইলদের সম্মুখ থেকে যে জাতিদেরকে অধিকারচ্যুত করেছিলেন, তিনি তাদের ঘৃণিত কাজ অনুসারেই কাজ করতেন।
{33:3} বস্তুত তাঁর পিতা হিষ্কিয় যেসব উচ্চস্থলী ভেঙে ফেলেছিলেন, তিনি সেগুলো পুনর্বার নির্মাণ করলেন; বাল দেবতাদের জন্য কোরবানগাহ্‌ প্রস্তুত করলেন এবং আশেরা-মূর্তি তৈরি করলেন আর আসমানের সমস্ত বাহিনীর কাছে সেজ্‌দা ও তাদের সেবা করলেন।
{33:4} আর মাবুদ যে গৃহের উদ্দেশে বলেছিলেন, জেরুশালেমে আমার নাম চিরকাল থাকবে, মাবুদের সেই গৃহে তিনি কতকগুলো কোরবানগাহ্‌ তৈরি করলেন।
{33:5} আর তিনি মাবুদের গৃহের দুই প্রাঙ্গণে আসমানের সমস্ত বাহিনীর জন্য কোরবানগাহ্‌ তৈরি করলেন।
{33:6} আর তিনি তাঁর সন্তানদেরকে হিন্নোম-সন্তানের উপত্যকায় আগুনের মধ্যে দিয়ে গমন করালেন; আর গণকতা, মোহকের ব্যবহার ও মায়াক্রিয়া করতেন এবং ভূতড়িয়া ও গুনিনদেরকে রাখতেন; তিনি মাবুদের দৃষ্টিতে বহুল কদাচরণ করে তাঁকে অসন্তুষ্ট করলেন।
{33:7} আর তিনি তাঁর তৈরি একটি খোদাই-করা মূর্তি আল্লাহ্‌র সেই গৃহে স্থাপন করলেন, যার বিষয়ে আল্লাহ্‌ দাউদ ও তাঁর পুত্র সোলায়মানকে এই কথা বলেছিলেন, আমি এই গৃহে ও ইসরাইলের সমস্ত বংশের মধ্যে আমার মনোনীত এই জেরুশালেমে আমার নাম চিরকালের জন্য স্থাপন করবো;
{33:8} আর আমি তোমাদের পূর্বপুরুষদের জন্য যে দেশ নির্ধারণ করেছি, সেই দেশ থেকে ইসরাইলের নিবাস আর সরিয়ে দেব না; কেবল যদি তারা আমি তাদেরকে যেসব হুকুম দিয়েছি, অর্থাৎ আমার গোলাম মূসার মধ্য দিয়ে তাদেরকে যে সমস্ত শরীয়ত, বিধি ও অনুশাসন দিয়েছি, সেই অনুসারে যত্নপূর্বক চলে।
{33:9} তবুও মানশা এহুদাকে ও জেরুশালেম-নিবাসীদেরকে বিপথগামী করলেন, তাতে মাবুদ বনি-ইসরাইলদের সম্মুখ থেকে যে জাতিদেরকে বিনষ্ট করেছিলেন, ওরা তাদের চেয়ে বেশি কদাচরণ করতো।
{i33:10} বাদশাহ্‌ মানাশার ফরিয়াদ
{33:10} আর মাবুদ মানশা ও তাঁর লোকদের কাছে কথা বলতেন, কিন্তু তাঁরা কান দিতেন না।
{33:11} এজন্য মাবুদ তাঁদের বিরুদ্ধে আসেরিয়ার বাদশাহ্‌র সেনাপতিদেরকে নিয়ে আসলেন; আর তারা মানশাকে হাতকড়া দিয়ে তাঁকে শিকল দিয়ে বেঁধে ব্যাবিলনে নিয়ে গেল।
{33:12} তখন সংকটাপন্ন হয়ে তিনি তাঁর আল্লাহ্‌ মাবুদের কাছে ফরিয়াদ জানালেন, ও তাঁর পূর্বপুরুষদের আল্লাহ্‌র সম্মুখে নিজেকে অতিশয় অবনত করলেন।
{33:13} এভাবে তাঁর কাছে মুনাজাত করলে তিনি তাঁর মুনাজাত গ্রাহ্য করলেন, তাঁর ফরিয়াদ শুনে তাঁকে পুনর্বার জেরুশালেমে তাঁর রাজ্যে আনলেন। তখন মানশা জানতে পারলেন যে, মাবুদই আল্লাহ্‌।
{33:14} এর পরে তিনি দাউদ-নগরের বাইরে গীহোনের পশ্চিমে উপত্যকার মধ্যে মৎস্য-দ্বারের প্রবেশ-স্থান পর্যন্ত প্রাচীর নির্মাণ করলেন, ওফলের চারদিক ঘিরে নিয়ে অতি উঁচু দেয়াল তুললেন এবং এহুদা দেশের প্রাচীরবেষ্টিত সমস্ত নগরে বিক্রমী সেনাপতিদেরকে নিযুক্ত করলেন।
{33:15} আর তিনি মাবুদের গৃহ থেকে বিজাতীয় দেবতাদের মূর্তিগুলোকে এবং মাবুদের গৃহের পর্বতে ও জেরুশালেমে তাঁর নির্মিত সমস্ত কোরবানগাহ্‌ তুলে নিয়ে নগর থেকে বের করে দূরে ফেল দিলেন।
{33:16} আর মাবুদের কোরবানগাহ্‌ মেরামত করে তার উপরে মঙ্গল-কোরবানী ও শুকরিয়া-উপহার কোরবানী করলেন এবং ইসরাইলের আল্লাহ্‌ মাবুদের সেবা করতে এহুদাকে হুকুম করলেন।
{33:17} অবশ্য লোকেরা তখনও উচ্চস্থলীতে কোরবানী করতো, কিন্তু কেবল তাদের আল্লাহ্‌ মাবুদের উদ্দেশেই করতো।
{i33:18} বাদশাহ্‌ মানাশার মৃত্যু
{33:18} মানশার অবশিষ্ট কাজের বৃত্তান্ত, তাঁর আল্লাহ্‌র কাছে তাঁর মুনাজাত এবং যে দর্শকেরা ইসরাইলের আল্লাহ্‌ মাবুদের নামে তাঁর সঙ্গে কথা বলতেন, তাঁদের কথা, দেখ ইসরাইলের বাদশাহ্‌দের কার্যবিবরণের মধ্যে লেখা আছে।
{33:19} আর তাঁর মুনাজাত, কিভাবে সেই মুনাজাত গ্রাহ্য হল এবং তাঁর সমস্ত গুনাহ্‌ ও বিশ্বাস ভঙ্গ এবং নিজেকে অবনত করার আগে তিনি যেসব স্থানে উচ্চস্থলী নির্মাণ এবং আশেরামূর্তি ও খোদাই-করা মূর্তি স্থাপন করেছিলেন, দেখ, সেই সবের বিবরণ দর্শকের গ্রন্থে লেখা আছে।
{33:20} পরে মানশা তাঁর পূর্বপুরুষদের সঙ্গে নিদ্রাগত হলেন; আর লোকেরা তাঁর বাড়িতে তাঁকে দাফন করলো এবং তাঁর পুত্র আমোন তাঁর পদে বাদশাহ্‌ হলেন।
{i33:21} এহুদার বাদশাহ্‌ আমোনের রাজত্ব ও মৃত্যু
{33:21} আমোন বাইশ বছর বয়সে রাজত্ব করতে আরম্ভ করেন; এবং জেরুশালেমে দুই বছরকাল রাজত্ব করেন।
{33:22} তাঁর পিতা মানশা যেমন করেছিলেন, তিনিও তেমনি মাবুদের দৃষ্টিতে যা মন্দ তা-ই করতেন; বস্তুত তাঁর পিতা মানশা যেসব খোদাই-করা মূর্তি তৈরি করেছিলেন, আমোন তাদের উদ্দেশে কোরবানী করতেন ও তাদের সেবা করতেন।
{33:23} কিন্তু তাঁর পিতা মানশা যেমন নিজেকে নত করেছিলেন, তিনি মাবুদের সাক্ষাতে নিজেকে তেমন নত করলেন না; পরন্তু এই আমোন উত্তরোত্তর বেশি দোষ করলেন।
{33:24} পরে তাঁর গোলামেরা তাঁর বিরুদ্ধে চক্রান্ত করলো, আর তাঁর বাড়িতে তাঁকে হত্যা করলো।
{33:25} কিন্তু দেশের লোকেরা আমোন বাদশাহ্‌র বিরুদ্ধে চক্রান্তকারী সকলকে হত্যা করলো; পরে দেশের লোকেরা তাঁর পুত্র ইউসিয়াকে তাঁর পদে বাদশাহ্‌ করলো।
{i34:1} এহুদার বাদশাহ্‌ ইউসিয়া
{34:1} ইউসিয়া আট বছর বয়সে রাজত্ব করতে আরম্ভ করেন; এবং একত্রিশ বছরকাল জেরুশালেমে রাজত্ব করেন।
{34:2} মাবুদের সাক্ষাতে যা ন্যায্য, তিনি তা-ই করতেন ও তাঁর পূর্বপুরুষ দাউদের পথে চলতেন, তার ডানে বা বামে ফিরতেন না।
{34:3} ফলত তাঁর রাজত্বের অষ্টম বছরে তিনি অল্পবয়স্ক হলেও তাঁর পূর্বপুরুষ দাউদের আল্লাহ্‌র খোঁজ করতে আরম্ভ করলেন এবং বারো বছরে উচ্চস্থলী ও আশেরামূর্তি, খোদাই-করা মূর্তি ও ছাঁচে ঢালা মূর্তি থেকে এহুদা ও জেরুশালেমকে পাক-পবিত্র করতে লাগলেন।
{34:4} তাঁর সাক্ষাতে লোকেরা বাল দেবতাদের সমস্ত কোরবানগাহ্‌ ভেঙে ফেললো এবং তিনি তদুপরি স্থাপিত ধূপ-বেদি ধ্বংস করলেন, আর আশেরা-মূর্তি, খোদাই-করা মূর্তি ও ছাঁচে ঢালা সমস্ত মূর্তি ভেঙে ধূলিসাৎ করে, যারা তাদের উদ্দেশে কোরবানী করেছিল, তাদের কবরের উপরে সেই ধূলা ছড়িয়ে দিলেন।
{34:5} আর তাদের কোরবানগাহ্‌র উপরে ইমামদের অস্থি পোড়ালেন এবং এহুদা ও জেরুশালেমকে পাক-পবিত্র করলেন।
{34:6} আর মানশা, আফরাহীম ও শিমিয়োনের বিভিন্ন নগরে এবং নপ্তালি পর্যন্ত সর্বত্র ধ্বংসস্তুপের মধ্যে এরকম করলেন।
{34:7} আর তিনি সমস্ত কোরবানগাহ্‌ ভেঙে ফেললেন এবং সমস্ত আশেরা-মূর্তি ও খোদাই-করা সমস্ত মূর্তি চূর্ণ করলেন, ইসরাইল দেশের সর্বত্র সমস্ত ধূপগাহ্‌ কেটে ফেললেন, পরে জেরুশালেমে ফিরে আসলেন।
{i34:8} শরীয়ত কিতাব খুঁজে পাওয়া
{34:8} তাঁর রাজত্বের অষ্টাদশ বছরে দেশ ও গৃহ পাক-পবিত্র করার পর তিনি তাঁর আল্লাহ্‌ মাবুদের গৃহ মেরামত করার জন্য অৎসলিয়ের পুত্র শাফন, মাসেয় নগরাধ্যক্ষ ও যোয়াহসের পুত্র যোয়াহ ইতিহাস লেখককে পাঠালেন।
{34:9} আর তাঁরা হিল্কিয় মহা-ইমামের কাছে উপস্থিত হলেন এবং আল্লাহ্‌র গৃহে আনা সমস্ত টাকা, যা দ্বারপাল লেবীয়েরা মানশা, আফরাহীম ও ইসরাইলের সমস্ত অবশিষ্টাংশের কাছ থেকে এবং সমস্ত এহুদা ও বিন্‌ইয়ামীনের কাছ থেকে আর জেরুশালেম-নিবাসীদের কাছ থেকে সংগ্রহ করেছিল, সেসব টাকা দিলেন।
{34:10} তাঁরা মাবুদের গৃহের তত্ত্বাবধায়ক কার্যকারীদের হাতে তা দিলেন, পরে যে কার্যকারীরা মাবুদের গৃহে কাজ করতো, তারা সেই গৃহ সারবার ও মেরামৎ করার জন্য তা দিল,
{34:11} অর্থাৎ এহুদার বাদশাহ্‌রা যেসব বাড়ি-ঘর বিনষ্ট করেছিলেন, সেই সবের জন্য খোদাই-করা পাথর ও জোড়ের কাঠ ক্রয় করতে ও কড়িকাঠ প্রস্তুত করতে তারা ছুতার মিস্ত্রিদের ও গাঁথকদেরকে তা দিল।
{34:12} আর সেই লোকেরা বিশ্বস্তভাবে কাজ করলো এবং মরারিয়দের মধ্যে দু’জন লেবীয়, অর্থাৎ যহৎ ও ওবদিয়, তাদের তত্ত্বাবধায়ক ছিল এবং কহাতীয়দের মধ্যে জাকারিয়া ও মশুল্লম এবং অন্য লেবীয়দের মধ্যে বাদ্য বাদনে নিপুণ লোকেরা কাজ চালাবার জন্য নিযুক্ত ছিল।
{34:13} আর তারা ভারবাহকদের নেতা, আর কাজ চালাবার জন্য সমস্ত রকমের সেবাকর্মকারীদের উপরে নিযুক্ত ছিল এবং লেবীয়দের মধ্যে কেউ কেউ লেখক, কর্মকর্তা ও দ্বারপাল ছিল।
{34:14} তারা যখন মাবুদের গৃহে আনা সকল রূপা বের করলো, তখন ইমাম হিল্কিয় মূসার মধ্য দিয়ে দেওয়া মাবুদের শরীয়ত-কিতাবখানি পেলেন।
{34:15} পরে হিল্কিয় শাফন লেখককে বললেন, আমি মাবুদের গৃহে শরীয়ত-কিতাবখানি পেয়েছি; পরে হিল্কিয় শাফনকে সেই কিতাব দিলেন।
{34:16} আর শাফন সেই কিতাব বাদশাহ্‌র কাছে নিয়ে গিয়ে এই নিবেদন করলেন, আপনার গোলামদের প্রতি হুকুম করা সমস্ত কাজ করা যাচ্ছে;
{34:17} তাঁরা মাবুদের গৃহে পাওয়া সমস্ত টাকা একত্র করে তত্ত্বাবধায়ক ও কর্মকারীদের হাতে দিয়েছেন।
{34:18} পরে শাফন লেখক বাদশাহ্‌কে এই কথা জানালেন, হিল্কিয় ইমাম আমাকে একখানি কিতাব দিয়েছেন; আর শাফন বাদশাহ্‌র সাক্ষাতে তা পাঠ করতে লাগলেন।
{34:19} তখন বাদশাহ্‌ শরীয়তের সমস্ত কালাম শুনে তাঁর কাপড় ছিঁড়লেন।
{34:20} আর বাদশাহ্‌ হিল্কিয়, শাফনের পুত্র অহীকাম, মীখায়ের পুত্র অব্দোন, শাফন লেখক ও রাজভৃত্য অসায়কে এই হুকুম করলেন,
{34:21} তোমরা যাও, যে কিতাবখানি পাওয়া গেছে, সেই কিতাবের সকল কালামের বিষয়ে আমার জন্য এবং ইসরাইলের ও এহুদার মধ্যে অবশিষ্ট লোকদের জন্য মাবুদকে জিজ্ঞাসা কর; কেননা ঐ কিতাবে লেখা সকল কালাম অনুযায়ী কাজ করার জন্য আমাদের পূর্বপুরুষেরা মাবুদের কালাম পালন করেন নি, এজন্য আমাদের উপরে মাবুদের গজবের আগুন নেমে এসেছে।
{i34:22} মহিলা-নবী হুল্‌দার কাছে প্রেরণ
{34:22} তখন হিল্কিয় ও বাদশাহ্‌র নিযুক্ত ঐ লোকেরা বস্ত্রাগারের নেতা হস্রহের পৌত্র, তোখতের পুত্র শল্লুমের স্ত্রী হুল্‌দা মহিলা-নবীর কাছে গেলেন; তিনি জেরুশালেমের দ্বিতীয় বিভাগে বাস করছিলেন। পরে তাঁরা ঐ ভাবের কথা তাঁকে বললেন।
{34:23} তিনি তাঁদেরকে বললেন, ইসরাইলের আল্লাহ্‌ মাবুদ এই কথা বলেন, যে ব্যক্তি তোমাদেরকে আমার কাছে পাঠিয়েছে, তাকে বল,
{34:24} মাবুদ এই কথা বলেন, দেখ, আমি এই স্থানের ও এখানকার নিবাসীদের উপরে অমঙ্গল আনবো, এহুদা-রাজের সাক্ষাতে যে কিতাব ওরা পাঠ করেছে, তাতে লেখা সমস্ত বদদোয়া বর্তাব।
{34:25} কারণ তারা আমাকে ত্যাগ করেছে এবং অন্য দেবতাদের উদ্দেশে ধূপ জ্বালিয়েছে, এভাবে নিজ নিজ হাতের সমস্ত কাজ দিয়ে আমাকে অসন্তুষ্ট করেছে; সেজন্য এই স্থানের উপর আমার গজবের আগুন বর্ষিত হল, নিভানো যাবে না।
{34:26} কিন্তু এহুদার বাদশাহ্‌, যিনি মাবুদের কাছে জিজ্ঞাসা করতে তোমাদেরকে পাঠিয়েছেন, তাঁকে এই কথা বল, ইসরাইলের আল্লাহ্‌ মাবুদ এই কথা বলেন, তুমি যেসব কালাম শুনেছ, তার বিষয় কথা এই —
{34:27} এই স্থানের ও এখানকার অধিবাসীদের বিরুদ্ধে আমি যেসব কথা বলেছি, তা শোনামাত্র তোমার অন্তঃকরণ কোমল হয়েছে, তুমি আল্লাহ্‌র সাক্ষাতে নিজেকে অবনত করেছ; তুমি আমার সাক্ষাতে নিজেকে অবনত করেছ এবং তোমার কাপড় ছিঁড়ে আমার সম্মুখে কান্নাকাটি করেছ, এজন্য মাবুদ বলেন, আমিও তোমার কথা শুনলাম।
{34:28} দেখ, আমি তোমার পূর্বপুরুষদের কাছে তোমাকে সংগ্রহ করবো; তুমি শান্তিতে তোমার কবরে সংগৃহীত হবে; এবং এই স্থানের ও এখানকার অধিবাসীদের উপরে আমি যেসব অমঙ্গল আনবো, তোমার চোখ সেসব দেখবে না। পরে তারা আবার বাদশাহ্‌কে এই কথার সংবাদ দিলেন।
{i34:29} মাবুদের সাক্ষাতে নিয়ম স্থির করা
{34:29} আর বাদশাহ্‌ লোক পাঠিয়ে এহুদা ও জেরুশালেমের সমস্ত প্রধান ব্যক্তিবর্গকে একত্র করলেন।
{34:30} পরে বাদশাহ্‌ মাবুদের গৃহে গেলেন এবং এহুদার সমস্ত লোক, জেরুশালেম-নিবাসী, ইমাম ও লেবীয়েরা, মহান ও ক্ষুদ্র সমস্ত লোক গমন করলো; এবং তিনি মাবুদের গৃহে পাওয়া নিয়ম-কিতাবের সমস্ত কথা তাদের উপস্থিতিতে পাঠ করলেন।
{34:31} পরে বাদশাহ্‌ তাঁর স্থানে দাঁড়িয়ে মাবুদের অনুগামী হবার এবং সমস্ত অন্তঃকরণ ও সমস্ত প্রাণের সঙ্গে তাঁর হুকুম, নির্দেশ ও বিধি পালন করার জন্য, এই কিতাবে লেখা নিয়মের কথানুসারে কাজ করার জন্য মাবুদের সাক্ষাতে নিয়ম স্থির করলেন।
{34:32} আর জেরুশালেম ও বিন্‌-ইয়ামীনের যত লোক উপস্থিত ছিল, তাদের সকলকে তিনি অঙ্গীকার করালেন। তাতে জেরুশালেম-নিবাসীরা আল্লাহ্‌র, তাদের পূর্বপুরুষদের আল্লাহ্‌র, নিয়মানুসারে কাজ করতে লাগল।
{34:33} আর ইউসিয়া বনি-ইসরাইলদের অধিকৃত সমস্ত দেশ থেকে সমস্ত ঘৃণার বস্তু দূর করলেন এবং ইসরাইল মধ্যে যত লোক উপস্থিত ছিল তাদের সকলকে দিয়ে তাদের আল্লাহ্‌ মাবুদের এবাদত করালেন। তিনি যত দিন ছিলেন, তত দিন তারা তাদের পূর্বপুরুষদের আল্লাহ্‌ মাবুদের পিছনে চলা থেকে নিবৃত্ত হল না।
{i35:1} বাদশাহ্‌ ইউসিয়ার ঈদুল ফেসাখ পালন
{35:1} পরে ইউসিয়া জেরুশালেমে মাবুদের উদ্দেশে ঈদুল ফেসাখ পালন করলেন, লোকেরা প্রথম মাসের চতুর্দশ দিনে ঈদুল ফেসাখের ভেড়া জবেহ্‌ করলো।
{35:2} আর তিনি ইমামদেরকে তাদের নির্ধারিত কাজে নিযুক্ত করলেন এবং মাবুদের গৃহের সেবাকর্ম করতে তাদেরকে উৎসাহ দিলেন।
{35:3} আর যে লেবীয়েরা সমস্ত ইসরাইলের শিক্ষক ও মাবুদের উদ্দেশে পবিত্র ছিল, তাদেরকে তিনি বললেন, ইসরাইলের বাদশাহ্‌ দাউদের পুত্র সোলায়মান যে গৃহ নির্মাণ করেছেন, তাদের মধ্যে তোমরা পবিত্র সিন্দুকটি রাখ; তার ভার আর তোমাদের কাঁধে থাকবে না; এখন তোমরা তোমাদের আল্লাহ্‌ মাবুদ ও তাঁর লোক ইসরাইলের সেবা কর।
{35:4} আর নিজ নিজ পিতৃকুল অনুসারে, ইসরাইলের বাদশাহ্‌ দাউদের লিখন অনুসারে এবং তাঁর পুত্র সোলায়মানের লিখন অনুসারে নির্ধারিত নিজ নিজ পালানুসারে নিজদেরকে প্রস্তুত কর।
{35:5} আর তোমাদের ভাইয়েরা অর্থাৎ লোকদের পিতৃকুলগুলোর বিভাগানুসারে ও লেবীয়দের পিতৃকুলগুলোর অংশানুসারে পবিত্র স্থানে দণ্ডায়মান হও।
{35:6} আর ঈদুল ফেসাখের কোরবানী দাও ও নিজদেরকে পবিত্র কর এবং মূসা দ্বারা কথিত মাবুদের কালাম অনুসারে কাজ করবার জন্য তোমাদের ভাইদের জন্য আয়োজন কর।
{35:7} পরে ইউসিয়া লোকদের, উপস্থিত সকলকে, পাল থেকে কেবল ঈদুল ফেসাখের কোরবানীর জন্য সংখ্যায় ত্রিশ হাজার ভেড়ার বাচ্চা ও ছাগলের বাচ্চা এবং তিন হাজার ষাঁড় দিলেন; এই সবই বাদশাহ্‌র সম্পত্তি থেকে দেওয়া হল।
{35:8} আর তার কর্মকর্তারা ইচ্ছাপূর্বক লোকদের, ইমামদের ও লেবীয়দেরকে দান করলেন। হিল্কিয়, জাকারিয়া ও যিহীয়েল, আল্লাহ্‌র গৃহের এই প্রধান কর্মকর্তারা ইমামদেরকে ঈদুল ফেসাখের কোরবানীর জন্য দুই হাজার ছয় শত ছাগল-ভেড়ার বাচ্চা ও পাঁচ শত ষাঁড় দিলেন।
{35:9} আর কেনানীয় এবং শমরিয় ও নথনেল নামে তাঁর দুই ভাই, আর হশবিয়, যীয়ীয়েল ও যোষাবদ, লেবীয়দের এই নেতৃবর্গ লেবীয়দেরকে ঈদুল ফেসাখের কোরবানীর জন্য পাঁচ হাজার ছাগল-ভেড়ার বাচ্চা ও পাঁচ শত ষাঁড় দিলেন।
{35:10} এভাবে সেবাকর্মের আয়োজন হল, আর বাদশাহ্‌র হুকুম অনুসারে ইমামেরা যার যার স্থানে ও লেবীয়েরা যার যার পালা অনুসারে দাঁড়ালো।
{35:11} আর ঈদুল ফেসাখের সমস্ত পশু কোরবানী করা হল এবং ইমামেরা তাদের হাত থেকে রক্ত নিয়ে ছিটিয়ে দিল ও লেবীয়েরা পশুদের চামড়া ছাড়াল।
{35:12} আর মূসার কিতাবে যেমন লেখা আছে, সেই অনুসারে মাবুদের উদ্দেশে কোরবানী করার জন্য তারা লোকদের পিতৃকুলের বিভাগ অনুসারে সকলকে দেবার জন্য পোড়ানো-কোরবানী পৃথক করলো এবং ষাঁড়গুলোর বিষয়েও তা-ই করলো।
{35:13} পরে তারা বিধিমতে ঈদুল ফেসাখের কোরবানী আগুনে ঝল্‌সে নিল; আর পবিত্র সমস্ত কোরবানীর গোশ্‌ত পাত্র, হাঁড়ি ও কড়াইতে রান্না করলো এবং সমস্ত লোককে দ্রুততার সঙ্গে পরিবেশন করলো।
{35:14} এর পরে তাদের ও ইমামদের জন্য আয়োজন করলো, কেননা হারুন সন্তান ইমামেরা পোড়ানো-কোরবানী ও চর্বি পোড়াতে রাত পর্যন্ত ব্যস্ত ছিল; অতএব লেবীয়েরা নিজেদের ও হারুন সন্তান ইমামদের জন্য আয়োজন করলো।
{35:15} আর দাউদ, আসফ, হেমন ও রাজ-দর্শক যিদূথূনের হুকুম অনুসারে আসফ-সন্তান গায়কেরা যার যার স্থানে ছিল ও দ্বারপালেরা প্রতি দ্বারে ছিল; তাদের নিজ নিজ সেবাকর্ম ছেড়ে যাবার প্রয়োজন হল না, যেহেতু তাদের লেবীয় ভাইয়েরা তাদের জন্য আয়োজন করেছিল।
{35:16} এভাবে ইউসিয়া বাদশাহ্‌র হুকুম অনুসারে ঈদুল ফেসাখ পালন ও মাবুদের কোরবানগাহ্‌র উপরে পোড়ানো-কোরবানী করার জন্য সেদিন মাবুদের সমস্ত সেবা-কর্মের আয়োজন হল।
{35:17} ঐ সময়ে উপস্থিত বনি-ইসরাইল ঈদুল ফেসাখ এবং সাত দিন খামিহীন রুটির উৎসব পালন করলো।
{35:18} শামুয়েল নবীর সময় থেকে ইসরাইলে এই রকম ঈদুল ফেসাখ পালিত হয় নি; ইউসিয়া, ইমাম, লেবীয় এবং সমস্ত এহুদা ও ইসরাইলের উপস্থিত লোকেরা ও জেরুশালেম-নিবাসীরা যেভাবে ঈদুল ফেসাখ পালন করলো, ইসরাইলের কোন বাদশাহ্‌ সেইভাবে ঈদ পালন করেন নি।
{35:19} ইউসিয়ার রাজত্বের অষ্টাদশ বছরে এই ঈদুল ফেসাখ পালিত হল।
{i35:20} বাদশাহ্‌ ইউসিয়ার পরাজয় ও মৃত্যু
{35:20} ইউসিয়া এবাদতখানার সমস্ত কাজ শেষ করার পর, মিসরের বাদশাহ্‌ নখো ফোরাত নদীর নিকটস্থ কর্কমীশের বিরুদ্ধে যুদ্ধ করার জন্য আসছিলেন, আর ইউসিয়া তার বিরুদ্ধে যাত্রা করলেন।
{35:21} তখন তিনি দূত দ্বারা এই কথা বলে পাঠালেন, হে এহুদার বাদশাহ্‌, তোমার সঙ্গে আমার শত্রুতা কি? আমি আজ তোমার বিরুদ্ধে আসি নি, কিন্তু যে কুলের সঙ্গে আমার যুদ্ধ বেঁধেছে, তার বিরুদ্ধে যাচ্ছি; আর আল্লাহ্‌ আমাকে ত্বরা করতে বলেছেন; অতএব তুমি আমার সহবর্তী আল্লাহ্‌র বিরূদ্ধাচরণ থেকে ক্ষান্ত হও, নইলে তিনি তোমাকে ধ্বংস করবেন।
{35:22} তবুও ইউসিয়া তাঁর থেকে বিমুখ হন নি, বরং তার সঙ্গে যুদ্ধ করার জন্য ছদ্মবেশ ধারণ করলেন; তিনি আল্লাহ্‌র মুখ বের হওয়া নখোর কথায় কান না দিয়ে মগিদ্দো উপত্যকায় যুদ্ধ করতে গেলেন।
{35:23} পরে তীরন্দাজেরা বাদশাহ্‌ ইউসিয়াকে তীর মারল; তখন বাদশাহ্‌ তাঁর লোকদেরকে বললেন, আমাকে নিয়ে যাও, কেননা আমি গুরুতর আহত হয়েছি।
{35:24} তাতে তার গোলামেরা সেই রথ থেকে তাঁকে বের করলো এবং তাঁর দ্বিতীয় রথে আরোহন করিয়ে জেরুশালেমে আনলো, আর তিনি ইন্তেকাল করলেন এবং তাঁর পূর্বপুরুষদের কবরে দাফন করা হল। পরে সমস্ত এহুদা ও জেরুশালেম ইউসিয়ার জন্য শোক করলো।
{35:25} আর ইয়ারমিয়া ইউসিয়ার জন্য বিলাপ-গজল রচনা করলেন এবং সকল গায়ক ও গায়িকা স্ব স্ব বিলাপ-গীতে ইউসিয়ার বিষয়ে গান করলো; আজও করে; ফলত তারা তা ইসরাইলের পালনীয় বিধি করলো; আর দেখ, তা বিলাপ-গীতে লেখা আছে।
{35:26} ইউসিয়ার অবশিষ্ট কাজের বৃত্তান্ত ও মাবুদের শরীয়তে লেখা কালাম অনুযায়ী তাঁর সমস্ত মহৎ কাজ,
{35:27} এবং তাঁর বৃত্তান্ত প্রথম থেকে শেষ পর্যন্ত দেখ, সেই সকল ইসরাইল ও এহুদার বাদশাহ্‌দের ইতিহাস-পুস্তকে লেখা আছে।
{i36:1} এহুদার বাদশাহ্‌ যিহোয়াহস
{36:1} পরে দেশের লোকেরা ইউসিয়ার পুত্র যিহোয়াহসকে নিয়ে তাঁর পিতার পদে জেরুশালেমে তাঁকে বাদশাহ্‌ করলো।
{36:2} যোয়াহস তেইশ বছর বয়সে রাজত্ব করতে আরম্ভ করেন এবং জেরুশালেমে তিন মাস কাল রাজত্ব করেন।
{36:3} পরে মিসরের বাদশাহ্‌ জেরুশালেমে তাঁকে পদচ্যুত করে দেশের এক শত তালন্ত রূপা ও এক তালন্ত সোনা অর্থদণ্ড নির্ধারণ করলেন।
{36:4} আর মিসরের বাদশাহ্‌ যিহোয়াহসের ভাই ইলীয়াকীমকে এহুদা ও জেরুশালেমের বাদশাহ্‌ করলেন এবং তাঁর নাম পরিবর্তন করে যিহোয়াকীম রাখলেন; আর নখো তাঁর ভাই যোয়াহসকে ধরে মিসরে নিয়ে গেলেন।
{i36:5} এহুদার বাদশাহ্‌ যিহোয়াকীম
{36:5} যিহোয়াকীম পঁচিশ বছর বয়সে রাজত্ব করতে আরম্ভ করেন এবং জেরুশালেমে একাদশ বছর কাল রাজত্ব করেন; তাঁর আল্লাহ্‌ মাবুদের দৃষ্টিতে যা মন্দ, তা-ই তিনি করতেন।
{36:6} তাঁরই বিরুদ্ধে ব্যাবিলনের বাদশাহ্‌ বখতে-নাসার এসে ব্যাবিলনে নিয়ে যাবার জন্য তাঁকে ব্রোঞ্জের শিকল দিয়ে বাঁধলেন।
{36:7} বখতে-নাসার মাবুদের গৃহের পাত্রগুলোও ব্যাবিলনে নিয়ে গিয়ে ব্যাবিলনে তাঁর মন্দিরে রাখলেন।
{36:8} যিহোয়াকীমের অবশিষ্ট কাজের বৃত্তান্ত, তাঁর করা ঘৃণার সমস্ত কাজ ও তাঁর মধ্যে যা পাওয়া গিয়েছিল, দেখ, সেই সকল ইসরাইল ও এহুদার বাদশাহ্‌দের ইতিহাস-পুস্তকে লেখা আছে। পরে তাঁর পুত্র যিহোয়াখীন তাঁর পদে বাদশাহ্‌ হলেন।
{i36:9} এহুদার বাদশাহ্‌ যিহোয়াখীন
{36:9} যিহোয়াখীন আট বছর বয়সে রাজত্ব করতে আরম্ভ করেন এবং জেরুশালেমে তিন মাস দশ দিন রাজত্ব করেন; মাবুদের দৃষ্টিতে যা মন্দ, তা-ই তিনি করতেন।
{36:10} পরে বছর ফিরে আসলে বখতে-নাসার বাদশাহ্‌ লোক পাঠিয়ে তাঁকে ও মাবুদের গৃহস্থিত সকল মনোরম পাত্র ব্যাবিলনে নিয়ে গেলেন এবং এহুদা ও জেরুশালেমে তাঁর ভাই সিদিকিয়কে বাদশাহ্‌ করলেন।
{i36:11} এহুদার বাদশাহ্‌ সিদিকিয়
{36:11} সিদিকিয় একুশ বছর বয়সে রাজত্ব করতে আরম্ভ করেন এবং জেরুশালেমে একাদশ বছর রাজত্ব করেন।
{36:12} তাঁর আল্লাহ্‌ মাবুদের দৃষ্টিতে যা মন্দ, তা-ই তিনি করতেন, মাবুদের মুখের কালাম-প্রকাশক ইয়ারমিয়া নবীর সম্মুখে নিজেকে অবনত করলেন না।
{36:13} আর যে বখতে-নাসার বাদশাহ্‌ তাঁকে আল্লাহ্‌র নামে কসম করিয়েছিলেন, তিনি তাঁর বিদ্রোহী হলেন এবং তাঁর ঘাড় শক্ত ও অন্তর কঠিন করে ইসরাইলের আল্লাহ্‌ মাবুদের প্রতি ফিরতে অস্বীকার করলেন।
{36:14} আর প্রধান ইমামেরা সকলে ও লোকেরা জাতিদের সমস্ত ঘৃণার কাজ অনুসারে বহুল বিশ্বাস ভঙ্গ করলো এবং মাবুদ জেরুশালেমে তাঁর যে গৃহ পবিত্র করেছিলেন, তা নাপাক করলো।
{i36:15} জেরুশালেমের পতন
{36:15} আর তাদের পূর্বপুরুষদের আল্লাহ্‌ মাবুদ তাঁর দূতদেরকে তাদের কাছে পাঠাতেন, খুব ভোরে উঠে পাঠাতেন, কেননা তিনি তাঁর লোকদের ও তাঁর বাসস্থানের প্রতি মমতা করতেন।
{36:16} কিন্তু তারা আল্লাহ্‌র দূতদেরকে পরিহাস করতো, তাঁর কালাম তুচ্ছ করতো ও তাঁর নবীদেরকে বিদ্রূপ করতো; তার দরুন শেষে তাঁর লোকদের বিরুদ্ধে মাবুদের ক্রোধ জেগে উঠলো, অবশেষে আর প্রতিকারের উপায় রইলো না।
{36:17} অতএব তিনি কল্‌দীয়দের বাদশাহ্‌কে তাদের বিরুদ্ধে আনলেন, আর বাদশাহ্‌ যুবকদেরকে তাদের পবিত্র স্থানে তলোয়ার দ্বারা হত্যা করলেন, আর যুবক কি যুবতী, বৃদ্ধ কি জরাগ্রস্ত, কারো প্রতি রহম করলেন না; আল্লাহ্‌ তাঁর হাতে সকলকে তুলে দিলেন।
{36:18} তিনি আল্লাহ্‌র গৃহের ছোট বড় সমস্ত পাত্র, মাবুদের গৃহের সমস্ত ধনকোষ এবং বাদশাহ্‌র ও তাঁর কর্মকর্তাদের ধনকোষ, সমস্তই ব্যাবিলনে নিয়ে গেলেন।
{36:19} আর তাঁর লোকেরা আল্লাহ্‌র গৃহ পুড়িয়ে দিল, জেরুশালেমের প্রাচীর ধ্বংস করলো এবং সেখানকার সমস্ত অট্টালিকা আগুন দ্বারা পুড়িয়ে দিল, সেখানকার সমস্ত মনোরম পাত্র বিনষ্ট করলো।
{36:20} আর তিনি তলোয়ার থেকে রক্ষা পাওয়া অবশিষ্ট লোকদেরকে ব্যাবিলনে নিয়ে গেলেন; তাতে পারস্য-রাজ্য স্থাপিত না হওয়া পর্যন্ত লোকেরা তাঁর ও তাঁর সন্তানদের গোলাম থাকলো।
{36:21} ইয়ারমিয়া দ্বারা কথিত মাবুদের কালাম সফল করবার জন্য যে পর্যন্ত দেশ তার সমস্ত বিশ্রামকাল ভোগ না করলো, সে পর্যন্ত এরকম হল; সত্তর বছর পূর্ণ করার জন্য নিজের উচ্ছিন্ন দশার সমস্ত কাল দেশ বিশ্রাম ভোগ করলো।
{i36:22} বাদশাহ্‌ কাইরাসের ঘোষণা
{36:22} পরে পারস্যের বাদশাহ্‌ কাইরাসের প্রথম বছরে ইয়ারমিয়া দ্বারা কথিত মাবুদের কালামের পূর্ণতার জন্য মাবুদ পারস্যের বাদশাহ্‌ কাইরাসের মনে প্রবৃত্তি দিলেন, তাই তিনি তাঁর রাজ্যের সর্বত্র ঘোষণা এবং লেখা বিজ্ঞাপন দ্বারা এই হুকুম প্রচার করলেন,
{36:23} পারস্যের বাদশাহ্‌ কাইরাস এই কথা বলেন, বেহেশতের আল্লাহ্‌ মাবুদ দুনিয়ার সমস্ত রাজ্য আমাকে দান করেছেন, আর তিনি এহুদা দেশস্থ জেরুশালেমে তাঁর জন্য একটি গৃহ নির্মাণ করার ভার আমাকে দিয়েছেন। তোমাদের মধ্যে, তাঁর সমস্ত লোকের মধ্যে, যে কেউ হোক, তার আল্লাহ্‌ মাবুদ তার সহবর্তী হোন, সে সেখানে যাক।
