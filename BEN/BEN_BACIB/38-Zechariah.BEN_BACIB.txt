{i1:1} বনি-ইসরাইলকে অনুতাপ করার আহ্বান
{1:1} দারিয়ুসের দ্বিতীয় বছরের অষ্টম মাসে মাবুদের এই কালাম ইদ্দোর পৌত্র বেরিখিয়ের পুত্র জাকারিয়া নবীর কাছে উপস্থিত হল।
{1:2} মাবুদ তোমাদের পূর্বপুরুষদের প্রতি ভীষণ ক্রুদ্ধ হয়েছিলেন।
{1:3} অতএব তুমি এই লোকদেরকে বল, বাহিনীগণের মাবুদ এই কথা বলেন; তোমরা আমার প্রতি ফের, এই কথা বাহিনীগণের মাবুদ বলেন, আমিও তোমাদের প্রতি ফিরব, এই কথা বাহিনীগণের মাবুদ বলেন।
{1:4} তোমরা তোমাদের পূর্বপুরুষদের মত হয়ো না, তাদেরকে পূর্বকালীন নবীরা উচ্চৈঃস্বরে বলতো, বাহিনীগণের মাবুদ এই কথা বলেন, তোমরা নিজ নিজ কুপথ ও নিজ নিজ কুকর্ম থেকে ফিরে এসো; কিন্তু তারা শুনত না, আমার কথায় কান দিত না, মাবুদ এই কথা বলেন।
{1:5} তোমাদের পূর্বপুরুষেরা কোথায়? এবং নবীরা কি চিরকাল বেঁচে থাকে?
{1:6} কিন্তু আমি আমার গোলাম নবীদেরকে যা যা হুকুম করেছিলাম, আমার সেসব কালাম ও বিধি কি তোমাদের পূর্বপুরুষদের নিকট পৌঁছায় নি? তখন তারা ফিরে এসে বললো, বাহিনীগণের মাবুদ আমাদের আচার ও কাজ অনুসারে আমাদের প্রতি যেমন ব্যবহার করতে মনস্থ করেছিলেন, আমাদের প্রতি তেমনি ব্যবহার করেছেন।
{i1:7} প্রথম দর্শন: ঘোড়ায় আরোহী এক জন পুরুষ
{1:7} দারিয়ুসের দ্বিতীয় বছরের একাদশ মাসের অর্থাৎ শবাট মাসের, চব্বিশতম দিনে মাবুদের কালাম ইদ্দোর পৌত্র বেরিখিয়ের পুত্র নবী জাকারিয়ার কাছে নাজেল হল।
{1:8} তিনি বললেন, আমি রাতের বেলায় দর্শন পেলাম, আর দেখ, লাল রংয়ের ঘোড়ায় আরোহী এক জন পুরুষ, তিনি নিম্নভূমিস্থ গুলমেদি গাছগুলোর মধ্যে দাঁড়িয়ে ছিলেন এবং তাঁর পেছন লাল রংয়ের, মেটে ও সাদা রংয়ের কয়েকটি ঘোড়া ছিল।
{1:9} তখন আমি বললাম, হে আমার প্রভু, এরা কে? তাতে আমার সঙ্গে আলাপকারী ফেরেশতা আমাকে বললেন, এরা কে, তা আমি তোমাকে জানাবো।
{1:10} আর যে পুরুষ গুলমেদি গাছগুলোর মধ্যে দাঁড়িয়ে ছিলেন তিনি বললেন, মাবুদ এদেরকে দুনিয়াতে ইতস্তত ভ্রমণ করতে পাঠিয়েছেন।
{1:11} তখন তারা জবাবে, যিনি গুলমেদি গাছগুলোর মধ্যে দাঁড়িয়ে ছিলেন, মাবুদের সেই ফেরেশতাকে বললো, আমরা দুনিয়াতে ইতস্তত ভ্রমণ করেছি, আর দেখ, সমস্ত দুনিয়া সুস্থির ও শান্তিপূর্ণ।
{1:12} তখন মাবুদের ফেরেশতা বললেন, হে বাহিনীগণের মাবুদ, তুমি এই সত্তর বছর যাদের উপরে ক্রুদ্ধ হয়ে রয়েছ, সেই জেরুশালেম ও এহুদার নগরগুলোর প্রতি করুণা করতে কতকাল বিলম্ব করবে?
{1:13} তখন যে ফেরেশতা আমার সঙ্গে আলাপ করছিলেন, মাবুদ তাঁকে জবাবে নানা মঙ্গলকথা, নানা সান্ত্বনাদায়ক কথা বললেন।
{1:14} আর যে ফেরেশতা আমার সঙ্গে আলাপ করছিলেন, তিনি আমাকে বললেন, তুমি ঘোষণা কর, বাহিনীগণের মাবুদ এই কথা বলেন, জেরুশালেম ও সিয়োনের উপর আমি অসম্ভব ক্রুদ্ধ হয়েছি।
{1:15} আর নিশ্চিন্ত জাতিদের প্রতি আমার ক্রোধ জন্মেছে; কেননা আমি সামান্য ক্রুদ্ধ হলে তারা আরও বেশি অমঙ্গল যোগ করলো।
{1:16} এজন্য মাবুদ এই কথা বলেন, আমি করুণা করে জেরুশালেমে ফিরে এলাম; তার মধ্যে আমার গৃহ নির্মিত হবে, এই কথা বাহিনীগণের মাবুদ বলেন; এবং জেরুশালেমে মাপের দড়ি ধরা হবে।
{1:17} তুমি আরও ঘোষণা কর, বাহিনীগণের মাবুদ এই কথা বলেন, আমার নগরগুলো পুনর্বার মঙ্গলে পরিপূর্ণ হবে এবং মাবুদ সিয়োনকে পুনরায় সান্ত্বনা দেবেন ও জেরুশালেমকে পুনর্বার মনোনীত করবেন।
{i1:18} দ্বিতীয় দর্শন: শিং ও চর্মকার
{1:18} পরে আমি চোখ তুলে দেখলাম, আর দেখ, চারটি শিং।
{1:19} তখন আমার সঙ্গে আলাপকারী ফেরেশতাকে জিজ্ঞাসা করলাম, এগুলো কি? তিনি আমাকে বললেন, এ সেই সব শিং যা এহুদা, ইসরাইল এবং জেরুশালেমকে ছিন্নভিন্ন করেছে।
{1:20} পরে মাবুদ আমাকে চার জন কর্মকার দেখালেন।
{1:21} আমি জিজ্ঞাসা করলাম, এরা কি করতে আসছে? তিনি বললেন, ঐ শিংগুলো এহুদাকে এমন ছিন্নভিন্ন করেছে যে, কেউই মাথা তুলতে পারে নি; কিন্তু যেসব জাতিরা এহুদা দেশকে ছিন্নভিন্ন করার জন্য শিং উঠিয়েছে, তাদের ভয় দেখাবার জন্য ও তাদের শিংগুলো নিচে ফেলে দেবার জন্য এরা আসছে।
{i2:1} তৃতীয় দর্শন: পরিমাপের দড়ি হাতে এক জন পুরুষ
{2:1} পরে আমি চোখ তুলে লক্ষ্য করলাম, আর দেখ, পরিমাপের দড়ি হাতে এক জন পুরুষ।
{2:2} তখন আমি জিজ্ঞাসা করলাম, আপনি কোথায় যাচ্ছেন? তিনি আমাকে বললেন, জেরুশালেম মাপতে, তার চওড়া ও তার লম্বা কত তা দেখতে যাচ্ছি।
{2:3} আর দেখ, যে ফেরেশতা আমার সঙ্গে আলাপ করছিলেন, তিনি অগ্রসর হলেন; আর এক জন ফেরেশতা তাঁর সঙ্গে সাক্ষাৎ করতে গেলেন।
{2:4} তিনি তাঁকে বললেন, তুমি দৌড়ে গিয়ে যুবককে বল, জেরুশালেমের মধ্যবর্তী মানুষ ও পশুদের জন্য প্রাচীর-বিহীন গ্রামগুলোর মত তার বসতি হবে;
{2:5} কারণ মাবুদ বলেন, আমিই তার চারদিকে আগুনের প্রাচীরস্বরূপ হব এবং আমি তার মধ্যবর্তী মহিমাস্বরূপ হবো।
{i2:6} নির্বাসিতদের কাছে আহ্বান
{2:6} অহো! অহো! উত্তর দেশ থেকে পালিয়ে যাও, মাবুদ এই কথা বলেন; কেননা আমি তোমাদের আসমানের চার বায়ুর মত ছড়িয়ে দিয়েছি, মাবুদ এই কথা বলেন।
{2:7} অহো সিয়োন, ব্যাবিলন-কন্যার সহনিবাসীনী! জীবন রক্ষার্থে পালিয়ে যাও।
{2:8} কারণ বাহিনীগণের মাবুদ এই কথা বলেন; মহিমার পরে তিনি আমাকে সেই জাতিদের কাছে পাঠালেন, যারা তোমাদের লুট করেছে; কেননা যে ব্যক্তি তোমাদেরকে স্পর্শ করে, সে তাঁর চোখের মণি স্পর্শ করে।
{2:9} কারণ দেখ, আমি তাদের উপরে আমার হাত উঠাব, তাতে তারা তাদের গোলামদের লুটবস্তু হবে, আর তোমরা জানবে যে, বাহিনীগণের মাবুদই আমাকে পাঠিয়েছেন।
{2:10} সিয়োন-কন্যে, আনন্দগান কর, আহ্লাদ কর, কেননা দেখ, আমি আসছি, আর আমি তোমার মধ্যে বাস করবো, মাবুদ এই কথা বলেন।
{2:11} সেই দিনে অনেক জাতি মাবুদের প্রতি আসক্ত হবে, আমার লোক হবে; এবং আমি তোমার মধ্যে বাস করবো, তাতে তুমি জানবে যে, বাহিনীগণের মাবুদই আমাকে তোমার কাছে পাঠিয়েছেন।
{2:12} আর মাবুদ পবিত্র দেশে নিজের অংশ বলে এহুদাকে অধিকার করবেন ও জেরুশালেমকে আবার মনোনীত করবেন।
{2:13} মাবুদের সাক্ষাতে প্রাণীমাত্র নীরব হও, কেননা তিনি তাঁর পবিত্র শরীয়ত-তাঁবুর মধ্য থেকে জেগে উঠেছেন।
{i3:1} চতুর্থ দর্শন: মহা-ইমাম ইউসা ও শয়তান
{3:1} পরে তিনি আমাকে মহা-ইমাম ইউসাকে দেখালেন; ইনি মাবুদের ফেরেশতার সম্মুখে দাঁড়িয়ে ছিলেন, আর তাঁর বিরুদ্ধতা করার জন্য শয়তান তাঁর ডান পাশে দাঁড়িয়েছিল।
{3:2} তখন মাবুদ শয়তানকে বললেন, শয়তান, মাবুদ তোমাকে ভর্ৎসনা করুন; হ্যাঁ, যিনি জেরুশালেমকে মনোনীত করেছেন, সেই মাবুদ তোমাকে ভর্ৎসনা করুন; এই ব্যক্তি কি আগুন থেকে তুলে নেওয়া জ্বলন্ত কাঠের টুকরার মত নয়?
{3:3} তখন ইউসা মলিন কাপড় পরিহিত হয়েই ফেরেশতার সম্মুখে দাঁড়িয়ে ছিলেন।
{3:4} তাতে সেই ফেরেশতা নিজের সম্মুখে দণ্ডায়মান ব্যক্তিদেরকে বললেন, এঁর দেহ থেকে ঐ মলিন কাপড়গুলো খুলে ফেল। পরে তিনি তাঁকে বললেন, দেখ, আমি তোমার অপরাধ মাফ করে দিয়েছি ও তোমাকে শুভ্র পোশাক পরাব।
{3:5} তখন আমি বললাম, এঁর মাথায় পরিষ্কার পাগড়ী দিতে হুকুম দেওয়া হোক। তখন তাঁর মাথায় পরিষ্কার পাগড়ী দেওয়া হল এবং তাঁকে পোশাক পরানো হল; আর মাবুদের ফেরেশতা কাছে দাঁড়িয়ে রইলেন।
{3:6} পরে মাবুদের ফেরেশতা ইউসাকে দৃঢ়ভাবে বললেন,
{3:7} বাহিনীগণের মাবুদ এই কথা বলেন, তুমি যদি আমার পথে চল ও আমার রক্ষণীয়-দ্রব্য রক্ষা কর, তবে তুমিও আমার গৃহের বিচার করবে এবং আমার প্রাঙ্গণের রক্ষকও হবে, আর এখানে যারা দাঁড়িয়ে আছে, আমি তোমাকে এদের মধ্যে গমনাগমন করার অধিকার দেব।
{3:8} হে মহা-ইমাম ইউসা, তুমি শোন এবং তোমার সম্মুখে উপবিষ্ট তোমার সখারাও শুনুক, কেননা তারা অদ্ভুত প্রকৃতির লোক; কারণ দেখ, আমি আমার গোলাম তরুশাখাকে আনয়ন করবো।
{3:9} দেখ, ইউসার সম্মুখে আমি এই পাথর স্থাপন করেছি; সেই পাথরের উপরে সাতটি চোখ আছে; দেখ, আমি তার লেখাটা ক্ষোদাই করে লিখব, এই কথা বাহিনীগণের মাবুদ বলেন; এবং আমি এক দিনে সেই দেশের অপরাধ দূর করবো।
{3:10} বাহিনীগণের মাবুদ বলেন, সেদিন তোমরা প্রত্যেকে নিজ নিজ প্রতিবেশীকে আঙ্গুরলতা ও ডুমুর গাছের তলে দাওয়াত করবে।
{i4:1} পঞ্চম দর্শন: প্রদীপ-আসন ও জলপাই গাছ
{4:1} পরে যে ফেরেশতা আমার সঙ্গে আলাপ করছিলেন, তিনি পুনরায় এসে আমাকে ঘুম থেকে জাগালেন।
{4:2} আর তিনি আমাকে বললেন, কি দেখতে পাচ্ছ? আমি বললাম, আমি দেখলাম, আর দেখ, একটি প্রদীপ-আসন, সমস্তটাই সোনার; তার মাথার উপরে তেলের আধার ও তার উপরে সাতটি প্রদীপ এবং তার মাথার উপরে স্থিত প্রত্যেকটি প্রদীপের জন্য সাতটি নল;
{4:3} তার কাছে দু’টি জলপাই গাছ, একটি তেলের আধারের ডানে ও একটি তার বামে।
{4:4} তখন যে ফেরেশতা আমার সঙ্গে আলাপ করছিলেন, আমি তাঁকে জিজ্ঞাসা করলাম, হে আমার প্রভু, এগুলো কি?
{4:5} তাতে যে ফেরেশতা আমার সঙ্গে আলাপ করছিলেন, তিনি জবাবে আমাকে বললেন, এসব কি তা কি জান না? আমি বললাম, হে আমার প্রভু জানি না।
{4:6} তখন তিনি জবাবে আমাকে বললেন, এ সরুব্বাবিলের প্রতি মাবুদের কালাম, ‘পরাক্রম দ্বারা নয়, বল দ্বারাও নয়, কিন্তু আমার রূহ্‌ দ্বারা,’ এই কথা বাহিনীগণের মাবুদ বলেন।
{4:7} হে বিশাল পর্বত, তুমি কে? সরুব্বাবিলের সম্মুখে তুমি সমভূমি হবে এবং ‘রহমত, রহমত হোক, এর প্রতি,’ এই হর্ষধ্বনির সঙ্গে সে মস্তকস্বরূপ পাথরখানি বের করে আনবে।
{4:8} পরে মাবুদের এই কালাম আমার কাছে নাজেল হল,
{4:9} সরুব্বাবিলের হাত এই গৃহের ভিত্তিমূল স্থাপন করেছে, আবার তারই হাত তা সমাপ্ত করবে; তাতে তুমি জানবে যে বাহিনীগণের মাবুদই তোমাদের কাছে আমাকে পাঠিয়েছেন।
{4:10} কারণ ক্ষুদ্র ক্ষুদ্র বিষয়ের দিনকে কে তুচ্ছ জ্ঞান করেছে? সরুব্বাবিলের হাতে ওলোন দেখে তারা তো আনন্দ করবে; এই সাতটি তো মাবুদের চোখ, এরা সমস্ত দুনিয়া পর্যটন করে।
{4:11} পরে আমি তাঁকে জিজ্ঞাসা করলাম, প্রদীপ-আসনটির ডানে ও বামে দুই দিকে অবস্থিত এই দু’টি জলপাই গাছের তাৎপর্য কি?
{4:12} দ্বিতীয়বার তাঁকে জিজ্ঞাসা করলাম, সোনার যে দুই নল নিজে থেকেই সোনালী রংয়ের তেল বের করে, তার পাশে জলপাই ফলের এই যে দু’টি শাখা আছে তার তাৎপর্য কি?
{4:13} তিনি আমাকে জবাবে বললেন, এসব কি, তা কি জান না? আমি বললাম, হে আমার প্রভু, জানি না।
{4:14} তখন তিনি বললেন, ওঁরা সেই দুই অভিষিক্ত জন, যাঁরা সমস্ত দুনিয়ার প্রভুর সম্মুখে দাঁড়িয়ে থাকেন।
{i5:1} ষষ্ঠ দর্শন: গুটিয়ে রাখা কিতাব
{5:1} পরে আমি আবার চোখ তুলে তাকালাম, আর দেখ, একখানি গুটিয়ে রাখা কিতাব উড়ছে।
{5:2} তখন তিনি আমাকে বললেন, কি দেখতে পাচ্ছ? আমি জবাবে বললাম, একখানি গুটিয়ে রাখা কিতাব উড়তে দেখছি; তা বিশ হাত লম্বা ও দশ হাত চওড়া।
{5:3} তিনি আমাকে বললেন, সেটি সমস্ত দেশের উপরে বের হওয়া বদদোয়া; বস্তুত যে কেউ চুরি করে, সে ওর এক দিকের বিধান অনুসারে উচ্ছিন্ন হবে এবং যে কেউ শপথ করে, সে ওর অন্য দিকের বিধান অনুসারে উচ্ছিন্ন হবে।
{5:4} বাহিনীগণের মাবুদ বলেন, আমি ওকে বের করে আনবো, সে চোরের বাড়িতে ও আমার নামে মিথ্যা শপথকারীর বাড়িতে প্রবেশ করবে এবং তার বাড়ির মধ্যে অবস্থান করে কাঠ ও পাথরসুদ্ধ বাড়ি বিনাশ করবে।
{i5:5} ষষ্ঠ দর্শন: ঐফাপাত্রের মধ্যে একটি স্ত্রীলোক
{5:5} পরে যে ফেরেশতা আমার সঙ্গে আলাপ করছিলেন, তিনি বাইরে এসে আমাকে বললেন, তুমি চোখ তুলে দেখ, ওটা কি বের হচ্ছে?
{5:6} তখন আমি জিজ্ঞাসা করলাম ওটা কি? তিনি বললেন, ওটি ঐফাপাত্র; আরও বললেন, ওটা সমস্ত দেশে তাদের অধর্ম।
{5:7} আর দেখ, সেই ঐফাপাত্রের সীসার ঢাকনিটা তোলা হল, আর তার মধ্যে এক জন স্ত্রীলোক বসে আছে।
{5:8} তিনি বললেন, এ দুষ্টতা। পরে তিনি ঐ স্ত্রীলোককে ঐফার মধ্যে ফেলে দিয়ে তার মুখে সেই সীসার ঢাকনিটা চেপে দিলেন।
{5:9} তখন আমি চোখ তুলে দৃষ্টিপাত করলাম, আর দেখ, দুই জন স্ত্রীলোক বের হয়ে এল; তাদের পাখায় বায়ু ছিল; আর হাড়গিলার পাখার মত তাদের পাখা ছিল, তারা দুনিয়া ও আসমানের মধ্যপথে সেই ঐফা উঠিয়ে নিয়ে গেল।
{5:10} তখন যে ফেরেশতা আমার সঙ্গে আলাপ করছিলেন, আমি তাঁকে জিজ্ঞাসা করলাম, ওরা ঐফাটি কোথায় নিয়ে যাচ্ছে?
{5:11} তিনি আমাকে বললেন, এরা শিনিয়র দেশে ওর জন্য একটি বাড়ি নির্মাণ করবে; তা প্রস্তুত হলে সেখানে ওকে তার স্থানে স্থাপন করা যাবে।
{i6:1} অষ্টম দর্শন: চারটি রথ
{6:1} পরে আমি পুনর্বার চোখ তুলে দৃষ্টিপাত করলাম, আর দেখ, দু’টি পর্বতের মধ্য থেকে চারটি রথ বের হল; সেই দু’টি পর্বত ছিল ব্রোঞ্জের।
{6:2} প্রথম রথে লাল রংয়ের ঘোড়াগুলো, দ্বিতীয় রথে কালো রংয়ের ঘোড়াগুলো,
{6:3} তৃতীয় রথে সাদা রংয়ের ঘোড়াগুলো ও চতুর্থ রথে বিন্দুচিত্রিত বলবান ঘোড়াগুলো ছিল।
{6:4} তখন যে ফেরেশতা আমার সঙ্গে আলাপ করছিলেন, আমি তাঁকে বললাম, হে আমার প্রভু, এসব কি?
{6:5} সেই ফেরেশতা জবাবে আমাকে বললেন, এঁরা বেহেশতের চারটি বায়ু, সমস্ত দুনিয়ার প্রভুর সাক্ষাতে দাঁড়িয়ে থাকবার পরে বের হয়ে আসছেন।
{6:6} যে রথে কালো রংয়ের ঘোড়াগুলো আছে, তা উত্তর দেশে যাচ্ছে; ও সাদা রংয়ের ঘোড়াগুলো তাদের পিছনে পিছনে চললো এবং বিন্দুচিত্রিত ঘোড়াগুলো দক্ষিণ দেশে চললো।
{6:7} আর বলবান ঘোড়াগুলো চললো এবং দুনিয়ার সর্বত্র ভ্রমণ করার অনুমতি প্রার্থনা করলো; তাতে তিনি বললেন, চলে যাও, দুনিয়ার সর্বত্র ভ্রমণ কর; তাতে তারা দুনিয়ার সর্বত্র ভ্রমণ করলো।
{6:8} তখন তিনি আমাকে ডেকে বললেন, দেখ, যারা উত্তর দেশে যাচ্ছে, তারা উত্তর দেশে আমার রূহ্‌কে সুস্থির করেছে।
{i6:9} তরুশাখা
{6:9} পরে মাবুদের এই কালাম আমার কাছে নাজেল হল,
{6:10} তুমি নির্বাসিত লোকদের কাছে, অর্থাৎ হিল্‌দয়, টোবিয় ও যিদায়ের কাছ থেকে রূপা ও সোনা গ্রহণ কর; সেদিন যাও, সফনিয়ের পুত্র ইউসিয়ার বাড়িতে গমন কর, ব্যাবিলন থেকে তারা সেখানে এসেছে;
{6:11} তুমি রূপা ও সোনা গ্রহণ করে মুকুট তৈরি কর এবং যিহোষাদকের পুত্র মহা-ইমাম ইউসার মাথায় পরিয়ে দাও।
{6:12} আর তাকে বল, বাহিনীগণের মাবুদ এই কথা বলেন, দেখ, সেই পুরুষ, যাঁর নাম ‘তরুশাখা’, তিনি তাঁর স্থানে তরুশাখার মত বৃদ্ধি পাবেন এবং মাবুদের বায়তুল-মোকাদ্দস গাঁথবেন;
{6:13} হ্যাঁ, তিনিই মাবুদের বায়তুল-মোকাদ্দস গাঁথবেন, তিনিই রাজকীয় সম্মান ধারণ করবেন, তাঁর সিংহাসনে বসে কর্তৃত্ব করবেন এবং তাঁর সিংহাসনের উপরে উপবিষ্ট ইমাম হবেন, তাতে এই দুইয়ের মধ্যে শান্তির মন্ত্রণা থাকবে।
{6:14} পরন্তু হেলেম, টোবিয় ও যিদায়ের জন্য এবং সফনিয়ের পুত্রের সৌজন্যের জন্য, এই মুকুট স্মরণার্থে মাবুদের বায়তুল মোকাদ্দসে থাকবে।
{6:15} আর দূরবর্তী লোকেরা এসে মাবুদের বায়তুল-মোকাদ্দস নির্মাণে সাহায্য করবে; আর তোমরা জানবে যে, বাহিনীগণের মাবুদই তোমাদের কাছে আমাকে পাঠিয়েছেন। তোমরা যদি যত্নপূর্বক নিজেদের আল্লাহ্‌ মাবুদের কথায় মনোযোগ দাও, তবে তা সিদ্ধ হবে।
{i7:1} রোজা বিষয়ক প্রশ্ন ও তার উত্তর
{7:1} আর দারিয়ুস বাদশাহ্‌র চতুর্থ বছরে কিষ্‌লেব নামক নবম মাসের চতুর্থ দিনে মাবুদের কালাম জাকারিয়ার কাছে নাজেল হল।
{7:2} সেই সময় বেথেলের লোকেরা শরেৎসর, রেগম্মেলক ও তাদের লোকদেরকে মাবুদের কাছে ফরিয়াদ করতে প্রেরণ করলো,
{7:3} বাহিনীগণের মাবুদের গৃহের ইমামদের এবং নবীদেরকে জিজ্ঞাসা করতে পাঠাল যে, আমি এত বছর যেমন করছি, তেমনি পঞ্চম মাসে নিজেকে পৃথক করে কি শোক প্রকাশ ও রোজা রাখব?
{7:4} তখন বাহিনীগণের মাবুদের এই কালাম আমার কাছে নাজেল হল, তুমি দেশের সকল লোক ও ইমামদেরকে এই কথা বল,
{7:5} তোমরা এই সত্তর বছর কাল পঞ্চম ও সপ্তম মাসে যখন রোজা রেখেছ ও শোক করেছ, তখন তা কি আমার, আমারই উদ্দেশে করেছ?
{7:6} আর যখন ভোজন কর ও পান কর, তখন কি তোমরাই ভোজন ও তোমরাই পান কর না?
{7:7} জেরুশালেম ও তার চারদিকের সমস্ত নগর যখন বসতি ও কুশলবিশিষ্ট ছিল এবং দক্ষিণ দেশ ও নিম্নভূমি যখন বসতিবিশিষ্ট ছিল, সেই সময় মাবুদ আগেকার নবীদের দ্বারা যেসব কথা ঘোষণা করেছিলেন, তা কি তোমরা শুনবে না?
{i7:8} আল্লাহ্‌র দাবী না মানার শাস্তি
{7:8} আর মাবুদের এই কালাম জাকারিয়ার কাছে নাজেল হল,
{7:9} বাহিনীগণের মাবুদ এই কথা বলেছেন, তোমরা যথার্থ বিচার কর এবং প্রত্যেকে আপন আপন ভাইয়ের সঙ্গে দয়া ও করুণাযুক্ত ব্যবহার কর;
{7:10} এবং বিধবা, এতিম, বিদেশী ও দুঃখী লোকদের উপর জুলুম করো না এবং তোমরা কেউ মনে মনে আপন ভাইয়ের অনিষ্ট চিন্তা করো না।
{7:11} কিন্তু তারা কান দিতে অসম্মত হয়ে ঘাড় ফিরিয়ে রাখত এবং যেন শুনতে না পায়, সেজন্য নিজ নিজ কান ভারী করতো।
{7:12} হ্যাঁ, তারা নিজ নিজ অন্তঃকরণ হীরার মত কঠিন করতো, যেন শরীয়তের কথার শুনতে না হয় এবং বাহিনীগণের মাবুদ নিজের রূহ্‌ দ্বারা আগের নবীদের হাতে যেসব কালাম প্রেরণ করতেন, তাও শুনতে না হয়; এজন্য বাহিনীগণের মাবুদ মহা ক্রুদ্ধ হলেন।
{7:13} তখন তিনি ডাকলে তারা যেমন শুনতো না, তেমনি বাহিনীগণের মাবুদ এই কথা বললেন, তারা ডাকলে আমিও শুনব না;
{7:14} আর আমি ঘূর্ণিবাতাস দ্বারা তাদেরকে অপরিচিত সর্বজাতির মধ্যে ছিন্নভিন্ন করবো। এভাবে তাদের পরে দেশ এমন ধ্বংস হয়েছে যে, তা দিয়ে কেউ যাতায়াত করে নি। এভাবে তারা মনোরম দেশকে ধ্বংসস্থান করেছিল।
{i8:1} সিয়োনের প্রতি আল্লাহ্‌র প্রতিজ্ঞা
{8:1} পরে বাহিনীগণের মাবুদের এই কালাম নাজেল হল,
{8:2} বাহিনীগণের মাবুদ এই কথা বলেন, আমি মহৎ অন্তর্জ্বালায় সিয়োনের জন্য জ্বলেছি, আর আমি তার জন্য মহাক্রোধে জ্বলছি।
{8:3} মাবুদ এই কথা বলেন, আমি সিয়োনে ফিরে এসেছি, আমি জেরুশালেমে বাস করবো; আর জেরুশালেম সত্যপুরী নামে এবং বাহিনীগণের মাবুদের পর্বত পবিত্র পর্বত নামে আখ্যাত হবে।
{8:4} বাহিনীগণের মাবুদ এই কথা বলেন, যারা বেশি বয়সের কারণে লাঠিতে ভর করে চলে, এমন প্রাচীন ও প্রাচীনারা পুনর্বার জেরুশালেমের চকে বসবে।
{8:5} আর চকে খেলাধুলা করে এমন বালক বালিকাতে নগরের চকগুলো পরিপূর্ণ হবে।
{8:6} বাহিনীগণের মাবুদ এই কথা বলেন, এই লোকদের অবশিষ্টাংশের দৃষ্টিতে যদি সেই সময়ে তা অসম্ভব মনে হয়, তবে কি আমার দৃষ্টিতেও অসম্ভব মনে হবে? এই কথা বাহিনীগণের মাবুদ বলেন।
{8:7} বাহিনীগণের মাবুদ এই কথা বলেন, দেখ, আমি পূর্ব দেশ ও পশ্চিম দেশ থেকে আমার লোকদের উদ্ধার করবো;
{8:8} আর আমি তাদেরকে আনবো, তাতে তারা জেরুশালেমে বাস করবে; এবং বিশ্বস্ততায় ও ধার্মিকতায় তারা আমার লোক হবে ও আমি তাদের আল্লাহ্‌ হবো।
{8:9} বাহিনীগণের মাবুদ এই কথা বলেন, বাহিনীগণের মাবুদের গৃহের ভিত্তি স্থাপনকালীন নবীদের মুখে বর্তমান কালে এসব কথা শুনতে পাচ্ছ যে তোমরা, তোমাদের হাত সবল হোক; এবাদতখানা নির্মিত হবে।
{8:10} বস্তুত সেই দিনের আগে মানুষের বেতন ছিল না, পশুর ভাড়াও ছিল না; এবং যে কেউ ভিতরে আসত কিংবা বাইরে যেত, বিপক্ষ লোকের জন্য তার কিছুই শান্তি হত না; আর আমি প্রত্যেক জনকে নিজ নিজ প্রতিবেশীর বিপক্ষে প্রেরণ করতাম।
{8:11} কিন্তু এখন আমি এই লোকদের অবশিষ্টাংশের প্রতি আগের দিনগুলোর মত ব্যবহার করবো না, এই কথা বাহিনীগণের মাবুদ বলেন।
{8:12} কেননা শান্তিযুক্ত বীজ হবে, আঙ্গুরলতা ফলবতী হবে, ভূমি তার শস্য উৎপন্ন করবে ও আসমান তার শিশির দান করবে; আর আমি এই লোকদের অবশিষ্টাংশকে এই সকলের অধিকারী করবো।
{8:13} আর হে এহুদা-কুল ও ইসরাইল-কুল, জাতিদের মধ্যে তোমরা যেমন বদদোয়াস্বরূপ ছিলে, তেমনি আমি তোমাদেরকে নিস্তার করবো, আর তোমরা দোয়াস্বরূপ হবে; ভয় করো না; তোমাদের হাত সবল হোক।
{8:14} কেননা বাহিনীগণের মাবুদ এই কথা বলেন, তোমাদের পূর্বপুরুষেরা আমাকে ক্রুদ্ধ করাতে আমি যেমন তোমাদের অমঙ্গল সাধনের সঙ্কল্প করলাম, অনুশোচনা করলাম না,
{8:15} বাহিনীগণের মাবুদ বলেন, তেমনি আবার এই সময়ে জেরুশালেম ও এহুদা-কুলের মঙ্গল সাধনের সঙ্কল্প করলাম; তোমরা ভয় করো না।
{8:16} তোমরা এসব কাজ করো, নিজ নিজ প্রতিবেশীর কাছে সত্যি কথা বলো, তোমাদের নগর-দ্বারে সত্য ও শান্তিজনক বিচার করো।
{8:17} আর মনে মনে নিজ নিজ প্রতিবেশীর অনিষ্ট চিন্তা করো না এবং মিথ্যা শপথ ভালবেসো না; কেননা এসব আমি ঘৃণা করি, মাবুদ এই কথা বলেন।
{i8:18} আনন্দপূর্ণ রোজা
{8:18} পরে বাহিনীগণের মাবুদের এই কালাম আমার কাছে নাজেল হল,
{8:19} বাহিনীগণের মাবুদ এই কথা বলেন, চতুর্থ, পঞ্চম, সপ্তম ও দশম মাসের যেসব রোজা, তা এহুদা-কুলের জন্য আনন্দ, আমোদ ও মঙ্গলোৎসব হয়ে উঠবে; অতএব তোমরা সত্য ও শান্তি ভালবেসো।
{i8:20} নানা জাতির লোকেরা জেরুশালেমে আসবে
{8:20} বাহিনীগণের মাবুদ এই কথা বলেন, এর পরে নানা জাতি এবং অনেক নগরের নিবাসীরা আসবে।
{8:21} এক নগরের নিবাসীরা অন্য নগরে গিয়ে এই কথা বলবে, চল, আমরা মাবুদের কাছে ফরিয়াদ করতে ও বাহিনীগণের মাবুদের খোঁজ করতে শীঘ্র যাই; আমিও যাব।
{8:22} আর অনেক দেশের লোক ও বলবান জাতিরা বাহিনীগণের মাবুদের খোঁজ করতে ও মাবুদের কাছে ফরিয়াদ করতে জেরুশালেমে আসবে।
{8:23} বাহিনীগণের মাবুদ এই কথা বলেন, তখন জাতিদের সর্ব ভাষাবাদী দশ জন পুরুষ এক জন ইহুদী পুরুষের পোশাকের কিনারা ধরে এই কথা বলবে, আমরা তোমাদের সঙ্গে যাব, কেনন আমরা শুনলাম, আল্লাহ্‌ তোমাদের সহবর্তী।
{i9:1} ইসরাইলের দুশমনদের শাস্তি
{9:1} হদ্রক দেশের বিরুদ্ধে মাবুদের কালামের দৈববাণী এবং দামেস্ক তার অবস্থিতি-স্থান; কেননা মানুষের এবং সমস্ত ইসরাইলের চোখ মাবুদের প্রতি রয়েছে।
{9:2} আর তার পাশে অবস্থিত হমাৎ এবং প্রচুর জ্ঞানবিশিষ্ট টায়ার ও সীদোনও তার ভাগী হবে।
{9:3} টায়ার নিজের জন্য দৃঢ় দুর্গ নির্মাণ করেছে এবং ধুলার মত রূপা ও পথের কাদার মত উত্তম সোনা সঞ্চয় করেছে।
{9:4} দেখ, প্রভু তাকে অধিকারচ্যুত করবেন ও সমুদ্রগর্ভে তার সম্পদ নিক্ষেপ করবেন এবং সে আগুনে পুড়ে যাবে।
{9:5} তা দেখে অস্কিলোন ভয় পাবে, গাজাও দেখে ভীষণ ব্যথিত হবে এবং ইক্রোণও তেমনি হবে, কেননা তার প্রত্যাশিত ভূমি লজ্জিত হবে, গাজা থেকে বাদশাহ্‌ উচ্ছিন্ন হবে ও অস্কিলোনে বসতি থাকবে না।
{9:6} আর অস্‌দোদে জারজ বংশ বাস করবে এবং আমি ফিলিস্তিনীদের অহংকার চূর্ণ করবো।
{9:7} আর আমি তার মুখ থেকে তার পেয় রক্ত ও দাঁতের মধ্য থেকে তার জঘন্য বস্তুগুলো অপসারণ করবো; আর সে অবশিষ্ট থেকে নিজেও আমাদের আল্লাহ্‌র লোক হবে; সে এহুদার একটি বংশের মত হবে; এবং ইক্রোণ যিবূষীয়ের মত হবে।
{9:8} আর আমি সৈন্যসামন্তের বিরুদ্ধে আমার কুলের চারদিকে শিবির স্থাপন করবো, যেন কেউ যাতায়াত না করে; তাতে কোন প্রজা পীড়নকারী আর তাদের কাছ দিয়ে যাবে না, কারণ এখন আমি স্বচক্ষে দেখলাম।
{i9:9} আল্লাহ্‌র লোকদের বাদশাহ্‌র আগমন
{9:9} হে সিয়োন-কন্যা অতিশয় উল্লাস কর; হে জেরুশালেম-কন্যা, জয়ধ্বনি কর। দেখ, তোমার বাদশাহ্‌ তোমার কাছে আসছেন; তিনি ধর্মময় ও তাঁর কাছে উদ্ধার আছে, তিনি নম্র ও গাধার উপর উপবিষ্ট, গাধার বাচ্চার উপর উপবিষ্ট।
{9:10} আর আমি আফরাহীম থেকে রথ ও জেরুশালেম থেকে ঘোড়া মুছে ফেলব, আর যুদ্ধ-ধনু উচ্ছিন্ন হবে; এবং তিনি জাতিদের কাছে শান্তির কথা বলবেন; আর তাঁর কর্তৃত্ব এক সমুদ্র থেকে অপর সমুদ্র পর্যন্ত ও নদী থেকে দুনিয়ার প্রান্ত পর্যন্ত ব্যাপ্ত হবে।
{9:11} আর তোমার বিষয়ে বলছি, তোমার নিয়মের রক্তের জন্য আমি তোমার বন্দীদেরকে সেই পানিবিহীন কুয়ার মধ্য থেকে মুক্ত করেছি।
{9:12} হে আশার বন্দীরা, তোমরা ফিরে দৃঢ় দুর্গে এসো, আমি আজই অঙ্গীকার করছি, আমি তোমাকে দ্বিগুণ অংশ দেব।
{9:13} কারণ আমি নিজের জন্য এহুদাকে ধনুক হিসেবে আকর্ষণ করেছি, তীর হিসেবে আফরাহীমকে সন্ধান করেছি; আর হে সিয়োন, আমি তোমার সন্তানদের, হে গ্রীস তোমার সন্তানদের বিরুদ্ধে উত্তেজিত করবো ও তোমাকে বীরের তলোয়ারস্বরূপ করবো।
{9:14} আর মাবুদ তাদের উপরে দর্শন দেবেন ও তাঁর তীর বিদ্যুতের মত বের হবে; এবং সার্বভৌম মাবুদ তূরী বাজাবেন, আর দক্ষিণের ঘূর্ণিবাতাস সহকারে গমন করবেন।
{9:15} বাহিনীগণের মাবুদ তাদেরকে রক্ষা করবেন, তাতে তারা গ্রাস করবে ও ফিঙ্গার পাথরগুলো পদতলে দলিত করবে; আর তারা পান করবে এবং আঙ্গুর-রসে মাতাল লোকের মত আওয়াজ করবে; আর তারা বড় পানপাত্রের মত পূর্ণ হবে, কোরবানগাহ্‌র কোণের মত হবে।
{9:16} আর সেদিন তাদের আল্লাহ্‌ মাবুদ তাদেরকে তাঁর লোক হিসেবে ভেড়ার পালের মত উদ্ধার করবেন, বস্তুত তারা মুকুটস্থ মণির মত তাঁর দেশে চাক্‌চিক্যবিশিষ্ট হবে।
{9:17} আঃ! তাদের কেমন মঙ্গল ও কেমন শোভা! শস্য যুবকদেরকে ও নতুন আঙ্গুর-রস যুবতীদেরকে সতেজ করবে।
{i10:1} এহুদা ও ইসরাইলের পুনস্থাপন
{10:1} তোমরা শেষ বর্ষার সময়ে মাবুদের কাছে বৃষ্টি যাচ্ঞা কর; মাবুদ বিদ্যুতের উৎপাদক। তিনি লোকদের প্রচুর বৃষ্টি দেবেন, প্রত্যেক জনের ক্ষেতে ঘাস দেবেন।
{10:2} কেননা মূর্তিগুলো অসারতার কথা বলেছে, গণকেরা মিথ্যা দর্শন পেয়েছে ও মিথ্যা স্বপ্নের কথা বলেছে; তারা বৃথাই সান্ত্বনা দেয়; এই কারণে লোকেরা পালকহীন ভেড়ার পালের মত চলে যায় ও দুঃখ পায়।
{10:3} পালকদের প্রতি আমার ক্রোধ প্রজ্বলিত হচ্ছে, আর আমি ছাগলগুলোকে প্রতিফল দেব; কারণ বাহিনীগণের মাবুদ আপন পাল এহুদা-কুলের তত্ত্বাবধান করেছেন এবং তাকে তাঁর যুদ্ধের সতেজ ঘোড়ার মত করবেন।
{10:4} এহুদা থেকে কোণের পাথর, গোঁজ, যুদ্ধ-ধনু এবং সমস্ত শাসনকর্তা উৎপন্ন হবে।
{10:5} বীরদের মত তারা যুদ্ধে দুশমনদের পথের কাদায় দলিত করবে; তারা যুদ্ধ করবে, কেননা মাবুদ তাদের সহবর্তী; আর ঘোড়সওয়াররা লজ্জিত হবে।
{10:6} আর আমি এহুদা-কুলকে বিক্রমশালী করবো, ইউসুফ-কুলকে উদ্ধার করবো এবং তাদেরকে ফিরিয়ে আনবো, কেননা তাদের প্রতি আমার করুণা আছে এবং তারা এমন হবে, যেন আমি তাদেরকে পরিত্যাগ করি নি; কারণ আমিই তাদের আল্লাহ্‌ মাবুদ আর আমি তাদেরকে মুনাজাতের উত্তর দেব।
{10:7} আর আফরাহীম বীরের মত হবে এবং আঙ্গুর-রস দ্বারা যেমন আনন্দ হয়, তাদের অন্তঃকরণ তেমনি আনন্দ করবে; তাদের সন্তানরা দেখবে ও আহ্লাদিত হবে, তাদের অন্তঃকরণ মাবুদে উল্লাস করবে।
{10:8} আমি মৃদু ধ্বনি সহকারে তাদের ডাকব এবং একত্র করবো, কারণ আমি তাদের মুক্ত করেছি এবং তারা যেমন বহুবংশ ছিল, তেমনি বহুবংশ হবে।
{10:9} আর আমি জাতিদের মধ্যে তাদের বপন করবো; তারা নানা দূর দেশে আমাকে স্মরণ করবে; আর তারা নিজ নিজ সন্তানসহ জীবিত থাকবে ও ফিরে আসবে।
{10:10} আমি তাদের মিসর দেশ থেকে ফিরিয়ে আনবো, আশেরিয়া থেকে সংগ্রহ করবো; আমি তাদেরকে গিলিয়দ দেশে ও লেবাননে আনবো, আর তাদের স্থানের অকুলান হবে।
{10:11} আর তিনি সঙ্কট-সাগর দিয়ে যাবেন, তরঙ্গময় সমুদ্রকে প্রহার করবেন, তাতে নীল নদের সকল গভীর স্থান শুকিয়ে যাবে, আশেরিয়া দেশের গর্ব খর্ব হবে ও মিসরের রাজদণ্ড দূর হবে।
{10:12} আর আমি তাদেরকে মাবুদে বিক্রমশালী করবো এবং তারা তাঁর নামে চলাচল করবে, মাবুদ এই কথা বলেন।
{11:1} হে লেবানন, তোমার দ্বারগুলো খুলে দাও, আগুন তোমার এরস গাছগুলো গ্রাস করুক।
{11:2} হে দেবদারু, হাহাকার কর, কেননা এরস গাছ পড়ে গেল, সেরা গাছগুলো নষ্ট হল; হে বাশনের অলোন গাছগুলো হাহাকার কর, কেননা দুর্গম বন ভূমিসাৎ হল।
{11:3} ভেড়ার রাখালদের হাহাকার-ধ্বনি! কারণ তাদের গৌরব নষ্ট হল; যুবা সিংহদের গর্জন-ধ্বনি! কেননা জর্ডানের শোভাস্থান নষ্ট হল।
{i11:4} অযোগ্য মেষ পালক রাখাল ও উত্তম মেষ পালক
{11:4} আমার আল্লাহ্‌ মাবুদ এই কথা বললেন, তুমি জবেহ্‌ হবার জন্য যে মেষের পাল ঠিক হয়ে আছে তাদের চরাও;
{11:5} তাদের অধিকারীরা তাদেরকে হত্যা করে, তবুও নিজেদের দোষী মনে করে না; এবং তাদের বিক্রয়কারীরা প্রত্যেকে বলে, মাবুদ ধন্য হোন, আমি ধনী হলাম; এবং তাদের পালকেরা তাদের প্রতি দয়া করে না।
{11:6} কারণ, মাবুদ বলেন, আমি দেশ-নিবাসীদের প্রতি আর দয়া করবো না, কিন্তু দেখ, আমি মানুষের মধ্যে প্রত্যেককে তার প্রতিবেশী ও তার বাদশাহ্‌র হাতে তুলে দেব; তারা দেশকে চূর্ণ করবে, আর আমি তাদের হাত থেকে কাউকেও উদ্ধার করবো না।
{11:7} তখন আমি সেই জবেহ্‌ হওয়ার জন্য ঠিক হওয়া মেষের পালকে, সত্যি, সেই দুঃখী মেষগুলোকে চরাতে লাগলাম। আর আমি নিজের জন্য দু’টি পাঁচনী নিলাম; তার একটির নাম প্রসন্নতা, অন্যটির নাম ঐক্যবন্ধন রাখলাম; আর আমি সেই মেষ পাল চরালাম।
{11:8} আর আমি এক মাসের মধ্যে তার তিন জন পালককে উচ্ছিন্ন করলাম; কারণ আমার প্রাণ তাদের প্রতি অসহিষ্ণু হল তাদের প্রাণও আমাকে ঘৃণা করলো।
{11:9} তখন আমি বললাম, আমি তোমাদের চরাব না; যে মরে সে মরুক ও যে উচ্ছিন্ন হয় সে উচ্ছিন্ন হোক এবং অবশিষ্ট লোকেরা এক জন অন্যের মাংস গ্রাস করুক।
{11:10} পরে আমি প্রসন্নতা নামক আমার পাঁচনী নিলাম, তা খণ্ড খণ্ড করলাম, যেন সর্বজাতির সঙ্গে কৃত আমার নিয়ম ভঙ্গ করি।
{11:11} আর সেদিন তা ভেঙ্গে ফেলা হল, তাই পালের মধ্যে যেসব দুঃখী আমাতে মনোযোগ করতো, তারা জানতে পারল যে, এ মাবুদের কালাম।
{11:12} তখন আমি তাদের বললাম, যদি তোমাদের ভাল মনে হয়, তবে আমার বেতন দাও, নতুবা ক্ষান্ত হও। অতএব তারা আমার বেতন বলে ত্রিশটি রূপার মুদ্রা ওজন করে দিল।
{11:13} তখন মাবুদ আমাকে বললেন, সেটি কুমারের কাছে ফেলে দাও, বিলক্ষণ মূল্য, ওদের বিচারে আমি এরকম মূল্যবান; আর আমি সেই ত্রিশটি রূপার মুদ্রা নিয়ে মাবুদের গৃহে কুমারের কাছে ফেলে দিলাম।
{11:14} পরে ঐক্যবন্ধন নামক আমার অন্য পাঁচনী খণ্ড খণ্ড করলাম, যেন এহুদা ও ইসরাইলের ভ্রাতৃভাব নষ্ট করি।
{11:15} পরে মাবুদ আমাকে বললেন, এবার তুমি এক জন নির্বোধ ভেড়ার রাখালের দ্রব্য গ্রহণ কর।
{11:16} কেননা দেখ, আমি দেশে এমন এক জন মেষ পালককে উঠাবো, যে উচ্ছিন্ন লোকদের তত্ত্বাবধান করবে না, ছিন্নভিন্ন লোকদের খোঁজ করবে না, ভগ্নাঙ্গ লোককে সুস্থ করবে না, সুস্থিরেরও ভরণপোষণ করবে না, কিন্তু হৃষ্টপুষ্ট মেষগুলোর গোশ্‌ত খাবে এবং তাদের খুর ছিঁড়বে।
{11:17} ধিক্‌ সেই অকর্মণ্য পালককে, যে পাল ত্যাগ করে! তার বাহু ও ডান চোখে তলোয়ার আঘাত করবে; তার বাহু নিতান্তই শুকিয়ে যাবে ও তার ডান চোখ সম্পূর্ণ অন্ধ হয়ে যাবে।
{i12:1} জেরুশালেমের বিজয়
{12:1} ইসরাইলের বিষয়ে মাবুদের কালামরূপ দৈববাণী: যিনি আসমান মেলে দিয়েছেন, দুনিয়ার ভিত্তিমূল স্থাপন করেছেন এবং মানুষের অন্তরস্থ রূহের নির্মাণ করেছেন সেই মাবুদ বলেন,
{12:2} দেখ, আমি চারদিকের সর্বজাতির পক্ষে জেরুশালেমকে সুরার পানপাত্রস্বরূপ করবো এবং জেরুশালেমের অবরোধকালে এটা এহুদাতেও সফল হবে।
{12:3} সেদিন আমি জেরুশালেমকে সর্বজাতিরই বোঝাস্বরূপ পাথর করবো; যত লোক সেই বোঝা নেবে, তারা ক্ষতবিক্ষত হবে; আর তার বিরুদ্ধে দুনিয়ার সমস্ত জাতি জমায়েত হবে।
{12:4} মাবুদ বলেন, সেদিন আমি সমস্ত ঘোড়াকে স্তব্ধতায় ও ঘোড়সওয়ারকে উন্মাদনায় আহত করবো এবং এহুদা-কুলের প্রতি আমার চোখ খোলা থাকবে, আর জাতিদের সমস্ত ঘোড়াকে অন্ধতায় আহত করবো।
{12:5} আর এহুদার নেতৃবর্গ মনে মনে বলবে, জেরুশালেম-নিবাসীরা তোমাদের আল্লাহ্‌ বাহিনীগণের মাবুদে আমার বল।
{12:6} সেদিন আমি এহুদার নেতৃবর্গকে কাঠের রাশির মধ্যস্থিত জ্বলন্ত অঙ্গারের মত ও আটির মধ্যস্থিত প্রজ্বলিত আগুন শিখার মত করবো; তারা ডান দিকে ও বাম দিকে চারপাশের সকল জাতিকে গ্রাস করবে এবং জেরুশালেম, পুনরায় আপন স্থানে, জেরুশালেমে, বসতি করবে।
{12:7} আর মাবুদ প্রথমে এহুদার তাঁবুগুলোকে বিজয় দান করবেন, যেন দাউদ-কুলের শোভা ও জেরুশালেম-নিবাসীদের শোভা এহুদার চেয়ে বেশি না হয়।
{12:8} সেদিন মাবুদ জেরুশালেম-নিবাসীদেরকে রক্ষা করবেন; আর সেদিন তাদের মধ্যে যে হোঁচট খেল, সেও দাউদের মত হবে এবং দাউদের কুল আল্লাহ্‌র মত, মাবুদের যে ফেরেশতা তাদের অগ্রগামী, তাঁর মত হবে।
{12:9} আর সেদিন আমি জেরুশালেমের বিরুদ্ধে আগত সমস্ত জাতিকে ধ্বংস করতে উদ্যোগী হব।
{i12:10} যাঁকে বিদ্ধ করা হয়েছে তাঁর জন্য মাতম
{12:10} আর দাউদ-কুলের ও জেরুশালেম-নিবাসীদের উপরে আমি রহমত ও বিনতির রূহ্‌ সেচন করবো; তাতে তারা যাঁকে বিদ্ধ করেছে, সেই আমার প্রতি দৃষ্টিপাত করবে এবং তাঁর জন্য মাতম করবে, যেমন একমাত্র পুত্রের জন্য মাতম করা হয় এবং তাঁর জন্য শোকাকুল হবে, যেমন প্রথমজাত পুত্রের জন্য লোকে শোকাকুল হয়।
{12:11} সেদিন জেরুশালেমে অতিশয় মাতম হবে, যেমন মাতম মগিদ্দোন সমস্থলিতে হদদ্‌-রিম্মোণে হয়েছিল।
{12:12} দেশীয় প্রত্যেক গোষ্ঠী পৃথক পৃথকভাবে মাতম করবে; দাউদ-কুলের গোষ্ঠী পৃথক ও তাদের স্ত্রীরা পৃথক; নাথনকুলের গোষ্ঠী পৃথক ও তাদের স্ত্রীরা পৃথক;
{12:13} লেবি-কুলের গোষ্ঠী পৃথক ও তাদের স্ত্রীরা পৃথক; শিমিয়ির গোষ্ঠী পৃথক ও তাদের স্ত্রীরা পৃথক;
{12:14} অবশিষ্ট সমস্ত গোষ্ঠীর মধ্যে এক এক গোষ্ঠী পৃথক ও তাদের স্ত্রীরা পৃথক পৃথক মাতম করবে।
{i13:1} মূর্তিপূজা দূর করা হবে
{13:1} সেদিন দাউদ-কূল ও জেরুশালেম-নিবাসীদের জন্য গুনাহ্‌ ও নাপাকীতা ধোবার জন্য একটি ফোয়ারা খোলা হবে।
{13:2} আর বাহিনীগণের মাবুদ বলেন, সেদিন আমি দেশ থেকে মূর্তিগুলোর নাম মুছে ফেলবো, তাদের বিষয় আর কারো স্মরণে থাকবে না; আবার আমি নবীদের ও নাপাকীতার রূহ্‌কে দেশ থেকে দূর করবো।
{13:3} যদি তখনও কেউ ভবিষ্যদ্বাণী বলে, তবে তার জন্মদাতা পিতা-মাতা তাকে বলবে, তুমি বাঁচবে না, কেননা তুমি মাবুদের নাম করে মিথ্যা বলছো; এবং সে ভবিষ্যদ্বাণী বললে তার জন্মদাতা পিতা-মাতা তাকে অস্ত্রবিদ্ধ করবে।
{13:4} আর সেদিন নবীরা প্রত্যেকে ভবিষ্যদ্বাণী বলবার সময়ে নিজ নিজ দর্শনের বিষয়ে লজ্জিত হবে এবং প্রতারণা করার জন্য লোমশ কাপড় আর পরবে না।
{13:5} কিন্তু প্রত্যেকে বলবে, আমি নবী নই, আমি এক জন কৃষক, বাল্যকাল থেকে এক জন গোলাম।
{13:6} আর যখন কেউ তাকে বলবে, তোমার দুই হাতের মধ্যে এসব ক্ষতের দাগ কি? তখন সে জবাবে বলবে, আমার আত্মীয়দের বাড়িতে যেসব আঘাত পেয়েছি, এ সেই সকল আঘাত।
{i13:7} পালককে আঘাত করা ও মেষপাল ছড়িয়ে পড়া
{13:7} হে তলোয়ার, তুমি আমার পালকের, আমার স্বজাতীয় পুরুষের বিরুদ্ধে জাগ্রত হও, এই কথা বাহিনীগণের মাবুদ বলেন; পালককে আঘাত কর, তাতে পালের মেষেরা ছড়িয়ে পড়বে; আর আমি ক্ষুদ্রদের বিরুদ্ধেও আমার হাত উঠাব।
{13:8} মাবুদ বলেন, সমস্ত দেশে দুই অংশ লোক উচ্ছিন্ন হয়ে প্রাণত্যাগ করবে; কিন্তু তৃতীয় অংশ তার মধ্যে অবশিষ্ট থাকবে।
{13:9} সেই তৃতীয় অংশকে আমি আগুনে প্রবেশ করাব, যেমন রূপা খাঁটি করা যায়, তেমনি খাঁটি করবো ও যেমন সোনা পরীক্ষিত হয়, তেমনি তাদের পরীক্ষা করবো; তারা আমার নামে ডাকবে এবং আমি তাদের উত্তর দেব; আমি বলবো, এ আমার লোক; আর তারা বলবে, মাবুদ আমার আল্লাহ্‌।
{i14:1} মাবুদের দিন
{14:1} দেখ, মাবুদের একটি দিন আসছে; সেদিন তোমার মধ্যে তোমার সম্পত্তি লুট হয়ে ভাগ হবে।
{14:2} কারণ আমি সমস্ত জাতিকে জেরুশালেমের বিরুদ্ধে যুদ্ধের জন্য সংগ্রহ করবো; তাতে নগর শত্রুহস্তগত, সকল বাড়ির দ্রব্য লুণ্ঠিত ও স্ত্রীলোকেরা ধর্ষিতা হবে এবং নগরের অর্ধেক লোক নির্বাসনে যাবে, আর অবশিষ্ট লোকেরা নগর থেকে উচ্ছিন্ন হবে না।
{14:3} তখন মাবুদ বের হবেন এবং সংগ্রামের দিনে যেমন যুদ্ধ করেছিলেন, তেমনি ঐ জাতিদের সঙ্গে যুদ্ধ করবেন।
{14:4} আর সেদিন তাঁর চরণ সেই জৈতুন পর্বতের উপরে দাঁড়াবে, যা জেরুশালেমের সম্মুখে পূর্ব দিকে অবস্থিত; তাতে জৈতুন পর্বতের মধ্যদেশ পূর্ব দিকে ও পশ্চিম দিকে বিদীর্ণ হয়ে বিরাট বড় উপত্যকা হয়ে যাবে, পর্বতের অর্ধেক উত্তর দিকে ও অর্ধেক দক্ষিণ দিকে সরে যাবে।
{14:5} তখন তোমরা আমার পর্বতমালার উপত্যকা দিয়ে পালিয়ে যাবে; কেননা পর্বতমালার সেই উপত্যকা আৎসল পর্যন্ত যাবে; হ্যাঁ, তোমরা পালিয়ে যাবে, যেমন এহুদার বাদশাহ্‌ উষিয়ের সময়ে ভূমিকম্পের সম্মুখ থেকে পালিয়ে গিয়েছিলে; আর আমার আল্লাহ্‌ মাবুদ আসবেন, তোমার সঙ্গে পবিত্র ব্যক্তিরা সকলেই আসবেন।
{14:6} আর সেদিন আলো হবে না, জ্যোতির্গণ সঙ্কুচিত হবে।
{14:7} সে অদ্বিতীয় দিন হবে, মাবুদই তার তত্ত্ব জানেন; তা দিনও হবে না, রাতও হবে না, কিন্তু সন্ধ্যাবেলায় আলো হবে।
{14:8} আর সেদিন জেরুশালেম থেকে জীবন্ত পানি বের হবে, তার অর্ধেক পূর্বসমুদ্রের ও অর্ধেক পশ্চিমসমুদ্রের দিকে যাবে; তা গ্রীষ্ম ও শীতকালে থাকবে।
{14:9} আর মাবুদ সমস্ত দেশের উপরে বাদশাহ্‌ হবেন; সেদিন মাবুদ অদ্বিতীয় হবেন এবং তাঁর নামও অদ্বিতীয় হবে।
{14:10} গেবা থেকে জেরুশালেমের দক্ষিণস্থ রিম্মোণ পর্যন্ত সমস্ত দেশ রূপান্তরিত হয়ে অরাবা সমভূমির মত হবে এবং নগরটি উন্নত হয়ে আপন স্থানে বসতিবিশিষ্ট হবে; বিন্‌ইয়ামীনের দ্বার থেকে প্রথম দ্বারের স্থান, কোণের দ্বার এবং হননেলের উচ্চগৃহ থেকে বাদশাহ্‌র আঙ্গুর মাড়াই করার স্থান পর্যন্ত সেরকম হবে।
{14:11} আর লোকেরা তার মধ্যে বাস করবে; আর কখনও বদদোয়াগ্রস্ত হবে না, কিন্তু জেরুশালেম নির্ভয়ে বসতি করবে।
{14:12} আর যেসব জাতি জেরুশালেমের বিরুদ্ধে যুদ্ধযাত্রা করবে মাবুদ এরকম আঘাতে তাদেরকে আহত করবেন; পায়ে ভর দিয়ে দাঁড়াবার সময়ে তাদের মাংস ক্ষয় পাবে, কোটরে চোখ দু’টি ক্ষয় পাবে ও মুখে জিহ্বা ক্ষয় পাবে।
{14:13} আর সেদিন তাদের মধ্যে মাবুদের কাছ থেকে মহাকোলাহল হবে; তারা প্রত্যেকে নিজ নিজ প্রতিবেশীর হাত ধরবে এবং প্রত্যেকের হাত নিজ নিজ প্রতিবেশীর বিরুদ্ধে উত্তোলিত হবে।
{14:14} এহুদাও জেরুশালেমের পক্ষে যুদ্ধ করবে এবং চারদিকের সমস্ত জাতির ধন, সোনা, রূপা ও কাপড়-চোপড় বিপুল পরিমাণে সঞ্চয় করা যাবে।
{14:15} আর সেসব শিবিরে উপস্থিত ঘোড়া, খচ্চর, উট, গাধা প্রভৃতি সকল পশুর প্রতি আঘাত ঐ আঘাতের মত হবে।
{14:16} আর জেরুশালেমের বিরুদ্ধে আগত সমস্ত জাতির মধ্যে যারা অবশিষ্ট থাকবে, তারা প্রতি বছর বাহিনীগণের মাবুদ বাদশাহ্‌র কাছে সেজ্‌দা করতে ও কুটীরোৎসব পালন করতে আসবে।
{14:17} আর দুনিয়ার যেসব গোষ্ঠী বাহিনীগণের মাবুদ বাদশাহ্‌র কাছে সেজ্‌দা করতে জেরুশালেমে আসবে না, তাদের উপরে বৃষ্টি হবে না।
{14:18} মিসরের গোষ্ঠী যদি না আসে, উপস্থিত না হয়, তবে তাদের উপরে বৃষ্টি হবে না; যেসব জাতি কুটীরোৎসব পালন করতে না আসবে, তাদেরকে মাবুদ যে আঘাতে আহত করবেন, সেই আঘাত ওদের প্রতিও ঘটবে।
{14:19} এই আঘাত মিসরের দণ্ড হবে এবং যেসব জাতি কুটীরোৎসব পালন করতে না আসবে, তাদের সকলের সেই দণ্ড হবে।
{14:20} সেদিন ‘মাবুদের উদ্দেশে পবিত্র’ এই কথা ঘোড়াগুলোর ঘণ্টিতে লেখা থাকবে এবং মাবুদের গৃহের রান্না করার পাত্রগুলো কোরবানগাহ্‌র সম্মুখস্থ পাত্রগুলোর মত হবে।
{14:21} আর জেরুশালেম ও এহুদার সমস্ত রান্না করার পাত্র বাহিনীগণের মাবুদের উদ্দেশে পবিত্র হবে; এবং যারা কোরবানী করে, তারা সকলে এসে তার মধ্যে কোন কোন পাত্র নিয়ে তাতে রান্না করবে; আর সেদিন বাহিনীগণের মাবুদের গৃহে কোন ব্যবসায়ী আর থাকবে না।
