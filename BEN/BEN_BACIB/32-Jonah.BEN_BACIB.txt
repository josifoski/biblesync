{i1:1} হযরত ইউনুসের পালিয়ে যাওয়া
{1:1} মাবুদের এই কালাম অমিত্তয়ের পুত্র ইউনুসের কাছে নাজেল হল,
{1:2} তুমি ওঠ, নিনেভেতে, সেই মহানগরে যাও, আর নগরের বিরুদ্ধে ঘোষণা কর, কেননা তাদের নাফরমানী আমার সম্মুখে উঠেছে।
{1:3} কিন্তু ইউনুস মাবুদের সম্মুখ থেকে তর্শীশে পালিয়ে যাবার জন্য উঠলেন; তিনি যাফোতে নেমে তর্শীশে যাবে এমন একটি জাহাজ পেলেন; তখন জাহাজের ভাড়া দিয়ে মাবুদের সম্মুখ থেকে নাবিকদের সঙ্গে তর্শীশে যাবার জন্য সেই জাহাজে প্রবেশ করলেন।
{1:4} কিন্তু মাবুদ সমুদ্রে প্রচণ্ড বায়ু পাঠিয়ে দিলেন, সমুদ্রে ভারী ঝড় উঠলো, এমন কি, জাহাজ ভেঙ্গে যাবার উপক্রম হল।
{1:5} তখন নাবিকেরা ভয় পেল, প্রত্যেকে নিজ নিজ দেবতার কাছে কাঁদতে লাগল, আর ভার লাঘবের জন্য জাহাজের মাল সমুদ্রে ফেলে দিল। কিন্তু ইউনুস জাহাজের খোলে নেমেছিলেন এবং সেখানে শয়ন করে গভীর নিদ্রায় মগ্ন ছিলেন।
{1:6} তখন জাহাজের ক্যাপ্টেন তাঁর কাছে এসে বললেন, ওহে, তুমি যে ঘুমাচ্ছো তোমার কি হল? ওঠ, তোমার আল্লাহ্‌কে ডাক; হয় তো আল্লাহ্‌ আমাদের বিষয় চিন্তা করবেন ও আমরা ধ্বংস হব না।
{1:7} পরে নাবিকেরা পরসপর বললো, এসো, আমরা গুলিবাঁট করি, তা হলে জানতে পারব, কার দোষে আমাদের প্রতি এই অমঙ্গল ঘটছে। পরে তারা গুলিবাঁট করলো, আর ইউনুসের নামে গুলি উঠলো।
{1:8} তখন তারা তাকে বললো, বল দেখি, কার দোষে আমাদের প্রতি এই অমঙ্গল ঘটছে? তোমার ব্যবসা কি? তুমি কোথা থেকে এসেছো? তুমি কোন্‌ দেশের লোক? কোন্‌ জাতির লোক?
{1:9} তিনি তাদেরকে বললেন, আমি এক জন ইবরানী; আমি মাবুদকে ভয় করি, তিনি বেহেশতের আল্লাহ্‌, তিনি সমুদ্র ও স্থল নির্মাণ করেছেন।
{1:10} তখন সেই লোকেরা ভীষণ ভয় পেয়ে তাঁকে বললো, তুমি এ কি কাজ করেছ? কেননা তিনি যে মাবুদের সম্মুখ থেকে পালাচ্ছেন, তা তারা জানত, কারণ তিনি তাদেরকে বলেছিলেন।
{1:11} পরে তারা তাঁকে বললো, আমরা তোমাকে কি করলে সমুদ্র আমাদের প্রতি ক্ষান্ত হতে পারে? কেননা সমুদ্র উত্তরোত্তর প্রচণ্ড হয়ে উঠছিল।
{1:12} তিনি তাদেরকে বললেন, আমাকে ধরে সমুদ্রে ফেলে দাও, তাতে সমুদ্র তোমাদের পক্ষে ক্ষান্ত হবে; কেননা আমি জানি, আমারই দোষে তোমাদের উপরে এই ভারী ঝড় উপস্থিত হয়েছে।
{1:13} তবুও সেই লোকেরা জাহাজ ফিরিয়ে ডাঙ্গায় নিয়ে যাবার জন্য ঢেউ কাটতে চেষ্টা করতে লাগল; কিন্তু পারল না, কারণ সমুদ্র তাদের বিপরীতে উত্তরোত্তর প্রচণ্ড হয়ে উঠছিল।
{1:14} এজন্য তারা মাবুদকে ডাকতে লাগল, আর বললো, ফরিয়াদ করি, হে মাবুদ, ফরিয়াদ করি, এই ব্যক্তির প্রাণের জন্য আমাদের বিনাশ না হোক এবং আমাদের উপরে নির্দোষের রক্ত অর্পণ করো না; কেননা, হে মাবুদ, তুমি তোমার ইচ্ছামত কাজ করেছ।
{1:15} পরে তারা ইউনুসকে ধরে সমুদ্রে ফেলে দিল, তাতে সমুদ্র থামল, আর প্রচণ্ড হল না।
{1:16} তখন সেই লোকেরা মাবুদকে ভীষণ ভয় করতে লাগল; আর তারা মাবুদের উদ্দেশে কোরবানী করলো এবং নানা মানত করলো।
{1:17} আর মাবুদ ইউনুসকে গ্রাস করার জন্য একটা বড় মাছ ঠিক করে রেখেছিলেন; সেই মাছের উদরে ইউনুস তিন দিন ও তিন রাত রইলেন।
{i2:1} হযরত ইউনুসের মুনাজাত
{2:1} তখন ইউনুস ঐ মাছটির উদরে থেকে তাঁর আল্লাহ্‌ মাবুদের কাছে মুনাজাত করলেন। তিনি বললেন,
{2:2} আমি সঙ্কটে মাবুদকে ডাকলাম, আর তিনি আমাকে জবাব দিলেন; আমি পাতালের উদর থেকে আর্তনাদ করলাম, তুমি আমার ফরিয়াদ শুনলে।
{2:3} তুমি আমাকে অগাধ পানিতে, সমুদ্র-গর্ভে নিক্ষেপ করলে, আর স্রোত আমাকে বেষ্টন করলো, তোমার সকল ঢেউ, তোমার সকল তরঙ্গ, আমার উপর দিয়ে বয়ে গেল।
{2:4} আমি বললাম, আমি তোমার দৃষ্টি সীমা থেকে দূরীভূত, তবুও পুনরায় তোমার পবিত্র এবাদতখানার দিকে দৃষ্টিপাত করবো।
{2:5} জলরাশি আমাকে ঘিরে ধরলো, প্রাণ পর্যন্ত উঠলো, জলধি আমাকে বেষ্টন করলো, লতাগুল্‌ম আমার মাথায় জড়াল।
{2:6} আমি পর্বতমালার মূল পর্যন্ত নেমে গেলাম; আমার পিছনে দুনিয়ার অর্গলগুলো চিরতরে বন্ধ হল; তবুও, হে আমার আল্লাহ্‌ মাবুদ, তুমি আমার প্রাণকে কূপ থেকে উঠালে।
{2:7} আমার প্রাণ অবসন্ন হলে আমি মাবুদকে স্মরণ করলাম, আর আমার মুনাজাত তোমার কাছে, তোমার পবিত্র এবাদতখানায় উপস্থিত হল।
{2:8} যারা মিথ্যা দেবদেবী মানে, তারা নিজের দয়ানিধিকে পরিত্যাগ করে;
{2:9} কিন্তু আমি তোমার উদ্দেশে প্রশংসা-গজল সহ কোরবানী করবো; আমি যে মানত করেছি, তা পূর্ণ করবো; মাবুদেরই কাছেই উদ্ধার।
{2:10} পরে মাবুদ সেই মাছটিকে হুকুম করলেন, আর সে ইউনুসকে শুকনো ভূমির উপরে বমি করে দিল।
{i3:1} নিনেভেতে হযরত ইউনুসের ঘোষণা ও তার ফল
{3:1} পরে দ্বিতীয়বার মাবুদের কালাম ইউনুসের উপর নাজেল হল;
{3:2} তিনি বললেন, তুমি উঠ, নিনেভেতে, সেই মহানগরে যাও, আর আমি তোমাকে যা ঘোষণা করতে বলি, তা সেই নগরের উদ্দেশে ঘোষণা কর।
{3:3} তখন ইউনুস মাবুদের কালাম অনুসারে নিনেভেতে গেলেন। নিনেভে আল্লাহ্‌র দৃষ্টিতে মহানগর, সেখানে তার এক পাশ থেকে অন্য পাশে হেঁটে যেতে তিন দিন লাগত।
{3:4} পরে ইউনুস নগরে প্রবেশ করতে আরম্ভ করে এক দিনের পথ গেলেন এবং ঘোষণা করলেন যে, ‘আর চল্লিশ দিন গত হলে নিনেভে উৎপাটিত হবে।’
{3:5} তখন নিনেভে শহরের লোকেরা আল্লাহ্‌র উপরে ঈমান আনলো; তারা রোজা ঘোষণা করলো এবং মহান থেকে ক্ষুদ্র পর্যন্ত সকলে চট পরলো।
{3:6} আর সেই বার্তা নিনেভের বাদশাহ্‌র কাছে পৌঁছালে পর তিনি তাঁর সিংহাসন থেকে উঠলেন, শরীরের শাল রেখে দিলেন এবং চট পরে ভস্মে বসলেন।
{3:7} আর তিনি নিনেভেতে বাদশাহ্‌র ও তাঁর রাজ-কর্মচারীদের হুকুমে এই কথা উচ্চৈঃস্বরে প্রচার করালেন, মানুষ ও গোমেষাদি পশু কেউ কিছু আস্বাদন না করুক, ভোজন বা পানি গ্রহণ না করুক;
{3:8} কিন্তু মানুষ ও পশু চট পরে যথাশক্তি আল্লাহ্‌কে ডাকুক, আর প্রত্যেকে নিজ নিজ কুপথ ও নিজ নিজ খারাপ পথ ও দৌরাত্ম্য থেকে ফিরে আসুক।
{3:9} হয় তো, আল্লাহ্‌ ক্ষান্ত হবেন, মন পরিবর্তন করবেন ও তাঁর জ্বলন্ত ক্রোধ থেকে নিবৃত্ত হবেন, তাতে আমরা বিনষ্ট হব না।
{3:10} তখন আল্লাহ্‌ তাদের কাজ, তারা যে নিজ নিজ কুপথ থেকে বিমুখ হল, তা দেখলেন, আর তাদের যে অমঙ্গল করবেন বলেছিলেন, সেই বিষয়ে অনুশোচনা করলেন; তা করলেন না।
{i4:1} হযরত ইউনুসের রাগ
{4:1} কিন্তু এতে ইউনুস মহা বিরক্ত ও ক্রুদ্ধ হলেন।
{4:2} তিনি মাবুদের কাছে মুনাজাত করে বললেন, হে মাবুদ, ফরিয়াদ করি, আমি স্বদেশে থাকতে কি এই কথাই বলি নি? সেজন্য দ্রুত তর্শীশে পালাতে গিয়েছিলাম; কেননা আমি জানতাম, তুমি কৃপাময় ও স্নেহশীল আল্লাহ্‌, ক্রোধে ধীর ও অটল মহব্বতে মহান এবং অমঙ্গলের বিষয়ে অনুশোচনাকারী।
{4:3} অতএব এখন, হে মাবুদ, ফরিয়াদ করি, আমা থেকে আমার প্রাণ হরণ কর, কেননা আমার জীবনের চেয়ে মরণ ভাল।
{4:4} মাবুদ বললেন, তুমি ক্রোধ করে কি ভাল করছো?
{4:5} তখন ইউনুস নগরের বাইরে গিয়ে নগরের পূর্ব দিকে বসে রইলেন; সেখানে তিনি নিজের জন্য একটি কুটির তৈরি করে তার নিচে ছায়াতে বসলেন, নগরের কি দশা হয় দেখবার জন্য অপেক্ষা করতে লাগলেন।
{4:6} তখন মাবুদ আল্লাহ্‌ একটি এরণ্ড গাছ নিরূপণ করলেন; আর সেই গাছটি বাড়িয়ে ইউনুসের উপরে আনলেন, যেন তাঁর মাথার উপরে ছায়া হয়, যেন তাঁর কষ্ট থেকে তাঁকে উদ্ধার করা হয়। আর ইউনুস সেই এরণ্ড গাছটির জন্য বড় খুশি হলেন।
{4:7} কিন্তু পর দিন সূর্য ওঠার সময় আল্লাহ্‌ একটি কীট নিরূপণ করলেন, সে ঐ এরণ্ড গাছটিকে দংশন করলে তা শুকিয়ে গেল।
{4:8} পরে যখন সূর্য উঠলো, আল্লাহ্‌ উষ্ণ পূর্বীয় বায়ু নির্ধারণ করলেন, তাতে ইউনুসের মাথায় এমন রৌদ্র লাগল যে, তিনি অত্যন্ত দুর্বল হয়ে নিজের মৃত্যুর জন্য মুনাজাত করে বললেন, আমার জীবনের চেয়ে মরণ ভাল।
{i4:9} আল্লাহ্‌র মমতা
{4:9} তখন আল্লাহ্‌ ইউনুসকে বললেন, তুমি এরণ্ড গাছটির জন্য ক্রোধ করে কি ভাল করছো? তিনি বললেন, মৃত্যু পর্যন্ত আমার ক্রোধ করাই ভাল।
{4:10} মাবুদ বললেন, তুমি এই এরণ্ড গাছের জন্য কোন শ্রম কর নি এবং এটা বাড়িয়ে তোল নি; এটি এক রাতে উৎপন্ন ও এক রাতে উচ্ছিন্ন হল, তবুও এর প্রতি তোমার দয়াবোধ জেগে উঠেছে।
{4:11} তবে আমি কি নিনেভের প্রতি, ঐ মহানগরের প্রতি, দয়া করবো না? সেখানে এমন এক লক্ষ বিশ হাজারের বেশি মানুষ আছে, যারা ডান হাত থেকে বাম হাতের প্রভেদ জানে না; আর অনেক পশুও আছে।
