{1:1} Nel principio era la Parola e la Parola era presso Dio, e la Parola era Dio.
{1:2} Egli (la Parola) era nel principio con Dio.
{1:3} Tutte le cose sono state fatte per mezzo di lui (la Parola), e senza di lui nessuna delle cose fatte è stata fatta.
{1:4} In lui era la vita e la vita era la luce degli uomini.
{1:5} E la luce risplende nelle tenebre e le tenebre non l'hanno compresa.
{1:6} Vi fu un uomo mandato da Dio, il cui nome era Giovanni,
{1:7} Questi venne come testimone per rendere testimonianza alla luce, affinché tutti credessero per mezzo di lui;
{1:8} egli non era la luce, ma fu mandato per rendere testimonianza della luce.
{1:9} Egli (la Parola) era la luce vera, che illumina ogni uomo che viene nel mondo.
{1:10} Egli (la Parola) era nel mondo, e il mondo fu fatto per mezzo di lui, ma il mondo non lo ha conosciuto.
{1:11} Egli è venuto in casa sua, e i suoi non lo hanno ricevuto,
{1:12} ma a tutti coloro che lo hanno ricevuto, egli ha dato l'autorità di diventare figli di Dio, a quelli cioè che credono nel suo nome,
{1:13} i quali non sono nati da sangue né da volontà di carne, né da volontà di uomo, ma sono nati da Dio.
{1:14} E la Parola si è fatta carne ed ha abitato fra di noi, e noi abbiamo contemplato la sua gloria, come gloria dell'unigenito proceduto dal Padre, piena di grazia e di verità.
{1:15} Giovanni testimoniò di lui e gridò, dicendo: «Questi è colui del quale dicevo: Colui che viene dopo di me mi ha preceduto, perché era prima di me.
{1:16} E noi tutti abbiamo ricevuto dalla sua pienezza grazia sopra grazia.
{1:17} Poiché la legge è stata data per mezzo di Mosé, ma la grazia e la verità sono venute per mezzo di Gesú Cristo.
{1:18} Nessuno ha mai visto Dio; l'unigenito Figlio, che è nel seno del Padre, è colui che lo ha fatto conoscere.
{1:19} E questa è la testimonianza di Giovanni, quando i Giudei gli inviarono da Gerusalemme dei sacerdoti e dei leviti per domandargli: «Chi sei tu?».
{1:20} Egli lo dichiarò e non lo negò, e dichiarò: «Io non sono il Cristo»,
{1:21} Allora essi gli domandarono: «Chi sei dunque? Sei tu Elia?». Egli disse: «Non lo sono!». «Sei tu il profeta?». Ed egli rispose: «No!».
{1:22} Essi allora gli dissero: «Chi sei tu, affinché diamo una risposta a coloro che ci hanno mandato? Che dici di te stesso?».
{1:23} Egli rispose: «Io sono la voce di colui che grida nel deserto: Raddrizzate la via del Signore, come disse il profeta Isaia».
{1:24} Or coloro che erano stati mandati venivano dai farisei;
{1:25} essi gli domandarono e gli dissero: «Perché dunque battezzi, se tu non sei il Cristo, né Elia, né il profeta?».
{1:26} Giovanni rispose loro. dicendo: «Io battezzo con acqua, ma in mezzo a vo i sta uno che non conoscete.
{1:27} Egli è colui che viene dopo di me e che mi ha preceduto, a cui io non sono degno di sciogliere il legaccio dei sandali».
{1:28} Queste cose avvennero in Betabara al di là del Giordano, dove Giovanni battezzava.
{1:29} Il giorno seguente, Giovanni vide Gesú che veniva verso di lui e disse: «Ecco l'Agnello di Dio, che toglie il peccato del mondo!
{1:30} Questi è colui del quale dissi: "Dopo di me viene un uomo che mi ha preceduto, perché era prima di me"
{1:31} Io non lo conoscevo, perciò sono venuto a battezzare con acqua, affinché egli fosse manifestato in Israele».
{1:32} E Giovanni testimoniò, dicendo: «Io ho visto lo Spirito scendere dal cielo come una colomba e fermarsi su di lui.
{1:33} Io non lo conoscevo, ma colui che mi mandò a battezzare con acqua mi disse: "Colui sul quale vedrai scendere lo Spirito e fermarsi su di lui, è quello che battezza con lo Spirito Santo".
{1:34} Ed io ho visto ed ho attestato che questi è il Figlio di Dio».
{1:35} Il giorno seguente, Giovanni era nuovamente là con due dei suoi discepoli.
{1:36} E, fissando lo sguardo su Gesú che passava, disse: «Ecco l'Agnello di Dio».
{1:37} E i due discepoli, avendolo sentito parlare, seguirono Gesú.
{1:38} Ma Gesú, voltatosi e vedendo che lo seguivano, disse loro: «Che cercate?» Essi gli dissero: «Rabbi (che, tradotto; vuol dire maestro), dove abiti?».
{1:39} Egli disse loro: «Venite e vedete». Essi dunque andarono e videro dove egli abitava, e stettero con lui quel giorno. Era circa l'ora decima.
{1:40} Andrea, fratello di Simon Pietro, era uno dei due che avevano udito questo da Giovanni e avevano seguito Gesú.
{1:41} Costui trovò per primo suo fratello Simone e gli disse: «Abbiamo trovato il Messia che, tradotto, vuol dire: "Il Cristo"»;
{1:42} e lo condusse da Gesú. Gesú allora, fissandolo, disse: «Tu sei Simone, figlio di Giona; tu sarai chiamato Cefa che vuol dire: sasso».
{1:43} Il giorno seguente, Gesú desiderava partire per la Galilea; trovò Filippo e gli disse: «Seguimi».
{1:44} Or Filippo era di Betsaida, la stessa città di Andrea e di Pietro.
{1:45} Filippo trovò Natanaele e gli disse: «Abbiamo trovato colui, del quale hanno scritto Mosé nella legge e i profeti: Gesú da Nazareth, il figlio di Giuseppe».
{1:46} E Natanaele gli disse: «Può venire qualcosa di buono da Nazaret?». Filippo gli disse: «Vieni e vedi».
{1:47} Gesú vide venirgli incontro Natanaele e disse di lui: «Ecco un vero Israelita, in cui non c'è inganno».
{1:48} Natanaele gli disse: «Come fai a conoscermi?». Gesú gli rispose, dicendo: «Ti ho visto quando eri sotto il fico, prima che Filippo ti chiamasse».
{1:49} Natanaele, rispondendogli, disse: «Maestro, tu sei il Figlio di Dio tu sei il re d'Israele».
{1:50} Gesú rispose e gli disse: «Poiché ho detto di averti visto sotto il fico, tu credi; vedrai cose maggiori di queste».
{1:51} Poi gli disse: «In verità, in verità io vi dico che da ora in poi vedrete il cielo aperto e gli angeli di Dio salire e scendere sopra il Figlio dell'uomo».
{2:1} Tre giorni dopo, si fecero delle nozze in Cana di Galilea, e la madre di Gesú si trovava là.
{2:2} Or anche Gesú fu invitato alle nozze con i suoi discepoli.
{2:3} Essendo venuto a mancare il vino, la madre di Gesú gli disse: «Non hanno piú vino».
{2:4} Gesú le disse: «Che cosa c'è tra te e me o donna? L'ora mia non è ancora venuta»,
{2:5} Sua madre disse ai servi: «Fate tutto quello che egli vi dirà».
{2:6} Or c'erano là sei recipienti di pietra, usati per la purificazione dei Giudei, che contenevano due o tre misure ciascuno.
{2:7} Gesú disse loro: «Riempite d'acqua i recipienti». Ed essi li riempirono fino all'orlo.
{2:8} Poi disse loro: «Ora attingete e portatene al maestro della festa». Ed essi gliene portarono.
{2:9} E come il maestro della festa assaggiò l'acqua mutata in vino (or egli non sapeva da dove venisse quel vino, ma ben lo sapevano i servi che avevano attinto l'acqua), il maestro della festa chiamò lo sposo,
{2:10} e gli disse: «Ogni uomo presenta all'inizio il vino migliore e, dopo che gli invitati hanno copiosamente bevuto, il meno buono; tu, invece, hai conservato il buon vino fino ad ora».
{2:11} Gesú fece questo inizio dei segni in Cana di Galilea e manifestò la sua gloria, e i suoi discepoli credettero in lui.
{2:12} Dopo questo, egli discese a Capernaum con sua madre, i suoi fratelli e i suoi discepoli; ed essi rimasero lí pochi giorni.
{2:13} Or la Pasqua dei Giudei era vicina, e Gesú salí a Gerusalemme.
{2:14} E trovò nel tempio venditori di buoi, di pecore, di colombi, e i cambiamonete seduti;
{2:15} fatta quindi una frusta di cordicelle, li scacciò tutti fuori del tempio insieme con i buoi e le pecore, e sparpagliò il denaro dei cambiamonete e ne rovesciò le tavole,
{2:16} e ai venditori di colombi disse: «Portate via da qui queste cose; non fate della casa del Padre mio una casa di mercato».
{2:17} Cosí i suoi discepoli si ricordarono che stava scritto: «Lo zelo della tua casa mi ha divorato».
{2:18} Allora i Giudei risposero e gli dissero: «Quale segno ci mostri per fare queste cose?».
{2:19} Gesú rispose e disse loro: «Distruggete questo tempio e in tre giorni io lo ricostruirò».
{2:20} Allora i Giudei dissero: «Ci son voluti quarantasei anni per edificare questo tempio, e tu lo ricostruiresti in tre giorni?».
{2:21} Ma egli parlava del tempio del suo corpo.
{2:22} Quando poi egli fu risuscitato dai morti, i suoi discepoli si ricordarono che egli aveva loro detto questo e credettero alla Scrittura e alle parole che Gesú aveva detto.
{2:23} Ora, mentre egli si trovava in Gerusalemme alla festa della Pasqua, molti credettero nel suo nome vedendo i segni che faceva,
{2:24} ma Gesú non si fidava di loro, perché li conosceva tutti,
{2:25} e perché non aveva bisogno che alcuno gli testimoniasse dell'uomo, perché egli conosceva ciò che vi era nell'uomo. Gesú ammaestra Nicodemo sulla nuova nascita
{3:1} Or c'era fra i farisei un uomo di nome Nicodemo, un capo dei Giudei.
{3:2} Questi venne a Gesú di notte e gli disse: «Maestro, noi sappiamo che tu sei un dottore venuto da Dio, perché nessuno può fare i segni che tu fai, se Dio non è con lui».
{3:3} Gesú gli rispose e disse: «In verità, in verità ti dico che se uno non è nato di nuovo, non può vedere il regno di Dio».
{3:4} Nicodemo gli disse: «Come può un uomo nascere quando è vecchio? Può egli entrare una seconda volta nel grembo di sua madre e nascere?».
{3:5} Gesú rispose: «In verità, in verità ti dico che se uno non è nato d'acqua e di Spirito, non può entrare nel regno di Dio.
{3:6} Ciò che è nato dalla carne è carne; ma ciò che è nato dallo Spirito è spirito.
{3:7} Non meravigliarti se ti ho detto: "Dovete nascere di nuovo".
{3:8} Il vento soffia dove vuole e tu ne odi il suono, ma non sai da dove viene né dove va, cosí è per chiunque è nato dallo Spirito».
{3:9} Nicodemo, rispondendo, gli disse: «Come possono accadere queste cose?».
{3:10} Gesú rispose e gli disse: «Tu sei il dottore d'Israele e non sai queste cose?
{3:11} In verità, in verità ti dico che noi parliamo di ciò che sappiamo e testimoniamo ciò che abbiamo visto, ma voi non accettate la nostra testimonianza.
{3:12} Se vi ho parlato di cose terrene e non credete, come crederete se vi parlo di cose celesti?
{3:13} Or nessuno è salito in cielo, se non colui che è disceso dal cielo, cioè il Figlio dell'uomo che è nel cielo.
{3:14} E come Mosé innalzò il serpente nel deserto, cosí bisogna che il Figlio dell'uomo sia innalzato,
{3:15} affinché chiunque crede in lui non perisca ma abbia vita eterna.
{3:16} Poiché Dio ha tanto amato il mondo, che ha dato il suo unigenito Figlio, affinché chiunque crede in lui non perisca, ma abbia vita eterna.
{3:17} Dio infatti non ha mandato il proprio Figlio nel mondo per condannare il mondo, ma affinché il mondo sia salvato per mezzo di lui.
{3:18} Chi crede in lui non è condannato ma chi non crede è già condannato, perché non ha creduto nel nome dell'unigenito Figlio di Dio.
{3:19} Ora il giudizio è questo: la luce è venuta nel mondo e gli uomini hanno amato le tenebre piú che la luce, perché le loro opere erano malvagie.
{3:20} Infatti chiunque fa cose malvagie odia la luce e non viene alla luce, affinché le sue opere non siano riprovate;
{3:21} ma chi pratica la verità viene alla luce, affinché le sue opere siano manifestate, perché sono fatte in Dio».
{3:22} Dopo queste cose, Gesú venne con i suoi discepoli nel territorio della Giudea e là rimase con loro e battezzava.
{3:23} Or anche Giovanni battezzava in Enon, vicino a Salim, perché là c'era abbondanza di acqua; e la gente veniva e si faceva battezzare,
{3:24} perché Giovanni non era ancora stato gettato in prigione.
{3:25} Sorse allora una discussione da parte dei discepoli di Giovanni con i Giudei intorno alla purificazione.
{3:26} Cosí vennero da Giovanni e gli dissero: «Maestro, colui che era con te al di là del Giordano, a cui hai reso testimonianza, ecco che battezza e tutti vanno da lui».
{3:27} Giovanni rispose e disse: «L'uomo non può ricevere nulla, se non gli è dato dal cielo.
{3:28} Voi stessi mi siete testimoni che io ho detto: "Io non sono il Cristo, ma sono stato mandato davanti a lui".
{3:29} Colui che ha la sposa è lo sposo, ma l'amico dello sposo, che è presente e l'ode, si rallegra grandemente alla voce dello sposo; perciò questa mia gioia è completa.
{3:30} Bisogna che egli cresca e che io diminuisca.
{3:31} Colui che viene dall'alto è sopra tutti, colui che viene dalla terra è della terra e parla della terra; colui che viene dal cielo è sopra tutti.
{3:32} Ed egli attesta ciò che ha visto e udito, ma nessuno riceve la sua testimonianza.
{3:33} Colui che ha ricevuto la sua testimonianza ha solennemente dichiarato che Dio è verace.
{3:34} Infatti colui che Dio ha mandato, proferisce le parole di Dio, perché Dio non gli dà lo Spirito con misura.
{3:35} Il Padre ama il Figlio e gli ha dato in mano ogni cosa.
{3:36} Chi crede nel Figlio ha vita eterna ma chi non ubbidisce al Figlio non vedrà la vita, ma l'ira di Dio dimora su di lui».
{4:1} Quando dunque il Signore seppe che i farisei avevano udito che Gesú stava facendo piú discepoli e battezzando più di Giovanni
{4:2} (sebbene non fosse Gesú stesso che battezzava ma i suoi discepoli),
{4:3} lasciò la Giudea e se ne andò di nuovo in Galilea.
{4:4} Or egli doveva passare per la Samara.
{4:5} Arrivò dunque in una città della Samaria, detta Sichar, vicino al podere che Giacobbe aveva dato a Giuseppe, suo figlio.
{4:6} Or qui c'era il pozzo di Giacobbe. E Gesú, affaticato dal cammino, sedeva cosí presso il pozzo; era circa l'ora sesta.
{4:7} Una donna di Samaria venne per attingere l'acqua. E Gesú le disse: «Dammi da bere»,
{4:8} perché i suoi discepoli erano andati in città a comperare del cibo.
{4:9} Ma la donna samaritana gli disse: «Come mai tu che sei Giudeo chiedi da bere a me, che sono una donna samaritana?» (Infatti i Giudei non hanno rapporti con i Samaritani).
{4:10} Gesú rispose e le disse: «Se tu conoscessi il dono di Dio e chi è colui che ti dice: "Dammi da bere tu stessa gliene avresti chiesto, ed egli ti avrebbe dato dell'acqua viva»
{4:11} La donna gli disse: «Signore, tu non hai neppure un secchio per attingere e il pozzo è profondo; da dove hai dunque quest'acqua viva?
{4:12} Sei tu forse piú grande di Giacobbe nostro padre, che ci diede questo pozzo e ne bevve egli stesso, i suoi figli e il suo bestiame?».
{4:13} Gesú rispose e le disse: «Chiunque beve di quest'acqua, avrà ancora sete,
{4:14} ma chi beve dell'acqua che io gli darò non avrà mai piú sete in eterno; ma l'acqua che io gli darò diventerà in lui una fonte d'acqua che zampilla in vita eterna».
{4:15} La donna gli disse: «Signore, dammi quest'acqua, affinché io non abbia piú sete e non venga piú qui ad attingere».
{4:16} Gesú le disse: «Va' a chiamare tuo marito e torna qui».
{4:17} La donna rispose e gli disse: «Io non ho marito». Gesú le disse: «Hai detto bene: "Non ho marito",
{4:18} perché tu hai avuto cinque mariti e quello che hai ora non è tuo marito; in questo hai detto la verità».
{4:19} La donna gli disse: «Signore, vedo che tu sei un profeta.
{4:20} I nostri padri hanno adorato su questo monte, e voi dite che è a Gerusalemme il luogo dove si deve adorare».
{4:21} Gesú le disse: «Donna, credimi: l'ora viene che né su questo monte, né a Gerusalemme adorerete il Padre.
{4:22} Voi adorate quel che non conoscete; noi adoriamo quel che conosciamo; perché la salvezza viene dai Giudei.
{4:23} Ma l'ora viene, anzi è già venuta, che i veri adoratori adoreranno il Padre in spirito e verità, perché tali sono gli adoratori che il Padre richiede.
{4:24} Dio è Spirito, e quelli che lo adorano devono adorarlo in spirito e verità».
{4:25} La donna gli disse: «lo so che il Messia, che è chiamato Cristo, deve venire quando sarà venuto lui ci annunzierà ogni cosa».
{4:26} Gesú le disse: «Io sono, colui che ti parla».
{4:27} In quel momento arrivarono i suoi discepoli e si meravigliarono che parlasse con una donna; nessuno però gli disse: «Che vuoi?» o: «Perché parli con lei?».
{4:28} La donna allora, lasciato il suo secchio, se ne andò in città e disse alla gente:
{4:29} «Venite a vedere un uomo che mi ha detto tutto quello che io ho fatto; non sarà forse lui il Cristo?».
{4:30} Uscirono dunque dalla città e vennero da lui.
{4:31} Intanto i suoi discepoli lo pregavano dicendo: «Maestro, mangia».
{4:32} Ma egli disse loro: «Io ho un cibo da mangiare che voi non conoscete».
{4:33} I discepoli perciò si dicevano l'un l'altro: «Gli ha qualcuno forse portato da mangiare?».
{4:34} Gesú disse loro: «Il mio cibo è fare la volontà di colui che mi ha mandato e di compiere l'opera sua.
{4:35} Non dite voi che vi sono ancora quattro mesi e poi viene la mietitura? Ecco, io vi dico: Alzate i vostri occhi e mirate le campagne come già biancheggiano per la mietitura.
{4:36} Or il mietitore riceve il premio e raccoglie frutto per la vita eterna, affinché il seminatore e il mietitore si rallegrino insieme.
{4:37} Poiché in questo è vero il detto: "L'uno semina e l'altro miete".
{4:38} Io vi ho mandato a mietere ciò per cui non avete faticato; altri hanno faticato e voi siete entrati nella loro fatica».
{4:39} Ora, molti Samaritani di quella città credettero in lui, a motivo della parola che la donna aveva attestato: «Egli mi ha detto tutte le cose che io ho fatto».
{4:40} Quando poi i Samaritani vennero da lui, lo pregarono di restare con loro; ed egli vi rimase due giorni.
{4:41} E molti di piú credettero a motivo della sua parola.
{4:42} Ed essi dicevano alla donna: «Non è piú a motivo delle tue parole che noi crediamo, ma perché noi stessi abbiamo udito e sappiamo che costui è veramente il Cristo, il Salvatore del mondo».
{4:43} Ora, passati quei due giorni, egli partí di là e andò in Galilea,
{4:44} perché Gesú stesso aveva testimoniato che un profeta non è onorato nella propria patria.
{4:45} Quando dunque giunse in Galilea, i Galilei lo ricevettero, perché avevano visto tutte le cose che egli aveva fatto in Gerusalemme durante la festa, poiché anch'essi erano andati alla festa.
{4:46} Gesú dunque venne di nuovo a Cana di Galilea, dove aveva mutato l'acqua in vino. Ora vi era un funzionario regio, il cui figlio era ammalato a Capernaum.
{4:47} Avendo egli udito che Gesú era venuto dalla Giudea in Galilea, andò da lui e lo pregò che scendesse e guarisse suo figlio, perché stava per morire.
{4:48} Allora Gesú gli disse: «Se non vedete segni e miracoli, voi non credete».
{4:49} Il funzionario regio gli disse: «Signore, scendi prima che il mio ragazzo muoia».
{4:50} Gesú gli disse: «Va tuo figlio vive!». E quell'uomo credette alla parola che gli aveva detto Gesú, e se ne andò.
{4:51} Proprio mentre egli scendeva, gli vennero incontro i suoi servi e lo informarono, dicendo: «Tuo figlio vive».
{4:52} Ed egli domandò loro a che ora era stato meglio; essi gli dissero: «Ieri all'ora settima la febbre lo lasciò».
{4:53} Allora il padre riconobbe che era proprio in quell'ora in cui Gesú gli aveva detto: «Tuo figlio vive»; e credette lui con tutta la sua casa.
{4:54} Gesú fece anche questo secondo segno quando tornò dalla Giudea in Galilea.
{5:1} Dopo queste cose, ricorreva una festa dei Giudei e Gesú salí a Gerusalemme.
{5:2} Or a Gerusalemme, vicino alla porta delle pecore, c'è una piscina detta in ebraico Betesda, che ha cinque portici.
{5:3} Sotto questi giaceva un gran numero di infermi, ciechi, zoppi e paralitici, i quali aspettavano l'agitarsi dell'acqua.
{5:4} Perché un angelo, in determinati momenti, scendeva nella piscina e agitava l'acqua; e il primo che vi entrava, dopo che l'acqua era agitata, era guarito da qualsiasi malattia fosse affetto.
{5:5} C'era là un uomo infermo da trentotto anni.
{5:6} Gesú, vedendolo disteso e sapendo che si trovava in quello stato da molto tempo, gli disse: «Vuoi essere guarito?».
{5:7} L'infermo gli rispose: «Signore, io non ho nessuno che mi metta nella piscina quando l'acqua è agitata, e, mentre io vado, un altro vi scende prima di me».
{5:8} Gesú gli disse: «Alzati, prendi il tuo lettuccio e cammina».
{5:9} L'uomo fu guarito all'istante, prese il suo lettuccio e si mise a camminare. Or quel giorno era sabato
{5:10} I Giudei perciò dissero a colui che era stato guarito: «sabato; non ti è lecito portare il tuo lettuccio».
{5:11} Egli rispose loro: «Colui che mi ha guarito mi ha detto: "Prendi il tuo lettuccio e cammina"».
{5:12} Essi allora gli domandarono: «Chi è quell'uomo che ti ha detto: "Prendi il tuo lettuccio e cammina"?».
{5:13} Ma colui che era stato guarito non sapeva chi egli fosse, perché Gesú si era allontanato a motivo della folla che era in quel luogo.
{5:14} Piú tardi Gesú lo trovò nel tempio e gli disse: «Ecco, tu sei stato guarito; non peccare più affinché non ti avvenga di peggio».
{5:15} Quell'uomo se ne andò e riferí ai Giudei che era Gesú colui che lo aveva guarito.
{5:16} Per questo i Giudei perseguitavano Gesú e cercavano di ucciderlo, perché faceva queste cose di sabato.
{5:17} Ma Gesú rispose loro: «Il Padre mio opera fino ad ora, e anch'io opero».
{5:18} Per questo i Giudei cercavano ancor piú di ucciderlo, perché non solo violava il sabato, ma addirittura chiamava Dio suo Padre, facendosi uguale a Dio.
{5:19} Allora Gesú rispose e disse loro: «In verità, in verità vi dico che il Figlio non può far nulla da se stesso, se non quello che vede fare dal Padre; le cose infatti che fa il Padre, le fa ugualmente anche il Figlio.
{5:20} Poiché il Padre ama il Figlio e gli mostra tutte le cose che egli fa; e gli mostrerà opere più grandi di queste, affinché voi ne siate meravigliati.
{5:21} Infatti come il Padre risuscita i morti e dà loro la vita, cosí anche il Figlio dà la vita a chi vuole.
{5:22} Poiché il Padre non giudica nessuno, ma ha dato tutto il giudizio al Figlio,
{5:23} affinché tutti onorino il Figlio come onorano il Padre, chi non onora il Figlio, non onora il Padre che lo ha mandato.
{5:24} In verità, in verità vi dico: Chi ascolta la mia parola e crede a colui che mi ha mandato, ha vita eterna, e non viene in giudizio, ma è passato dalla morte alla vita.
{5:25} In verità, in verità vi dico: L'ora viene, anzi è venuta, che i morti udranno la voce del Figlio di Dio, e coloro che l'avranno udita vivranno.
{5:26} Poiché, come il Padre ha vita in se stesso, cosí ha dato anche al Figlio di avere vita in se stesso;
{5:27} e gli ha anche dato l'autorità di giudicare, perché è il Figlio dell'uomo.
{5:28} Non vi meravigliate di questo, perché l'ora viene, in cui tutti coloro che sono nei sepolcri udranno la sua voce
{5:29} e ne usciranno, quelli che hanno fatto il bene in risurrezione di vita, e quelli che hanno fatto il male in risurrezione di condanna.
{5:30} Io non posso far nulla da me stesso; giudico secondo ciò che odo e il mio giudizio è giusto, perché non cercola mia volontà, ma la volontà del Padre che mi ha mandato.
{5:31} Se io testimonio di me stesso, la mia testimonianza non è verace.
{5:32} Vi è un altro che rende testimonianza di me, e io so che la testimonianza che egli rende di me è verace.
{5:33} Voi avete mandato a interrogare Giovanni, ed egli ha reso testimonianza alla verità.
{5:34} Ora io non prendo testimonianza da alcun uomo, ma dico queste cose affinché siate salvati.
{5:35} Egli era una lampada ardente e lucente; e voi avete voluto gioire per breve tempo alla sua luce.
{5:36} Ma la testimonianza che io ho è maggiore di quella di Giovanni, poiché le opere che il Padre mi ha dato da compiere, quelle opere che io faccio testimoniano di me, che il Padre mi ha mandato.
{5:37} E il Padre, che mi ha mandato, ha egli stesso testimoniato di me; voi non avete mai udito la sua voce, né avete visto il suo volto,
{5:38} e non avete la sua parola che dimora in voi, perché non credete in colui che egli ha mandato.
{5:39} Voi investigate le Scritture, perché pensate di aver per mezzo di esse vita eterna; ed esse sono quelle che testimoniano di me.
{5:40} Ma voi non volete venire a me per avere la vita.
{5:41} lo non prendo gloria dagli uomini,
{5:42} Ma io vi conosco, che non avete l'amore di Dio in voi.
{5:43} Io sono venuto nel nome del Padre mio e voi non mi ricevete; se un altro venisse nel suo proprio nome, voi lo ricevereste.
{5:44} Come potete voi credere, voi che prendete gloria gli uni dagli altri e non cercate la gloria che viene da Dio solo?
{5:45} Non pensate che io vi accusi presso il Padre, c'è chi vi accusa, Mosé, nel quale avete riposto la vostra speranza;
{5:46} infatti se voi credeste a Mosé, credereste anche a me, perché egli ha scritto di me.
{5:47} Ma se non credete ai suoi scritti, come crederete alle mie parole?».
{6:1} Dopo queste cose, Gesú se ne andò all'altra riva del mare di Galilea, cioè di Tiberiade.
{6:2} E una grande folla lo seguiva, perché vedevano i segni che egli faceva sugli infermi.
{6:3} Ma Gesú salí sul monte e là si sedette con i suoi discepoli.
{6:4} Or la Pasqua, la festa dei Giudei, era vicina.
{6:5} Gesú dunque, alzati gli occhi e vedendo che una grande folla veniva da lui, disse a Filippo: «Dove compreremo del pane perché costoro possano mangiare?».
{6:6} Or diceva questo per metterlo alla prova, perché egli sapeva quello che stava per fare.
{6:7} Filippo gli rispose: «Duecento denari di pane non basterebbero per loro, perché ognuno di loro possa avere un pezzetto».
{6:8} Andrea, fratello di Simon Pietro, uno dei suoi discepoli, gli disse:
{6:9} «V'è qui un ragazzo che ha cinque pani d'orzo e due piccoli pesci; ma che cos'è questo per tanta gente?».
{6:10} E Gesú disse: «Fate sedere la gente!». Or c'era molta erba in quel luogo. La gente dunque si sedette ed erano in numero di circa cinquemila.
{6:11} Poi Gesú prese i pani e, dopo aver reso grazie li distribuí ai discepoli, e i discepoli alla gente seduta; lo stesso fece dei pesci, finché ne vollero.
{6:12} E, dopo che furono saziati, Gesú disse ai suoi discepoli: «Raccogliete i pezzi avanzati perche niente si perda».
{6:13} Essi dunque li raccolsero e riempirono dodici cesti con i pezzi di quei cinque pani d'orzo avanzati a coloro che avevano mangiato.
{6:14} Allora la gente, avendo visto il segno che Gesú aveva fatto, disse: «Certamente costui è il profeta, che deve venire nel mondo».
{6:15} Ma Gesú, sapendo che stavano per venire a prenderlo per farlo re, si ritirò di nuovo sul monte, tutto solo.
{6:16} Quando fu sera, i suoi discepoli discesero al mare.
{6:17} E, montati in barca, si diressero all'altra riva del mare, verso Capernaum; era ormai buio e Gesú non era ancora venuto da loro.
{6:18} Il mare era agitato, perché soffiava un forte vento.
{6:19} Ora, dopo aver remato circa venticinque o trenta stadi, videro Gesú che camminava sul mare e si accostava alla barca, ed ebbero paura.
{6:20} Ma egli disse loro: «Sono io, non temete!».
{6:21} Essi dunque volentieri lo ricevettero nella barca, e subito la barca approdò là dove essi erano diretti.
{6:22} Il giorno seguente la folla, che era rimasta sull'altra riva del mare, si rese conto che là non c'era che una piccola barca, quella in cui erano saliti i discepoli di Gesú, e che egli non vi era salito con loro, ma che i suoi discepoli erano partiti soli;
{6:23} or altre barche erano venute da Tiberiade, vicino al luogo dove avevano mangiato il pane dopo che il Signore aveva reso grazie.
{6:24} La folla, come vide che Gesú non era piú là e neppure i suoi discepoli, salí anch'essa su quelle barche e venne a Capernaum, alla ricerca di Gesú.
{6:25} Avendolo trovato di là dal mare, gli dissero: «Maestro, quando sei venuto qui?».
{6:26} Gesú rispose loro e disse: «In verità, in verità vi dico che voi mi cercate non perché avete visto segni, ma perché avete mangiato dei pani e siete stati saziati.
{6:27} Adoperatevi non per il cibo che perisce, ma per il cibo che dura in vita eterna, che il Figlio dell'uomo vi darà, perché su di lui il Padre, cioè Dio, ha posto il suo sigillo».
{6:28} Gli chiesero allora: «Che cosa dobbiamo fare per compiere le opere di Dio?».
{6:29} Gesú rispose e disse loro: «Questa è l'opera di Dio: che crediate in colui che egli ha mandato».
{6:30} Allora essi gli dissero: «Quale segno fai tu dunque, affinché lo vediamo e ti crediamo? Che opera compi?
{6:31} I nostri padri mangiarono la manna nel deserto, come è scritto: "Egli diede loro da mangiare del pane venuto dal cielo"».
{6:32} Allora Gesú disse loro: «In verità, in verità vi dico che non Mosé vi ha dato il pane che viene dal cielo, ma il Padre mio vi dà il vero pane che viene dal cielo.
{6:33} Perché il pane di Dio è quello che discende dal cielo e dà vita al mondo».
{6:34} Essi allora gli dissero: «Signore, dacci sempre questo pane».
{6:35} E Gesú disse loro: «Io sono il pane della vita chi viene a me non avrà mai piú fame e chi crede in me non avrà mai piú sete
{6:36} Ma io ve l'ho detto: voi mi avete visto, ma non credete.
{6:37} Tutto quello che il Padre mi dà verrà a me; e colui che viene a me, io non lo caccerò fuori,
{6:38} perché io sono disceso dal cielo, non per fare la mia volontà, ma la volontà di colui che mi ha mandato.
{6:39} E' questa la volontà del Padre che mi ha mandato: che io non perda niente di tutto quello che egli mi ha dato, ma che lo risusciti nell'ultimo giorno.
{6:40} Questa infatti è la volontà di colui che mi ha mandato: che chiunque viene alla conoscenza del Figlio e crede in lui, abbia vita eterna, e io lo risusciterò nell'ultimo giorno».
{6:41} I Giudei dunque mormoravano di lui, perché aveva detto: «Io sono il pane che è disceso dal cielo»,
{6:42} e dicevano: «Non è costui Gesú, il figlio di Giuseppe, di cui conosciamo il padre e la madre? Come può egli dire: Io sono disceso dal cielo"?».
{6:43} Allora Gesú rispose e disse loro: «Non mormorate fra di voi.
{6:44} Nessuno può venire a me, se il Padre che mi ha mandato non lo attira, e io lo risusciterò nell'ultimo giorno.
{6:45} Sta scritto nei profeti: "E tutti saranno ammaestrati da Dio". Ogni uomo dunque che ha udito e imparato dal Padre, viene a me.
{6:46} Non che alcuno abbia visto il Padre, se non colui che è da Dio, questi ha visto il Padre.
{6:47} In verità, in verità vi dico: Chi crede in me ha vita eterna.
{6:48} Io sono il pane della vita.
{6:49} I vostri padri mangiarono la manna nel deserto e morirono.
{6:50} Questo è il pane che discende dal cielo affinché uno ne mangi e non muoia,
{6:51} Io sono il pane vivente che è disceso dal Cielo; se uno mangia di questo pane vivrà in eterno; or il pane che darò è la mia carne, che darò per la vita del mondo».
{6:52} Allora i Giudei si misero a discutere tra di loro, dicendo: «Come può costui darci da mangiare la sua carne?».
{6:53} Perciò Gesú disse loro: «In verità, in verità vi dico che se non mangiate la carne del Figlio dell'uomo e non bevete il suo sangue, non avete la vita in voi.
{6:54} Chi mangia la mia carne e beve il mio sangue, ha vita eterna, e io lo risusciterò nell'ultimo giorno.
{6:55} Poiché la mia carne è veramente cibo e il mio sangue è veramente bevanda.
{6:56} Chi mangia la mia carne e beve il mio sangue, dimora in me ed io in lui.
{6:57} Come il Padre vivente mi ha mandato ed io vivo a motivo del Padre, cosí chi si ciba di me vivrà anch'egli a motivo di me.
{6:58} Questo è il pane che è disceso dal cielo; non è come la manna che mangiarono i vostri padri e morirono; chi si ciba di questo pane vivrà in eterno».
{6:59} Queste cose disse nella sinagoga, insegnando a Capernaum.
{6:60} Udito questo, molti dei suoi discepoli dissero: «Questo parlare è duro, chi lo può capire?».
{6:61} Ma Gesú, conoscendo in se stesso che i suoi discepoli mormoravano di questo, disse loro: «Questo vi scandalizza?
{6:62} Che sarebbe dunque se doveste vedere il Figlio dell'uomo salire dove era prima?
{6:63} E lo Spirito che vivifica, la carne non giova a nulla; le parole che vi dico sono spirito e vita.
{6:64} Ma vi sono alcuni tra voi che non credono», Gesú infatti sapeva fin dal principio chi erano coloro che non credevano, e chi era colui che lo avrebbe tradito;
{6:65} e diceva: «Per questo vi ho detto che nessuno può venire a me se non gli è dato dal Padre mio».
{6:66} Da quel momento molti dei suoi discepoli si tirarono indietro e non andavano più con lui
{6:67} Allora Gesú disse ai dodici: «Volete andarvene anche voi?».
{6:68} E Simon Pietro gli rispose: «Signore, da chi ce ne andremo? Tu hai parole di vita eterna.
{6:69} E noi abbiamo creduto e abbiamo conosciuto che tu sei il Cristo, il Figlio del Dio vivente».
{6:70} Gesú rispose loro: «Non ho io scelto voi dodici? Eppure uno di voi è un diavolo».
{6:71} Or egli alludeva a Giuda Iscariota, figlio di Simone, perché egli stava per tradirlo, quantunque fosse uno dei dodici.
{7:1} Dopo queste cose, Gesú andava in giro per la Galilea, perché non voleva andare per la Giudea, perché i Giudei cercavano di ucciderlo.
{7:2} Ora la festa dei Giudei, quella dei Tabernacoli, era vicina.
{7:3} Per cui i suoi fratelli gli dissero: «Parti di qui e va' in Giudea, affinché anche i tuoi discepoli vedano le opere che tu fai.
{7:4} Nessuno infatti fa alcuna cosa in segreto, quando cerca di essere riconosciuto pubblicamente, se tu fai tali cose, palesati al mondo».
{7:5} Neppure i suoi fratelli infatti credevano in lui.
{7:6} Allora Gesú disse loro: «Il mio tempo non è ancora venuto; il vostro tempo invece è sempre pronto.
{7:7} Il mondo non può odiare voi, ma odia me perché io testimonio di lui, che le sue opere sono malvagie.
{7:8} Salite voi a questa festa, io non vi salgo ancora, perché il mio tempo non è ancora compiuto».
{7:9} E, dette loro tali cose, rimase in Galilea.
{7:10} Dopo che i suoi fratelli furono saliti alla festa, allora anche lui vi salí, non pubblicamente, ma come di nascosto.
{7:11} I Giudei dunque lo cercavano durante la festa e dicevano: «Dov'è quel tale?».
{7:12} Fra le folle si faceva un gran parlottare intorno a lui; gli uni dicevano: «Egli è un uomo dabbene!». Altri dicevano: «No, anzi egli inganna la folla».
{7:13} Nessuno però parlava di lui apertamente, per timore dei Giudei.
{7:14} Ma, verso la metà della festa, Gesú salí al tempio e incominciò a insegnare.
{7:15} E i Giudei si meravigliavano e dicevano: «Come mai costui sa di lettere, senza aver fatto studi?».
{7:16} Gesú allora rispose loro e disse: «La mia dottrina non è mia, ma di colui che mi ha mandato.
{7:17} Se qualcuno vuol fare la sua volontà, conoscerà se questa dottrina viene da Dio, oppure se io parlo da me stesso.
{7:18} Chi parla da se stesso cerca la sua propria gloria, ma chi cerca la gloria di colui che l'ha mandato è verace, e in lui non vi è ingiustizia.
{7:19} Non vi ha Mosé dato la legge? Eppure nessuno di voi mette in pratica la legge. Perché cercate di uccidermi?».
{7:20} La folla rispose e disse: «Tu hai un demone; chi cerca di ucciderti?».
{7:21} Gesú replicò e disse loro: «Io ho fatto un'opera e ne siete tutti meravigliati.
{7:22} Ora Mosé vi ha dato la circoncisione, (non già che essa provenga da Mosé, ma dai padri); e voi circoncidete un uomo di sabato.
{7:23} Se un uomo riceve la circoncisione di sabato, affinché la legge di Mosé non sia violata, vi adirate voi contro di me perché ho guarito interamente un uomo di sabato?
{7:24} Non giudicate secondo l'apparenza ma giudicate secondo giustizia».
{7:25} Allora alcuni di Gerusalemme dicevano: «Non è questi colui che cercano di uccidere?
{7:26} Eppure, ecco, egli parla liberamente e non gli dicono nulla; hanno i capi riconosciuto davvero che egli è il Cristo?
{7:27} Ma noi sappiamo di dove sia costui; invece quando il Cristo verrà, nessuno saprà di dove egli sia».
{7:28} Allora Gesú, insegnando nel tempio, esclamò e disse: «Voi mi conoscete e sapete da dove sono; tuttavia io non sono venuto da me stesso, ma colui che mi ha mandato è verace e voi non lo conoscete.
{7:29} Io però lo conosco, perché vengo da lui ed è stato lui a mandarmi».
{7:30} Perciò cercavano di prenderlo, ma nessuno gli mise le mani addosso, perché la sua ora non era ancora venuta.
{7:31} Ma molti della folla credettero in lui e dicevano: «Il Cristo, quando verrà, farà piú segni di quanti ne abbia fatti costui?».
{7:32} I farisei udirono che la folla sussurrava queste cose a suo riguardo; perciò i farisei e i capi dei sacerdoti mandarono delle guardie per prenderlo.
{7:33} Allora Gesú disse loro: «Io sono con voi ancora per poco tempo; poi me ne andrò da colui che mi ha mandato.
{7:34} Voi mi cercherete e non mi troverete; e dove sarò io, voi non potete venire».
{7:35} Dicevano perciò i Giudei tra loro: «Dove sta egli per andare che noi non lo troveremo? Andrà forse da quelli che sono dispersi fra i Greci, e ad insegnare ai Greci?
{7:36} Cosa voleva dire quando disse: "Voi mi cercherete e non mi troverete"; e: "Dove sarò io, voi non potete venire"?».
{7:37} Or nell'ultimo giorno, il grande giorno della festa, Gesú si alzò in piedi ed esclamò dicendo: «Se qualcuno ha sete, venga a me e beva.
{7:38} Chi crede in me, come ha detto la Scrittura, da dentro di lui sgorgheranno fiumi d'acqua viva».
{7:39} Or egli disse questo dello Spirito, che avrebbero ricevuto coloro che avrebbero creduto in lui; lo Spirito Santo infatti non era ancora stato dato, perché Gesú non era stato ancora glorificato.
{7:40} Molti dunque della folla, udite queste parole, dicevano: «Costui è veramente il profeta».
{7:41} Altri dicevano: «Costui è il Cristo». Alcuni invece dicevano: «Viene forse il Cristo dalla Galilea?
{7:42} Non dice la Scrittura che il Cristo viene dalla progenie di Davide e da Betlemme, villaggio dove viveva Davide?».
{7:43} Ci fu dunque dissenso fra la folla a motivo di lui.
{7:44} E alcuni di loro lo volevano prendere, ma nessuno gli mise le mani addosso.
{7:45} Le guardie tornarono quindi dai capi dei sacerdoti e dai farisei, e questi dissero loro: «Perché non l'avete portato?».
{7:46} Le guardie risposero: «Nessun uomo ha mai parlato come costui».
{7:47} Perciò i farisei risposero loro: «Siete stati sedotti anche voi?
{7:48} Ha qualcuno dei capi o dei farisei creduto in lui?
{7:49} Ma questa plebaglia, che non conosce la legge, è maledetta».
{7:50} Nicodemo, uno di loro, colui che era andato da Gesú di notte, disse loro:
{7:51} «La nostra legge condanna forse un uomo prima di averlo ascoltato e di sapere ciò che egli ha fatto?».
{7:52} Essi risposero e gli dissero: «Sei forse anche tu Galileo? Ricerca le Scritture e vedrai che dalla Galilea non sorse mai alcun profeta».
{7:53} E ciascuno se ne tornò a casa sua.
{8:1} E Gesú se ne andò al monte degli ulivi.
{8:2} Ma sul far del giorno tornò di nuovo nel tempio e tutto il popolo venne da lui ed egli, postosi a sedere, li ammaestrava.
{8:3} Allora i farisei e gli scribi gli condussero una donna sorpresa in adulterio e postala nel mezzo
{8:4} dissero a Gesú: «Maestro, questa donna è stata sorpresa sul fatto, mentre commetteva adulterio.
{8:5} Ora, nella legge Mosé ci ha comandato di lapidare tali donne; ma tu, che ne dici?».
{8:6} Or dicevano questo per metterlo alla prova e per aver di che accusarlo. Ma Gesú, fingendo di non sentire, chinatosi. scriveva col dito in terra.
{8:7} E, come essi continuavano ad interrogarlo, egli si alzò e disse loro: «Chi di voi è senza peccato, scagli per primo la pietra contro di lei».
{8:8} Poi, chinatosi di nuovo, scriveva in terra.
{8:9} Quelli allora, udito ciò e convinti dalla coscienza, se ne andarono ad uno ad uno, cominciando dai piú vecchi fino agli ultimi; cosí Gesú fu lasciato solo con la donna, che stava là in mezzo.
{8:10} Gesú dunque, alzatosi e non vedendo altri che la donna, le disse: «Donna dove sono quelli che ti accusavano? Nessuno ti ha condannata?».
{8:11} Ed ella rispose: «Nessuno, Signore». Gesú allora le disse: «Neppure io ti condanno; va' e non peccare piú».
{8:12} E Gesú di nuovo parlò loro, dicendo: «Io sono la luce del mondo; chi mi segue non camminerà nelle tenebre ma avrà la luce della vita».
{8:13} Allora i farisei gli dissero: «Tu testimoni di te stesso; la tua testimonianza non è verace»
{8:14} Gesú rispose e disse loro: «Anche se testimonio di me stesso, la mia testimonianza è verace, perché so da dove son venuto e dove vado; voi invece, non sapete né da dove vengo, né dove vado.
{8:15} Voi giudicate secondo la carne, i non giudico nessuno.
{8:16} E, anche se giudico, il mio giudizio è verace, perché io non sono solo, ma sono io e il Padre che mi ha mandato.
{8:17} Or anche nella vostra legge è scritto che la testimonianza di due uomini è verace.
{8:18} Sono io che testimonio di me stesso, ed anche il Padre che mi ha mandato testimonia di me».
{8:19} Gli dissero allora: «Dov'è tuo Padre?». Gesú rispose: «Voi non conoscete né me né il Padre mio; se conosceste me, conoscereste anche il Padre mio»,
{8:20} Gesú pronunziò queste parole nel luogo del tesoro, insegnando nel tempio; e nessuno lo prese, perché non era ancora venuta la sua ora.
{8:21} Gesú dunque disse loro di nuovo: «Io me ne vado e voi mi cercherete, e morirete nel vostro peccato. Là dove vado io, voi non potete venire».
{8:22} Dicevano perciò i Giudei: «Vuole forse uccidersi, perché dice: "Dove vado io, voi non potete venire"?».
{8:23} Ed egli disse loro: «Voi siete di quaggiú, mentre io sono di lassú; voi siete di questo mondo, io non sono di questo mondo.
{8:24} Perciò vi ho detto che voi morirete nei vostri peccati, perché se non credete che io sono, voi morirete nei vostri peccati».
{8:25} Allora essi gli dissero: «Chi sei tu?». E Gesú disse loro: «Proprio quello che vi dico.
{8:26} Io ho, a vostro riguardo, molte cose da dire e da giudicare; ma colui che mi ha mandato è verace, e le cose che ho udito da lui, le dico al mondo».
{8:27} Essi non capirono che parlava loro del Padre.
{8:28} Quindi Gesú disse loro: «Quando avrete innalzato il Figlio dell'uomo, allora conoscerete che io sono e che non faccio nulla da me stesso, ma dico queste cose come il Padre mi ha insegnato.
{8:29} E colui che mi ha mandato è con me il Padre non mi ha lasciato solo, perché faccio continuamente le cose che gli piacciono».
{8:30} Mentre egli diceva queste cose, molti credettero in lui.
{8:31} Gesú disse allora ai Giudei che avevano creduto in lui: «Se dimorate nella mia parola, siete veramente miei discepoli;
{8:32} conoscerete la verità e la verità vi farà liberi».
{8:33} Essi gli risposero: «Noi siamo progenie di Abrahamo e non siamo mai stati schiavi di nessuno; come puoi tu dire: "Diventerete liberi"?».
{8:34} Gesú rispose loro: «In verità, in verità vi dico: Chi fa il peccato è schiavo del peccato.
{8:35} Or lo schiavo non rimane sempre nella casa; il figlio invece vi rimane per sempre.
{8:36} Se dunque il Figlio vi farà liberi sarete veramente liberi».
{8:37} «Io so che siete progenie di Abrahamo, ma cercate di uccidermi, perché la mia parola non trova posto in voi.
{8:38} Io parlo di ciò che ho visto presso il Padre mio, e anche voi fate le cose che avete visto presso il padre vostro».
{8:39} Essi, rispondendo, gli dissero: «Il padre nostro è Abrahamo». Gesú disse loro: «Se foste figli di Abrahamo, fareste le opere di Abrahamo;
{8:40} ma ora cercate di uccidere me, uno che vi ha detto la verità che ho udito da Dio; Abrahamo non fece questo.
{8:41} Voi fate le opere del padre vostro». Perciò essi gli dissero: «Noi non siamo nati da fornicazione; noi abbiamo un solo Padre: Dio».
{8:42} Allora Gesú disse loro: «Se Dio fosse vostro Padre, mi amereste, perché io sono proceduto e sono venuto da Dio; non sono venuto infatti da me stesso, ma è lui che mi ha mandato.
{8:43} Perché non comprendete il mio parlare? Perché non potete ascoltare la mia parola.
{8:44} Voi siete dal diavolo, che è vostro padre, e volete fare i desideri del padre vostro; egli fu omicida fin dal principio e non è rimasto fermo nella verità, perché in lui non c'è verità. Quando dice il falso, parla del suo perché è bugiardo e padre della menzogna.
{8:45} A me invece, perché vi dico la verità, voi non credete.
{8:46} Chi di voi mi convince di peccato? Se dico la verità, perché non mi credete?
{8:47} Chi è da Dio, ascolta le parole di Dio; perciò voi non le ascoltate, perché non siete da Dio».
{8:48} Allora i Giudei gli risposero e gli dissero: «Non diciamo con ragione che sei un Samaritano e che hai un demone?».
{8:49} Gesú rispose: «Io non ho un demone, ma onoro il Padre mio; voi invece mi disonorate.
{8:50} Or io non cerco la mia gloria; v'è uno che la cerca e che giudica.
{8:51} In verità, in verità vi dico che, se uno osserva la mia parola, non vedrà mai la morte in eterno»,
{8:52} Gli dissero dunque i Giudei: «Ora conosciamo che tu hai un demone. Abrahamo e i profeti sono morti, tu invece dici: "Se uno osserva la mia parola, non gusterà mai la morte in eterno".
{8:53} Sei tu piú grande del padre nostro Abrahamo, il quale è morto? Anche i profeti sono morti; chi pretendi di essere?».
{8:54} Gesú rispose: «Se io glorifico me stesso, la mia gloria non è nulla. E il mio Padre che mi glorifica, quello che voi dite essere vostro Dio.
{8:55} Ma voi non l'avete conosciuto, io però lo conosco e se dicessi di non conoscerlo, sarei un bugiardo come voi; ma io lo conosco e osservo la sua parola.
{8:56} Abrahamo, vostro padre, giubilò nella speranza di vedere il mio giorno; lo vide e se ne rallegrò».
{8:57} I Giudei dunque gli dissero: «Tu non hai ancora cinquant'anni e hai visto Abrahamo?».
{8:58} Gesú disse loro: «In verità, in verità io vi dico: Prima che Abrahamo fosse nato, io sono».
{8:59} Allora essi presero delle pietre, per lanciarle addosso a lui; ma Gesú si nascose e uscí dal tempio, passando in mezzo a loro, e cosí se ne andò.
{9:1} Mentre passava, vide un uomo che era cieco fin dalla nascita.
{9:2} E i suoi discepoli lo interrogarono, dicendo: «Maestro, chi ha peccato, lui o i suoi genitori, perché sia nato cieco?».
{9:3} Gesú rispose: «Né lui né i suoi genitori hanno peccato, ma ciò è accaduto, affinché siano manifestate in lui le opere di Dio.
{9:4} Bisogna che io compia le opere di colui che mi ha mandato, mentre è giorno; la notte viene in cui nessuno può operare.
{9:5} Mentre sono nel mondo, io sono la luce del mondo».
{9:6} Dopo aver detto queste cose, sputò in terra, con la saliva fece del fango e ne impiastrò gli occhi del cieco.
{9:7} Poi gli disse: «Va
{9:8} Allora i vicini e quelli che lo avevano visto prima cieco, dissero: «Non è questi colui che stava seduto a mendicare?».
{9:9} Alcuni dicevano: «E' lui». Altri: «Gli assomiglia». Ed egli diceva: «Io sono».
{9:10} Gli dissero dunque: «Come ti sono stati aperti gli occhi?».
{9:11} Egli rispose e disse: «Un uomo, chiamato Gesú, ha fatto del fango, mi ha spalmato gli occhi e mi ha detto: "Va' alla piscina di Siloe e lavati". Ed io vi sono andato, mi sono lavato e ho recuperato la vista».
{9:12} E quelli gli dissero: «Dov'è costui?». Egli rispose: «Non lo so».
{9:13} Allora essi condussero dai farisei colui che prima era stato cieco.
{9:14} Ora era sabato quando Gesú fece del fango e gli aperse gli occhi.
{9:15} Anche i farisei dunque gli domandarono di nuovo come avesse recuperato la vista. Ed egli disse loro: «Mi ha messo del fango sugli occhi, mi sono lavato e ci vedo».
{9:16} Allora alcuni farisei dicevano: «Quest'uomo non è da Dio, perché non osserva il sabato». Altri dicevano: «Come può un uomo peccatore compiere tali segni?». E c'era divisione tra di loro.
{9:17} Chiesero dunque di nuovo al cieco: «E tu, che dici di lui per il fatto che ti ha aperto gli occhi?». Egli disse: «E' un profeta!».
{9:18} Ma i Giudei non credettero che lui fosse stato cieco e avesse riacquistato la vista, finché ebbero chiamato i genitori di colui che aveva riacquistato la vista.
{9:19} E chiesero loro: «E' questo il vostro figlio che voi dite esser nato cieco? Come mai ora ci vede?».
{9:20} I suoi genitori, rispondendo loro dissero: «Noi sappiamo che costui è nostro figlio e che è nato cieco,
{9:21} ma come ora ci veda, o chi gli abbia aperto gli occhi, noi non lo sappiamo domandatelo a lui; egli è adulto, parlerà lui stesso di sé».
{9:22} Questo dissero i suoi genitori, perché avevano paura dei Giudei; infatti i Giudei avevano già stabilito che se uno avesse riconosciuto Gesú come il Cristo, sarebbe stato espulso dalla sinagoga.
{9:23} Perciò i suoi genitori dissero: «E' adulto, chiedetelo a lui».
{9:24} Essi dunque chiamarono di nuovo l'uomo che era stato cieco e gli dissero: «Da' gloria a Dio; noi sappiamo che quest'uomo è peccatore».
{9:25} Egli allora rispose e disse: «Se sia peccatore, non lo so; ma una cosa so, che prima ero cieco e ora ci vedo».
{9:26} Gli chiesero di nuovo: «Che cosa ti ha fatto? Come ti ha aperto gli occhi?».
{9:27} Egli rispose loro: «Io ve l'ho già detto e voi non avete ascoltato, perché volete udirlo di nuovo? Volete forse diventare anche voi suoi discepoli?».
{9:28} Essi perciò l'ingiuriarono e dissero: «Tu sei suo discepolo; ma noi siamo discepoli di Mosé.
{9:29} Noi sappiamo che Dio ha parlato a Mosé, ma quanto a costui non sappiamo da dove venga».
{9:30} Quell'uomo rispose e disse loro: «Ebbene, è molto strano che voi non sappiate da dove venga; eppure egli mi ha aperto gli occhi.
{9:31} Or noi sappiamo che Dio non esaudisce i peccatori, ma se uno è pio verso Dio e fa la sua volontà, egli lo esaudisce.
{9:32} Da che mondo è mondo non si è mai sentito dire che uno abbia aperto gli occhi ad un cieco nato.
{9:33} Se costui non fosse da Dio, non avrebbe potuto fare nulla».
{9:34} Essi risposero e gli dissero: «Tu sei nato completamente nei peccati e vuoi insegnare a noi?». E lo cacciarono fuori.
{9:35} Gesú seppe che l'avevano cacciato fuori e, trovatolo, gli disse: «Credi tu nel Figlio di Dio?».
{9:36} Egli rispose e disse: «Chi è, Signore, perché io creda in lui?».
{9:37} E Gesú gli disse: «Tu l'hai visto, è proprio colui che ti sta parlando»
{9:38} Allora egli disse: «lo credo, Signore»; e l'adorò.
{9:39} Poi Gesú disse: «lo sono venuto in questo mondo per fare un giudizio, affinché quelli che non vedono vedano e quelli che vedono diventino ciechi».
{9:40} Alcuni dei farisei che erano con lui udirono queste cose e gli dissero: «Siamo ciechi anche noi?».
{9:41} Gesú rispose loro: «Se foste ciechi, non avreste alcun peccato; ma siccome dite: "Noi vediamo perciò il vostro peccato rimane».
{10:1} «In verità, in verità io vi dico: Chi non entra per la porta nell'ovile delle pecore, ma vi sale da un'altra parte, quello è un ladro e un brigante;
{10:2} ma chi entra per la porta è il pastore delle pecore.
{10:3} A lui apre il portinaio; le pecore ascoltano la sua voce, ed egli chiama le sue pecore per nome e le conduce fuori.
{10:4} E, quando ha fatto uscire le sue pecore, va davanti a loro; e le pecore lo seguono, perché conoscono la sua voce.
{10:5} Non seguiranno però alcun estraneo ma fuggiranno lontano da lui, perché non conoscono la voce degli estranei».
{10:6} Gesú disse loro questa similitudine ma essi non capirono di che cosa stesse loro parlando.
{10:7} Perciò Gesú disse loro di nuovo: «In verità, in verità vi dico: io sono la porta delle pecore.
{10:8} Tutti quelli che sono venuti prima di me sono stati ladri e briganti, ma le pecore non li hanno ascoltati.
{10:9} Io sono la porta; se uno entra per mezzo di me sarà salvato; entrerà, uscirà e troverà pascolo.
{10:10} Il ladro non viene se non per rubare, uccidere e distruggere; ma io sono venuto affinché abbiano la vita e l'abbiano in abbondanza.
{10:11} Io sono il buon pastore; il buon pastore depone la sua vita per le pecore.
{10:12} Ma il mercenario, che non è pastore e a cui non appartengono le pecore, vede venire il lupo, abbandona le pecore e fugge; e il lupo rapisce e disperde le pecore.
{10:13} Or il mercenario fugge, perché è mercenario e non si cura delle pecore.
{10:14} Io sono il buon pastore, e conosco le mie pecore e le mie conoscono me,
{10:15} come il Padre conosce me e io conosco il Padre, e depongo la mia vita per le pecore.
{10:16} Io ho anche delle altre pecore che non sono di quest'ovile; anche quelle io devo raccogliere, ed esse ascolteranno la mia voce, e vi sarà un solo gregge e un solo pastore.
{10:17} Per questo mi ama il Padre, perché io depongo la mia vita per prenderla di nuovo.
{10:18} Nessuno me la toglie, ma la depongo da me stesso; io ho il potere di deporla e il potere di prenderla di nuovo; questo è il comando che ho ricevuto dal Padre mio».
{10:19} Allora sorse di nuovo una divisione tra i Giudei per queste parole.
{10:20} E molti di loro dicevano: «Egli ha un demone ed è fuori di sé; perché lo ascoltate?».
{10:21} Altri dicevano: «Queste non sono parole di un indemoniato; può un demone aprire gli occhi ai ciechi?».
{10:22} Si celebrava allora a Gerusalemme la festa della Dedicazione, ed era inverno.
{10:23} E Gesú passeggiava nel tempio, sotto il portico di Salomone.
{10:24} Lo circondarono dunque i Giudei e gli dissero: «Fino a quando ci terrai con l'animo sospeso? Se tu sei il Cristo, diccelo apertamente».
{10:25} Gesú rispose loro: «Io ve l'ho detto, ma voi non credete; le opere che faccio nel nome del Padre mio, sono quelle che testimoniano di me.
{10:26} Ma voi non credete, perché non siete delle mie pecore, come vi ho detto.
{10:27} Le mie pecore ascoltano la mia voce, io le conosco ed esse mi seguono;
{10:28} e io do loro la vita eterna e non periranno mai, e nessuno le rapirà dalla mia mano.
{10:29} Il Padre mio, che me le ha date, è piú grande di tutti; e nessuno le può rapire dalla mano del Padre mio.
{10:30} Io e il Padre siamo uno».
{10:31} Perciò i Giudei raccolsero di nuovo delle pietre a per lapidarlo.
{10:32} Gesú rispose loro: «Io vi ho fatto vedere molte buone opere da parte del Padre mio; per quali di esse mi lapidate?».
{10:33} I Giudei gli risposero, dicendo: «Noi non ti lapidiamo per nessuna opera buona, ma per bestemmia, e perché tu che sei uomo ti fai Dio».
{10:34} Gesú rispose loro: «Non è scritto nella vostra legge: "Io ho detto: Voi siete dèi"?
{10:35} Ora, se essa chiama dèi coloro a cui fu rivolta la parola di Dio (e la Scrittura non può essere annullata),
{10:36} voi dite che colui, che il Padre ha santificato e ha mandato nel mondo, bestemmia, perché ha detto: "Io sono il Figlio di Dio"?
{10:37} Se non faccio le opere del Padre mio, non credetemi,
{10:38} ma se le faccio, anche se non credete a me, credete almeno alle opere, affinché conosciate e crediate che il Padre è in me e io in lui».
{10:39} Perciò essi cercavano nuovamente di prenderlo, ma egli sfuggí dalle loro mani.
{10:40} E se ne andò di nuovo al di là del Giordano, nel luogo dove prima Giovanni battezzava; e si fermò qui.
{10:41} Or molti vennero da lui e dicevano: «Giovanni certamente non fece alcun segno, ma tutto quello che Giovanni disse di costui era vero».
{10:42} E molti in quel luogo credettero in lui.
{11:1} Era allora malato un certo Lazzaro di Betania, il villaggio di Maria e di Marta, sua sorella.
{11:2} Or Maria era quella che unse di olio profumato il Signore e gli asciugò i piedi con i suoi capelli; e suo fratello Lazzaro era malato.
{11:3} Le sorelle dunque mandarono a dire a Gesú: «Signore, ecco, colui che tu ami è malato».
{11:4} E Gesú, udito ciò, disse: «Questa malattia non è a morte, ma per la gloria di Dio, affinché per mezzo di essa il Figlio di Dio sia glorificato».
{11:5} Or Gesú amava Marta, sua sorella e Lazzaro.
{11:6} Come dunque ebbe inteso che Lazzaro era malato, si trattenne ancora due giorni nel luogo dove egli era.
{11:7} Poi disse ai suoi discepoli: «Torniamo di nuovo in Giudea».
{11:8} I discepoli gli dissero: «Maestro, i Giudei poco fa cercavano di lapidarti e tu vai di nuovo là?».
{11:9} Gesú rispose: «Non vi sono forse dodici ore del giorno? Se uno cammina di giorno, non inciampa, perché vede la luce di questo mondo
{11:10} ma se uno cammina di notte, inciampa, perché la luce non è in lui».
{11:11} Dopo aver detto queste cose, soggiunse: «Il nostro amico Lazzaro si è addormentato, ma io vado a svegliarlo».
{11:12} Allora i suoi discepoli dissero: «Signore, se dorme si riprenderà».
{11:13} Or Gesú aveva parlato della sua morte, essi invece pensavano che avesse parlato del riposo del sonno.
{11:14} Allora Gesú disse loro apertamente: «Lazzaro è morto.
{11:15} Ed io mi rallegro per voi di non essere stato là, affinché crediate; ma andiamo da lui».
{11:16} Allora Tommaso, detto Didimo, disse ai condiscepoli: «Andiamo anche noi a morire con lui».
{11:17} Arrivato dunque Gesú, trovò che Lazzaro era già da quattro giorni nel sepolcro.
{11:18} Or Betania distava da Gerusalemme circa quindici stadi.
{11:19} E molti Giudei erano venuti da Marta e Maria per consolarle del loro fratello.
{11:20} Marta dunque, come udí che Gesú veniva, gli andò incontro; Maria invece stava seduta in casa.
{11:21} Marta disse a Gesú: «Signore, se tu fossi stato qui, mio fratello non sarebbe morto,
{11:22} ma anche adesso so che tutto quello che chiederai a Dio, Dio te lo darà».
{11:23} Gesú le disse: «Tuo fratello risusciterà».
{11:24} Marta gli disse: «Lo so che risusciterà nella risurrezione all'ultimo giorno».
{11:25} Gesú le disse: «Io sono la risurrezione e la vita; chiunque crede in me, anche se dovesse morire, vivrà.
{11:26} E chiunque vive e crede in me, non morrà mai in eterno. Credi tu questo?».
{11:27} Ella gli disse: «Sí, Signore, io credo che tu sei il Cristo, il Figlio di Dio che doveva venire nel mondo».
{11:28} E, detto questo, andò a chiamare di nascosto Maria, sua sorella, dicendo: «Il Maestro è qui e ti chiama».
{11:29} Appena udito ciò, ella si alzò in fretta e venne da lui.
{11:30} Or Gesú non era ancora giunto nel villaggio, ma si trovava nel luogo dove Marta lo aveva incontrato.
{11:31} Perciò i Giudei che erano in casa con lei per consolarla, vedendo Maria alzarsi in fretta e uscire, la seguirono, dicendo: «Ella se ne va al sepolcro per piangere la».
{11:32} Appena Maria giunse al luogo in cui si trovava Gesú, e lo vide, si gettò ai suoi piedi, dicendogli: «Signore, se tu fossi stato qui, mio fratello non sarebbe morto».
{11:33} Gesú allora, come vide che lei e i Giudei che erano venuti con lei piangevano, fremé nello spirito e si turbò,
{11:34} e disse: «Dove l'avete posto?». Essi gli dissero: «Signore, vieni e vedi».
{11:35} Gesú pianse.
{11:36} Dissero allora i Giudei: «Vedi come l'amava!».
{11:37} Ma alcuni di loro dissero: «Non poteva costui che aprí gli occhi al cieco, far sí che questi non morisse?».
{11:38} Perciò Gesú, fremendo di nuovo in se stesso, venne al sepolcro; or questo era una grotta davanti alla quale era stata posta una pietra.
{11:39} Gesú disse: «Togliete via la pietra!». Marta, la sorella del morto, gli disse: «Signore, egli puzza già, poiché è morto da quattro giorni».
{11:40} Gesú le disse: «Non ti ho detto che se credi, vedrai la gloria di Dio?».
{11:41} Essi dunque tolsero la pietra dal luogo dove giaceva il morto. Gesú allora alzati in alto gli occhi, disse: «Padre, ti ringrazio che mi hai esaudito.
{11:42} lo sapevo bene che tu mi esaudisci sempre, ma ho detto ciò per la folla che sta attorno, affinché credano che tu mi hai mandato».
{11:43} E, detto questo, gridò a gran voce: «Lazzaro, vieni fuori!».
{11:44} Allora il morto uscí, con le mani e i piedi legati con fasce e con la faccia avvolta in un asciugatoio. Gesú disse loro: «Scioglietelo e lasciatelo andare».
{11:45} Allora molti dei Giudei, che erano venuti da Maria e avevano visto tutto quello che Gesú aveva fatto, credettero in lui.
{11:46} Ma alcuni di loro andarono dai farisei e riferirono loro quanto Gesú aveva fatto.
{11:47} Allora i capi dei sacerdoti e i farisei riunirono a il sinedrio e dicevano: «Che facciamo? Quest'uomo fa molti segni.
{11:48} Se lo lasciamo andare avanti cosí, tutti crederanno in lui, verranno i Romani e distruggeranno il nostro luogo e la nostra nazione».
{11:49} Ma uno di loro, Caiafa, che era sommo sacerdote in quell'anno, disse loro: «Voi non capite nulla;
{11:50} e non considerate che conviene per noi che un sol uomo muoia per il popolo e non perisca tutta la nazione».
{11:51} Or egli non disse questo da se stesso; ma, essendo sommo sacerdote in quell'anno, profetizzò che Gesú doveva morire per la nazione,
{11:52} e non solo per la nazione, ma anche per raccogliere in uno i figli di Dio dispersi.
{11:53} Da quel giorno dunque deliberarono di farlo morire.
{11:54} Perciò Gesú non si aggirava piú pubblicamente tra i Giudei, ma si ritirò nella regione vicina al deserto, in una città detta Efraim, e lí rimase con i suoi discepoli.
{11:55} Or la Pasqua dei Giudei era vicina e molti di quella regione salirono a Gerusalemme prima della Pasqua per purificarsi.
{11:56} Cercavano dunque Gesú e, stando nel tempio, dicevano fra di loro: «Che ve ne pare? Non verrà egli alla festa?».
{11:57} Or i capi dei sacerdoti e i farisei avevano dato ordine che, se qualcuno sapeva dove egli era, lo segnalasse affinché potessero prenderlo.
{12:1} Gesú dunque, sei giorni prima della Pasqua, si recò a Betania dove abitava Lazzaro, colui che era morto e che egli aveva risuscitato dai morti.
{12:2} E qui gli fecero un convito, Marta serviva e Lazzaro era uno di quelli che erano a tavola con lui.
{12:3} Maria allora prese una libbra di olio profumato di nardo autentico di gran prezzo, ne unse i piedi di Gesú e li asciugo con i suoi capelli; e la casa fu ripiena del profumo di quest'olio.
{12:4} Allora uno dei suoi discepoli, Giuda Iscariota, figlio di Simone, quello che stava per tradirlo, disse:
{12:5} «Perché non si è venduto quest'olio per trecento denari e non si è dato il ricavato ai poveri?».
{12:6} Or egli disse questo, non perché si curasse dei poveri, ma perché era ladro e, tenendo la borsa, ne sottraeva ciò che si metteva dentro.
{12:7} Gesú dunque disse: «Lasciala; essa l'aveva conservato per il giorno della mia sepoltura.
{12:8} I poveri infatti li avete sempre con voi, ma non sempre avete me».
{12:9} Intanto una grande folla di Giudei seppe che egli era là, e venne non solo a motivo di Gesú, ma anche per vedere Lazzaro che egli aveva risuscitato dai morti.
{12:10} Or i capi dei sacerdoti deliberarono di far morire anche Lazzaro,
{12:11} perché a motivo di lui molti lasciavano i Giudei e credevano in Gesú,
{12:12} Il giorno seguente, una grande folla che era venuta alla festa, udito che Gesú veniva a Gerusalemme,
{12:13} prese dei rami di palme e uscí incontro a lui, gridando: «Osanna! Benedetto colui che viene nel nome del Signore, il re d'Israele!».
{12:14} E Gesú, trovato un asinello, vi montò sopra come sta scritto:
{12:15} «Non temere, o figlia di Sion; ecco, il tuo re viene, cavalcando un puledro d'asina».
{12:16} Or i suoi discepoli non compresero sul momento queste cose, ma quando Gesú fu glorificato, allora si ricordarono che queste cose erano state scritte di lui e che avevano fatte queste cose a lui.
{12:17} La folla dunque, che era con lui quando aveva chiamato Lazzaro fuori dal sepolcro e l'aveva risuscitato dai morti, gli rendeva testimonianza.
{12:18} Perciò la folla gli andò incontro, perché aveva udito che egli aveva fatto questo segno.
{12:19} I farisei allora dissero tra di loro: «Vedete che non guadagnate nulla; ecco, il mondo gli va dietro».
{12:20} Or tra quelli che erano saliti ad adorare a durante la festa c'erano alcuni Greci,
{12:21} Costoro dunque, accostatisi a Filippo, che era di Betsaida di Galilea, lo pregarono dicendo: «Signore, vorremmo vedere Gesú».
{12:22} Filippo andò a dirlo ad Andrea; a loro volta, Andrea e Filippo lo dissero a Gesú.
{12:23} Ma Gesú rispose loro, dicendo: «L'ora è venuta, in cui il Figlio dell'uomo deve essere glorificato.
{12:24} In verità, in verità vi dico: Se il granel di frumento caduto in terra non muore, rimane solo; ma se muore, produce molto frutto.
{12:25} Chi ama la sua vita la perderà, e chi odia la sua vita in questo mondo la conserverà per la vita eterna.
{12:26} Se uno mi serve, mi segua; e là dove sono io, là sarà anche il mio servo; se uno mi serve, il Padre l'onorerà.
{12:27} Ora l'anima mia è turbata; e che dirò: Padre, salvami da quest'ora? Ma per questo io sono giunto a quest'ora.
{12:28} Padre, glorifica il tuo nome!». Allora venne una voce dal cielo: «L'ho glorificato e lo glorificherò ancora».
{12:29} La folla dunque, che era presente e aveva udito la voce, diceva che era stato un tuono. Altri dicevano: «Un angelo gli ha parlato».
{12:30} E Gesú rispose e disse: «Questa voce non è venuta per me, ma per voi.
{12:31} Ora è il giudizio di questo mondo ora sarà cacciato fuori il principe di questo mondo.
{12:32} Ed io, quando sarò innalzato dalla terra, attirerò tutti a me».
{12:33} Or egli diceva questo, per indicare di qual morte egli doveva morire.
{12:34} La folla gli rispose: «Noi abbiamo appreso dalla legge che il Cristo rimane in eterno; ora come puoi tu dire che il Figlio dell'uomo deve essere innalzato? Chi è questo Figlio dell'uomo?».
{12:35} Gesú allora disse loro: «La luce è con voi ancora per un po'; camminate mentre avete la luce, affinché non vi sorprendano le tenebre; chi cammina nelle tenebre non sa dove va».
{12:36} «Mentre avete la luce, credete nella luce, affinché diventiate figli di luce». Queste cose disse Gesú; poi se ne andò e si nascose da loro.
{12:37} Sebbene avesse fatto tanti segni davanti a loro, non credevano in lui,
{12:38} affinché si adempisse la parola detta dal profeta Isaia: «Signore, chi ha creduto alla nostra predicazione? E a chi è stato rivelato il braccio del Signore?».
{12:39} Perciò non potevano credere, perché Isaia disse ancora:
{12:40} «Egli ha accecato i loro occhi e ha indurito il loro cuore, perché non vedano con gli occhi, non intendano col cuore, non si convertano e io non li guarisca».
{12:41} Queste cose disse Isaia, quando vide la sua gloria e parlò di lui.
{12:42} Tuttavia, anche tra i capi, molti credettero in lui; ma a motivo dei farisei non lo confessavano, per non essere espulsi dalla sinagoga,
{12:43} perché amavano la gloria degli uomini piú della gloria di Dio.
{12:44} Or Gesú gridò e disse: «Chi crede in me, non crede in me, ma in colui che mi ha mandato.
{12:45} E chi vede me, vede colui che mi ha mandato.
{12:46} Io sono venuto come luce per il mondo, affinché chiunque crede in me non resti nelle tenebre.
{12:47} E se uno ode le mie parole e non crede, io non lo giudico; perché io non sono venuto a giudicare il mondo, ma a salvare il mondo.
{12:48} Chi mi respinge e non accoglie le mie parole, ha chi lo giudica; la parola che ho annunziata sarà quella che lo giudicherà nell'ultimo giorno.
{12:49} Perché io non ho parlato da me stesso, ma il Padre stesso mi ha mandato e mi ha comandato ciò che io devo dire ed annunziare.
{12:50} Ed io so che il suo comandamento è vita eterna; le cose dunque che io dico le dico cosí come il Padre me le ha dette».
{13:1} Or prima della festa di Pasqua sapendo Gesú che era venuta la sua ora di passare da questo mondo al Padre, avendo amato i suoi che erano nel mondo, li amò fino alla fine.
{13:2} E, finita la cena, avendo già il diavolo (messo in cuore a Giuda Iscariota, figlio di Simone, di tradirlo,
{13:3} Gesú, sapendo che il Padre gli aveva dato tutto nelle mani e che egli era proceduto da Dio e a Dio ritornava,
{13:4} Si alzò dalla cena e depose le sue vesti: poi, preso un asciugatoio, se lo cinse.
{13:5} Dopo aver messo dell'acqua in una bacinella, cominciò a lavare i piedi dei discepoli e ad asciugarli con l'asciugatoio di cui era cinto.
{13:6} Venne dunque a Simon Pietro. Ed egli gli disse: «Signore tu lavi i piedi a me?».
{13:7} Gesú rispose e gli disse: «Quello che io faccio, ora non lo comprendi, ma lo comprenderai dopo».
{13:8} Pietro gli disse: «Tu non mi laverai mai i piedi». Gesú gli rispose: «Se non ti lavo, non avrai nessuna parte con me».
{13:9} Simon Pietro gli disse: «Signore, non solo i piedi, ma anche le mani e il capo».
{13:10} Gesú gli disse: «Chi ha fatto il bagno, non ha bisogno che di lavarsi i piedi ed è tutto mondo; anche voi siete mondi, ma non tutti».
{13:11} Egli infatti sapeva chi lo avrebbe tradito; perciò disse: «Non tutti siete mondi».
{13:12} Cosí, dopo aver lavato i piedi riprese le sue vesti, si mise di nuovo a tavola e disse loro: «Comprendete quello che vi ho fatto?
{13:13} Voi mi chiamate Maestro e Signore e dite bene, perché lo sono.
{13:14} Se dunque io, il Signore e il Maestro, vi ho lavato i piedi, anche voi dovete lavare i piedi gli uni agli altri.
{13:15} Io infatti vi ho dato l'esempio, affinché come ho fatto io facciate anche voi.
{13:16} In verità, in verità vi dico: Il servo non è piú grande del suo padrone, né il messaggero piú grande di colui che l'ha mandato.
{13:17} Se sapete queste cose, siete beati se le fate.
{13:18} Non parlo di voi tutti; io conosco quelli che ho scelto, ma bisogna che si adempia questa Scrittura: "Colui che mangia il pane con me, mi ha levato contro il suo calcagno".
{13:19} Ve lo dico fin d'ora prima che avvenga, affinché quando sarà avvenuto, crediate che io sono il Cristo.
{13:20} In verità, in verità vi dico: Chi riceve colui che manderò, riceve me, e chi riceve me, riceve colui che mi ha mandato»
{13:21} Dette queste cose, Gesú fu turbato nello spirito, e testimoniò e disse: «In verità, in verità vi dico che uno di voi mi tradirà».
{13:22} I discepoli allora si guardarono l'un l'altro, non riuscendo a capire di chi parlasse.
{13:23} Or uno dei discepoli, quello che Gesú amava, era appoggiato sul petto di Gesú.
{13:24} Allora Simon Pietro gli fece cenno di domandare chi fosse colui del quale egli parlava.
{13:25} E quel discepolo, chinatosi sul petto di Gesú, gli chiese: «Signore, chi è?».
{13:26} Gesú rispose: «è colui al quale io darò il boccone, dopo averlo intinto». E intinto il boccone, lo diede a Giuda Iscariota, figlio di Simone.
{13:27} Or dopo quel boccone, Satana entrò in lui. Allora Gesú gli disse: «Quel che fai, fallo presto!».
{13:28} Ma nessuno di quelli che erano a tavola comprese perché gli avesse detto ciò.
{13:29} Alcuni infatti pensavano, poiché Giuda teneva la borsa, che Gesú gli avesse detto: «Compra le cose che ci occorrono per la festa», oppure che desse qualcosa ai poveri.
{13:30} Egli dunque, preso il boccone uscí subito. Era notte.
{13:31} Quando fu uscito, Gesú disse: «Ora il Figlio dell'uomo è glorificato, e Dio è glorificato in lui.
{13:32} Se Dio è glorificato in lui, Dio lo glorificherà pure in se stesso e lo glorificherà subito.
{13:33} Figlioli, per poco tempo sono ancora con voi; voi mi cercherete, ma come ho detto ai Giudei: "Dove io vado voi non potete venire". Cosí adesso lo dico anche a voi.
{13:34} Vi do un nuovo comandamento: che vi amiate gli uni gli altri; come io vi ho amato, anche voi amatevi gli uni gli altri.
{13:35} Da questo conosceranno tutti che siete miei discepoli, se avete amore gli uni per gli altri».
{13:36} Simon Pietro gli disse: «Signore, dove vai?». Gesú gli rispose: «Là dove io vado, tu non puoi seguirmi ora; ma mi seguirai piú tardi».
{13:37} Pietro gli disse: «Signore, perché non posso seguirti ora? Darò la mia vita per te».
{13:38} Gesú gli rispose: «Darai la tua vita per me? In verità, in verità ti dico: il gallo non canterà, prima che tu non mi abbia rinnegato tre volte».
{14:1} «Il vostro cuore non sia turbato; credete in Dio e credete anche in me.
{14:2} Nella casa del Padre mio ci sono molte dimore; se no, ve lo avrei detto; io vado a prepararvi un posto.
{14:3} E quando sarò andato e vi avrò preparato il posto, ritornerò e vi accoglierò presso di me, affinché dove sono io siate anche voi.
{14:4} Voi sapete dove io vado e conoscete anche la via».
{14:5} Tommaso gli disse: «Signore, noi non sappiamo dove vai; come dunque possiamo conoscere la via?»
{14:6} Gesú gli disse: «Io sono la via, la verità e la vita; nessuno viene al Padre se non per mezzo di me.
{14:7} Se mi aveste conosciuto, avreste conosciuto anche mio Padre; fin da ora lo conoscete e l'avete visto».
{14:8} Filippo gli disse: «Signore, mostraci il Padre e ci basta».
{14:9} Gesú gli disse: «Da tanto tempo io sono con voi e tu non mi hai ancora conosciuto, Filippo? Chi ha visto me, ha visto il Padre; come mai dici: "Mostraci il Padre?"
{14:10} Non credi che io sono nel Padre e che il Padre è in me? Le parole che io vi dico, non le dico da me stesso. Il Padre che dimora in me è colui che fa le opere.
{14:11} Credetemi che io sono nel Padre e che il Padre è in me, se no, credetemi a motivo delle opere stesse.
{14:12} In verità, in verità vi dico: chi crede in me farà anch'egli le opere che io faccio; anzi ne farà di piú grandi di queste, perché io vado al Padre.
{14:13} E qualunque cosa chiederete nel nome mio la farò, affinché il Padre sia glorificato nel Figlio.
{14:14} Se chiedete qualche cosa nel nome mio, io la farò».
{14:15} «Se mi amate, osservate i miei comandamenti,
{14:16} Ed io pregherò il Padre ed egli vi darà un altro Consolatore, che rimanga con voi per sempre,
{14:17} lo Spirito della verità, che il mondo non può ricevere, perché non lo vede e non lo conosce; ma voi lo conoscete, perché dimora con voi e sarà in voi.
{14:18} Non vi lascerò orfani; tornerò a voi.
{14:19} Ancora un po' di tempo e il mondo non mi vedrà piú, ma voi mi vedrete; poiché io vivo, anche voi vivrete.
{14:20} In quel giorno conoscerete che io sono nel Padre mio, e che voi siete in me ed Io in voi.
{14:21} Chi ha i miei comandamenti e li osserva, è uno che mi ama, e chi mi ama sarà amato dal Padre mio; e io lo amerò e mi manifesterò a lui».
{14:22} Giuda, non l'Iscariota, gli disse: «Signore, come mai ti manifesterai a noi e non al mondo?».
{14:23} Gesú rispose e gli disse: «Se uno mi ama, osserverà la mia parola; e il Padre mio l'amerà, e noi verremo a lui e faremo dimora presso di lui.
{14:24} Chi non mi ama, non osserva le mie parole; e la parola che udite non è mia, ma del Padre che mi ha mandato.
{14:25} Vi ho detto queste cose, mentre ero con voi;
{14:26} ma il Consolatore, lo Spirito Santo, che il Padre manderà nel mio nome, vi insegnerà ogni cosa e vi ricorderà tutto ciò che vi ho detto.
{14:27} Io vi lascio la pace, vi do la mia pace; io ve la do, non come la dà il mondo; il vostro cuore non sia turbato e non si spaventi.
{14:28} Avete udito che vi ho detto: "Io me ne vado e tornerò a voi". Se voi mi amaste, vi rallegrereste perché ho detto: "Io vado al Padre" poiché il Padre è piú grande di me.
{14:29} E ora ve l'ho detto, prima che avvenga affinché, quando avverrà, crediate.
{14:30} Non parlerò piú a lungo con voi, perché viene il principe di questo mondo e non ha nulla in me;
{14:31} ma questo accade affinché il mondo conosca che io amo il Padre e che faccio come il Padre mi ha comandato. Alzatevi, andiamo via di qui».
{15:1} «Io sono la vera vite e il Padre mio è l'agricoltore.
{15:2} Ogni tralcio che in me non porta frutto, lo toglie via; ma ogni tralcio che porta frutto, lo pota affinché ne porti ancora di più.
{15:3} Voi siete già mondi a motivo della parola che vi ho annunziata.
{15:4} Dimorate in me e io dimorerò in voi; come il tralcio non può da sé portare frutto se non dimora nella vite, cosí neanche voi, se non dimorate in me.
{15:5} Io sono la vite, voi siete i tralci; chi dimora in me e io in lui, porta molto frutto, poiché senza di me non potete far nulla.
{15:6} Se uno non dimora in me è gettato via come il tralcio e si secca; poi questi tralci si raccolgono, si gettano nel fuoco e sono bruciati.
{15:7} Se dimorate in me e le mie parole dimorano in voi, domandate quel che volete e vi sarà fatto,
{15:8} In questo è glorificato il Padre mio, che portiate molto frutto, e cosí sarete miei discepoli,
{15:9} Come il Padre ha amato me, cosí io ho amato voi; dimorate nel mio amore.
{15:10} Se osservate i miei comandamenti, dimorerete nel mio amore, come io ho osservato i comandamenti del Padre mio e dimoro nel suo amore.
{15:11} Vi ho detto queste cose, affinché la mia gioia dimori in voi e la vostra gioia sia piena.
{15:12} Questo è il mio comandamento: che vi amiate gli uni gli altri, come io ho amato voi,
{15:13} Nessuno ha amore piú grande di questo: dare la propria vita per i suoi amici.
{15:14} Voi siete miei amici, se fate le cose che io vi comando.
{15:15} Io non vi chiamo piú servi, perché il servo non sa ciò che fa il suo padrone; ma vi ho chiamati amici, perché vi ho fatto conoscere tutte le cose che ho udito dal Padre mio.
{15:16} Non voi avete scelto me, ma io ho scelto voi; e vi ho costituiti perché andiate e portiate frutto, e il vostro frutto sia duraturo, affinché qualunque cosa chiediate al Padre nel mio nome, egli ve la dia.
{15:17} Questo vi comando: che vi amiate gli uni gli altri,
{15:18} Se il mondo vi odia, sappiate che ha odiato me prima di voi.
{15:19} Se foste del mondo, il mondo amerebbe ciò che è suo; ma poiché non siete del mondo, ma io vi ho scelto dal mondo, perciò il mondo vi odia.
{15:20} Ricordatevi della parola che vi ho detto: "Il servo non è piú grande del suo padrone". Se hanno perseguitato me, perseguiteranno anche voi; se hanno osservato la mia parola, osserveranno anche la vostra.
{15:21} Tutte queste cose ve le faranno a causa del mio nome, perché non conoscono colui che mi ha mandato.
{15:22} Se non fossi venuto e non avessi parlato loro, non avrebbero colpa; ma ora non hanno alcuna scusa per il loro peccato.
{15:23} Chi odia me, odia anche il Padre mio.
{15:24} Se non avessi fatto in mezzo a loro le opere che nessun altro ha fatto, non avrebbero colpa; ora invece le hanno viste, e hanno odiato me e il Padre mio.
{15:25} Ma questo è accaduto affinché si adempisse la parola scritta nella loro legge: "Mi hanno odiato senza motivo".
{15:26} Ma quando verrà il Consolatore, che vi manderò dal Padre, lo Spirito di verità che procede dal Padre mio, egli testimonierà di me.
{15:27} E anche voi renderete testimonianza, perché siete stati con me fin dal principio».
{16:1} «Vi ho detto queste cose, affinché non siate scandalizzati,
{16:2} Vi espelleranno dalle sinagoghe; anzi l'ora viene che chiunque vi ucciderà penserà di rendere un servizio a Dio.
{16:3} E vi faranno queste cose, perché non hanno conosciuto né il Padre né me.
{16:4} Ma vi ho detto queste cose affinché quando sia giunto il momento, vi ricordiate che io ve le avevo dette; or da principio non vi dissi queste cose, perché ero con voi.
{16:5} Ma ora vado da colui che mi ha mandato, e nessun di voi mi domanda: "Dove vai?".
{16:6} Anzi, perché vi ho detto queste cose, la tristezza ha riempito il vostro cuore.
{16:7} Tuttavia io vi dico la verità: è bene per voi che io me ne vada, perché se non me ne vado, non verrà a voi il Consolatore; ma se me ne vado, io ve lo manderò.
{16:8} E quando sarà venuto, egli convincerà il mondo di peccato, di giustizia e di giudizio.
{16:9} Di peccato, perché non credono in me;
{16:10} di giustizia, perché io vado al Padre e non mi vedrete piú;
{16:11} di giudizio, perché il principe di questo mondo è stato giudicato.
{16:12} Ho ancora molte cose da dirvi, ma non sono ancora alla vostra portata.
{16:13} Ma quando verrà lui, lo Spirito di verità, egli vi guiderà in ogni verità, perché non parlerà da se stesso, ma dirà tutte le cose che ha udito e vi annunzierà le cose a venire.
{16:14} Egli mi glorificherà, perché prenderà del mio e ve lo annunzierà.
{16:15} Tutte le cose che il Padre ha sono mie, per questo ho detto che egli prenderà del mio e ve lo annunzierà.
{16:16} Fra poco non mi vedrete piú; e un altro poco e mi vedrete, perché me ne vado al Padre».
{16:17} Allora alcuni dei suoi discepoli dissero fra di loro: «Che cosa è questo che egli ci dice: "Fra poco non mi vedrete piú" e: "Un altro poco e mi vedrete": "Perché me ne vado al Padre"?».
{16:18} Dicevano dunque: «Che cosa è questo fra poco di cui parla? Noi non sappiamo quello che vuol dire».
{16:19} Gesú dunque comprese che lo volevano interrogare e disse loro: «Vi domandate l'un l'altro perché ho detto: "Fra poco non mi vedrete piú" e: "Un altro poco e mi vedrete"?
{16:20} In verità, in verità vi dico: voi piangerete e farete cordoglio, e il mondo si rallegrerà. Voi sarete afflitti, ma la vostra afflizione sarà mutata in gioia.
{16:21} La donna quando partorisce sente dolore, perché è giunta la sua ora, ma appena ha dato alla luce il bambino, non si ricorda più dell'angoscia per la gioia che è venuto al mondo un essere umano.
{16:22} Così anche voi ora siete nel dolore, ma io vi vedrò di nuovo e il vostro cuore si rallegrerà, e nessuno vi toglierà la vostra gioia.
{16:23} In quel giorno non mi farete piú alcuna domanda. In verità, in verità vi dico che tutto ciò che domanderete al Padre nel mio nome, egli ve lo darà.
{16:24} Finora non avete chiesto nulla nel mio nome; chiedete e riceverete, affinché la vostra gioia sia completa.
{16:25} Vi ho detto queste cose in similitudini, ma l'ora viene in cui non vi parlerò piú in similitudini, ma vi parlerò del Padre apertamente.
{16:26} In quel giorno chiederete nel mio nome; e non vi dico che io pregherò il Padre per voi;
{16:27} il Padre stesso infatti vi ama, poiché voi mi avete amato e avete creduto che io sono proceduto da Dio.
{16:28} Io sono proceduto dal Padre e sono venuto nel mondo; di nuovo lascio il mondo e torno al Padre».
{16:29} I suoi discepoli gli dissero: «Ecco, adesso tu parli apertamente e non usi alcuna similitudine.
{16:30} Ora conosciamo che sai tutto e non hai bisogno che qualcuno ti interroghi; per questo crediamo che sei proceduto da Dio».
{16:31} Gesú rispose loro: «Credete ora?
{16:32} Ecco l'ora viene, anzi è già venuta, in cui sarete dispersi, ciascuno per conto suo, e mi lascerete solo, ma io non sono solo, perché il Padre è con me.
{16:33} Vi ho detto queste cose, affinché abbiate pace in me; nel mondo avrete tribolazione, ma fatevi coraggio, io ho vinto il mondo».
{17:1} Queste cose disse Gesú, poi alzò gli occhi al cielo e disse: «Padre, l'ora è venuta; glorifica il Figlio tuo, affinché anche il Figlio glorifichi te,
{17:2} poiché tu gli hai dato potere sopra ogni carne, affinché egli dia vita eterna a tutti coloro che tu gli hai dato.
{17:3} Or questa è la vita eterna, che conoscano te, il solo vero Dio, e Gesú Cristo che tu hai mandato,
{17:4} Io ti ho glorificato sulla terra, avendo compiuta l'opera che tu mi hai dato da fare,
{17:5} Ora dunque, o Padre, glorificami presso di te della gloria che io avevo presso di te prima che il mondo fosse.
{17:6} Io ho manifestato il tuo nome agli uomini che tu mi hai dato dal mondo; erano tuoi, e tu me li hai dati; ed essi hanno osservato la tua parola.
{17:7} Ora essi hanno conosciuto che tutte le cose che tu mi hai dato vengono da te,
{17:8} perché ho dato loro le parole che tu hai dato a me; ed essi le hanno accolte e hanno veramente conosciuto che io sono proceduto da te, e hanno creduto che tu mi hai mandato.
{17:9} Io prego per loro; non prego per il mondo, ma per coloro che tu mi hai dato, perché sono tuoi.
{17:10} E tutte le cose mie sono tue, e le cose tue sono mie; e io sono glorificato in loro.
{17:11} Ora io non sono piú nel mondo, ma essi sono nel mondo, e io vengo a te. Padre santo, conservali nel tuo nome, quelli che tu mi hai dato, affinché siano uno come noi,
{17:12} Mentre ero con loro nel mondo io li ho conservati nel tuo nome; io ho custodito coloro che tu mi hai dato, e nessuno di loro è perito, tranne il figlio della perdizione, affinché si adempisse la Scrittura.
{17:13} Ma ora io vengo a te e dico queste cose nel mondo, affinché la mia gioia giunga a compimento in loro.
{17:14} Io ho dato loro la tua parola e il mondo li ha odiati, perché non sono del mondo, come neppure io sono del mondo,
{17:15} Io non chiedo che tu li tolga dal mondo, ma che tu li preservi dal maligno.
{17:16} Essi non sono del mondo, come io non sono del mondo.
{17:17} Santificali nella tua verità, la tua parola è verità,
{17:18} Come tu hai mandato me nel mondo, cosí ho mandato loro nel mondo.
{17:19} E per loro santifico me stesso, affinché essi pure siano santificati in verità.
{17:20} Or io non prego solo per questi, ma anche per quelli che crederanno in me per mezzo della loro parola
{17:21} affinché siano tutti uno, come tu, o Padre, sei in me e io in te, siano anch'essi uno in noi, affinché il mondo creda che tu mi hai mandato.
{17:22} E io ho dato loro la gloria che tu hai dato a me, affinché siano uno come noi siamo uno.
{17:23} Io sono in loro e tu in me, affinché siano perfetti nell'unità, e affinché il mondo conosca che tu mi hai mandato e li hai amati, come hai amato me.
{17:24} Padre, io voglio che dove sono io, siano con me anche coloro che tu mi hai dato, affinché vedano la mia gloria che tu mi hai dato, perché tu mi hai amato prima della fondazione del mondo.
{17:25} Padre giusto, il mondo non ti ha conosciuto, ma io ti ho conosciuto, e costoro hanno conosciuto che tu mi hai mandato.
{17:26} E io ho fatto loro conoscere il tuo nome e lo farò conoscere ancora, affinché l'amore, del quale tu mi hai amato, sia in loro e io in loro».
{18:1} Dette queste cose, Gesú uscí con i suoi discepoli e andò di là dal torrente Kedron, dove c'era un orto nel quale entrò lui con i suoi discepoli.
{18:2} Or Giuda, che lo tradiva, conosceva anche lui quel luogo, perché molte volte Gesú vi si era ritirato con i suoi discepoli.
{18:3} Giuda dunque, preso un gruppo di soldati e le guardie mandate dai capi dei sacerdoti e dai farisei. venne là con lanterne torce e armi.
{18:4} Gesú allora, conoscendo tutto quello che gli stava per accadere, uscí e chiese loro: «Chi cercate?».
{18:5} Gli risposero «Gesú il Nazareno». Gesú disse loro: «Io sono!». Or Giuda che lo tradiva era anch'egli con loro.
{18:6} Appena egli disse loro: «Io sono», essi indietreggiarono e caddero a terra.
{18:7} Gesú dunque domandò loro di nuovo: «Chi cercate?». Essi dissero: «Gesú il Nazareno».
{18:8} Gesú rispose: «Vi ho detto che io sono; se dunque cercate me lasciate andare via costoro»;
{18:9} e ciò affinché si adempisse la parola che egli aveva detto: «Non ho perduto nessuno di quelli che mi hai dato»,
{18:10} Allora Simon Pietro, che aveva una spada la sfoderò, percosse il servo del sommo sacerdote e gli recise l'orecchio destro; or quel servo si chiamava Malco.
{18:11} Ma Gesú disse a Pietro: «Riponi la tua spada nel fodero; non berrò io il calice che il Padre mi ha dato?».
{18:12} Allora il gruppo di soldati, il capitano e le guardie dei Giudei presero Gesú e lo legarono.
{18:13} E lo condussero prima da Anna, perché era suocero di Caiafa, che era sommo sacerdote in quell'anno.
{18:14} Caiafa era colui che aveva consigliato ai Giudei che era conveniente che un uomo morisse per il popolo.
{18:15} Or Simon Pietro e un altro discepolo seguivano Gesú. E quel discepolo era noto al sommo sacerdote, ed entrò con Gesú nel cortile del sommo sacerdote.
{18:16} Ma Pietro restò alla porta di fuori. Allora l'altro discepolo, che era noto al sommo sacerdote, uscí e parlò alla portinaia e fece entrare Pietro.
{18:17} E la serva portinaia disse a Pietro: «Non sei anche tu dei discepoli di quest'uomo?». Egli rispose: «Non lo sono».
{18:18} Intanto i servi e le guardie, acceso un fuoco di carboni, se ne stavano in piedi e si scaldavano, perché faceva freddo; anche Pietro stava in piedi con loro e si scaldava.
{18:19} Or il sommo sacerdote interrogò Gesú riguardo ai suoi discepoli e alla sua dottrina.
{18:20} Gesú gli rispose: «Io ho parlato al mondo apertamente; ho sempre insegnato nella sinagoga e nel tempio dove tutti i Giudei si radunano, e non ho detto niente in segreto.
{18:21} Perché interroghi me? Interroga coloro che hanno udito ciò che ho detto loro; ecco, essi sanno le cose che ho detto».
{18:22} Egli aveva appena detto queste parole, che una delle guardie che gli stava vicino diede a Gesú uno schiaffo, dicendo: «Cosí rispondi al sommo sacerdote?».
{18:23} Gesú gli rispose: «Se ho parlato male, mostra dov'è il male; ma se ho parlato bene, perché mi percuoti?».
{18:24} Anna dunque lo rimandò legato a Caiafa, sommo sacerdote.
{18:25} Intanto Simon Pietro stava là a scaldarsi. Gli dissero dunque: «Non sei anche tu dei suoi discepoli?» Ed egli lo negò e disse: «Non lo sono».
{18:26} Ma uno dei servi del sommo sacerdote, parente di colui a cui Pietro aveva reciso l'orecchio, disse: «Non ti ho io visto nell'orto con lui?».
{18:27} E Pietro lo negò di nuovo, e subito il gallo cantò.
{18:28} Poi da Caiafa condussero Gesú nel pretorio; era mattino presto. Ma essi non entrarono nel pretorio, per non contaminarsi e poter cosí mangiare la Pasqua.
{18:29} Pilato dunque uscí verso di loro e disse: «Quale accusa portate contro quest'uomo?».
{18:30} Essi risposero e gli dissero: «Se costui non fosse un malfattore, non te l'avremmo dato nelle mani».
{18:31} Allora Pilato disse loro: «Prendetelo voi e giudicatelo secondo la vostra legge». Ma i Giudei gli dissero: «A noi non è lecito far morire alcuno».
{18:32} E ciò affinché si adempisse quello che Gesú aveva detto, indicando di quale morte doveva morire.
{18:33} Pilato dunque rientrò nel pretorio chiamò Gesú e gli disse: «Sei tu il re dei Giudei?».
{18:34} Gesú gli rispose: «Dici questo da te stesso, oppure altri te lo hanno detto di me?».
{18:35} Pilato gli rispose: «Sono io forse Giudeo? La tua nazione e i capi dei sacerdoti ti hanno consegnato nelle mie mani; che hai fatto?».
{18:36} Gesú rispose: «Il mio regno non è di questo mondo; se il mio regno fosse di questo mondo, i miei servi combatterebbero affinché io non fossi dato in mano dei Giudei; ma ora il mio regno non è di qui».
{18:37} Allora Pilato gli disse: «Dunque sei tu re?». Gesú rispose: «Tu dici giustamente che io sono re; per questo io sono nato e per questo sono venuto nel mondo: per rendere testimonianza alla verità; chiunque è per la verità ascolta la mia voce».
{18:38} Pilato gli chiese: «Che cosa è verità?». E, detto questo, uscí di nuovo verso i Giudei e disse loro: «Io non trovo alcuna colpa in lui.
{18:39} Ma vi è tra voi l'usanza che io vi liberi uno nella Pasqua; volete dunque che vi liberi il re dei Giudei?».
{18:40} Allora tutti di nuovo gridarono, dicendo: «Non costui, ma Barabba». Or Barabba era un brigante.
{19:1} Allora Pilato prese Gesú e lo fece flagellare.
{19:2} E i soldati, intrecciata una corona di spine, gliela posero sul capo e gli misero addosso un manto di porpora
{19:3} e dicevano: «Salve, o re dei Giudei»; e lo schiaffeggiavano.
{19:4} Poi Pilato uscí di nuovo e disse loro: «Ecco, io ve lo conduco fuori, affinché sappiate che non trovo in lui alcuna colpa».
{19:5} Gesú dunque uscí, portando la corona di spine e il manto di porpora. E Pilato disse loro: «Ecco l'uomo!».
{19:6} Ora, quando lo videro i capi sacerdoti e le guardie, si misero a gridare, dicendo: «Crocifiggilo, crocifiggilo». Pilato disse loro: «Prendetelo voi e crocifiggetelo, perché io non trovo in lui colpa alcuna».
{19:7} I Giudei gli risposero: «Noi abbiamo una legge e secondo la nostra legge egli deve morire, perché si è fatto Figlio di Dio».
{19:8} Quando Pilato udí queste parole, ebbe ancor piú paura;
{19:9} e, rientrato nel pretorio, disse a Gesú: «Di dove sei tu?». Ma Gesú non gli diede alcuna risposta.
{19:10} Pilato perciò gli disse: «Non mi parli? Non sai che io ho il potere di crocifiggerti e il potere di liberarti?».
{19:11} Gesú rispose: «Tu non avresti alcun potere su di me se non ti fosse dato dall'alto; perciò chi mi ha consegnato nelle tue mani ha maggior colpa».
{19:12} Da quel momento Pilato cercava di liberarlo; ma i Giudei gridavano, dicendo: «Se liberi costui, tu non sei amico di Cesare; chiunque si fa re, si oppone a Cesare».
{19:13} Pilato dunque, udite queste parole, condusse fuori Gesú e si pose a sedere in tribunale nel luogo detto "Lastrico", e in ebraico "Gabbata";
{19:14} or era la preparazione della Pasqua, ed era circa l'ora sesta; e disse ai Giudei: «Ecco il vostro re».
{19:15} Ma essi gridarono: «Via, via, crocifiggilo». Pilato disse loro: «Crocifiggerò il vostro re?». I capi dei sacerdoti risposero: «Noi non abbiamo altro re che Cesare».
{19:16} Allora egli lo diede nelle loro mani affinché fosse crocifisso. Ed essi presero Gesú e lo condussero via.
{19:17} Ed egli, portando la sua croce, si avviò verso il luogo detto "del Teschio" che in ebraico si chiama "Golgota",
{19:18} dove lo crocifissero, e con lui due altri, uno di qua e l'altro di là, e Gesú nel mezzo.
{19:19} Or Pilato fece anche un'iscrizione e la pose sulla croce, e vi era scritto: "GESU' IL NAZARENO, IL RE DEI GIUDEI".
{19:20} Cosí molti dei Giudei lessero questa iscrizione, perché il luogo dove Gesú fu crocifisso era vicino alla città, e quella era scritta in ebraico, in greco e in latino.
{19:21} Perciò i capi dei sacerdoti dei Giudei dissero a Pilato: «Non scrivere: "Il re dei Giudei", ma che egli ha detto: "Io sono il re dei Giudei".
{19:22} Pilato rispose: «Ciò che ho scritto, ho scritto».
{19:23} Or i soldati, quando ebbero crocifisso Gesú, presero le sue vesti e ne fecero quattro parti, una parte per ciascun soldato, e la tunica. Ma la tunica era senza cuciture, tessuta d'un sol pezzo da cima a fondo.
{19:24} Dissero dunque fra di loro: «Non stracciamola, ma tiriamola a sorte per decidere di chi sarà»; e ciò affinché si adempisse la Scrittura, che dice: «Hanno spartito fra di loro le mie vesti, e hanno tirato a sorte la mia tunica». I soldati dunque fecero queste cose.
{19:25} Or presso la croce di Gesú stavano sua madre e la sorella di sua madre, Maria di Cleopa e Maria Maddalena.
{19:26} Gesú allora, vedendo sua madre e presso di lei il discepolo che egli amava, disse a sua madre: «Donna, ecco tuo figlio!».
{19:27} Poi disse al discepolo: «Ecco tua madre!». E da quel momento il discepolo l'accolse in casa sua.
{19:28} Dopo questo, sapendo Gesú che ogni cosa era ormai compiuta, affinché si adempisse la Scrittura, disse: «Ho sete».
{19:29} Or c'era là un vaso pieno d'aceto. Inzuppata dunque una spugna nell'aceto e postala in cima ad un ramo d'issopo gliela accostarono alla bocca.
{19:30} Quando Gesú ebbe preso l'aceto disse: «E' compiuto». E, chinato il capo, rese lo spirito.
{19:31} Or i Giudei, essendo il giorno di Preparazione, affinché i corpi non rimanessero sulla croce il sabato, perché quel sabato era un giorno di particolare importanza, chiesero a Pilato che fossero loro spezzate le gambe e fossero portati via.
{19:32} I soldati dunque vennero e spezzarono le gambe al primo e poi anche all'altro, che era crocifisso con lui;
{19:33} ma, arrivati a Gesú, come videro che era già morto, non gli spezzarono le gambe,
{19:34} ma uno dei soldati gli trafisse il costato con una lancia, e subito ne uscí sangue ed acqua.
{19:35} E colui che ha visto ne ha reso testimonianza e la sua testimonianza è verace, ed egli sa che dice il vero, affinché voi crediate.
{19:36} Queste cose infatti sono accadute affinché si adempisse la Scrittura: «Non gli sarà spezzato alcun osso».
{19:37} E ancora un'altra Scrittura dice: «Volgeranno lo sguardo a colui che hanno trafitto».
{19:38} Dopo queste cose, Giuseppe d'Arimatea che era discepolo di Gesú, ma di nascosto per timore dei Giudei, chiese a Pilato di poter prendere il corpo di Gesú; e Pilato glielo permise. Egli dunque venne e prese il corpo di Gesú.
{19:39} Or venne anche Nicodemo, che in precedenza era andato di notte da Gesú, portando una mistura di mirra e di aloe di circa cento libbre.
{19:40} Essi dunque presero il corpo di Gesú e lo avvolsero in panni di lino con gli aromi, secondo il costume di sepoltura in uso presso i Giudei.
{19:41} Or nel luogo dove egli fu crocifisso c'era un orto, e nell'orto un sepolcro nuovo nel quale non era ancora stato posto nessuno.
{19:42} Lí dunque, a motivo del giorno di Preparazione dei Giudei, misero Gesú perché il sepolcro era vicino.
{20:1} Or il primo giorno dopo i sabati, al mattino quando era ancora buio, Maria Maddalena andò al sepolcro e vide che la pietra era stata rimossa dal sepolcro.
{20:2} Allora andò di corsa da Simon Pietro e dall'altro discepolo che Gesú amava e disse loro: «Hanno tolto il Signore dal sepolcro e non sappiamo dove l'abbiano posto».
{20:3} Pietro dunque e l'altro discepolo uscirono fuori e si avviarono al sepolcro.
{20:4} Correvano tutti e due insieme, ma l'altro discepolo corse avanti piú in fretta di Pietro e arrivò primo al sepolcro.
{20:5} E, chinatosi, vide i panni di lino che giacevano nel sepolcro, ma non vi entrò.
{20:6} Arrivò anche Simon Pietro che lo seguiva, entrò nel sepolcro e vide i panni di lino che giacevano per terra,
{20:7} e il sudario, che era stato posto sul capo di Gesú; esso non giaceva con i panni, ma era ripiegato in un luogo a parte.
{20:8} Allora entrò anche l'altro discepolo che era giunto per primo al sepolcro, vide e credette.
{20:9} Essi infatti non avevano ancora compreso la Scrittura, che egli doveva risuscitare dai morti,
{20:10} I discepoli poi ritornarono di nuovo a casa.
{20:11} Ma Maria era rimasta fuori del sepolcro a piangere. E, mentre piangeva, si chinò dentro il sepolcro,
{20:12} e vide due angeli, vestiti di bianco, che sedevano l'uno al capo e l'altro ai piedi del luogo, dove era stato posto il corpo di Gesú.
{20:13} Essi le dissero: «Donna, perché piangi?». Ella rispose loro: «Perché hanno portato via il mio Signore, e io non so dove l'abbiano posto».
{20:14} Detto questo, ella si volse indietro e vide Gesú, che stava lí in piedi, ma ella non sapeva che fosse Gesú.
{20:15} Gesú le disse: «Donna, perché piangi? Chi cerchi?». Lei, pensando che fosse l'ortolano, gli disse «Signore, se l'hai portato via tu, dimmi dove l'hai posto e io lo prenderò».
{20:16} Gesú le disse: «Maria!». Ed ella allora, voltandosi, gli disse: «Rabboni!» che significa: Maestro.
{20:17} Gesú le disse: «Non toccarmi, perché non sono ancora salito al Padre mio; ma va' dai miei fratelli e di' loro che io salgo al Padre mio e Padre vostro, al Dio mio e Dio vostro».
{20:18} Allora Maria Maddalena andò ad annunziare ai discepoli che aveva visto il Signore, e che lui le aveva detto queste cose.
{20:19} Ora, la sera di quello stesso giorno, il primo della settimana, mentre le porte del luogo dove erano radunati i discepoli erano serrate per paura dei Giudei, Gesú venne e si presentò là in mezzo, e disse loro: «Pace a voi!».
{20:20} E, detto questo, mostrò loro le sue mani e il costato. I discepoli dunque, vedendo il Signore, si rallegrarono.
{20:21} Poi Gesú di nuovo disse loro: «Pace a voi! Come il Padre ha mandato me, cosí io mando voi».
{20:22} E, detto questo, soffiò su di loro e disse «Ricevete lo Spirito Santo.
{20:23} A chi perdonerete i peccati, saranno perdonati, e a chi li riterrete, saranno ritenuti».
{20:24} Or Tommaso, detto Didimo, uno dei dodici, non era con loro quando venne Gesú.
{20:25} Gli altri discepoli dunque gli dissero: «Abbiamo visto il Signore». Ma egli disse loro: «Se io non vedo nelle sue mani il segno dei chiodi, e se non metto il mio dito nel segno dei chiodi e la mia mano nel suo costato, io non crederò».
{20:26} Otto giorni dopo, i discepoli erano di nuovo in casa, e Tommaso era con loro. Gesú venne a porte serrate, si presentò in mezzo a loro e disse: «Pace a voi!».
{20:27} Poi disse a Tommaso: «Metti qua il dito e guarda le mie mani, stendi anche la mano e mettila nel mio costato; e non essere incredulo, ma credente».
{20:28} Allora Tommaso rispose e gli disse: «Signor mio e Dio mio!».
{20:29} Gesú gli disse: «Perché mi hai visto Tommaso, tu hai creduto; beati quelli che non hanno visto e hanno creduto».
{20:30} Or Gesú fece ancora molti altri segni In presenza dei suoi discepoli, che non sono scritti in questo libro.
{20:31} Ma queste cose sono state scritte affinché voi crediate che Gesú è il Cristo il Figlio di Dio e affinché, credendo, abbiate vita nel suo nome.
{21:1} Dopo queste cose, Gesú si fece vedere di nuovo dai discepoli presso il mare di Tiberiade; e si fece vedere in questa maniera.
{21:2} Simon Pietro, Tommaso detto Didimo, Natanaele da Cana di Galilea, i figli di Zebedeo e due altri dei suoi discepoli erano insieme.
{21:3} Simon Pietro disse loro: «Io vado a pescare». Essi gli dissero: «Veniamo anche noi con te». Cosí uscirono e salirono subito sulla barca; ma quella notte non presero nulla.
{21:4} Al mattino presto, Gesú si presentò sulla riva, i discepoli tuttavia non si resero conto che era Gesú.
{21:5} E Gesú disse loro: «Figlioli, avete qualcosa da mangiare?». Essi gli risposero: «No!».
{21:6} Ed egli disse loro: «Gettate la rete dal lato destro della barca e ne troverete». Essi dunque la gettarono e non potevano piú tirarla su per la quantità di pesci.
{21:7} Allora il discepolo che Gesú amava disse a Pietro: «E il Signore». Simon Pietro, udito che era il Signore, si cinse con la veste (perché era nudo) e si gettò in mare.
{21:8} Gli altri discepoli invece andarono con la barca (non erano infatti molto lontani da terra, solo circa duecento cubiti), trascinando la rete piena di pesci.
{21:9} Come dunque furono scesi a terra, videro della brace con sopra del pesce e del pane.
{21:10} Gesú disse loro: «Portate qua dei pesci che avete presi ora».
{21:11} Simon Pietro risalí in barca e tirò a terra le rete, piena di centocinquantatré grossi pesci; e benché ve ne fossero tanti, la rete non si strappò.
{21:12} Gesú disse loro: «Venite a far colazione». Or nessuno dei discepoli ardiva chiedergli: «Chi sei?», sapendo che era il Signore.
{21:13} Allora Gesú venne, prese del pane e ne diede loro; e cosí pure del pesce.
{21:14} Ora questa fu la terza volta che Gesú si fece vedere dai suoi discepoli, dopo essere risuscitato dai morti.
{21:15} Dopo che ebbero mangiato, Gesú disse a Simon Pietro: «Simone di Giona mi ami tu piú di costoro?». Gli rispose «Certo Signore, tu lo sai che io ti amo». Gesú gli disse: «Pasci i miei agnelli».
{21:16} Gli chiese di nuovo una seconda volta: «Simone di Giona, mi ami tu?». Gli rispose: «Certo Signore, tu lo sai che io ti amo». Gesú gli disse: «Abbi cura delle mie pecore».
{21:17} Gli chiese per la terza volta: «Simone di Giona, mi ami tu?». Pietro si rattristò che per la terza volta gli avesse chiesto: «Mi ami tu?», e gli rispose: «Signore, tu sai ogni cosa, tu sai che io ti amo». Gesú gli disse: «Pasci le mie pecore.
{21:18} In verità, in verità ti dico che, quando eri giovane, ti cingevi da te e andavi dove volevi, ma quando sarai vecchio, stenderai le tue mani e un altro ti cingerà e ti condurrà là dove tu non vorresti».
{21:19} Or disse questo per indicare con quale morte egli avrebbe glorificato Dio. E detto questo, gli disse: «Seguimi»,
{21:20} Or Pietro voltatosi, vide che li seguiva il discepolo che Gesú amava, quello che durante la cena si era anche posato sul petto di Gesú e aveva chiesto: «Signore, chi è colui che ti tradisce?».
{21:21} Al vederlo, Pietro disse a Gesú: «Signore, e di costui che ne sarà?».
{21:22} Gesú gli rispose: «Se voglio che lui rimanga finché io venga, che te ne importa? Tu seguimi!».
{21:23} Si sparse allora la voce tra i fratelli che quel discepolo non sarebbe morto; ma Gesú non aveva detto a Pietro che egli non sarebbe morto, ma: «Se io voglio che lui rimanga finché io venga, che te ne importa?».
{21:24} Questo è il discepolo che rende testimonianza di queste cose e che ha scritto queste cose; e noi sappiamo che la sua testimonianza è verace.
{21:25} Or vi sono ancora molte altre cose che Gesù fece, che se fossero scritte ad una ad una, io penso che non basterebbe il mondo intero a contenere i libri che si potrebbero scrivere. Amen.
