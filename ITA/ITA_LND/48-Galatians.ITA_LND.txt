{1:1} Paolo, apostolo (non da parte di uomini, né per mezzo di uomo, ma tramite Gesú Cristo e Dio Padre, che lo ha risuscitato dai morti),
{1:2} e tutti i fratelli che sono con me, alle chiese della Galazia:
{1:3} grazia a voi e pace da Dio Padre e dal Signore nostro Gesú Cristo,
{1:4} che ha dato se stesso per i nostri peccati, per sottrarci dalla presente malvagia età secondo la volontà di Dio, nostro Padre,
{1:5} al quale sia la gloria nei secoli dei secoli. Amen.
{1:6} Mi meraviglio che da colui che vi ha chiamati mediante la grazia di Cristo, passiate cosí presto ad un altro evangelo,
{1:7} il quale non è un altro evangelo; ma vi sono alcuni che vi turbano e vogliono pervertire l'evangelo di Cristo.
{1:8} Ma anche se noi o un angelo dal cielo vi predicasse un evangelo diverso da quello che vi abbiamo annunziato, sia maledetto.
{1:9} Come abbiamo già detto, ora lo dico di nuovo: Se qualcuno vi predica un evangelo diverso da quello che avete ricevuto, sia maledetto.
{1:10} Infatti, cerco io ora di cattivarmi l'approvazione degli uomini o quella di Dio? Oppure cerco di piacere agli uomini? Infatti, se cercassi ancora di piacere agli uomini, non sarei servo di Cristo.
{1:11} Ora, fratelli, vi faccio sapere che l'evangelo, che è stato da me annunziato, non è secondo l'uomo,
{1:12} poiché io non l'ho ricevuto né imparato da nessun uomo, ma l'ho ricevuto per una rivelazione di Gesú Cristo.
{1:13} Avete infatti udito quale fu un tempo la mia condotta nel giudaismo, come perseguitavo con grande ferocia la chiesa di Dio e la devastavo,
{1:14} E progredivo nel giudaismo piú di molti coetanei tra i miei connazionali, essendo estremamente zelante nelle tradizioni dei miei padri.
{1:15} Ma quando piacque a Dio, che mi aveva appartato fin dal grembo di mia madre e mi ha chiamato per la sua grazia,
{1:16} di rivelare in me suo Figlio, affinché l'annunziassi fra i gentili, io non mi consultai subito con carne e sangue,
{1:17} né salii a Gerusalemme da quelli che erano stati apostoli prima di me, ma me ne andai in Arabia e ritornai di nuovo a Damasco.
{1:18} Poi, dopo tre anni, salii a Gerusalemme per andare a vedere Pietro e rimasi con lui quindici giorni.
{1:19} E non vidi alcun altro degli apostoli, se non Giacomo, il fratello del Signore.
{1:20} Ora, quanto alle cose che vi scrivo, ecco, davanti a Dio non mento.
{1:21} Poi andai nelle regioni della Siria e della Cilicia.
{1:22} Or io ero sconosciuto personalmente alle chiese della Giudea, che sono in Cristo,
{1:23} ma esse udivano soltanto dire: «Colui che prima ci perseguitava, ora annunzia quella fede che egli devastava»,
{1:24} e glorificavano Dio per causa mia.
{2:1} Poi, dopo quattordici anni, salii di nuovo a Gerusalemme con Barnaba, prendendo con me anche Tito.
{2:2} Or vi salii per rivelazione ed esposi loro l'evangelo che io predico fra i gentili, ma lo esposi privatamente a coloro che godevano maggior credito, perché non corressi, o non avessi corso invano.
{2:3} Ma neppure Tito che era con me benché fosse Greco, fu costretto a farsi circoncidere;
{2:4} e ciò a causa dei falsi fratelli introdottisi abusivamente, i quali si erano insinuati per spiare la nostra libertà che abbiamo in Cristo Gesú, allo scopo di metterci in servitú.
{2:5} A costoro non cedemmo in sottomissione neppure per un momento, affinché la verità dell'evangelo dimorasse salda fra di voi.
{2:6} Ma da parte di quelli che godevano maggior credito (quali fossero stati, non m'importa nulla; Dio non ha riguardo a persona), ebbene, quelli che godono maggior credito non m'imposero nulla di piú.
{2:7} Anzi al contrario, avendo visto che mi era stato affidato l'evangelo per gli incirconcisi, come a Pietro quello per i circoncisi
{2:8} (poiché colui che aveva potentemente operato in Pietro per l'apostolato dei circoncisi, aveva potentemente operato anche in me per i gentili),
{2:9} avendo conosciuto la grazia che mi era stata data, Giacomo, Cefa e Giovanni, che sono reputati colonne, diedero a me e a Barnaba la mano di associazione, affinché noi andassimo fra i gentili, ed essi fra i circoncisi.
{2:10} Soltanto ci raccomandarono che ci ricordassimo dei poveri, proprio quello che anch'io mi ero proposto di fare.
{2:11} Ma quando Pietro venne in Antiochia, io gli resistei in faccia, perché era da riprendere.
{2:12} Infatti prima che venissero alcuni da parte di Giacomo, egli mangiava con i gentili; ma quando giunsero quelli, egli si ritirò e si separò, temendo quelli della circoncisione.
{2:13} E anche gli altri Giudei fingevano assieme a lui, tanto che anche Barnaba fu trascinato dalla loro ipocrisia.
{2:14} Ma quando io vidi che non camminavano rettamente secondo la verità dell'evangelo, dissi a Pietro in presenza di tutti: «Se tu, che sei Giudeo, vivi alla gentile e non alla giudaica perché costringi i gentili a giudaizzare?».
{2:15} Noi, di nascita Giudei e non peccatori fra i gentili,
{2:16} sapendo che l'uomo non è giustificato per le opere della legge ma per mezzo della fede in Gesú Cristo, abbiamo creduto anche noi in Cristo Gesú, affinché fossimo giustificati mediante la fede di Cristo e non mediante le opere della legge, poiché nessuna carne sarà giustificata per mezzo della legge.
{2:17} Or se, cercando di essere giustificati in Cristo, siamo trovati anche noi peccatori, è forse Cristo ministro del peccato? Cosí non sia.
{2:18} Se infatti edifico di nuovo le cose che ho distrutto, io mi costituisco trasgressore,
{2:19} perché per mezzo della legge io sono morto alla legge, affinché io viva a Dio.
{2:20} Io sono stato crocifisso con Cristo e non sono piú io che vivo, ma è Cristo che vive in me; e quella vita che ora vivo nella carne, la vivo nella fede del Figlio di Dio, che mi ha amato e ha dato se stesso per me.
{2:21} Io non annullo la grazia di Dio perché, se la giustizia si ha per mezzo della legge, allora Cristo è morto invano.
{3:1} O Galati insensati! Chi vi ha ammaliati per non ubbidire alla verità, voi, davanti ai cui occhi Gesú Cristo è stato ritratto crocifisso fra voi?
{3:2} Questo solo desidero sapere da voi: avete ricevuto lo Spirito mediante le opere della legge o attraverso la predicazione della fede?
{3:3} Siete cosí insensati che, avendo cominciato nello Spirito, vorreste finire nella carne?
{3:4} Avete sofferto tante cose invano, se pur è stato veramente invano?
{3:5} Colui dunque che vi dispensa lo Spirito e opera tra voi potenti operazioni, lo fa mediante le opere della legge o mediante la predicazione della fede?
{3:6} Cosí Abrahamo «credette a Dio, e ciò gli fu messo in conto di giustizia»;
{3:7} sappiate pure che coloro che sono dalla fede sono figli di Abrahamo.
{3:8} E la Scrittura, prevedendo che Dio avrebbe giustificato le nazioni mediante la fede, diede prima ad Abrahamo una buona notizia: «Tutte le nazioni saranno benedette in te»,
{3:9} Perciò coloro che si fondano sulla fede sono benedetti col fedele Abrahamo.
{3:10} Ora tutti coloro che si fondano sulle opere della legge sono sotto la maledizione, perché sta scritto: «Maledetto chiunque non persevera in tutte le cose scritte nel libro della legge per praticarle».
{3:11} Poiché è manifesto che nessuno è giustificato mediante la legge davanti a Dio, perché: «Il giusto vivrà per la fede».
{3:12} Ora la legge non proviene dalla fede, ma «l'uomo che farà queste cose vivrà per mezzo di esse».
{3:13} Cristo ci ha riscattati dalla maledizione della legge, essendo diventato maledizione per noi (poiché sta scritto: «Maledetto chiunque è appeso al legno»),
{3:14} affinché la benedizione di Abrahamo pervenisse ai gentili in Cristo Gesú, perché noi ricevessimo la promessa dello Spirito mediante la fede.
{3:15} Fratelli, io parlo alla maniera degli uomini: se un patto è ratificato, benché sia patto d'uomo, nessuno l'annulla o vi aggiunge qualche cosa.
{3:16} Ora le promesse furono fatte ad Abrahamo e alla sua discendenza. La Scrittura non dice: «E alle discendenze» come se si trattasse di molte, ma come di una sola: «E alla tua discendenza», cioè Cristo.
{3:17} Or io dico questo: la legge, venuta dopo quattrocentotrent'anni, non annulla il patto ratificato prima da Dio in Cristo, in modo da annullare la promessa.
{3:18} Infatti, se l'eredità derivasse dalla legge, non verrebbe piú dalla promessa. Or Dio la donò ad Abrahamo mediante la promessa.
{3:19} Perché dunque fu data la legge? Essa fu aggiunta a causa delle trasgressioni, finché fosse venuta la discendenza a cui era stata fatta la promessa; essa fu promulgata dagli angeli per mano di un mediatore.
{3:20} Or il mediatore non è mediatore di una sola parte, ma Dio è uno.
{3:21} La legge è dunque contraria alle promesse di Dio? Cosí non sia; perché se fosse stata data una legge capace di dare la vita, allora veramente la giustizia sarebbe venuta dalla legge.
{3:22} Ma la Scrittura ha rinchiuso ogni cosa sotto il peccato, affinché fosse data ai credenti la promessa mediante la fede di Gesú Cristo.
{3:23} Ora, prima che venisse la fede noi eravamo custoditi sotto la legge, come rinchiusi, in attesa della fede che doveva essere rivelata.
{3:24} Cosí la legge è stata nostro precettore per portarci a Cristo, affinché fossimo giustificati per mezzo della fede.
{3:25} Ma, venuta la fede, non siamo piú sotto un precettore,
{3:26} perché voi tutti siete figli di Dio per mezzo della fede in Cristo Gesú.
{3:27} Poiché voi tutti che siete stati battezzati in Cristo, vi siete rivestiti di Cristo.
{3:28} Non c'è né Giudeo né Greco, non c'è né schiavo né libero, non c'è né maschio né femmina, perché tutti siete uno in Cristo Gesú.
{3:29} Ora, se siete di Cristo, siete dunque progenie d'Abrahamo ed eredi secondo la promessa.
{4:1} Ora io dico che per tutto il tempo che l'erede è minorenne non è affatto differente dal servo, benché sia signore di tutto,
{4:2} ma egli è sotto tutori e amministratori fino al tempo prestabilito dal padre.
{4:3} Cosí anche noi, mentre eravamo minorenni, eravamo tenuti in servitú sotto gli elementi del mondo,
{4:4} ma, quando è venuto il compimento del tempo, Dio ha mandato suo Figlio, nato da donna, sottoposto alla legge,
{4:5} perché riscattasse quelli che erano sotto la legge, affinché noi ricevessimo l'adozione.
{4:6} Ora perché voi siete figli, Dio ha mandato lo Spirito del Figlio suo nei vostri cuori che grida: «Abba, Padre»,
{4:7} Perciò tu non sei piú servo, ma figlio; e se sei figlio, sei anche erede di Dio per mezzo di Cristo.
{4:8} Ma allora, non conoscendo Dio, servivate a coloro che per natura non sono dèi;
{4:9} ora invece, avendo conosciuto Dio, anzi essendo piuttosto stati conosciuti da Dio, come mai vi rivolgete di nuovo ai deboli e poveri elementi, ai quali desiderate di essere di nuovo asserviti?
{4:10} Voi osservate giorni, mesi, stagioni e anni.
{4:11} Io temo di essermi affaticato invano per voi.
{4:12} Siate come me, perché anch'io sono come voi; fratelli, ve ne prego, voi non mi avete fatto alcun torto.
{4:13} Ora voi sapete come nel passato io vi evangelizzai a causa di una infermità della carne;
{4:14} e voi non disprezzaste né aveste a schifo la prova che era nella mia carne ma mi accoglieste come un angelo di Dio, come Cristo Gesú stesso.
{4:15} Cos'è dunque avvenuto della vostra allegrezza? Poiché vi rendo testimonianza che, se fosse stato possibile, vi sareste cavati gli occhi e me li avreste dati.
{4:16} Sono dunque diventato vostro nemico, dicendovi la verità?
{4:17} Quelli sono zelanti per voi, ma non per fini onesti; anzi essi vi vogliono separare affinché siate zelanti per loro.
{4:18} Or è buona cosa essere sempre zelanti nel bene, e non solo quando sono presente fra voi.
{4:19} Figli miei, che io partorisco di nuovo, finché Cristo sia formato in voi!
{4:20} Desidererei ora essere presente fra voi e cambiare il tono della mia voce perché sono perplesso di voi.
{4:21} Ditemi, voi che volete essere sotto la legge, non date ascolto alla legge?
{4:22} Infatti sta scritto che Abrahamo ebbe due figli: uno dalla serva e uno dalla libera.
{4:23} Or quello che nacque dalla serva fu generato secondo la carne, ma quello che nacque dalla libera fu generato in virtú della promessa.
{4:24} Tali cose hanno un senso allegorico, perché queste due donne sono due patti: uno dal monte Sinai che genera a schiavitú, ed è Agar.
{4:25} Or Agar è il monte Sinai in Arabia e corrisponde alla Gerusalemme del tempo presente; ed essa è schiava con i suoi figli.
{4:26} Invece la Gerusalemme di sopra è libera ed è la madre di noi tutti.
{4:27} Infatti sta scritto: «Rallegrati, o sterile che non partorisci! Prorompi e grida, tu che non senti doglie di parto, perché i figli dell'abbandonata saranno piú numerosi di quelli di colei che aveva marito».
{4:28} Ora noi, fratelli, alla maniera di Isacco, siamo figli della promessa.
{4:29} Ma, come allora colui che era generato secondo la carne perseguitava colui che era generato secondo lo Spirito, cosí avviene al presente.
{4:30} Ma che dice la Scrittura? «Caccia via la schiava e suo figlio, perché il figlio della schiava non sarà erede col figlio della libera».
{4:31} Cosí dunque, fratelli, noi non siamo figli della schiava ma della libera.
{5:1} State dunque saldi nella libertà con la quale Cristo ci ha liberati, e non siate di nuovo ridotti sotto il giogo della schiavitú.
{5:2} Ecco, io, Paolo, vi dico che se vi fate circoncidere, Cristo non vi gioverà nulla.
{5:3} E daccapo attesto ad ogni uomo che si fa circoncidere che egli è obbligato ad osservare tutta la legge.
{5:4} Voi, che cercate di essere giustificati mediante la legge, vi siete separati da Cristo; siete scaduti dalla grazia.
{5:5} Noi infatti in Spirito, mediante la fede, aspettiamo la speranza della giustizia,
{5:6} poiché in Cristo Gesú né la circoncisione, né l'incirconcisione hanno alcun valore, ma la fede che opera mediante l'amore.
{5:7} Voi correvate bene; chi vi ha ostacolato a impedendovi di ubbidire alla verità?
{5:8} Questa persuasione non viene da colui che vi chiama.
{5:9} Un po' di lievito fa fermentare tutta la pasta.
{5:10} Io sono fiducioso per voi nel Signore che non penserete diversamente; ma colui che vi turba ne subirà la punizione chiunque egli sia.
{5:11} Ora quanto a me, fratelli, se io predico ancora la circoncisione, perché sono perseguitato? Allora lo scandalo della croce sarebbe abolito.
{5:12} Oh, si facessero pur anche mutilare coloro che vi turbano!
{5:13} Voi infatti, fratelli, siete stati chiamati a libertà; soltanto non usate questa libertà per dare un'occasione alla carne ma servite gli uni gli altri per mezzo dell'amore.
{5:14} Tutta la legge infatti si adempie in questa unica parola: «Ama il tuo prossimo come te stesso».
{5:15} Che se vi mordete e vi divorate a vicenda, guardate che non siate consumati gli uni dagli altri.
{5:16} Or io dico: Camminate secondo lo Spirito e non adempirete i desideri della carne,
{5:17} la carne infatti ha desideri contrari allo Spirito e lo Spirito ha desideri contrari alla carne; e queste cose sono opposte l'una all'altra, cosicché voi non fate quel che vorreste.
{5:18} Ma se siete condotti dallo Spirito, voi non siete sotto la legge.
{5:19} Ora le opere della carne sono manifeste e sono: adulterio, fornicazione impurità, dissolutezza,
{5:20} idolatria, magia, inimicizie, contese, gelosie, ire, risse, divisioni, sette,
{5:21} invidie, omicidi, ubriachezze, ghiottonerie e cose simili a queste, circa le quali vi prevengo, come vi ho già detto prima, che coloro che fanno tali cose non erediteranno il regno di Dio,
{5:22} Ma il frutto dello Spirito è: amore gioia, pace, pazienza, gentilezza, bontà, fede, mansuetudine, autocontrollo.
{5:23} Contro tali cose non vi è legge.
{5:24} Ora quelli che sono di Cristo hanno crocifisso la carne con le sue passioni e le sue concupiscenze.
{5:25} Se viviamo per lo Spirito, camminiamo altresí per lo Spirito,
{5:26} Non siamo vanagloriosi, provocandoci e invidiandoci gli uni gli altri.
{6:1} Fratelli, se uno è sorpreso in qualche fallo, voi che siete spirituali, rialzatelo con spirito di mansuetudine. Ma bada bene a te stesso, affinché non sii tentato anche tu.
{6:2} Portate i pesi gli uni degli altri, e così adempirete la legge di Cristo.
{6:3} Se infatti qualcuno pensa di essere qualche cosa, non essendo nulla, inganna se stesso.
{6:4} Ora esamini ciascuno l'opera sua, e allora avrà ragione di vantarsi solamente di se stesso e non nei confronti degli altri.
{6:5} Ciascuno infatti porterà il proprio fardello.
{6:6} Ora colui che è istruito nella parola faccia parte di tutti i suoi beni a colui che lo istruisce.
{6:7} Non v'ingannate, Dio non si può beffare, perché ciò che l'uomo semina quello pure raccoglierà.
{6:8} Perché colui che semina per la sua carne, dalla carne raccoglierà corruzione, ma chi semina per lo Spirito. dallo Spirito raccoglierà vita eterna.
{6:9} Or non veniamo meno nell'animo facendo il bene; se infatti non ci stanchiamo, raccoglieremo a suo tempo.
{6:10} Mentre dunque abbiamo l'opportunità, facciamo del bene a tutti, ma principalmente a coloro della famiglia della fede.
{6:11} Guardate con quali lettere grandi vi ho scritto di mia propria mano.
{6:12} Tutti quelli che vogliono far bella figura nella carne, vi costringono a farvi circoncidere unicamente per non essere perseguitati per la croce di Cristo.
{6:13} Infatti, neppure quelli stessi che sono circoncisi osservano la legge, ma vogliono che siate circoncisi per potersi vantare nella vostra carne.
{6:14} Ma quanto a me, non avvenga mai che io mi vanti all'infuori della croce del Signor nostro Gesú Cristo, per la quale il mondo è crocifisso a me e io al mondo.
{6:15} In Cristo Gesú, infatti, né la circoncisione, né l'incirconcisione hanno alcun valore, ma l'essere una nuova creatura.
{6:16} E su tutti quelli che cammineranno secondo questa regola sia pace e misericordia, e cosí pure sull'Israele di Dio.
{6:17} Del resto nessuno mi dia molestia, perché io porto nel mio corpo il contrassegno del Signore Gesú.
{6:18} Fratelli, la grazia del Signore nostro Gesú Cristo sia con il vostro spirito. Amen.
