{1:1} Paolo, apostolo di Gesú Cristo per volontà di Dio, e il fratello Timoteo,
{1:2} ai santi e fedeli fratelli in Cristo che sono in Colosse: grazia e pace a voi da Dio nostro Padre e dal Signore Gesú Cristo.
{1:3} Noi rendiamo grazie a Dio e Padre del Signor nostro Gesú Cristo, pregando continuamente per voi,
{1:4} perché abbiamo sentito parlare della vostra fede in Cristo Gesú e del vostro amore verso tutti i santi,
{1:5} a motivo della speranza che è riposta per voi nei cieli, di cui avete già sentito nella parola della verità dell'evangelo,
{1:6} che è giunto a voi, come pure in tutto il mondo e porta frutto e cresce, come avviene anche tra di voi, dal giorno in cui udiste e conosceste la grazia di Dio in verità,
{1:7} come avete imparato da Epafra, nostro caro compagno, il quale è un fedele ministro di Cristo per voi,
{1:8} e che ci ha anche dichiarato il vostro amore nello Spirito.
{1:9} Perciò anche noi, dal giorno in cui abbiamo sentito questo, non cessiamo di pregare per voi e di chiedere che siate ripieni della conoscenza della sua volontà, in ogni sapienza ed intelligenza spirituale,
{1:10} perché camminiate in modo degno del Signore, per piacergli in ogni cosa, portando frutto in ogni opera buona e crescendo nella conoscenza di Dio,
{1:11} fortificati con ogni forza, secondo la sua gloriosa potenza, per ogni perseveranza e pazienza, con gioia,
{1:12} rendendo grazie a Dio e Padre, che ci ha fatti degni di partecipare alla sorte dei santi nella luce.
{1:13} Poiché egli ci ha riscossi dalla potestà delle tenebre e ci ha trasportati nel regno del suo amato Figlio
{1:14} in cui abbiamo la redenzione per mezzo del suo sangue e il perdono dei peccati.
{1:15} Egli è l'immagine dell'invisibile Dio, il primogenito di ogni creatura,
{1:16} poiché in lui sono state create tutte le cose, quelle che sono nei cieli e quelle che sono sulla terra, le cose visibili e quelle invisibili: troni, signorie, principati e potestà; tutte le cose sono state create per mezzo di lui e in vista di lui,
{1:17} Egli è prima di ogni cosa e tutte le cose sussistono in lui.
{1:18} Egli stesso è il capo del corpo, cioè della chiesa; egli è il principio, il primogenito dai morti, affinché abbia il primato in ogni cosa,
{1:19} perchè è piaciuto al Padre di far abitare in lui tutta la pienezza,
{1:20} e, avendo fatta la pace per mezzo del sangue della sua croce, di riconciliare a sè, per mezzo di lui, tutte le cose, tanto quelle che sono sulla terra come quelle che sono nei cieli.
{1:21} E voi stessi, che un tempo eravate estranei e nemici nella mente con le vostre opere malvagie,
{1:22} ora vi ha riconciliati nel corpo della sua carne, mediante la morte, per farvi comparire davanti a sé santi, irreprensibili e senza colpa,
{1:23} se pure perseverate nella fede, essendo fondati e fermi senza essere smossi dalla speranza dell'evangelo che voi avete udito e che è stato predicato ad ogni creatura che è sotto il cielo e di cui io Paolo, sono divenuto ministro.
{1:24} Ora mi rallegro nelle mie sofferenze per voi, e a mia volta compio nella mia carne ciò che manca ancora alle afflizioni di Cristo per il suo corpo, che è la chiesa,
{1:25} di cui sono stato fatto ministro, secondo l'incarico che Dio mi ha affidato per voi, per presentare compiutamente la parola di Dio,
{1:26} il mistero che fu tenuto nascosto per le passate età e generazioni, ma che ora è stato manifestato ai suoi santi,
{1:27} ai quali Dio ha voluto far conoscere quali siano le ricchezze della gloria di questo mistero fra i gentili, che è Cristo in voi, speranza di gloria,
{1:28} che noi annunziamo, ammonendo e ammaestrando ogni uomo in ogni sapienza, per presentare ogni uomo perfetto in Cristo Gesú;
{1:29} e per questo mi affatico combattendo con la sua forza che opera in me con potenza.
{2:1} Voglio infatti che sappiate quanto grande sia il combattimento che sostengo per voi, per quelli che sono a Laodicea e per tutti quelli che non hanno visto la mia faccia di persona,
{2:2} affinché i loro cuori siano consolati, essendo essi uniti insieme nell'amore, ed ottengano tutte le ricchezze della piena certezza d'intelligenza per la conoscenza del mistero di Dio e Padre e di Cristo,
{2:3} in cui sono nascosti tutti i tesori della sapienza e della conoscenza.
{2:4} Or questo dico, affinché nessuno vi inganni con parole convincenti,
{2:5} perché, quantunque sia assente da voi col corpo, pure sono con voi con lo spirito e mi rallegro vedendo il vostro ordine e la fermezza della vostra fede in Cristo.
{2:6} Come dunque avete ricevuto Cristo Gesú, il Signore, cosí camminate in lui
{2:7} essendo radicati ed edificati in lui, e confermati nella fede come vi è stato insegnato, abbondando in essa con ringraziamento.
{2:8} Guardate che nessuno vi faccia sua preda con la filosofia e con vano inganno, secondo la tradizione degli uomini, secondo gli elementi del mondo e non secondo Cristo,
{2:9} poiché in lui abita corporalmente tutta la pienezza della Deità.
{2:10} E voi avete ricevuto la pienezza in lui, essendo egli il capo di ogni principato e potestà,
{2:11} nel quale siete anche stati circoncisi di una circoncisione, fatta senza mano d'uomo, ma della circoncisione di Cristo, mediante lo spogliamento del corpo dei peccati della carne:
{2:12} essendo stati sepolti con lui nel battesimo, in lui siete anche stati insieme risuscitati, mediante la fede nella potenza di Dio che lo ha risuscitato dai morti.
{2:13} E con lui Dio ha vivificato voi, che eravate morti nei peccati e nell'incirconcisione della carne, perdonandovi tutti i peccati.
{2:14} Egli ha annientato il documento fatto di ordinamenti, che era contro di noi e che ci era nemico, e l'ha tolto di mezzo inchiodandolo alla croce;
{2:15} avendo quindi spogliato le potestà e i principati, ne ha fatto un pubblico spettacolo, trionfando su di loro in lui.
{2:16} Nessuno dunque vi giudichi per cibi o bevande, o rispetto a feste, a noviluni o ai sabati;
{2:17} queste cose sono ombra di quelle che devono venire; ma il corpo è di Cristo.
{2:18} Nessuno vi derubi del premio con un pretesto di umiltà e di culto degli angeli, fondandosi su cose che non ha visto, essendo temerariamente gonfio a motivo della sua mente carnale
{2:19} e non attenendosi al capo, da cui tutto il corpo, ben nutrito e tenuto insieme mediante le giunture e le articolazioni cresce con l'accrescimento che viene da Dio.
{2:20} Se dunque siete morti con Cristo agli elementi del mondo, perché vi sottoponete a dei precetti come se viveste nel mondo, quali:
{2:21} «Non toccare, non assaggiare, non maneggiare»,
{2:22} tutte cose che periscono con l'uso, secondo i comandamenti e le dottrine degli uomini?
{2:23} Queste cose hanno sí qualche apparenza di sapienza nella religiosità volontariamente scelta, nella falsa umiltà e nel trattamento duro del corpo, ma non hanno alcun valore contro le intemperanze carnali.
{3:1} Se dunque siete risuscitati con Cristo, cercate le cose di lassú, dove Cristo è seduto alla destra di Dio.
{3:2} Abbiate in mente le cose di lassú, non quelle che sono sulla terra,
{3:3} perché voi siete morti e la vostra vita è nascosta con Cristo in Dio.
{3:4} Quando Cristo che è la nostra vita apparirà, allora anche voi apparirete con lui in gloria.
{3:5} Fate dunque morire le vostre membra che sono sulla terra: fornicazione, impurità, passioni, desideri cattivi e avidità, che è idolatria;
{3:6} per queste cose l'ira di Dio viene sui figli della disubbidienza,
{3:7} fra cui un tempo camminaste anche voi, quando vivevate in esse.
{3:8} Ma ora deponete anche voi tutte queste cose: ira, collera, cattiveria; e non esca dalla vostra bocca maldicenza e alcun parlare disonesto.
{3:9} Non mentite gli uni agli altri, perché vi siete spogliati dell'uomo vecchio con i suoi atti,
{3:10} e vi siete rivestiti dell'uomo nuovo, che si va rinnovando nella conoscenza ad immagine di colui che l'ha creato.
{3:11} Qui non c'è piú Greco e Giudeo circonciso, e incirconciso, barbaro e Scita, servo e libero, ma Cristo è tutto e in tutti.
{3:12} Vestitevi dunque come eletti di Dio santi e diletti, di viscere di misericordia, di benignità, di umiltà, di mansuetudine e di pazienza,
{3:13} sopportandovi gli uni gli altri e perdonandovi, se uno ha qualche lamentela contro un altro, e come Cristo vi ha perdonato, cosí fate pure voi.
{3:14} E sopra tutte queste cose, rivestitevi dell'amore, che è il vincolo della perfezione.
{3:15} E la pace di Dio, alla quale siete stati chiamati in un sol corpo, regni nei vostri cuori; e siate riconoscenti.
{3:16} La parola di Cristo abiti in voi copiosamente, in ogni sapienza, istruendovi ed esortandovi gli uni gli altri con salmi, inni e cantici spirituali, cantando con grazia nei vostri cuori al Signore.
{3:17} E qualunque cosa facciate, in parola o in opera, fate ogni cosa nel nome del Signore Gesú, rendendo grazie a Dio Padre per mezzo di lui.
{3:18} Mogli, siate sottomesse ai mariti, come si conviene nel Signore.
{3:19} Mariti, amate le mogli e non v'inasprite contro di loro.
{3:20} Figli, ubbidite ai genitori in ogni cosa, poiché questo è accettevole al Signore.
{3:21} Padri, non provocate ad ira i vostri figli, affinché non si scoraggino.
{3:22} Servi, ubbidite in ogni cosa ai vostri padroni secondo la carne, non servendo solo quando vi vedono, come per piacere agli uomini, ma con semplicità di cuore, temendo Dio.
{3:23} E qualunque cosa facciate, fatelo di buon animo, come per il Signore e non per gli uomini,
{3:24} sapendo che dal Signore riceverete la ricompensa a dell'eredità, poiché voi servite a Cristo, il Signore.
{3:25} Ma chi opera ingiustamente riceverà la retribuzione delle cose ingiuste che ha fatte, e non c'è parzialità con alcuno.
{4:1} Padroni, fate ciò che è giusto e ragionevole verso i servi, sapendo che anche voi avete un Padrone nei cieli.
{4:2} Perseverate nella preghiera, vegliando in essa con ringraziamento.
{4:3} Pregando nel medesimo tempo anche per noi, affinché Dio apra anche a noi la porta della parola, per annunziare il mistero di Cristo, a motivo del quale sono anche prigioniero,
{4:4} in modo che lo faccia conoscere, parlandone come devo.
{4:5} Procedete con sapienza verso quelli di fuori riscattando il tempo.
{4:6} Il vostro parlare sia sempre con grazia, condito con sale, per sapere come vi conviene rispondere a ciascuno.
{4:7} Tichico, il caro fratello e fedele ministro e mio compagno di servizio nel Signore, vi farà sapere tutto sul mio stato;
{4:8} io ve lo mandato proprio per questa ragione, perché conosca la vostra situazione e consoli i vostri cuori,
{4:9} assieme al fedele e caro fratello Onesimo, che è dei vostri; essi vi faranno sapere tutte le cose di qui.
{4:10} Aristarco, prigioniero con me, vi saluta, assieme a Marco, il cugino di Barnaba (riguardo al quale avete ricevuto istruzioni; se viene da voi, accoglietelo)
{4:11} e Gesú, chiamato Giusto, i quali provengono dalla circoncisione; questi sono i soli operai nell'opera del regno di Dio, che mi sono stati di conforto.
{4:12} Epafra, che è dei vostri ed è servo di Cristo, vi saluta; egli combatte sempre per voi nelle preghiere, affinché stiate fermi, perfetti e compiuti in tutta la volontà di Dio.
{4:13} Infatti gli rendo testimonianza che egli ha un grande zelo per voi, per quelli che sono a Laodicea e per quelli che sono a Gerapoli.
{4:14} Il caro Luca, il medico, e Dema vi salutano.
{4:15} Salutate i fratelli che sono a Laodicea, Ninfa e la chiesa che è in casa a sua.
{4:16} E quando questa epistola sarà stata letta fra voi, fate che sia letta anche nella chiesa dei Laodicesi; e anche voi leggete quella che vi sarà mandata da Laodicea.
{4:17} E dite ad Archippo: «Bada al ministero che hai ricevuto nel Signore, per adempierlo».
{4:18} Il saluto è stato scritto di mia propria mano, di me, Paolo. Ricordatevi delle mie catene. La grazia sia con voi. Amen.
