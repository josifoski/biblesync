{1:1} Paolo, apostolo di Gesú Cristo per volontà di Dio, secondo la promessa della vita che è in Cristo Gesú,
{1:2} a Timoteo, mio caro figlio: grazia, misericordia e pace da Dio il Padre e da Cristo Gesú, il nostro Signore.
{1:3} Rendo grazie a Dio, che servo come già fecero i miei antenati con pura coscienza, poiché non cesso mai di ricordarmi di te nelle mie preghiere giorno e notte;
{1:4} ripensando alle tue lacrime, desidero vivamente di vederti per essere ripieno di gioia,
{1:5} mentre ricordo la fede non finta che è in te, e che abitò prima in Loide tua nonna ed in Eunice tua madre, e sono persuaso che abita anche in te.
{1:6} Per questa ragione ti ricordo di ravvivare il dono di Dio che è in te per l'imposizione delle mie mani.
{1:7} Dio infatti non ci ha dato uno spirito di paura, ma di forza, di amore e di disciplina.
{1:8} Non vergognarti dunque della testimonianza del Signor nostro, né di me suo prigioniero, ma soffri anche tu con me per l'evangelo, sostenuto dalla potenza di Dio,
{1:9} che ci ha salvati e ci ha chiamati con una santa vocazione, non in base alle nostre opere, ma secondo il suo scopo e grazia, che ci è stata data in Cristo Gesú prima dell'inizio dei tempi,
{1:10} ed ora è stata manifestata con l'apparizione del Salvator nostro Gesú Cristo, che ha distrutto la morte e ha fatto risplendere la vita e l'immortalità per mezzo dell'evangelo,
{1:11} di cui io sono stato costituito araldo, apostolo e dottore dei gentili.
{1:12} Per questo motivo io soffro anche queste cose, ma non me ne vergogno, perché so in chi ho creduto, e sono persuaso che egli è capace di custodire il mio deposito fino a quel giorno.
{1:13} Ritieni il modello delle sane parole che hai udito da me nella fede e nell'amore, che sono in Cristo Gesú.
{1:14} Custodisci il buon deposito che ti è stato affidato mediante lo Spirito Santo che abita in noi.
{1:15} Tu sai che tutti quelli che sono nell'Asia, fra i quali Figello ed Ermogene, mi hanno abbandonato.
{1:16} Conceda il Signore misericordia alla famiglia di Onesiforo, perché spesse volte egli mi ha confortato e non si è vergognato delle mie catene;
{1:17} anzi, venendo a Roma, mi ha cercato con molta sollecitudine e mi ha trovato.
{1:18} Gli conceda il Signore di trovare misericordia presso di lui in quel giorno. Tu sai molto bene quanti servizi egli mi abbia reso in Efeso.
{2:1} Tu dunque, figlio mio, fortificati nella grazia che è in Cristo Gesú;
{2:2} e le cose che hai udite da me in presenza di molti testimoni, affidale a uomini fedeli, che siano capaci di insegnarle anche ad altri.
{2:3} Tu dunque sopporta sofferenze, come un buon soldato di Gesú Cristo.
{2:4} Nessuno che presta servizio come soldato s'immischia nelle faccende della vita, se vuol piacere a colui che lo ha arruolato.
{2:5} Similmente, se uno compete nelle gare atletiche, riceve la corona unicamente se ha lottato secondo le regole.
{2:6} L'agricoltore, che lavora duramente, deve essere il primo a goderne i frutti.
{2:7} Considera le cose che dico, poiché il Signore ti darà intendimento in ogni cosa.
{2:8} Ricordati che Gesú Cristo, della stirpe di Davide, è risorto dai morti secondo il mio evangelo,
{2:9} per il quale io soffro fino a portare le catene come un malfattore, ma la parola di Dio non è incatenata.
{2:10} Perciò io soffro ogni cosa per gli eletti, affinché anch'essi ottengano la salvezza che è in Cristo Gesú insieme alla gloria eterna.
{2:11} Questa parola è fedele, perché se siamo morti con lui, con lui pure vivremo;
{2:12} se perseveriamo, regneremo pure con lui; se lo rinneghiamo, egli pure ci rinnegherà.
{2:13} Se siamo infedeli, egli rimane fedele, perché egli non può rinnegare se stesso.
{2:14} Ricorda loro queste cose, scongiurandoli davanti al Signore a non fare vane dispute di parole che non giovano a nulla, ma sono deleterie per coloro che ascoltano
{2:15} Studiati di presentare te stesso approvato davanti a Dio, operaio che non ha da vergognarsi, che esponga rettamente la parola della verità.
{2:16} Ma evita i discorsi vani e profani, perché fanno progredire nell'empietà;
{2:17} e la parola di questi andrà rodendo come la cancrena; fra costoro sono Imeneo e Fileto,
{2:18} i quali si sono sviati dalla verità, dicendo che la risurrezione è già avvenuta, e sovvertono la fede di alcuni.
{2:19} Tuttavia il saldo fondamento di Dio rimane fermo, avendo questo sigillo: «Il Signore conosce quelli che sono suoi», e: «Si ritragga dall'iniquità chiunque nomina il nome di Cristo».
{2:20} Or in una grande casa non vi sono soltanto vasi d'oro e d'argento, ma anche di legno e di terra; gli uni sono ad onore, gli altri a disonore.
{2:21} Se dunque uno si purifica da queste cose, sarà un vaso ad onore, santificato e utile al servizio del padrone, preparato per ogni buona opera.
{2:22} Or fuggi le passioni giovanili, ma persegui la giustizia, la fede, l'amore e la pace con quelli che con cuore puro invocano il Signore.
{2:23} Evita inoltre le discussioni stolte e insensate, sapendo che generano contese.
{2:24} Ora un servo del Signore non deve contendere, ma deve essere mite verso tutti, atto ad insegnare e paziente,
{2:25} ammaestrando con mansuetudine gli oppositori, nella speranza che Dio conceda loro di ravvedersi perché giungano a riconoscere la verità,
{2:26} e ritornino in sé, sottraendosi dal laccio del diavolo, che li aveva fatti prigionieri, perché facessero la sua volontà.
{3:1} Or sappi questo: che negli ultimi giorni verranno tempi difficili,
{3:2} perché gli uomini saranno amanti di se stessi, avidi di denaro, vanagloriosi superbi, bestemmiatori, disubbidienti ai genitori, ingrati, scellerati,
{3:3} senza affetto, implacabili, calunniatori, intemperanti, crudeli, senza amore per il bene,
{3:4} traditori, temerari, orgogliosi, amanti dei piaceri invece che amanti di Dio,
{3:5} aventi l'apparenza della pietà, ma avendone rinnegato la potenza; da costoro allontanati.
{3:6} Nel numero di questi infatti vi sono quelli che s'introducono nelle case e seducono donnicciole cariche di peccati, dominate da varie passioni,
{3:7} le quali imparano sempre, ma senza mai pervenire ad una piena conoscenza della verità.
{3:8} Ora come Ianne e Iambre, si opposero a Mosé, cosí anche costoro si oppongono alla verità; uomini corrotti di mente e riprovati quanto alla fede.
{3:9} Costoro però non andranno molto avanti, perché la loro stoltezza sarà manifestata a tutti, come avvenne anche per quella di quei tali.
{3:10} Ma tu hai seguito da vicino il mio ammaestramento, la mia condotta, i miei consigli, la mia fede, la mia pazienza, il mio amore, la mia perseveranza,
{3:11} le mie persecuzioni, le mie sofferenze, che mi sono accadute ad Antiochia, a Iconio e a Listra, tu sai quali persecuzioni ho sostenuto, ma il Signore mi ha liberato da tutte.
{3:12} Infatti tutti quelli che vogliono vivere piamente in Cristo Gesú saranno perseguitati,
{3:13} ma i malvagi e gli imbroglioni andranno di male in peggio, seducendo ed essendo sedotti.
{3:14} Tu però persevera nelle cose che hai imparato e nelle quali sei stato confermato, sapendo da chi le hai imparate,
{3:15} e che sin da bambino hai conosciuto le sacre Scritture, le quali ti possono rendere savio a salvezza, per mezzo della fede che è in Cristo Gesú.
{3:16} Tutta la Scrittura è divinamente ispirata e utile a insegnare, a convincere, a correggere e a istruire nella giustizia,
{3:17} affinché l'uomo di Dio sia completo, pienamente fornito per ogni buona opera.
{4:1} Ti scongiuro dunque davanti a Dio e al Signore Gesú Cristo, che ha da giudicare i vivi e i morti, nella sua apparizione e nel suo regno:
{4:2} predica la parola, insisti a tempo e fuor di tempo, riprendi, rimprovera, esorta con ogni pazienza e dottrina.
{4:3} Verrà il tempo, infatti, in cui non sopporteranno la sana dottrina ma, per prurito di udire, si accumuleranno maestri secondo le loro proprie voglie
{4:4} e distoglieranno le orecchie dalla verità per rivolgersi alle favole.
{4:5} Ma tu sii vigilante in ogni cosa, sopporta le sofferenze, fa' l'opera di evangelista e adempi interamente il tuo ministero.
{4:6} Quanto a me, sto per essere offerto in libagione, e il tempo della mia dipartita è vicino.
{4:7} Ho combattuto il buon combattimento, ho finito la corsa, ho serbato la fede.
{4:8} Per il resto, mi è riservata la corona di giustizia che il Signore, il giusto giudice, mi assegnerà in quel giorno, e non solo a me, ma anche a tutti quelli che hanno amato la sua apparizione.
{4:9} Cerca di venire presto da me,
{4:10} perché Dema mi ha lasciato, avendo amato il mondo presente, e se n'è andato a Tessalonica; Crescente è andato in Galazia e Tito in Dalmazia.
{4:11} Soltanto Luca è con me, prendi Marco e conducilo con te, perché mi è molto utile nel ministero.
{4:12} Tichico invece l'ho mandato a Efeso.
{4:13} Quando verrai porta il mantello che ho lasciato a Troade presso Carpo e i libri, soprattutto le pergamene.
{4:14} Alessandro, il ramaio, mi ha fatto molto male; gli renda il Signore secondo le sue opere.
{4:15} Guardatene anche tu, perché si è opposto grandemente alle nostre parole.
{4:16} Nella mia prima difesa nessuno è stato al mio fianco, ma mi hanno tutti abbandonato; questo non venga loro imputato.
{4:17} Il Signore però mi è stato vicino e mi ha fortificato, affinché per mio mezzo la predicazione fosse portata a compimento e tutti i gentili l'udissero; ed io sono stato liberato dalle fauci del leone.
{4:18} Il Signore mi libererà ancora da ogni opera malvagia e mi salverà fino a portarmi nel suo regno celeste. A lui sia la gloria nei secoli dei secoli. Amen.
{4:19} Saluta Priscilla e Aquila e la famiglia di Onesiforo.
{4:20} Erasto è rimasto a Corinto, ma ho lasciato Trofimo infermo a Mileto.
{4:21} Cerca di venire prima dell'inverno. Eubulo, Pudente, Lino, Claudia e tutti i fratelli ti salutano.
{4:22} Il Signore Gesú Cristo sia con il tuo spirito. La grazia sia con voi. Amen.
