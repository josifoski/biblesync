{1:1} C'era nel paese di Uz un uomo chiamato Giobbe. Quest'uomo era integro e retto, temeva DIO e fuggiva il male.
{1:2} Gli erano nati sette figli e tre figlie.
{1:3} Inoltre possedeva settemila pecore, tremila cammelli, cinquecento paia di buoi, cinquecento asine e un grandissimo numero di servi. Cosí quest'uomo era il piú grande di tutti gli Orientali.
{1:4} I suoi figli solevano andare a banchettare in casa di ciascuno, nel suo giorno, e mandavano a chiamare le loro tre sorelle perché venissero a mangiare e a bere con loro.
{1:5} Quando la serie dei giorni di banchetto era terminata. Giobbe li andava a chiamare per purificarli, si alzava al mattino presto e offriva olocausti secondo il numero di tutti loro, perché Giobbe pensava: «Può darsi che i miei figli abbiano peccato e abbiano bestemmiato DIO nel loro cuore». Cosí faceva Giobbe ogni volta.
{1:6} Un giorno avvenne che i figli di DIO andarono a presentarsi davanti all'Eterno e in mezzo a loro andò anche Satana.
{1:7} L'Eterno disse a Satana: «Da dove vieni?». Satana rispose all'Eterno e disse: «Dall'andare avanti e indietro sulla terra e dal percorrerla su e giú».
{1:8} L'Eterno disse a Satana: «Hai notato il mio servo Giobbe? Poiché sulla terra non c'è nessun altro come lui, che è integro retto, tema DIO e fugga il male».
{1:9} Allora Satana rispose all'Eterno e disse: «E' forse per nulla che Giobbe teme DIO?»
{1:10} Non hai tu messo un riparo tutt'intorno a lui, alla sua casa e a tutto ciò che possiede? Tu hai benedetto l'opera delle sue mani e il suo bestiame è grandemente cresciuto nel paese.
{1:11} Ma stendi la tua mano e tocca tutto ciò che possiede e vedrai se non ti maledice in faccia».
{1:12} L'Eterno disse a Satana: «Ecco, tutto ciò che possiede è in tuo potere non stendere però la mano sulla sua persona». Così Satana si ritirò dalla presenza dell'Eterno.
{1:13} Cosí un giorno avvenne che mentre i suoi figli e le sue figlie mangiavano e bevevano vino in casa del loro fratello maggiore, giunse da Giobbe un messaggero a dirgli:
{1:14} «I buoi stavano arando e le asine pascolavano nelle vicinanze,
{1:15} quando i Sabei sono piombati loro addosso, e li hanno portati via e hanno passato a fil di spada i servi. Io solo sono scampato per venire a dirtelo».
{1:16} Egli stava ancora parlando, quando giunse un altro e disse: «Il fuoco di DIO è caduto dal cielo, ha investito pecore e servi e li ha divorati. Io solo sono scampato per venire a dirtelo».
{1:17} Egli stava ancora parlando, quando giunse un altro e disse: «I Caldei hanno formato tre bande, si sono gettati sui cammelli e li hanno portati via, e hanno passato a fil di spada i servi. Io solo sono scampato per venire a dirtelo».
{1:18} Egli stava ancora parlando, quando giunse un altro e disse: «I tuoi figli e le tue figlie stavano mangiando e bevendo vino in casa del loro fratello maggiore.
{1:19} quand'ecco un vento impetuoso, venuto dal deserto, ha investito i quattro angoli della casa che è caduta sui giovani, ed essi sono morti. Io solo sono scampato per venire a dirtelo».
{1:20} Allora Giobbe si alzò, si stracciò il suo mantello e si rase il capo; poi cadde a terra e adorò,
{1:21} e disse: «Nudo sono uscito dal grembo di mia madre e nudo vi ritornerò. L'Eterno ha dato e l'Eterno ha tolto. Sia benedetto il nome dell'Eterno».
{1:22} In tutto questo Giobbe non peccò e non accusò DIO di alcuna ingiustizia.
{2:1} Un giorno avvenne che i figli di DIO, andarono a presentarsi davanti all'Eterno, e in mezzo a loro andò anche Satana a presentarsi davanti all'Eterno.
{2:2} L'Eterno disse a Satana: «Da dove vieni?». Satana rispose all'Eterno: «Dall'andare avanti e indietro sulla terra e dal percorrerla su e giú». L'Eterno disse a Satana:
{2:3} «Hai notato il mio servo Giobbe? Poiché sulla terra non c'è nessun altro come lui, che sia integro, retto, tema DIO e fugga il male. Egli si mantiene saldo nella sua integrità, nonostante tu mi abbia istigato contro di lui per rovinarlo senza alcun motivo».
{2:4} Allora Satana rispose all'Eterno e disse: «Pelle per pelle! Tutto ciò che possiede, l'uomo è disposto a darlo per la sua vita.
{2:5} Ma stendi la tua mano e tocca le sue ossa e la sua carne e vedrai se non ti maledice in faccia».
{2:6} L'Eterno disse a Satana: «Eccolo in tuo potere; risparmia però la sua vita».
{2:7} Cosí Satana si ritirò dalla presenza dell'Eterno e colpí Giobbe di un'ulcera maligna dalla pianta dei piedi alla sommità del capo.
{2:8} Giobbe prese un coccio per grattarsi e stava seduto in mezzo alla cenere.
{2:9} Allora sua moglie gli disse: «Rimani ancora fermo nella tua integrità? Maledici DIO e muori!».
{2:10} Ma egli disse a lei: «Tu parli come parlerebbe una donna insensata. Se da DIO accettiamo il bene, perché non dovremmo accettare anche il male?». In tutto questo Giobbe non peccò con le sue labbra.
{2:11} Quando tre amici di Giobbe vennero a sapere di tutte queste sciagure che si erano abbattute su di lui, vennero ciascuno dal suo paese, Elifaz di Teman, Bildad di Shuah e Tsofar di Naamath; essi infatti si erano messi d'accordo per venire a fargli le condoglianze e a consolarlo.
{2:12} Alzarono gli occhi da lontano ma non lo poterono riconoscere; allora si misero a piangere a gran voce, e ognuno si stracciò le vesti e si cosparse il capo di polvere gettandola verso il cielo.
{2:13} Poi si sedettero accanto a lui per sette giorni e sette notti, e nessuno gli rivolse una sola parola, perché vedevano che il suo dolore era molto grande.
{3:1} Allora Giobbe aprí la bocca e maledisse il giorno della sua nascita.
{3:2} Cosí Giobbe prese la parola e disse:
{3:3} «Perisca il giorno in cui nacqui e la notte che disse: E' stato concepito un maschio!".
{3:4} Quel giorno sia tenebre, non se ne curi Dio dall'alto, né splenda su di esso la luce!
{3:5} Se lo riprendano le tenebre e l'ombra di morte, si posi su di esso una nube, la tempesta del giorno lo spaventi!
{3:6} Quella notte se la prenda l'oscurità non sia inclusa nei giorni dell'anno, non entri nel conto dei mesi!
{3:7} Sí, quella notte sia notte sterile, non penetri in essa alcun grido di gioia.
{3:8} La maledicano quelli che maledicono il giorno, quelli esperti nell'evocare Leviathan.
{3:9} Si oscurino le stelle del suo crepuscolo, aspetti la luce, ma non ne abbia alcuna e non veda lo spuntar del giorno
{3:10} perché non chiuse la porta del grembo di mia madre e non celò il dolore ai miei occhi.
{3:11} Perché non sono morto nel grembo di mia madre? Perché non spirai appena uscito dal suo ventre?
{3:12} Perché mai mi hanno accolto le ginocchia, e le mammelle per poppare?
{3:13} Sí, ora giacerei tranquillo, dormirei e avrei riposo,
{3:14} insieme ai re e ai consiglieri della terra, che si sono costruiti rovine desolate,
{3:15} o insieme ai principi che possedevano oro o che riempirono d'argento i loro palazzi.
{3:16} O perché non sono stato come un aborto nascosto, come bimbi che non hanno mal visto la luce?
{3:17} Laggiú i malvagi smettono di tormentare, laggiú riposano gli stanchi.
{3:18} Laggiú I prigionieri stanno tranquilli insieme, senza piú sentire la voce dell'aguzzino.
{3:19} Laggiú ci sono piccoli e grandi, e lo schiavo è libero dal suo padrone.
{3:20} Perché dar la luce all'infelice e la vita a chi ha l'anima nell'amarezza
{3:21} i quali aspettano la morte che non viene e la ricercano piú dei tesori nascosti;
{3:22} Si rallegrano grandemente ed esultano quando trovano la tomba?
{3:23} Perché dar la luce a un uomo la cui via è nascosta, e che Dio ha rinchiuso da ogni parte?
{3:24} Invece che prender cibo io sospiro, e I miei gemiti sgorgano come acqua.
{3:25} Poiché quel che grandemente temo mi piomba addosso, e ciò che mi spaventa mi succede.
{3:26} Non ho tranquillità, non ho quiete non ho riposo, ma mi assale l'agitazione».
{4:1} Allora Elifaz di Teman rispose e disse:
{4:2} «Se qualcuno provasse a parlarti. ti darebbe fastidio? Ma chi potrebbe trattenere le parole?
{4:3} Ecco tu ne hai ammaestrati molti e hai fortificato le mani stanche,
{4:4} le tue parole hanno sorretto i vacillanti, e hai rinfrancato le ginocchia che si piegavano.
{4:5} Ma ora che il male succede a te, vieni meno; ha colpito te, e sei tutto smarrito.
{4:6} La tua pietà non è forse la tua fiducia, e l'integrità della tua condotta, la tua speranza?
{4:7} Ricorda: quale innocente è mai perito, e quando mai furono distrutti gli uomini retti?
{4:8} Come io stesso ho visto, quelli che arano iniquità e seminano guai, ne raccolgono i frutti.
{4:9} Al soffio di Dio periscono dal vento della sua ira sono consumati.
{4:10} Il ruggito del leone la voce del leone feroce e i denti dei leoncelli sono spezzati.
{4:11} Il leone trova la morte per mancanza di preda, e i piccoli della leonessa sono dispersi.
{4:12} Una parola mi è furtivamente giunta, e il mio orecchio ne ha colto il sussurro.
{4:13} Fra i pensieri delle visioni notturne, quando un sonno profondo cade sui mortali,
{4:14} uno spavento mi prese e un fremito che fece tremare tutte le mie ossa.
{4:15} Uno spirito mi passò davanti e i peli del mio corpo si rizzarono.
{4:16} Si fermò, ma non potei riconoscere i suo aspetto; una figura mi stava davanti agli occhi; c'era silenzio poi udii una voce che diceva:
{4:17} "Può un mortale essere piú giusto di Dio? Può un uomo essere piú puro del suo Fattore
{4:18} Ecco, egli non si fida neppure dei suoi servi, e riscontra difetti persino nei suoi angeli;
{4:19} quanto piú in quelli che abitano in case di argilla, il cui fondamento è nella polvere, e sono schiacciati come una tarma.
{4:20} Dalla mattina alla sera sono distrutti; periscono per sempre, senza che nessuno ci badi.
{4:21} La corda della loro tenda non viene forse strappata? Essi muoiono, ma senza sapienza"».
{5:1} «Grida pure! C'è forse qualcuno che ti risponde? A chi tra i santi ti rivolgerai?
{5:2} L'ira infatti uccide lo stolto, e la gelosia fa morire lo sciocco.
{5:3} Ho visto lo stolto mettere radici, ma ben presto ho maledetto la sua dimora.
{5:4} I suoi figli non hanno alcuna sicurezza, sono oppressi alla porta, e non c'è alcuno che li difenda.
{5:5} L'affamato divora la sua messe, gliela porta via anche tra le spine, e un laccio ne divora i beni.
{5:6} Poiché la malvagità non esce fuori dalla polvere, e la fatica non germoglia dalla terra;
{5:7} ma l'uomo nasce per soffrire, come la favilla per volare in alto.
{5:8} Io però cercherei Dio, e a Dio affiderei la mia causa,
{5:9} a lui, che fa cose grandi e imperscrutabili meraviglie senza numero,
{5:10} che dà la pioggia sulla terra e manda le acque sui campi
{5:11} innalza gli umili e mette al sicuro in alto gli amitti.
{5:12} Rende vani i disegni degli scaltri, e così le loro mani non possono eseguire i loro piani;
{5:13} prende i savi nella loro astuzia, e il consiglio dei disonesti va presto in fumo.
{5:14} Di giorno essi incappano nelle tenebre, in pieno mezzodí brancolano come di notte;
{5:15} ma Dio salva il bisognoso dalla spada, dalla bocca dei potenti e dalle loro mani.
{5:16} Cosí c'è speranza per il misero, ma l'ingiustizia chiude la sua bocca.
{5:17} Ecco, beato l'uomo che Dio castiga perciò tu non disprezzare la correzione dell'Onnipotente;
{5:18} poiche egli fa la piaga, ma poi la fascia, ferisce, ma le sue mani guariscono.
{5:19} In sei sventure egli ti libererà, sí, in sette il male non ti toccherà.
{5:20} In tempo di carestia ti scamperà dalla morte, in tempo di guerra dalla forza della spada.
{5:21} Sarai sottratto al flagello della lingua, non temerai quando verrà la distruzione.
{5:22} Riderai della distruzione e della carestia, e non avrai paura delle belve della terra;
{5:23} poiché avrai un patto con le pietre del suolo, e le bestie dei campi saranno in pace con te.
{5:24} Saprai che la tua tenda è al sicuro; visiterai i tuoi pascoli e troverai che nulla manca.
{5:25} Ti renderai conto che i tuoi discendenti sono numerosi, e i tuoi rampoli come l'erba dei campi.
{5:26} Scenderai nella tomba in età avanzata, come nella sua stagione si raduna un mucchio di covoni.
{5:27} Ecco ciò che abbiamo trovato; è cosí. Ascoltalo e fanne profitto».
{6:1} Allora Giobbe rispose e disse:
{6:2} «Ah, se il mio dolore fosse interamente pesato, e la mia sventura si mettesse insieme sulla bilancia,
{6:3} sarebbe certamente piú pesante della sabbia del mare! Per questo le mie parole sono state sconsiderate.
{6:4} Poiché le frecce dell'Onnipotente sono dentro di me, il mio spirito ne beve il veleno; I terrori di Dio sono schierati contro di me.
{6:5} L'asino selvatico raglia forse di fronte all'erba, o muggisce il bue davanti al suo foraggio?
{6:6} Si mangia forse un cibo insipido senza sale?, o c'è qualche gusto nel chiaro d'uovo?
{6:7} La mia anima rifiuta di toccare simili cose, esse sono per me come un cibo ripugnante.
{6:8} Oh, potessi avere ciò che chiedo, e Dio mi concedesse ciò che spero!
{6:9} Volesse Dio schiacciarmi, stendere la sua mano e distruggermi!
{6:10} Ho tuttavia questa consolazione ed esulto nei dolori che non mi risparmiano, perchè non ho nascosto le parole del Santo.
{6:11} Qual è la mia forza, perché possa ancora sperare, e qual è la mia fine perché debba prolungare la mia vita?
{6:12} La mia forza è forse quella delle pietre, o la mia carne di bronzo?
{6:13} Non e il mio aiuto dentro di me, e la sapienza allontanata da me?
{6:14} A colui che è afflitto, l'amico dovrebbe mostrare clemenza, anche se egli dovesse abbandonare il timore dell'Onnipotente.
{6:15} Ma i miei fratelli mi hanno deluso come un torrente, come l'acqua dei torrenti che svaniscono.
{6:16} S'intorbidiscono a motivo del ghiaccio, e in essi la neve si nasconde,
{6:17} ma nella stagione calda svaniscono con il calore estivo scompaiono dal loro posto.
{6:18} Il percorso del loro cammino devia si inoltrano nel deserto e si dissolvono.
{6:19} Le carovane di Tema li cercano attentamente, i viandanti di Sceba sperano In essi,
{6:20} ma rimangono delusi nonostante la loro aspettativa; quando vi giungono rimangono confusi.
{6:21} Ora per me voi siete lo stesso, vedete il mio sgomento e avete paura.
{6:22} Vi ho forse detto: "datemi qualcosa, o fatemi un regalo preso dai vostri beni".
{6:23} O liberatemi dalle mani del nemico o riscattatemi dalle mani dei violenti
{6:24} Istruitemi, starò in silenzio; fatemi capire in che cosa ho sbagliato.
{6:25} Quanto sono efficaci le parole rette! Ma che cosa provano i vostri argomenti?
{6:26} Intendete forse censurare le mie parole e i discorsi di un disperato, che sono come il vento?
{6:27} Voi gettereste la sorte anche su un orfano e scavereste una fossa per il vostro amico.
{6:28} Ma ora degnatevi di guardarmi, perché non mentirò davanti a voi.
{6:29} Ricredetevi, vi prego, non si faccia ingiustizia! Sì ricredetevi, perché c'è di mezzo la mia giustizia.
{6:30} C'è forse iniquità sulla mia lingua o il mio palato non distingue piú le sventure?».
{7:1} «Non compie forse un duro lavoro l'uomo sulla terra, e i suoi giorni non sono come i giorni di un bracciante?
{7:2} Come lo schiavo sospira l'ombra e come il bracciante aspetta il suo salario,
{7:3} cosí a me sono toccati in sorte mesi di calamità e mi sono state assegnate notti di dolore.
{7:4} Appena mi corico, dico: "quando mi alzerò?" Ma la notte si prolunga e sono continuamente agitato fino all'alba.
{7:5} La mia carne è coperta di vermi e di vermi e di zolle di terra, la mia pelle si screpola ed è ripugnante.
{7:6} I mie giorni sono più veloci di una spola da tessitore e si consumano senza speranza.
{7:7} Ricordati che la mia vita è un soffio il mio occhio non vedrà piú il bene.
{7:8} L'occhio di chi mi vede non mi scorgerà piú; i tuoi occhi saranno su di me ma io non sarò piú.
{7:9} Come una nuvola svanisce e si dilegua, cosí chi scende nello Sceol, non risale piú;
{7:10} non tornerà piú nella sua casa, e la sua dimora non lo riconoscerà piú
{7:11} Perciò non terrò chiusa la bocca parlerò nell'angoscia del mio spirito, mi lamenterò nell'amarezza della mia anima.
{7:12} Sono io forse il mare o un mostro marino che tu mi faccia sorvegliare da una guardia?
{7:13} Quando dico: il mio letto mi darà sollievo, il mio giaciglio allevierà il mio dolore
{7:14} tu mi spaventi con sogni e mi atterrisci con visioni;
{7:15} Cosí l'anima mia preferisce soffoca e morire piuttosto che questa vita.
{7:16} Mi disfaccio; non vivrò per sempre lasciami stare, i giorni miei non sono che un soffio.
{7:17} Che cosa è l'uomo perché tu lo renda grande e presti a lui attenzione,
{7:18} e lo visiti ogni mattina mettendolo alla prova ad ogni istante?
{7:19} Quando distoglierai il tuo sguardo da me, e mi lascerai inghiottire la mia saliva?
{7:20} Se ho peccato, che cosa ti ho fatto, o guardiano degli uomini? Perché mi hai fatto il tuo bersaglio, al punto di essere divenuto un peso a me stesso?
{7:21} Perché non perdoni le mie trasgressioni e non passi sopra la mia iniquità? Perché presto giacerò nella polvere; tu mi cercherai, ma io non sarò piú».
{8:1} Allora Bildad di Shuah rispose e disse:
{8:2} «Fino a quando parlerai in questo modo, e le parole della tua bocca saranno come un vento impetuoso?
{8:3} Può Dio distorcere il giudizio, e l'Onnipotente sovvertire la giustizia?
{8:4} Se i tuoi figli hanno peccato contro di lui, egli li ha abbandonati in balìa del loro misfatto.
{8:5} Ma se tu ricerchi Dio e supplichi l'Onnipotente,
{8:6} se sei puro e integro, certamente egli sorgerà in tuo favore e ristabilirà la dimora della tua giustizia.
{8:7} Anche se la tua condizione passata è stata ben piccola cosa
{8:8} il tuo futuro sarà grande. Interroga quindi le generazioni passate e considera le cose scoperte dai loro padri,
{8:9} noi infatti siamo di ieri e non sappiamo nulla, perché i nostri giorni sulla terra sono come un'ombra.
{8:10} Non ti insegneranno forse essi e non ti parleranno, traendo parole dal loro cuore?
{8:11} Può il papiro crescere fuori della palude, e il giunco svilupparsi senz'acqua?
{8:12} Mentre è ancora verde e senza essere tagliato, si secca prima di ogni altra erba.
{8:13} Tali sono le vie di tutti quelli che dimenticano Dio; cosí la speranza dell'empio perirà.
{8:14} La sua fiducia sarà troncata e la sua sicurezza è come una tela di ragno.
{8:15} Egli si appoggia alla sua casa, ma essa non regge; vi si aggrappa, ma essa non tiene.
{8:16} Egli è tutto verdeggiante al sole e i suoi rami si protendono sul suo giardino;
{8:17} le sue radici si intrecciano intorno a un mucchio di pietre, e penetra fra le pietre della casa.
{8:18} Ma se è strappato dal suo luogo, questo lo rinnega, dicendo: "non ti ho mai visto"!
{8:19} Ecco, questa è la gioia del suo modo di vivere, mentre altri spunteranno dalla polvere.
{8:20} Ecco, Dio non rigetta l'uomo integro né presta aiuto ai malfattori.
{8:21} Egli renderà ancora il sorriso alla tua bocca, e alle tue labbra canti di gioia.
{8:22} Quelli che ti odiano saranno coperti di vergogna, e la tenda degli empi sparirà».
{9:1} Allora Giobbe rispose e disse:
{9:2} «Sí, io so che è cosí, ma come può un uomo essere giusto davanti a Dio?
{9:3} Se uno volesse disputare con lui, non potrebbe rispondergli una volta su mille.
{9:4} Dio è saggio di cuore e potente per la forza; chi mai si è indurito contro di lui e ha prosperato?
{9:5} Egli sposta le montagne senza che se ne avvedano, quando nella sua ira le sconvolge.
{9:6} Egli scuote la terra dal suo posto, e le sue colonne tremano.
{9:7} Comanda al sole, ed esso non sorge, e mette un sigillo alle stelle.
{9:8} Da solo dispiega i cieli e cammina sulle alte onde del mare.
{9:9} Ha fatto l'Orsa e l'Orione, le Pleiadi e le regioni del sud.
{9:10} Egli fa cose grandi e imperscrutabili, meraviglie senza numero
{9:11} Ecco, mi passa vicino e non lo vedo, passa oltre e non me ne accorgo.
{9:12} Ecco, afferra la preda, e chi gliela può riprendere? Chi può dirgli: "che cosa fai?"
{9:13} Dio non ritira la sua collera, sotto di lui si curvano gli aiutanti di Rahab,
{9:14} Come dunque potrei io rispondergli e scegliere le mie parole per discutere con lui?
{9:15} Anche se avessi ragione, non potrei rispondergli, ma chiederei grazia al mio giudice.
{9:16} Se io lo invocassi ed egli mi rispondesse, non potrei ancora credere che ha ascoltato la mia voce,
{9:17} lui, che mi colpisce con la tempesta, e moltiplica le mie ferite senza motivo.
{9:18} Non mi lascia riprendere fiato, anzi mi sazia di amarezze.
{9:19} Se si tratta di forza, ecco, egli è potente; se di giudizio, chi mi fisserà un giorno per comparire?
{9:20} Anche se fossi giusto, il mio stesso parlare mi condannerebbe; anche se fossi integro, egli proverebbe che sono perverso.
{9:21} Sono integro, ma non ho alcuna stima di me stesso e disprezzo la mia vita.
{9:22} E la stessa cosa; perciò dico: Egli distrugge l'integro e il malvagio
{9:23} Se un flagello semina improvvisamente la morte, egli ride della sofferenza degli innocenti.
{9:24} La terra è data in balìa dei malvagi; egli vela gli occhi ai giudici di essa; se non è lui, chi potrebbe dunque essere?
{9:25} Ora i miei giorni passano piú veloci di un corridore, fuggono via senza vedere alcun bene.
{9:26} Passano rapidi come navi di giunchi, come l'aquila che piomba sulla preda.
{9:27} Se dico: "voglio dimenticare il mio lamento. deporre il mio aspetto triste e mostrarmi contento",
{9:28} mi spavento per tutti i miei dolori; so bene che non mi riterrai innocente.
{9:29} Se sono già stato condannato, perché affaticarmi invano?
{9:30} Anche se mi lavassi con la neve e pulissi le mie mani con la soda,
{9:31} tu mi getteresti nel fango di una fossa, le mie stesse vesti mi avrebbero in orrore.
{9:32} Egli infatti non è un uomo come me, a cui possa rispondere e che possiamo comparire in giudizio assieme.
{9:33} Non c'è alcun arbitro fra noi, che ponga la mano su tutti e due.
{9:34} Allontani da me la sua verga, e il suo terrore non mi spaventi.
{9:35} Allora potrò parlare senza temerlo. perché non sono cosí con me stesso».
{10:1} «Sono nauseato della mia vita; darò libero sfogo al mio lamento, parlando nell'amarezza dell'anima mia!
{10:2} Dirò a Dio: "Non condannarmi! Fammi sapere perché contendi con me.
{10:3} Ti par bene opprimere, disprezzare l'opera delle tue mani e mostrarti favorevole ai disegni dei malvagi?
{10:4} Hai tu occhi di carne, o vedi anche tu come vede l'uomo?
{10:5} Sono forse i tuoi giorni come i giorni di un mortale, i tuoi anni come i giorni di un uomo?
{10:6} perché tu debba indagare sulla mia colpa e andare in cerca del mio peccato,
{10:7} pur sapendo che non sono colpevole e che non c'è nessuno che mi può liberare dalla tua mano?
{10:8} Le tue mani mi hanno fatto e plasmato tutt'insieme, ma ora vorresti distruggermi.
{10:9} Ricordati, ti prego, che mi hai plasmato come argilla, e che mi farai ritornare in polvere!
{10:10} Non mi hai forse versato come il latte, e fatto coagulare come il formaggio?
{10:11} Tu mi hai rivestito di pelle e di carne, e mi hai intessuto di ossa e di nervi.
{10:12} Mi hai concesso vita e benevolenza, e la tua provvidenza ha vegliato sul mio spirito,
{10:13} ma nascondevi queste cose nel tuo cuore; ora so che pensavi questo.
{10:14} Se pecco, tu mi tieni d'occhio e non mi lasci impunito della mia colpa.
{10:15} Se sono malvagio, guai a me! Anche se fossi giusto, non oserei alzare il capo, sazio come sono d'ignominia e vedendo la mia miseria.
{10:16} Se alzo il capo, tu mi dai la caccia come un leone, compiendo nuovamente meraviglie contro di me.
{10:17} Tu rinnovi i tuoi testimoni contro di me, accresci la tua ira contro di me e truppe sempre fresche mi assalgono.
{10:18} Perché dunque mi hai fatto uscire dal grembo? Fossi morto, senza che alcun occhio mi avesse visto!
{10:19} Sarei stato come se non fossi mai esistito, portato dal grembo alla tomba.
{10:20} Non sono forse pochi i miei giorni? Smettila dunque, lasciami stare, perché possa riprendermi un po'
{10:21} prima che me ne vada per non tornare piú, verso la terra di tenebre e di ombra di morte,
{10:22} terra di oscurità e di grandi tenebre di ombra di morte e senza alcun ordine dove persino la luce è come le tenebre"». Primo discorso di Zofar: Dio trascende la conoscenza dell'uomo. Invito a Giobbe a ravvedersi
{11:1} Allora Zofar di Naamath rispose e disse:
{11:2} «Una tale moltitudine di parole rimarrà senza risposta? Dovrà un uomo di tante parole aver ragione?
{11:3} Le tue chiacchiere faranno tacere la gente? Ti farai beffe senza che alcuno ti svergogni?
{11:4} Tu hai detto: "La mia dottrina è pura e sono ineccepibile davanti a te"
{11:5} Ma se Dio volesse parlare e aprisse le sue labbra contro di te,
{11:6} per rivelarti i segreti della sapienza perché la vera sapienza è multiforme, allora sapresti che Dio dimentica parte della tua colpa.
{11:7} Puoi tu scandagliare le profondità di Dio? Puoi tu penetrare la perfezione dell'Onnipotente?
{11:8} Sono piú alte del cielo: che cosa puoi fare? Sono piú profonde dello Sceol: che cosa puoi sapere?
{11:9} La loro misura è piú lunga della terra e piú larga del mare.
{11:10} Se Dio passa, imprigiona e riunisce in giudizio, chi glielo può impedire?
{11:11} Poiché egli conosce gli uomini falsi; vede l'iniquità e l'osserva.
{11:12} L'uomo stolto diventerà savio, quando il puledro di un onagro diventerà uomo.
{11:13} Se tu disponi il tuo cuore e stendi verso di lui le tue mani
{11:14} se allontani l'iniquità che è nelle tue mani e non permetti alla perversità di abitare nelle tue tende,
{11:15} allora potrai alzare la tua fronte senza macchia, starai saldo e non avrai paura,
{11:16} perché dimenticherai i tuoi affanni li ricorderai come acqua passata;
{11:17} la tua vita sarà piú luminosa del mezzodí, anche l'oscurità per te sarebbe come il mattino.
{11:18} Sarai sicuro perché c'è speranza; ti guarderai attorno e riposerai al sicuro.
{11:19} Ti coricherai senza che nessuno ti spaventi, e molti cercheranno il tuo favore.
{11:20} Ma gli occhi degli empi verranno meno; ogni scampo verrà loro a mancare, e la loro speranza sarà l'ultimo respiro».
{12:1} Allora Giobbe rispose e disse:
{12:2} «Senza dubbio voi siete gente saggia, e la sapienza morirà con voi.
{12:3} Ma ho anch'io intendimento come voi, e non sono da meno di voi; inoltre chi ignora cose come queste?
{12:4} Sono diventato lo zimbello dei miei amici; io, a cui Dio rispondeva, quando lo invocavo; il giusto, l'integro è messo in ridicolo.
{12:5} Una lampada, disprezzata nei pensieri di quelli che vivono negli agi, è preparata per coloro i cui piedi vacillano.
{12:6} Sono invece tranquille le tende dei ladroni, e sono al sicuro quelli che provocano Dio e quelli che fanno della propria forza un dio.
{12:7} Ma interroga ora le bestie e ti istruiranno, gli uccelli del cielo e te lo diranno.
{12:8} o parla alla terra, ed essa ti istruirà, e i pesci del mare te lo racconteranno.
{12:9} Fra tutte queste creature chi non sa che la mano dell'Eterno ha fatto questo?
{12:10} Egli ha nelle sue mani la vita di ogni cosa vivente e lo spirito di ogni essere umano.
{12:11} L'orecchio non esamina forse le parole, come il palato assapora i cibi?
{12:12} Nei vecchi si trova la sapienza, e lunghezza di giorni conferisce intendimento.
{12:13} Ma in lui risiedono la sapienza e la forza, a lui appartengono il consiglio e l'intendimento.
{12:14} Ecco, se egli distrugge, nessuno può ricostruire; se imprigiona qualcuno, nessuno gli può aprire.
{12:15} Se trattiene le acque, tutto inaridisce; se le lascia andare, sconvolgono la terra.
{12:16} Egli possiede forza e sapienza; da lui dipendono chi è ingannato e chi inganna.
{12:17} Egli fa camminare scalzi i consiglieri, rende stolti i giudici.
{12:18} Scioglie i legami imposti dai re e cinge i loro lombi, con una cintura.
{12:19} Fa camminare scalzi i sacerdoti e rovescia i potenti.
{12:20} Toglie la parola a quelli in cui si pone fiducia e priva di intendimento i vecchi.
{12:21} Versa il disprezzo sui nobili, e allenta la cintura ai forti.
{12:22} Palesa le cose profonde nascoste nelle tenebre, e porta alla luce l'ombra di morte.
{12:23} Rende grandi le nazioni e poi le distrugge, estende le nazioni e poi le porta in esilio.
{12:24} Toglie il senno ai capi della terra e li fa vagare in solitudini senza strade.
{12:25} Brancolano nelle tenebre senza luce, e li fa barcollare come ubriachi».
{13:1} «Ecco, tutto questo il mio occhio l'ha visto, e il mio orecchio l'ha udito e l'ha compreso.
{13:2} Quel che voi sapete lo so anch'io, non sono da meno di voi.
{13:3} Ma vorrei parlare all'Onnipotente, avrei piacere di discutere con Dio;
{13:4} perché voi siete dei fabbricanti di menzogne, siete tutti medici da nulla.
{13:5} Oh, se taceste del tutto, questo sarebbe la vostra sapienza.
{13:6} Ascoltate ora la mia difesa e fate attenzione alle dichiarazioni delle mie labbra.
{13:7} Volete forse parlare iniquamente in difesa di Dio e parlare in suo favore con inganno?
{13:8} Vorreste usare parzialità con lui o patrocinare una causa per Dio?
{13:9} Sarebbe bene per voi se egli vi scrutasse, o vi beffate di lui come ci si beffa di un uomo?
{13:10} Certamente egli vi riprenderà, se in segreto usate parzialità.
{13:11} La sua maestà non vi incuterà forse paura e il suo terrore non piomberà su di voi?
{13:12} I vostri detti memorandi sono massime di cenere, i vostri migliori argomenti non sono che argomenti d'argilla.
{13:13} Tacete e lasciate parlare me e mi avvenga poi quel che vuole.
{13:14} Perché dovrei tenere la mia carne con i denti, e mettere la mia vita nelle mie mani?
{13:15} Ecco, egli mi ucciderà, non ho piú speranza, tuttavia difenderò in faccia a lui la mia condotta.
{13:16} Egli sarà anche la mia salvezza perché un empio non ardirebbe presentarsi a lui.
{13:17} Ascoltate attentamente il mio discorso e le mie dichiarazioni con i vostri orecchi.
{13:18} Ecco, io ho preparato la mia causa; so che sarò riconosciuto giusto.
{13:19} Chi vuole dunque contendere con me? Perché allora tacerei e morirei.
{13:20} Soltanto non fare due cose con me, e non mi nasconderò dalla tua presenza:
{13:21} ritira da me la tua mano, e il tuo terrore non mi spaventi piú.
{13:22} Poi chiamami pure e io risponderò, oppure parlerò io e tu risponderai.
{13:23} Quante sono le mie colpe e i miei peccati? Fammi conoscere la mia trasgressione e il mio peccato!
{13:24} Perché nascondi il tuo volto e mi consideri come un tuo nemico?
{13:25} Vuoi forse spaventare una foglia sospinta qua e là e dar la caccia a della paglia secca?
{13:26} Perché tu scrivi contro di me cose amare e mi fai pesare l'eredità delle colpe della mia giovinezza?
{13:27} Tu metti i miei piedi nei ceppi e osservi attentamente le mie vie; tu stabilisci un limite per la pianta dei miei piedi.
{13:28} Intanto il mio corpo si disfa come un oggetto rotto, come un vestito corroso dalle tarme».
{14:1} «L'uomo nato da donna vive pochi giorni ed è pieno di inquietudini.
{14:2} Spunta come un fiore poi è reciso; fugge come un'ombra e non dura.
{14:3} Sopra un tale essere tu tieni gli occhi aperti, e mi fai comparire in giudizio con te.
{14:4} Chi può trarre una cosa pura da una impura? Nessuno.
{14:5} Poiché i suoi giorni sono fissati, il numero dei suoi mesi dipende da te, e tu gli hai posto dei limiti che non può oltrepassare;
{14:6} distogli da lui lo sguardo e lascialo stare, finché abbia terminato la sua giornata come un bracciante,
{14:7} Almeno per l'albero c'è speranza; se è tagliato, cresce nuovamente e continua a mettere germoglio.
{14:8} Anche se la sua radice invecchia sotto terra e il suo tronco muore nel suolo
{14:9} al sentore dell'acqua germoglia nuovamente e mette rami come una pianta.
{14:10} L'uomo invece muore e rimane atterrato; quando egli esala l'ultimo respiro, dov'è mai?
{14:11} Possono venir meno le acque nel mare e un fiume prosciugarsi e seccare.
{14:12} ma l'uomo che giace non si rialza piú; finché non vi siano piú cieli, non si risveglierà né piú si desterà dal suo sonno.
{14:13} Oh, volessi tu nascondermi nello Sceol, occultarmi finché la tua ira sia passata, fissarmi un termine e ricordarti di me!
{14:14} Se l'uomo muore può ancora tornare in vita? Aspetterei tutti i giorni del mio duro servizio, finché giungesse l'ora del mio cambiamento.
{14:15} Mi chiameresti e io risponderei; tu avresti un grande desiderio per l'opera delle tue mani.
{14:16} Allora tu conteresti i miei passi ma non osserveresti i miei peccati;
{14:17} sigilleresti il mio peccato in un sacco e copriresti la mia colpa.
{14:18} Ma come una montagna cade e si sgretola e come una rupe è rimossa dal suo posto;
{14:19} come le acque corrodono le pietre e come le alluvioni portano via il suolo della terra, cosí tu distruggi la speranza dell'uomo.
{14:20} Tu lo sopraffai per sempre, ed egli se ne va; tu sfiguri il suo volto e lo cacci via.
{14:21} Se i suoi figli sono onorati, egli non lo sa; se sono disprezzati, egli non lo nota.
{14:22} Egli sente solamente il grande dolore della sua carne e si affligge per se stesso».
{15:1} Allora Elifaz di Teman rispose e, disse:
{15:2} «Un uomo saggio risponde forse con una conoscenza vana, e si riempie di vento orientale?
{15:3} Discute forse con discorsi inutili e con parole che non servono a nulla?
{15:4} Sì tu abolisci la pietà ed elimini la preghiera davanti a Dio.
{15:5} Poiché il tuo misfatto ti suggerisce le parole e scegli il linguaggio degli astuti.
{15:6} Non io, ma la tua stessa bocca ti condanna e le tue stesse labbra testimoniano contro di te.
{15:7} Sei tu forse il primo uomo che è nato o sei stato formato prima dei colli?
{15:8} Hai tu udito il segreto consiglio di Dio o possiedi tu solo la sapienza?
{15:9} Che cosa sai tu che noi non sappiamo, o che cosa comprendi che non sia inteso anche da noi?
{15:10} Tra di noi ci sono uomini canuti e vecchi, piú attempati di tuo padre.
{15:11} Ti sembrano poca cosa le consolazioni di Dio e le dolci parole a te rivolte?
{15:12} Perché mai ti porta via il cuore, e perché i tuoi occhi lampeggiano,
{15:13} volgendo la tua collera contro Dio e lasciando uscire dalla tua bocca tali parole?».
{15:14} «Che cos'è l'uomo da ritenersi puro, e il nato di donna per essere giusto?
{15:15} Ecco, Dio non si fida neppure dei suoi santi e i cieli non sono puri ai suoi occhi;
{15:16} quanto meno un essere abominevole e corrotto, l'uomo, che beve l'iniquità come acqua!
{15:17} Voglio parlarti, ascoltami; ti racconterò ciò che ho visto,
{15:18} ciò che i saggi riferiscono senza celare nulla di ciò che hanno udito dai loro padri,
{15:19} ai quali soli fu concesso questo paese e senza che nessun straniero fosse passato in mezzo a loro.
{15:20} Il malvagio soffre dolori tutta la sua vita, e sono numerati gli anni riservati al tiranno.
{15:21} Rumori spaventosi giungono ai suoi orecchi, e nella prosperità gli piomba addosso il distruttore.
{15:22} Non ha speranza di far ritorno dalle tenebre, e la spada lo aspetta.
{15:23} Va errando in cerca di pane; ma dove trovarne? Egli sa che il giorno di tenebre è preparato al suo fianco.
{15:24} Avversità e angoscia lo spaventano, l'assalgono come un re pronto alla battaglia,
{15:25} perché ha steso la sua mano contro Dio, ha sfidato l'Onnipotente,
{15:26} lanciandosi ostinatamente contro di lui con i suoi forti scudi ornati di borchie.
{15:27} Anche se la sua faccia è coperta di grasso, e i suoi fianchi sono rigonfi di pinguedine
{15:28} egli abita in città desolate, in case disabitate, destinate a diventare mucchi di rovine.
{15:29} Egli non si arricchirà e la sua fortuna non durerà, né i suoi averi si estenderanno sulla terra.
{15:30} Non riuscirà a liberarsi dalle tenebre, la fiamma farà seccare i suoi germogli, e sarà portato via dal soffio della sua bocca.
{15:31} Non confidi nella vanità, ingannando se stesso, perché la vanità sarà la sua ricompensa.
{15:32} Si compirà prima del tempo, e i suoi rami non rinverdiranno piú.
{15:33} Sarà come una vite da cui si strappa l'uva ancora acerba, come l'ulivo da cui si scuote il fiore.
{15:34} Poiché la famiglia degli ipocriti sarà sterile, e il fuoco divorerà le tende dell'uomo venale.
{15:35} Essi concepiscono iniquità e partoriscono rovina; e il loro seno cova l'inganno».
{16:1} Allora Giobbe rispose e disse:
{16:2} «Di cose come queste ne ho udite tante! Siete tutti dei consolatori molesti!
{16:3} Quando finiranno i vostri discorsi vuoti? O che cosa ti spinge a rispondere?
{16:4} Anch'io potrei parlare come voi, se foste al mio posto, potrei mettere assieme parole contro di voi scuotendo il mio capo contro di voi.
{16:5} Ma vi incoraggerei con la mia bocca e il conforto delle mie labbra allevierebbe il vostro dolore.
{16:6} Se parlo il mio dolore non è alleviato: se cesso di parlare, che sollievo ne ho?
{16:7} Ora però egli mi ha ridotto allo stremo delle forze. Tu hai devastato l'intera mia famiglia
{16:8} mi hai coperto di rughe e questo testimonia contro di me, la mia magrezza si leva e testimonia contro di me.
{16:9} La sua ira mi dilania e mi perseguita, digrigna i denti contro di me. Il mio nemico aguzza il suo sguardo su di me.
{16:10} Spalancando la loro bocca contro di me, mi percuotono con disprezzo sulle guance, si radunano assieme contro di me.
{16:11} Dio mi ha dato in balìa degli empi, mi ha consegnato nelle mani dei malvagi.
{16:12} Vivevo tranquillo ma egli mi ha distrutto, mi ha preso per il collo e mi ha fatto a pezzi, e ha fatto di me il suo bersaglio.
{16:13} I suoi arcieri mi circondano da ogni parte, mi trafigge i reni senza pietà, versa a terra il mio fiele.
{16:14} Egli mi assale ripetutamente con violenza, mi si avventa contro come un guerriero.
{16:15} Ho cucito un cilicio, sulla mia pelle, ho abbassato la mia fronte nella polvere.
{16:16} Il mio viso è rosso per il pianto, e sulle mie palpebre si posa l'ombra di morte
{16:17} anche se non c'è alcuna violenza nelle mie mani e la mia preghiera e pura.
{16:18} O terra, non coprire il mio sangue, e il mio grido non trovi alcun luogo di riposo.
{16:19} Già fin d'ora, ecco, il mio testimone è in cielo, il mio garante è in alto.
{16:20} I miei amici mi deridono, ma i miei occhi versano lacrime davanti a Dio.
{16:21} Possa egli sostenere le ragioni dell'uomo presso Dio, come fa un uomo con il suo vicino.
{16:22} Passeranno infatti pochi anni ancora, e me ne andrò quindi per una via senza piú ritorno».
{17:1} «Il mio spirito è infranto, i miei giorni si estinguono, il sepolcro mi aspetta.
{17:2} Non sono io circondato da schernitori? Il mio occhio si sofferma sui loro insulti.
{17:3} Dammi ora un pegno presso di te, altrimenti chi stringerebbe la mano con me come garante?
{17:4} Poiché hai impedito alla loro mente di intendere, perciò non li farai trionfare.
{17:5} Chi tradisce gli amici fino a depredarli, vedrà venir meno gli occhi dei suoi figli.
{17:6} Ma egli mi ha reso la favola dei popoli, e sono divenuto uno a cui si sputa in faccia.
{17:7} Il mio occhio si offusca per il dolore e tutte le mie membra non sono che ombra.
{17:8} Gli uomini retti si stupiscono di questo, e l'innocente insorge contro l'empio.
{17:9} Tuttavia il giusto rimane saldamente attaccato alla sua via, e chi ha le mani pure si fortifica sempre di piú.
{17:10} Quanto a voi tutti, ritornate, venite pure, perché tra di voi non trovo alcun saggio.
{17:11} I miei giorni sono passati e i miei progetti sono stati stroncati, proprio quei desideri che nutrivo in cuore.
{17:12} Costoro cambiano la notte in giorno "la luce è vicina", dicono, a motivo delle tenebre.
{17:13} Se aspetto lo Sceol, come la mia casa, se distendo il mio giaciglio nelle tenebre,
{17:14} se dico al sepolcro: "Tu sei mio padre" e ai vermi: "Siete mia madre e mia sorella"
{17:15} dov'è dunque la mia speranza? Chi può scorgere alcuna speranza per me?
{17:16} Scenderà forse alle porte dello Sceol, quando troveremo assieme riposo nella polvere?».
{18:1} Allora Bildad di Shuah rispose e disse:
{18:2} «Quando porrai fine alle parole? Acquista intendimento e poi parleremo.
{18:3} Perché siamo considerati come bestie e ritenuti spregevoli ai tuoi occhi?
{18:4} Tu che laceri te stesso nella tua ira, dovrebbe la terra essere abbandonata per causa tua o la roccia essere rimossa dal suo posto?
{18:5} Sí, la luce del malvagio si spegne e la fiamma del suo fuoco non brilla piú.
{18:6} La luce nella sua tenda si oscura e la sua lampada sopra di lui si estingue.
{18:7} I suoi passi vigorosi si raccorciano e i suoi stessi disegni lo portano in rovina.
{18:8} Poiché i suoi piedi lo spingono nella rete e andrà ad incappare in un laccio.
{18:9} Una trappola lo afferra per il calcagno e un laccio lo trattiene saldamente.
{18:10} Per lui c'è un laccio nascosto in terra e una trappola sul sentiero.
{18:11} Terrori lo spaventano da ogni lato e lo incalzano ad ogni passo.
{18:12} La sua forza viene meno per la fame e la rovina è pronta a colpirlo al suo fianco.
{18:13} Divora pezzi della sua pelle; il primogenito della morte divora le sue membra.
{18:14} Egli è strappato dalla sua tenda che riteneva sicura ed è condotto davanti al re degli spaventi.
{18:15} Nella sua tenda dimora chi non è dei suoi, e sulla sua casa si sparge zolfo.
{18:16} In basso le sue radici si seccano, e in alto i suoi rami sono recisi.
{18:17} Il suo ricordo scompare dalla terra e non si farà piú il suo nome per le strade
{18:18} E' sospinto dalla luce nelle tenebre ed è scacciato dal mondo.
{18:19} Non ha né figli né discendenza tra il suo popolo e nessun superstite nella sua dimora.
{18:20} Della sua fine rimangono stupiti quelli che l'hanno seguito e sono spaventati quelli che l'hanno preceduto.
{18:21} Proprio cosí sono le dimore dei malvagi e questo è il luogo di chi non conosce Dio».
{19:1} Allora Giobbe rispose e disse:
{19:2} «Fino a quando affliggerete la mia anima e mi opprimerete coi vostri discorsi?
{19:3} Sono già dieci volte che mi schernite e non vi vergognate di offendermi.
{19:4} Anche se fosse vero che ho mancato, il mio errore riguarderebbe me solo.
{19:5} Ma se proprio volete insuperbire contro di me rimproverandomi l'oggetto della mia vergogna.
{19:6} sappiate allora che Dio mi ha trattato ingiustamente e mi ha avvolto nelle sue reti
{19:7} Ecco, io grido: "Violenza!" ma non ho alcuna risposta; grido per aiuto, ma non c'è giustizia!
{19:8} Mi ha sbarrato la strada e cosí non posso passare; ha sparso le tenebre sul mio cammino.
{19:9} Mi ha spogliato del mio onore e mi ha tolto dal capo la corona.
{19:10} Mi ha demolito da ogni lato e io me ne vado; ha sradicato come un albero la mia speranza.
{19:11} La sua ira si è accesa contro di me e mi considera come suo nemico,
{19:12} Le sue schiere sono venute tutte insieme e hanno costruito la loro strada contro di me, si sono accampate intorno alla mia tenda.
{19:13} Egli ha allontanato da me i miei fratelli, e i miei conoscenti si sono interamente estraniati da me.
{19:14} I miei parenti mi hanno abbandonato e i miei intimi amici mi hanno dimenticato.
{19:15} I miei domestici e le mie serve mi trattano come un estraneo, ai loro occhi sono un forestiero.
{19:16} Chiamo il mio servo, ma egli non risponde; devo supplicarlo con la mia bocca.
{19:17} Il mio fiato è ripugnante per mia moglie, e sono nauseante ai figli del mio stesso grembo.
{19:18} Persino i bambini mi disprezzano; e provo ad alzarmi, parlano contro di me.
{19:19} Tutti gli amici piú intimi mi hanno in orrore, e quelli che amavo si sono rivoltati contro di me.
{19:20} Le mie ossa si attaccano alla mia pelle e alla mia carne e non mi è rimasto che la pelle dei denti.
{19:21} Pietà di me, pietà di me, almeno voi amici miei, perché la mano di Dio mi ha colpito.
{19:22} Perché mi perseguitate come fa Dio e non siete mai sazi della mia carne?
{19:23} Oh, se le mie parole fossero scritte oh, se fossero incise in un libro;
{19:24} se fossero scolpite per sempre su una roccia con uno stilo di ferro e col piombo!
{19:25} Ma io so che il mio Redentore, vive e che alla fine si leverà sulla terra.
{19:26} Dopo che questa mia pelle sarà distrutta, nella mia carne vedrò Dio.
{19:27} Lo vedrò io stesso; i miei occhi lo contempleranno, e non un altro. Il mio cuore si strugge dentro di me.
{19:28} Se dite: "Perché lo perseguitiamo?" quando la radice di questi mali si trova in me,
{19:29} temete per voi stessi la spada, perché l'ira porta la punizione della spada, affinché sappiate che c'è un giudizio»
{20:1} Allora Zofar di Naamath rispose e disse:
{20:2} «Per questo i miei pensieri mi spingono a rispondere, a motivo dell'agitazione che sento dentro di me.
{20:3} Ho udito un rimprovero che mi disonora, ma il mio spirito mi spinge a rispondere in base al mio intendimento.
{20:4} Non sai tu che da sempre, da quando l'uomo fu posto sulla terra,
{20:5} il trionfo dei malvagi dura poco e la gioia degli empi non dura che un istante?
{20:6} Anche se la sua grandezza giungesse fino al cielo e il suo capo toccasse le nubi.
{20:7} perirà per sempre come il suo sterco; quelli che l'hanno visto diranno: "Dov'è?"
{20:8} Volerà via come un sogno e non si troverà piú; si dileguerà come una visione notturna.
{20:9} L'occhio che lo guardava, non lo scorgerà piú; anche la sua dimora non lo vedrà piú.
{20:10} I suoi figli cercheranno di guadagnarsi il favore dei poveri e le sue mani ristabiliranno la sua ricchezza.
{20:11} Il vigore giovanile che gli riempiva le ossa giacerà nella polvere con lui.
{20:12} Anche se il male è dolce nella sua bocca se lo nasconde sotto la lingua,
{20:13} non tollera di lasciarlo andare ma continua a tenerlo in bocca.
{20:14} Il suo cibo però nelle sue viscere si trasforma e diventa un veleno di aspide dentro di lui.
{20:15} Egli vomiterà le ricchezze che ha inghiottito; Dio stesso gliele farà uscire dal ventre.
{20:16} Ha succhiato veleno di aspide, la lingua di una vipera lo ucciderà.
{20:17} Non vedrà piú corsi d'acqua né torrenti, che scorrono con miele e burro.
{20:18} Restituirà ciò per cui ha faticato senza neppure ingoiarlo; non avrà alcuna gioia dai profitti del suo commercio.
{20:19} Poiché ha oppresso e abbandonato il povero, si è impadronito con la forza di una casa che non aveva costruito.
{20:20} Poiché la sua ingordigia non ha mai conosciuto requie, egli non salverà nulla delle cose tanto desiderate.
{20:21} Nulla sfuggirà alla sua voracità, perciò il suo benessere non durerà.
{20:22} Nel colmo della sua abbondanza si troverà in strettezze; la mano di tutti quelli che soffrono si leverà contro di lui.
{20:23} Quando starà per riempire il suo ventre. Dio manderà su di lui l'ardore della sua ira, che pioverà su di lui mentre sta mangiando.
{20:24} Egli può sfuggire a un'arma di ferro, ma lo trafiggerà un arco di bronzo.
{20:25} Si estrae la freccia che esce dal suo corpo, la scintillante punta esce fuori dal suo fiele; i terrori lo assalgono.
{20:26} Tenebre totali sono riservate per i suoi tesori, lo consumerà un fuoco non attizzato; quelli lasciati nella sua tenda saranno in angoscia.
{20:27} Il cielo rivelerà la sua iniquità e la terra insorgerà contro di lui.
{20:28} Le rendite della sua casa saranno rimosse, portate via nel giorno della sua ira.
{20:29} Questa è la sorte che DIO riserva all'uomo malvagio, l'eredità che gli è assegnata da Dio».
{21:1} Allora Giobbe rispose e disse:
{21:2} «Ascoltate attentamente ciò che dico, e sia questo il conforto che mi date.
{21:3} Abbiate pazienza con me e lasciatemi parlare e, quando avrò parlato, deridetemi pure.
{21:4} Mi lamento forse di un uomo? E perché il mio spirito non dovrebbe rattristarsi?
{21:5} Guardatemi e stupite, e mettetevi la mano sulla bocca.
{21:6} Quando ci penso, ne sono spaventato e la mia carne è presa da un tremito.
{21:7} Perché mai vivono gli empi, e perchè invecchiano ed accrescono le loro ricchezze?
{21:8} La loro discendenza si afferma insieme ad essi sotto i loro sguardi e i loro rampolli fioriscono sotto i loro occhi.
{21:9} Le loro case sono al sicuro, senza spaventi, e la verga di Dio non grava su di loro.
{21:10} Il loro toro feconda e non falla, la loro vacca figlia senza abortire.
{21:11} Mandano fuori come un gregge i loro piccoli, e i loro figli saltano.
{21:12} Cantano al suono di timpano e di cetra e si rallegrano al suono del flauto.
{21:13} Trascorrono nel benessere i loro giorni, poi in un momento scendono nello Sceol.
{21:14} Eppure dicevano a Dio: "Allontanati da noi, perché non desideriamo affatto conoscere le tue vie.
{21:15} Chi è l'Onnipotente perché dobbiamo servirlo? Che ci giova inoltre pregarlo?
{21:16} Ecco, la loro prosperità non sta forse nelle loro mani? Il consiglio degli empi è ben lontano da me.
{21:17} Quante volte si spegne la lampada dei malvagi o la distruzione si abbatte su di loro, le sofferenze che Dio assegna nella sua ira?
{21:18} Sono essi come paglia davanti al vento o come pula portata via dall'uragano?
{21:19} Voi dite che Dio conserva la punizione dell'iniquità di uno per i suoi figli. Lo ripaghi Dio, perché egli possa capire.
{21:20} Veda con i suoi occhi la sua distruzione e beva dell'ira dell'Onnipotente!
{21:21} Che cosa gl'importa infatti della sua casa dopo la morte, quando il numero dei suoi mesi è compiuto?
{21:22} Può qualcuno insegnare a Dio conoscenza, a lui che giudica quelli di lassú?
{21:23} Uno muore nel suo pieno vigore, tutto tranquillo e sicuro
{21:24} ha i secchi pieni di latte e il midollo delle sue ossa è fresco.
{21:25} Un altro invece muore con l'anima amareggiata, senza aver mai gustato il bene.
{21:26} Ambedue giacciono insieme nella polvere e i vermi li ricoprono.
{21:27} Ecco, io conosco i vostri pensieri e i piani con i quali mi vorreste fare violenza
{21:28} Infatti voi dite: "Dov'è la casa del principe, e dov'è la tenda, la dimora dei malvagi?
{21:29} Non avete interrogato quelli che viaggiano e non riconoscete i loro segni?
{21:30} I malvagi infatti sono risparmiati nel giorno della distruzione e sono portati in salvo nel giorno dell'ira.
{21:31} Chi gli rinfaccia la sua condotta e chi lo ripaga per ciò che ha fatto?
{21:32} Egli è portato alla sepoltura e si farà la guardia sulla sua tomba.
{21:33} Le zolle della valle gli saranno dolci, tutta la gente lo seguirà, mentre una folla immensa lo precede.
{21:34} Come potete dunque consolarmi con parole vane, dato che dalle vostre parole non rimane che falsità?».
{22:1} Allora Elifaz di Teman rispose e disse:
{22:2} «Può forse l'Uomo recare qualche beneficio a Dio? Certamente il saggio reca beneficio a se stesso.
{22:3} Quale piacere ne riceve l'Onnipotente, se tu sei giusto, o quale guadagno ne ha, se la tua condotta è integra?
{22:4} E' forse per la paura che ha di te che ti castiga e viene in giudizio con te?
{22:5} Non è piuttosto per la tua grande malvagità e per le tue innumerevoli colpe?
{22:6} Senza motivo infatti prendevi pegni dai tuoi fratelli e spogliavi gli ignudi delle loro vesti.
{22:7} Non davi da bere acqua allo stanco e rifiutavi il pane all'affamato.
{22:8} La terra apparteneva all'uomo potente e vi abitava l'uomo onorato.
{22:9} Rimandavi la vedova a mani vuote, e le braccia degli orfani erano spezzate.
{22:10} Ecco perché sei circondato ovunque da lacci e spaventi improvvisi ti turbano,
{22:11} oppure un'oscurità non ti permette di vedere e una piena di acque ti sommerge.
{22:12} Non è forse Dio nell'alto dei cieli? Guarda le stelle eccelse, quanto sono alte!
{22:13} E tu dici: che cosa sa Dio? Può forse giudicare attraverso dense tenebre?
{22:14} Fitte nubi lo coprono cosí non può vedere, e passeggia sulla volta dei cieli.
{22:15} Vuoi tu seguire la via antica già percorsa da uomini malvagi,
{22:16} che furono portati via prima del tempo, e il cui fondamento fu spazzato via da un fiume, in piena?
{22:17} Essi dicevano a Dio: Allontanati da noi! Che cosa ci può fare l'Onnipotente?
{22:18} Eppure Dio aveva colmato le loro case di beni. Ma io mi tengo lontano dal consiglio degli empi.
{22:19} I giusti vedono ciò e si rallegrano, e l'innocente si fa beffe di loro:
{22:20} sí certo, i nostri nemici sono distrutti, e il fuoco ne divora quel che resta.
{22:21} Riconciliati dunque con Dio e sarai al sicuro; cosí avrai benessere.
{22:22} Ricevi istruzioni dalla sua bocca e riponi le sue parole nel tuo cuore.
{22:23} Se ritorni all'Onnipotente, sarai ristabilito; se allontani dalle tue tende l'iniquità
{22:24} e getti l'oro nella polvere e l'oro d'Ofir tra i sassi del torrente,
{22:25} allora l'Onnipotente sarà il tuo oro, il tuo tesoro d'argento.
{22:26} Poiché allora troverai il tuo diletto nell'Onnipotente e alzerai la faccia verso Dio.
{22:27} Lo pregherai ed egli ti esaudirà, e tu adempirai i tuoi voti.
{22:28} Deciderai una cosa e ti riuscirà, e sul tuo cammino splenderà la luce.
{22:29} Quando ti umiliano, dirai: "L'innalzamento verrà". Egli soccorrerà l'umile
{22:30} e libererà anche chi non è innocente sí, egli sarà liberato per la purità delle tue mani».
{23:1} Allora Giobbe rispose e disse:
{23:2} «Anche oggi il mio lamento è doloroso; la mia mano è fiacca a motivo del mio gemito.
{23:3} Oh, sapessi dove trovarlo, per poter arrivare fino al suo trono!
{23:4} Esporrei la mia causa davanti a lui, riempirei la mia bocca di argomenti.
{23:5} Saprei le parole con le quali mi risponderebbe, e capirei ciò che avrebbe da dirmi.
{23:6} Contenderebbe egli con me con grande forza? No, invece mi presterebbe attenzione.
{23:7} Là l'uomo retto potrebbe discutere con lui, cosí sarei assolto dal mio giudice per sempre.
{23:8} Ecco, vado ad oriente, ma là non c'è; ad occidente, ma non lo scorgo;
{23:9} opera a settentrione, ma non lo vedo; si volge a mezzogiorno, ma non riesco a vederlo.
{23:10} Ma egli conosce la strada che io prendo; se mi provasse, ne uscirei come l'oro.
{23:11} Il mio piede ha seguito fedelmente le sue orme, mi sono tenuto sulla sua via senza deviare;
{23:12} non mi sono allontanato dai comandamenti delle sue labbra, ho fatto tesoro delle parole della sua bocca piú della mia porzione di cibo.
{23:13} Ma egli non ha uguali, e chi mai può farlo cambiare? Ciò che egli vuole, lo fa;
{23:14} cosí egli compirà ciò che ha decretato nei miei confronti e di piani come questo ne ha molti altri.
{23:15} Perciò alla sua presenza io sono atterrito; quando considero questo, ho paura di lui.
{23:16} Dio fa venire meno il mio cuore, l'Onnipotente mi spaventa.
{23:17} Poiché non sono stato messo a tacere davanti alle tenebre; ed egli non ha nascosto la fitta oscurità alla mia faccia».
{24:1} «Perché mai l'Onnipotente non si riserva dei tempi e quelli che lo conoscono non vedono i suoi giorni?
{24:2} Alcuni spostano i confini, prendono a forza le greggi e le portano al pascolo;
{24:3} portano via l'asino degli orfani e prendono in pegno il bue della vedova:
{24:4} spingono fuori strada i bisognosi, cosí tutti i poveri del paese sono costretti a nascondersi.
{24:5} Eccoli, come onagri nel deserto escono al loro lavoro di buon mattino in cerca di cibo; il deserto fornisce cibo per loro e per i loro figli.
{24:6} Raccolgono il loro foraggio nei campi e racimolano nella vigna dell'empio
{24:7} Passano la notte nudi, senza vestiti, e non hanno di che coprirsi dal freddo.
{24:8} Bagnati dagli acquazzoni dei monti, per mancanza di riparo si stringono alle rocce.
{24:9} Altri strappano dalla mammella l'orfano e prendono pegni dai poveri.
{24:10} Costringono il povero ad andare senza vestiti e portano via i covoni dell'affamato.
{24:11} Fanno l'olio fra le mura degli empi, pigiano l'uva nei torchi, ma hanno sete.
{24:12} Il gemito dei morenti sale dalla città; l'anima dei feriti implora aiuto, ma Dio non presta attenzione al male loro fatto.
{24:13} Altri si ribellano alla luce, non conoscono le sue vie e non rimangono nei suoi sentieri.
{24:14} L'assassino si alza sul far del giorno, per uccidere il povero e il bisognoso; nella notte invece fa come il ladro.
{24:15} L'occhio dell'adultero aspetta il crepuscolo, pensando: "Nessuno mi vedrà" e si mette un velo sulla faccia.
{24:16} Di notte penetrano nelle case; di giorno se ne stanno rinchiusi; non conoscono la luce.
{24:17} Il mattino è per loro come ombra di morte, perché essi conoscono bene i terrori dell'ombra di morte.
{24:18} Passano velocemente sulla superficie delle acque, la loro porzione è maledetta sulla terra, e nessuno entrerebbe piú nelle loro vigne.
{24:19} Come la siccità e il calore consumano le acque della neve, cosí fa lo Sceol con chi ha peccato.
{24:20} Il grembo materno lo dimentica, i vermi ne mangiano con gusto e non sarà piú ricordato; il malvagio sarà troncato come un albero.
{24:21} Egli divorava la sterile che non ha figli e non faceva alcun bene alla vedova!
{24:22} Ma Dio con la sua forza trascina via i potenti e, anche se sorgono di nuovo, nessuno può essere sicuro della vita.
{24:23} Dà loro sicurezza, ed essi fanno affidamento su di essa; tuttavia i suoi occhi osservano le loro vie.
{24:24} Sono innalzati per breve tempo, ma poi non sono piú; sono abbattuti e sono portati via come tutti gli altri; sono falciati come le teste delle spighe di grano.
{24:25} Se cosí non è, chi potrà smentirmi e annullare il valore delle mie parole?».
{25:1} Allora Bildad di Shuah rispose e disse:
{25:2} «A lui appartiene il dominio e il terrore: egli produce la pace nei suoi luoghi altissimi
{25:3} Si possono forse contare le sue schiere? E sopra chi non sorge la sua luce?
{25:4} Come può dunque l'uomo essere giusto davanti a Dio, o come può essere puro un nato di donna?
{25:5} Se neppure la luna è splendente, e le stelle non sono pure ai suoi occhi,
{25:6} quanto meno l'uomo, che è un bruco, il figlio d'uomo che è un verme!».
{26:1} Allora Giobbe rispose e disse: «Come hai aiutato il debole,
{26:2} o come hai soccorso il braccio senza forza?
{26:3} Come hai consigliato chi è privo di sapienza, e quale grande conoscenza hai comunicato?
{26:4} A chi hai rivolto le tue parole, e di chi è lo spirito che è uscito da te?
{26:5} I morti tremano sotto le acque e cosí pure i loro abitanti.
{26:6} Davanti a lui lo Sceol è scoperto Abaddon è senza velo.
{26:7} Egli distende il settentrione sul vuoto e tiene sospesa la terra sul nulla.
{26:8} Rinchiude le acque nelle sue nubi, senza che queste si squarcino sotto il loro peso.
{26:9} Copre la vista del suo trono, stendendovi sopra le sue nuvole.
{26:10} Ha tracciato un particolare limite sulla superficie delle acque, al confine della luce con le tenebre.
{26:11} Le colonne del cielo tremano e si stupiscono alla sua minaccia.
{26:12} Con la sua forza calma il mare, con la sua intelligenza abbatte Rahab.
{26:13} Con il suo Spirito ha abbellito i cieli, la sua mano ha trafitto il serpente tortuoso.
{26:14} Ecco, questi sono solamente le frange delle sue opere. Quale debole sussurro di lui riusciamo a percepire! Ma chi potrà mai comprendere il tuono della sua potenza?».
{27:1} Giobbe riprese il suo discorso e é disse:
{27:2} «Come vive Dio che mi ha privato del mio diritto, e l'Onnipotente che mi ha amareggiato l'anima,
{27:3} finché ci sarà in me un soffio di vita, e il soffio di Dio nelle mie narici,
{27:4} le mie labbra non diranno alcuna cattiveria né la mia lingua proferirà alcuna falsità.
{27:5} Lungi da me ammettere che voi avete ragione; fino all'ultimo respiro non rinunzierò alla mia integrità.
{27:6} Rimarrò saldo nella mia giustizia, senza cedere; il cuore non mi rimprovera uno solo dei miei giorni.
{27:7} Il mio nemico sia come il malvagio, e chi si leva contro di me come l'ingiusto.
{27:8} Quale speranza infatti può avere l'empio anche se riesce a fare guadagni quando Dio gli toglie la vita?
{27:9} Ascolterà Dio il suo grido, quando verrà su di lui la sventura?
{27:10} Porrà forse il suo diletto nell'Onnipotente e invocherà Dio in ogni tempo?
{27:11} Vi darò insegnamenti sulla potenza di Dio, non vi nasconderò i disegni dell'Onnipotente.
{27:12} Ma voi tutti avete osservato queste cose, perché dunque vi comportate in modo cosí vano?
{27:13} Questa è la sorte che Dio riserva al malvagio, l'eredità che i violenti ricevono dall'Onnipotente.
{27:14} Se ha un gran numero di figli, sono destinati alla spada, e i suoi discendenti non avranno pane per saziarsi.
{27:15} I sopravvissuti dopo di lui saranno sepolti dalla morte, e le loro vedove non piangeranno.
{27:16} Se ammassa argento come polvere e accumula vestiti come fango,
{27:17} egli li accumula, ma li indosserà il giusto, e l'argento lo spartirà l'innocente.
{27:18} Egli costruisce la sua casa come una tarma, come un capanno fatto da un guardiano.
{27:19} Il ricco si corica, ma non sarà riunito ai suoi; apre gli occhi e non è piú.
{27:20} Terrori lo sorprendono come acque; nel cuore della notte un uragano lo rapisce furtivamente.
{27:21} Il vento orientale lo porta via e se ne va, lo spazza via come un turbine dal suo posto.
{27:22} Esso gli si scaglia contro senza pietà, mentre egli cerca disperatamente di sfuggire alla sua mano,
{27:23} la gente batte beffardamente le mani nei suoi confronti e fischia dietro a lui dal suo posto».
{28:1} «Certamente c'è una miniera per l'argento, e un posto e si raffina l'oro.
{28:2} Il ferro viene estratto dal suolo, e la pietra fusa dà il rame.
{28:3} L'uomo pone fine alle tenebre ed esplora i piú profondi recessi in cerca di pietre sepolte nell'oscurità e nell'ombra di morte.
{28:4} Perfora un pozzo lontano dall'abitato, in posti dimenticati dai pedoni; sono sospesi e oscillano lontani dagli uomini.
{28:5} Quanto alla terra da essa viene il pane, ma di sotto è sconvolta come dal fuoco.
{28:6} Le sue pietre sono la dimora di zaffiri e contiene polvere d'oro.
{28:7} L'uccello rapace non ne conosce il sentiero né l'ha mai scorto l'occhio del falco.
{28:8} Le bestie feroci non l'hanno battuto e il leone non vi è mai passato.
{28:9} L'uomo mette la mano sulla selce e rovescia dalle radici le montagne.
{28:10} Scava gallerie nelle rocce, e il suo occhio vede tutto ciò che è prezioso.
{28:11} Ostruisce corsi d'acqua perché non scorrano, e porta alla luce le cose nascoste.
{28:12} Ma dove si può trovare la sapienza, e dov'è il luogo dell'intelligenza?
{28:13} L'uomo non ne conosce il valore e non si trova sulla terra dei viventi.
{28:14} L'abisso dice: "Non è in me"; il mare dice: "Non sta presso di me"
{28:15} Non la si ottiene in cambio d'oro raffinato né la si compra a peso d'argento.
{28:16} Non la si acquista con l'oro di Ofir, con l'onice prezioso o con lo zaffiro.
{28:17} L'oro e il cristallo non la possono uguagliare né si scambia per vasi d'oro fino.
{28:18} Il corallo e il cristallo non meritano neppure di essere nominati; il valore della sapienza val piú delle perle.
{28:19} Il topazio di Etiopia non la può uguagliare e non può essere valutata con oro puro.
{28:20} Ma allora da dove viene la sapienza e dov'è il luogo dell'intelligenza?
{28:21} Essa è nascosta agli occhi di ogni vivente, è celata agli uccelli del cielo.
{28:22} Abaddon e la morte dicono: "Ne abbiamo sentito parlare con i nostri orecchi"
{28:23} DIO solo ne conosce la via, egli solo sa dove si trovi,
{28:24} perché egli osserva le estremità della terra e vede tutto ciò che è sotto i cieli.
{28:25} Quando stabilí il peso del vento e assegnò alle acque una misura,
{28:26} quando fece una legge per la pioggia e una via al lampo dei tuoni,
{28:27} allora la vide e la rivelò, la stabili e anche la investigò.
{28:28} E disse all'uomo: "Ecco, temere il Signore, questo è sapienza, e fuggire il male è intelligenza"».
{29:1} Giobbe riprese il suo discorso e disse:
{29:2} «Oh, potessi essere come nei mesi di un tempo, come nei giorni in cui Dio mi proteggeva,
{29:3} quando la sua lampada brillava sopra il mio capo e alla sua luce camminavo in mezzo alle tenebre;
{29:4} com'ero ai giorni della mia maturità, quando il consiglio segreto di Dio vegliava sulla mia tenda,
{29:5} quando l'Onnipotente era ancora con me e i miei figli mi stavano intorno;
{29:6} quando mi lavavo i piedi nel burro e la roccia versava per me ruscelli d'olio.
{29:7} Quando uscivo verso la porta della città e rizzavo il mio seggio in piazza,
{29:8} i giovani, al vedermi, si tiravano in disparte, i vecchi si alzavano e rimanevano in piedi;
{29:9} i principi smettevano di parlare e si mettevano la mano alla bocca;
{29:10} la voce dei capi si smorzava e la loro lingua si attaccava al palato.
{29:11} L'orecchio che mi udiva, mi proclamava beato, e l'occhio che mi vedeva, mi rendeva testimonianza,
{29:12} perché liberavo il povero che gridava in cerca di aiuto, e l'orfano che non aveva alcuno che l'aiutasse.
{29:13} La benedizione del morente scendeva su di me e facevo esultare il cuore della vedova.
{29:14} Avevo indossato la giustizia ed essa mi rivestiva; la mia equità mi faceva da mantello e turbante.
{29:15} Ero occhi per il cieco e piedi per lo zoppo;
{29:16} ero un padre per i poveri e investigavo il caso che non conoscevo.
{29:17} Spezzavo le mascelle del malvagio e strappavo dai suoi denti la preda.
{29:18} E pensavo: "Morirò nel mio nido e moltiplicherò i miei giorni come la sabbia;
{29:19} le mie radici si stenderanno verso le acque, la rugiada rimarrà tutta la notte sul mio ramo;
{29:20} la mia gloria sarà sempre nuova in me e il mio arco acquisterà nuova forza nella mia mano.
{29:21} Gli astanti mi ascoltavano in aspettazione e tacevano per udire il mio consiglio.
{29:22} Dopo che avevo parlato non replicavano, e le mie parole cadevano su di loro come gocce di rugiada.
{29:23} Mi aspettavano come si aspetta la pioggia e spalancavano la loro bocca come per l'ultima pioggia.
{29:24} Io sorridevo loro quando erano sfiduciati, e non potevano sminuire la luce del mio volto.
{29:25} Quando andavo da loro, mi sedevo come capo e stavo come un re tra le sue schiere, come uno che consola gli afflitti».
{30:1} «Ora invece i piú giovani di me mi deridono, quelli i cui padri avrei rifiutato di mettere fra i cani del mio gregge.
{30:2} Del resto, a che cosa mi sarebbe valsa la forza delle loro mani? Il loro vigore è distrutto.
{30:3} Emaciati per la miseria e per la fame, fuggono di notte nel deserto desolato e arido.
{30:4} strappando erba amara accanto ai cespugli e radici di ginestra per loro cibo.
{30:5} Sono scacciati di mezzo agli uomini che gridano dietro a loro come a ladri.
{30:6} Sono costretti a vivere nei dirupi delle valli, nelle caverne della terra e fra le rocce;
{30:7} urlano fra i cespugli e si stringono insieme sotto i rovi;
{30:8} gente stupida, sí, gente spregevole, cacciati via dal paese.
{30:9} Ora sono diventato il loro canto di scherno, sí, sono il loro zimbello.
{30:10} Hanno orrore di me, stanno lontano da me e non esitano a sputarmi in faccia.
{30:11} Poiché Dio ha allentato la corda della mia tenda e mi ha umiliato, essi hanno rotto ogni freno davanti a me.
{30:12} Questa gentaglia si leva alla mia destra, spingono lontano i miei piedi e preparano contro di me le vie per distruggermi.
{30:13} Sovvertono il mio cammino, peggiorano la mia sventura, anche se nessuno li soccorre.
{30:14} Si avvicinano come attraverso un'ampia breccia, si lanciano su di me come un uragano.
{30:15} Mi piombano addosso terrori, danno la caccia al mio onore come il vento, e la mia prosperità si dilegua come una nube.
{30:16} Ora mi struggo dentro di me, e i giorni di afflizione mi sono venuti addosso,
{30:17} Di notte mi sento trafiggere le ossa, e i dolori che mi rodono non mi danno tregua.
{30:18} Per la grande violenza la mia veste si deforma, mi stringe attorno come il colletto del mio mantello.
{30:19} Egli mi ha gettato nel fango e sono diventato come polvere e cenere.
{30:20} Io grido a te, e tu non mi rispondi; ti sto davanti, ma tu mi stai ad osservare.
{30:21} Sei divenuto crudele verso di me; mi perseguiti con la potenza della tua mano.
{30:22} Mi sollevi in alto sul vento, mi fai cavalcare su di esso e mi fai scomparire nella tempesta.
{30:23} So infatti che tu mi conduci alla morte, alla casa di convegno di tutti i viventi.
{30:24} Certamente non stenderà la sua mano alla tomba, anche se nella sua sventura grida in cerca di aiuto.
{30:25} Non ho forse io pianto per chi era nell'avversità, e non mi sono addolorato per il povero?
{30:26} Quando aspettavo il bene, è venuto il male; quando aspettavo la luce, è venuta l'oscurità.
{30:27} Le mie viscere ribollono senza tregua, sono venuti per me giorni d'afflizione.
{30:28} Vado attorno tutto annerito, ma non dal sole; mi alzo nell'assemblea e grido in cerca di aiuto.
{30:29} Sono diventato fratello degli sciacalli e compagno degli struzzi.
{30:30} La mia pelle si è annerita su di me e le mie ossa bruciano dal calore.
{30:31} La mia cetra serve solo per lamenti e il mio flauto per voci di pianto»
{31:1} «Io avevo stretto un patto con i miei occhi; come potevo quindi fissare lo sguardo su una vergine?
{31:2} Qual è la sorte assegnatami da Dio da lassú, e l'eredità dell'Onnipotente dai luoghi eccelsi?
{31:3} Non è forse la sventura per il perverso e la calamità per ehi fa il male
{31:4} Non vede egli le mie vie e non conta tutti i miei passi?
{31:5} Se ho agito con falsità, o il mio piede si è affrettato a seguire la frode,
{31:6} mi pesi pure con una giusta bilancia, e Dio riconoscerà la mia integrità.
{31:7} Se i miei passi sono usciti dalla retta via, e il mio cuore ha seguito i miei occhi, o qualche macchia si è attaccata alle mie mani,
{31:8} che io semini e un altro mangi, e i miei discendenti siano sradicati.
{31:9} Se il mio cuore è stato sedotto da una donna e ho spiato alla porta del mio prossimo,
{31:10} che mia moglie macini per un altro, e che altri si pieghino sopra di lei.
{31:11} Poiché quella sarebbe una scelleratezza, una colpa che deve essere punita dai giudici,
{31:12} un fuoco che consuma fino ad Abaddon, e avrebbe distrutto fin dalle radici tutto il mio raccolto.
{31:13} Se ho respinto il diritto del mio servo e della mia serva, quando erano in lite con me,
{31:14} che cosa farei quando Dio si levasse contro di me, e che cosa risponderei quando mi chiedesse conto?
{31:15} Chi ha fatto me nel grembo materno, non ha fatto anche lui? Non fu lo stesso Dio a formarci nel grembo?
{31:16} Se ho rifiutato ai poveri ciò che desideravano e ho fatto languire gli occhi della vedova
{31:17} se ho mangiato da solo il mio tozzo di pane senza che ne mangiasse una parte l'orfano,
{31:18} (ma fin dalla mia giovinezza io l'ho allevato come un padre, e fin dal grembo di mia madre sono stato guida alla vedova),
{31:19} se ho visto alcuno perire per mancanza di vesti o un povero che non aveva di che coprirsi,
{31:20} se i suoi lombi non mi hanno benedetto, e non si è riscaldato con la lana dei miei agnelli,
{31:21} se ho alzato la mano contro l'orfano perché sapevo di avere aiuto alla porta,
{31:22} che la mia spalla si stacchi dalla sua scapola, il mio braccio si rompa al gomito!
{31:23} Poiché la calamità che viene da Dio mi incute spavento, e a motivo della sua maestà non potevo fare nulla.
{31:24} Se ho riposto la mia fiducia nell'oro, e all'oro fino ho detto: "Tu sei la mia speranza",
{31:25} se mi sono rallegrato perché le mie ricchezze erano grandi, e perché la mia mano ha accumulato tanti beni,
{31:26} se ho guardato il sole quando brilla o la luna che avanzava splendente, e il mio cuore si è lasciato segretamente sedurre e la mia bocca ha baciato la mia mano;
{31:27} anche questa sarebbe una colpa che deve essere punita dai giudici perché avrei rinnegato Dio che sta in alto.
{31:28} Se mi sono rallegrato della sciagura del mio nemico e mi sono innalzato, perché lo aveva colpito la sventura.
{31:29} (ma io non ho permesso alla mia bocca di peccare, augurandogli la morte con una maledizione);
{31:30} se la gente della mia tenda non ha detto: "chi può trovare uno che non si è saziato con la sua carne?
{31:31} (inoltre nessun forestiero passava la notte all'aperto, perchè aprivo le mie porte al viandante)
{31:32} se ho coperto i miei peccati come Adamo celando la mia colpa in petto,
{31:33} perché avevo paura della grande folla e il disprezzo delle famiglie mi spaventava, sí da star zitto senza uscir di casa.
{31:34} Oh, avessi uno che mi ascoltasse! Ecco la mia firma! L'Onnipotente mi risponda! Il mio avversario scriva un documento,
{31:35} e io lo porterei certamente sulle mie spalle e lo cingerei come un diadema;
{31:36} gli renderei conto di tutti i miei passi, presentandomi a lui come un principe.
{31:37} Se la mia terra grida contro di me e i suoi solchi piangono insieme ad essa,
{31:38} se ho mangiato il suo frutto senza pagare, se ho fatto esalare l'ultimo respiro ai suoi padroni,
{31:39} invece di grano crescano spine, ed erbacce al posto dell'orzo».
{31:40} Qui terminano le parole di Giobbe.
{32:1} Allora questi tre uomini cessarono di rispondere a Giobbe, perché egli si riteneva giusto.
{32:2} Ma l'ira di Elihu, figlio di Barakel, il Buzita, del clan di Ram, si accese contro Giobbe; la sua ira si accese, perché questi riteneva giusto se stesso anziché DIO.
{32:3} La sua ira si accese anche contro i suoi tre amici, perché non avevano trovato la giusta risposta, sebbene condannassero Giobbe.
{32:4} Elihu aveva aspettato a parlare a Giobbe, perché essi erano piú anziani di lui.
{32:5} Quando però Elihu si rese conto che non c'era piú risposta sulla bocca di quei tre uomini, si accese d'ira.
{32:6} Cosí Elihu, figlio di Barakel, il Buzita, prese la parola e disse: «lo sono ancora giovane di età e voi siete vecchi; perciò ho esitato e ho avuto paura a esporvi la mia opinione.
{32:7} Dicevo: "Parlerà l'età, e il gran numero degli anni insegnerà la sapienza
{32:8} Ma nell'uomo c'è uno spirito, ed è il soffio dell'Onnipotente che gli dà intelligenza.
{32:9} Non sono necessariamente i grandi ad avere sapienza o i vecchi a intendere la giustizia.
{32:10} Perciò dico: Ascoltatemi, esporrò anch'io la mia opinione.
{32:11} Ecco, ho atteso i vostri discorsi, ho ascoltato i vostri argomenti, mentre cercavate qualcosa da dire.
{32:12} Vi ho seguito attentamente, ed ecco, nessuno di voi ha convinto Giobbe o risposto alle sue parole.
{32:13} Non dite dunque: "abbiamo trovato la sapienza; solo Dio lo può completamente sconfiggere, non l'uomo!"
{32:14} Egli non ha diretto i suoi discorsi contro di me, perciò non gli risponderò con le vostre parole.
{32:15} Sono sconcertati, non rispondono piú, mancano loro le parole.
{32:16} Devo aspettare ancora, perché non parlano piú, perché stanno lí senza dare alcuna risposta.
{32:17} Presenterò anch'io la mia parte, esporrò anch'io la mia opinione.
{32:18} Poiché sono pieno di parole e lo spirito dentro di me mi costringe.
{32:19} Ecco, il mio seno è come vino che non ha sfogo; come otri nuovi, sta per scoppiare.
{32:20} Parlerò dunque per averne un po' di sollievo, aprirò le labbra e risponderò.
{32:21} Permettetemi ora di parlare senza mostrare parzialità con alcuno e senza adulare alcuno;
{32:22} perché io non so adulare, altrimenti il mio Fattore mi toglierebbe presto di mezzo».
{33:1} «Ora dunque, Giobbe, ascolta ciò che ho da dire e porgi orecchio a tutte le mie parole!
{33:2} Ecco, io apro la bocca e la mia lingua parla nella mia bocca.
{33:3} Le mie parole vengono da un cuore retto, le mie labbra proferiranno pura conoscenza.
{33:4} Lo Spirito di Dio mi ha fatto e il soffio dell'Onnipotente mi dà la vita,
{33:5} Se puoi, rispondimi; preparati pure a difendere le tue posizioni.
{33:6} Ecco, io sono uguale a te davanti a Dio; anch'io sono stato formato dall'argilla.
{33:7} Ecco, nessuna paura di me ti dovrebbe spaventare, e la mia mano non graverà su di te.
{33:8} Tu però hai detto alle mie orecchie, e ho udito il suono delle tue parole, che dicevano:
{33:9} "Io sono puro, senza peccato, sono innocente, non c'è in me alcuna colpa.
{33:10} Ma Dio trova contro di me motivi di ostilità e mi considera suo nemico.
{33:11} pone i miei piedi nei ceppi e osserva tutti i miei passi".
{33:12} Ebbene, io ti dico che in questo non hai ragione, perché Dio è piú grande dell'uomo.
{33:13} Perché contendi con lui, dato che egli non rende conto di alcuno dei suoi atti?
{33:14} Dio infatti parla in un modo o nell'altro, ma l'uomo non ci bada:
{33:15} in un sogno, in una visione notturna, quando un sonno profondo cade sui mortali, quando stanno assopiti sui loro letti.
{33:16} Allora egli apre le orecchie degli uomini e sigilla gli ammonimenti che dà loro.
{33:17} per distogliere l'uomo dalle sue azioni e tener l'uomo lontano dalla superbia.
{33:18} per scampare la sua anima dalla fossa e impedire che la sua vita perisca per la spada.
{33:19} L'uomo è pure ammonito con il dolore sul suo letto e con il tormento incessante nelle sue ossa.
{33:20} sí da aver nausea del pane e persino dei cibi più squisiti.
{33:21} La carne si consuma a vista d'occhio, mentre le sue ossa, che prima non si vedevano, spuntano fuori;
{33:22} cosí la sua anima si avvicina alla fossa e la sua vita a quelli che danno la morte.
{33:23} Ma se presso a lui vi è un angelo, un interprete, uno solo fra mille, che mostri all'uomo il suo dovere.
{33:24} Dio ha pietà di lui e dice: "risparmialo dallo scendere nella fossa; ho trovato il riscatto per lui"
{33:25} Allora la sua carne diventerà piú fresca che nella, sua fanciullezza ed egli tornerà ai giorni della sua giovinezza.
{33:26} Supplicherà Dio, troverà grazia presso di lui e potrà contemplare il suo volto con giubilo, perché Dio avrà ristabilito l'uomo nella sua giustizia.
{33:27} Rivolgendosi alla gente dirà: "ho peccato e violato la giustizia, e non sono stato punito come meritavo.
{33:28} Dio ha riscattato la mia anima, perché non scendesse nella fossa e la mia vita può vedere la luce".
{33:29} Ecco. Dio fa tutto questo due volte, tre volte con l'uomo.
{33:30} per scampare la sua anima dalla fossa e per illuminarlo con la luce della vita.
{33:31} Sta' attento, Giobbe, ascoltami; sta in silenzio, e io parlerò.
{33:32} Se hai qualcosa da dire, rispondimi, parla, perché vorrei poterti dar ragione.
{33:33} Se no, ascoltami; taci, e io ti insegnerò la sapienza».
{34:1} Elihu riprese a parlare e disse:
{34:2} «Ascoltate, o saggi, le mie parole, e voi, dotti, prestatemi orecchio!
{34:3} Poiché l'orecchio esamina le parole, come il palato assapora i cibi.
{34:4} Scegliamo noi stessi ciò che è giusto, riconosciamo fra noi ciò che è buono.
{34:5} Poiché Giobbe ha detto: Sono giusto ma Dio ha tolto via la mia giustizia.
{34:6} Dovrei mentire contro la mia giustizia? La mia ferita è incurabile, benché sia senza peccato".
{34:7} Chi è come Giobbe, che beve la derisione come l'acqua,
{34:8} che cammina in compagnia dei malfattori e vada assieme ai malvagi?
{34:9} Poiché ha detto: "Non giova nulla all'uomo riporre il proprio diletto in DIO
{34:10} Ascoltatemi dunque, o uomini di senno! Lungi da Dio l'iniquità e dall'Onnipotente la malvagità!
{34:11} Poiché egli rende all'uomo secondo le sue opere e fa trovare a ognuno il salario della sua condotta.
{34:12} Certamente Dio non compie il male e l'Onnipotente non sovverte la giustizia.
{34:13} Chi gli ha affidato la cura della terra, o chi lo ha costituito sul mondo intero?
{34:14} Se Dio dovesse decidere in cuor suo di ritirare a sé il suo Spirito e il suo soffio,
{34:15} ogni carne perirebbe assieme, e l'uomo ritornerebbe in polvere,
{34:16} Se hai intendimento, ascolta questo, porgi orecchio a ciò che ti dico.
{34:17} Uno che odia la giustizia potrebbe governare? Osi tu condannare il Giusto, il Potente?
{34:18} Lui che dice a un re, "Sei spregevole" e ai principi: "Siete malvagi".
{34:19} Ma egli non usa alcuna parzialità con i grandi né considera il ricco piú del povero, perché sono tutti opera delle sue mani.
{34:20} In un attimo, essi muoiono nel cuore della notte la gente è scossa e scompare, i potenti son portati via senza mano d'uomo.
{34:21} Poiché egli tiene gli occhi sulle vie dell'uomo, e vede tutti i suoi passi.
{34:22} Non vi sono tenebre né ombra di morte, dove possano nascondersi i malfattori.
{34:23} Dio infatti non ha bisogno di osservare a lungo un uomo prima di farlo comparire davanti a sé in giudizio.
{34:24} Egli fiacca i potenti senza fare inchiesta e ne mette altri al loro posto.
{34:25} Poiché conosce le loro opere, li abbatte nella notte e sono distrutti;
{34:26} li colpisce come gente malvagia alla vista di tutti.
{34:27} perché si sono allontanati da lui senza prestare attenzione alle sue vie,
{34:28} fino a far giungere a lui il grido a del povero, perché egli ode il grido degli afflitti.
{34:29} Quando Dio dà tranquillità, chi lo condannerà? Quando nasconde il suo volto, chi potrà vederlo, sia contro un'intera nazione o un sol uomo,
{34:30} per impedire all'empio di regnare e al popolo di essere preso da lacci?
{34:31} Può uno dire a Dio: "Io porto la mia pena non farò piú il male;
{34:32} mostrami ciò che non riesco a vedere; se ho commesso qualche iniquità, non lo farò piú"?
{34:33} Dovrebbe egli ricompensare in base alle tue condizioni, perché tu rifiuti il suo giudizio? Tu devi scegliere e non io; perciò di ciò che sai.
{34:34} La gente assennata, come ogni uomo saggio che mi ascolta, mi dirà:
{34:35} "Giobbe parla senza intendimento, le sue parole sono prive di sapienza
{34:36} Sia dunque Giobbe provato sino alla fine, perché le sue risposte sono come quelle degli uomini malvagi,
{34:37} perché aggiunge al suo peccato la ribellione, batte le mani in mezzo a noi e moltiplica le sue parole contro Dio».
{35:1} Elihu continuò a parlare e disse:
{35:2} «Ti pare una cosa giusta quando dici: "Sono piú giusto di Dio"?
{35:3} Infatti hai detto: "che ti giova? Quale utilità avrei del mio peccato?".
{35:4} Risponderò io a te e ai tuoi amici assieme a te.
{35:5} Contempla il cielo e osserva; guarda le nuvole, che sono piú alte di te.
{35:6} Se pecchi, che effetto ha su di lui? Se moltiplichi i tuoi misfatti, che danno gli arrechi?
{35:7} Se sei giusto, che cosa gli dai, o che cosa riceve dalla tua mano?
{35:8} La tua malvagità può solamente nuocere a un uomo come te, e la tua giustizia può solamente giovare a un figlio d'uomo.
{35:9} Si grida per il gran numero delle oppressioni, si grida in cerca di aiuto a motivo della forza dei potenti;
{35:10} ma nessuno dice: "Dov'è Dio, il mio creatore, che nella notte concede canti di gioia,
{35:11} che a noi insegna piú cose che alle bestie dei campi e ci fa piú saggi degli uccelli del cielo?
{35:12} Cosí si grida, ma egli non risponde a motivo della superbia dei malvagi.
{35:13} Certamente Dio non darà ascolto a discorsi vuoti, e l'Onnipotente non vi farà attenzione.
{35:14} Anche se tu dici di non vederlo, la tua causa sta davanti a lui, e tu devi aspettarlo.
{35:15} Ma ora, perché nella sua ira non punisce e non fa troppo caso alle trasgressioni,
{35:16} Giobbe apre inutilmente le labbra e accumula parole senza senno».
{36:1} Elihu proseguí ancora, dicendo:
{36:2} «Aspetta un po' e ti mostrerò che ci sono ancora cose da dire da parte di Dio.
{36:3} Prenderò la mia conoscenza da lontano e renderò giustizia a colui che mi ha fatto.
{36:4} Certamente le mie parole non sono bugiarde; davanti ti sta un uomo con una conoscenza impeccabile.
{36:5} Ecco, Dio è potente, ma non disprezza alcuno; è potente nella forza della sua Sapienza.
{36:6} Egli non lascia vivere il malvagio e rende giustizia agli oppressi.
{36:7} Non distoglie i suoi occhi dai giusti, ma li fa sedere per sempre con i re sul trono; cosí sono messi in alto.
{36:8} Se però sono legati in catene e trattenuti in lacci di afflizione,
{36:9} allora mostra loro le opere loro e le loro trasgressioni, perché si sono insuperbiti.
{36:10} Egli apre cosí i loro orecchi alla correzione e li esorta ad allontanarsi dal male.
{36:11} Se ascoltano e si sottomettono, finiranno i loro giorni nel benessere e i loro anni nelle delizie;
{36:12} se però non ascoltano periranno per la spada, moriranno senza conoscenza.
{36:13} Ma gli empi di cuore accumulano ira non gridano in cerca di aiuto,
{36:14} cosí muoiono ancora giovani e la loro vita finisce tra i sodomiti.
{36:15} Dio libera gli afflitti mediante la loro afflizione e apre i loro orecchi mediante la sventura.
{36:16} Egli vuole sottrarre anche te dal morso dell'avversità, per portarti in un luogo ampio senza restrizione, con una tavola imbandita piena di cibi succulenti.
{36:17} Ma tu colmi il giudizio del malvagio, e il giudizio e la giustizia ti afferreranno.
{36:18} Se c'è collera, bada che egli non ti porti via con un sol colpo, perché una gran somma di denaro non potrebbe allontanarlo.
{36:19} Darà forse valore alle tue ricchezze, quando egli ha oro e tutte le risorse della potenza?
{36:20} Non desiderare la notte, in cui la gente è portata via dal suo luogo.
{36:21} Bada di non volgerti all'iniquità, perché tu hai preferito questa afflizione.
{36:22} Ecco, Dio è eccelso nella sua potenza; chi può insegnare come lui?
{36:23} Chi mai può imporgli la via da seguire e chi può dirgli: "Tu hai fatto male"?
{36:24} Ricordati di magnificare le sue opere, che gli uomini hanno cantato;
{36:25} tutti gli uomini le ammirano, il mortale le può contemplare da lontano.
{36:26} Sí, Dio è grande, ma noi non lo conosciamo, e il numero dei suoi anni è imperscrutabile.
{36:27} Egli attira in alto le gocce d'acqua sotto forma di vapore, che si condensa poi in pioggia,
{36:28} che le nubi riversano e lasciano cadere sull'uomo in gran quantità.
{36:29} Chi può capire lo spiegamento delle nubi, il fragore che scoppia nella sua tenda?
{36:30} Ecco, egli spande intorno a sé la sua luce e copre le profondità del mare.
{36:31} Per mezzo di esse egli punisce i popoli e dà cibo in abbondanza.
{36:32} Si copre le mani con i fulmini e comanda loro di colpire il bersaglio.
{36:33} Il tuono parla di lui, anche il bestiame avverte la tempesta in arrivo.
{37:1} Per questo il mio cuore trema e balza fuori dal suo posto.
{37:2} Ascoltate attentamente il fragore della sua voce, il rombo che esce dalla sua bocca!
{37:3} Egli lascia andar libero il suo lampo sotto tutto il cielo e fino alle estremità della terra.
{37:4} Dietro di esso una voce rugge; egli tuona con la sua voce maestosa; egli non li trattiene quando si è udita la sua voce.
{37:5} Dio tuona meravigliosamente con la sua voce e fa grandi cose che non possiamo comprendere.
{37:6} Dice infatti alla neve: "Cadi sulla terra lo dice tanto alle piogge leggere che alle piogge torrenziali.
{37:7} Arresta la mano di ogni uomo, affinché tutti i mortali possano conoscere le sue opere.
{37:8} Le fiere entrano nei loro nascondigli rimangono nelle loro tane.
{37:9} Dai piú remoti recessi del sud viene l'uragano, e il freddo dai gelidi venti del nord.
{37:10} Al soffio di Dio si forma il ghiaccio e la distesa delle acque si ritira.
{37:11} Carica le dense nubi di umidità e di sperde lontano le sue nubi luminose.
{37:12} Esse vagano ovunque nel cielo, cambiando direzione in base alla sua guida per compiere qualunque cosa egli manda loro sulla faccia della terra abitata.
{37:13} Le manda o per castigo o per la sua terra o per bontà.
{37:14} Porgi l'orecchio a questo, o Giobbe, fermati e considera le meraviglie di Dio!
{37:15} Sai tu come Dio le diriga e come faccia brillare il lampo delle sue nubi?
{37:16} Sai tu come le nubi si librino nell'aria, le meraviglie di colui che sa tutto?
{37:17} Sai tu perché i tuoi abiti sono caldi, quando la terra si riposa a motivo dello scirocco?
{37:18} Hai tu forse disteso con lui il firmamento, rendendolo solido come uno specchio di metallo fuso?
{37:19} Insegnaci che cosa dobbiamo dirgli, perchè noi non possiamo preparare il nostro caso per l'oscurità.
{37:20} Gli si può forse dire che io voglio parlare? Se un uomo dovesse parlare, sarebbe certamente distrutto.
{37:21} Anche ora nessuno può guardare fisso il sole quando splende in cielo, dopo che è passato il vento e l'ha reso terso.
{37:22} Il bel tempo viene dal nord, ma intorno a Dio è tremenda maestà.
{37:23} L'Onnipotente noi non lo possiamo raggiungere. Egli è sublime in potenza, in rettitudine e nella sua grande giustizia; egli non opprime alcuno.
{37:24} Per questo gli uomini lo temono; ma egli non tiene conto di chi si ritiene sapiente».
{38:1} Allora l'Eterno rispose a Giobbe di mezzo alla tempesta e disse:
{38:2} «Chi è costui che oscura il mio disegno con parole prive di conoscenza?
{38:3} Orsú, cingiti i lombi, come un prode; io ti interrogherò e tu mi risponderai.
{38:4} Dov'eri tu quando io gettavo le fondamenta della terra? Dillo, se hai tanta intelligenza.
{38:5} Chi ha stabilito le sue dimensioni, se lo sai, o chi tracciò su di essa la corda per misurarla?
{38:6} Dove sono fissate le sue fondamenta, o chi pose la sua pietra angolare,
{38:7} quando le stelle del mattino cantavano tutte insieme e tutti i figli di DIO mandavano grida di gioia?
{38:8} Chi racchiuse con porte il mare quando proruppe uscendo dal grembo materno,
{38:9} quando gli diedi le nubi per vestito e per fasce l'oscurità?
{38:10} Quando gli tracciai un limite e gli misi sbarre e porte,
{38:11} e dissi: "Tu arriverai fin qui, ma non oltre; qui si arresteranno le tue onde superbe!
{38:12} Da quando vivi hai mai comandato al mattino o insegnato all'aurora il suo posto,
{38:13} perché essa afferri le estremità della terra e ne scuota via i malvagi
{38:14} Si trasforma come creta sotto il sigillo, e spicca come un vestito.
{38:15} Ai malvagi è negata la loro luce, e il braccio alzato è spezzato.
{38:16} Sei forse giunto fino alle sorgenti del mare o sei mai andato in cerca delle profondità dell'abisso?
{38:17} Ti sono state mostrate le porte della morte, o hai forse visto le porte dell'ombra di morte?
{38:18} Hai tu fatto caso all'ampiezza della terra? Dillo, se sai tutto questo!
{38:19} Dov'è la via che guida alla dimora della luce? E le tenebre, dov'è il loro luogo.
{38:20} perché tu le possa condurre al loro posto, e possa conoscere i sentieri che portano alla loro casa?
{38:21} Tu lo sai, perché allora eri già nato, e il numero dei tuoi giorni è grande.
{38:22} Sei mai entrato nei depositi della neve, o hai forse visto i depositi della grandine
{38:23} che io tengo in serbo per i tempi di calamità, per il giorno della battaglia e della guerra?
{38:24} Per quali vie si diffonde la luce o propaga il vento orientale sulla terra
{38:25} Chi ha aperto un canale per le straripanti acque e la via al tuono dei fulmini.
{38:26} per far piovere su una terra disabitata, su un deserto, dove non c'è alcun uomo,
{38:27} per dissetare le solitudini desolate, e far germogliare e crescere l'erba?
{38:28} La pioggia ha forse un padre? O chi genera le gocce della rugiada?
{38:29} Dal grembo di chi esce il ghiaccio, e la brina del cielo chi la dà alla luce?
{38:30} Le acque si induriscono come pietra e la superficie dell'abisso si congela.
{38:31} Puoi tu unire assieme i legami delle Pleiadi, o sciogliere le catene di Orione?
{38:32} Fai tu apparire le costellazioni a suo tempo, o guidare l'Orsa maggiore con i suoi piccoli?
{38:33} Conosci tu le leggi del cielo, o puoi tu stabilire il loro dominio sulla terra?
{38:34} Puoi tu far giungere la tua voce fino alle nubi affinché abbondanza di pioggia ti ricopra?
{38:35} Sei tu forse che scagli i fulmini dove devono andare, dicendoti: "Eccoci"?
{38:36} Chi ha messo nella mente la sapienza o chi ha dato intendimento al cuore?
{38:37} Chi conta le nubi per mezzo della sapienza, e chi versa gli otri del cielo
{38:38} quando la polvere si fonde in una massa e le zolle si attaccano insieme?
{38:39} Puoi tu cacciare la preda per la leonessa o saziare la fame dei leoncelli
{38:40} quando si accovacciano nelle loro tane o stanno in agguato nei loro nascondigli?
{38:41} Chi provvede al corvo il suo cibo, quando i suoi piccini gridano a Dio e vanno errando senza cibo?
{39:1} Conosci tu il tempo in cui partoriscono le capre delle rocce o hai forse osservato il parto delle cerve?
{39:2} Sai tu contare i mesi in cui portano a termine la loro gravidanza, o conosci tu il tempo in cui devono partorire?
{39:3} Si accovacciano e danno alla luce i loro piccoli, mettendo cosí fine alle loro doglie.
{39:4} I loro piccoli si fanno forti, crescono all'aperto, se ne vanno e non ritornano piú da esse.
{39:5} Chi lascia andar libero l'onàgro, chi ha sciolto i legami all'asino selvatico,
{39:6} al quale ho assegnato come dimora il deserto e la terra salata per abitazione?
{39:7} Egli disprezza il frastuono della città e non ode grida di alcun padrone.
{39:8} Le ampie distese di montagna sono il suo pascolo, e va in cerca di tutto ciò che è verde.
{39:9} Il bufalo è forse disposto a servirti o a passare la notte presso la tua mangiatoia?
{39:10} Puoi forse legare il bufalo con la corda per arare nel solco, o erpicherà le valli dietro a te?
{39:11} Ti fiderai di lui, perché la sua forza è grande, o lascerai a lui il tuo lavoro
{39:12} Conterai su di lui per portare a casa il tuo grano e per ammassarlo sull'aia?
{39:13} Le ali dello struzzo sbattono festosamente, ma non sono certo le ali e le piume della cicogna.
{39:14} Esso infatti abbandona le proprie uova per terra e le lascia riscaldare nella polvere,
{39:15} dimenticando che un piede può schiacciarle o una bestia dei campi calpestarle.
{39:16} Tratta duramente i suoi piccoli, come se non fossero suoi; ma la sua fatica senza alcun interesse è vana,
{39:17} perché Dio la privato di sapienza e non gli ha impartito intelligenza.
{39:18} Ma quando si alza in piedi per scappare, si beffa del cavallo e del suo cavaliere.
{39:19} Sei tu che hai dato al cavallo la forza e che hai rivestito il suo collo con una fremente criniera?
{39:20} Sei tu che lo fai saltare come una locusta? Il fiero suo nitrito incute spavento.
{39:21} Scalpita nella valle rallegrandosi nella sua forza; e si slancia in mezzo alla mischia di armi.
{39:22} Sprezza la paura e non teme, né indietreggia davanti alla spada.
{39:23} Su di lui risuona la faretra, la folgorante lancia e il giavellotto.
{39:24} Con ardore e impeto divora le distanze e non sta piú fermo quando suona la tromba.
{39:25} Al primo squillo di tromba dice: "Aha!" e fiuta da lontano la battaglia, la voce tonante dei capitani e il grido di guerra.
{39:26} E' forse per la tua intelligenza che si alza in volo lo sparviero e spiega le sue ali verso il sud?
{39:27} E' al tuo comando che l'aquila si leva in alto e fa il suo nido nei luoghi elevati
{39:28} Abita sulle rocce e rimane su rupi scoscese.
{39:29} Da lassú spia la preda e i suoi occhi scrutano lontano.
{39:30} I suoi piccoli succhiano sangue e dove sono gli uccisi, là essa si trova».
{40:1} L'Eterno continuò a rispondere a Giobbe e disse:
{40:2} «Colui che contende con l'Onnipotente, vuole forse correggerlo? Colui che rimprovera Dio, risponda a questo».
{40:3} Allora Giobbe rispose all'Eterno e disse:
{40:4} «Ecco, sono cosí meschino, che cosa ti posso rispondere? Mi metto la mano sulla bocca.
{40:5} Ho parlato una volta, ma non parlerò più; sí, due volte, ma non aggiungerò altro».
{40:6} L'Eterno allora rispose a Giobbe di mezzo alla tempesta e disse:
{40:7} «Orsú, cingiti i lombi, come un prode, io ti interrogherò e tu mi risponderai.
{40:8} Vorresti proprio annullare il mio giudizio, condannare me per giustificare te stesso?
{40:9} Hai tu un braccio come quello di Dio e puoi tuonare con una voce pari alla sua?
{40:10} Adornati dunque di maestà e di magnificenza e rivestiti di gloria e di splendore.
{40:11} Da' libero sfogo ai furori della tua ira; guarda a tutti i superbi e abbassali,
{40:12} guarda a tutti i superbi e umiliali, e schiaccia i malvagi ovunque si trovino.
{40:13} Seppelliscili nella polvere tutti insieme, rinchiudili in luoghi segreti.
{40:14} Allora anch'io ti loderò, perché la tua destra ti ha dato vittoria.
{40:15} Guarda behemoth che ho fatto al pari di te; esso mangia l'erba come il bue.
{40:16} Ecco, la sua forza è nei suoi fianchi e la sua potenza nei muscoli del suo ventre.
{40:17} Fa oscillare la sua coda, come un cedro; i nervi delle sue cosce sono saldamente intrecciati.
{40:18} Le sue ossa sono come tubi di bronzo, le sue ossa come sbarre di ferro.
{40:19} Esso è la prima delle opere di Dio, solo colui che lo fece può avvicinarsi a lui con la sua spada.
{40:20} Benché i monti producono cibo per lui, e là tutte le bestie dei campi si divertano,
{40:21} Si sdraia sotto le piante di loto, in luoghi nascosti dei canneti e delle paludi.
{40:22} Le piante di loto lo coprono con la loro ombra, i salici del torrente, lo circondano.
{40:23} Il fiume può straripare, ma egli non ha paura; è sicuro di sé, anche se il Giordano dovesse avventarsi contro la sua stessa bocca.
{40:24} Chi mai potrà prenderlo per gli occhi o forargli le narici con uncini?
{41:1} Puoi tu tirar fuori il Leviathan con l'amo o tener ferma la sua lingua con una corda?
{41:2} Puoi tu mettergli un giunco nelle narici o forargli la mascella con un uncino?
{41:3} Ti farà egli molte suppliche o ti rivolgerà parole dolci?
{41:4} Farà egli un patto con te, perche tu lo prenda come servo per sempre?
{41:5} Scherzerai tu con lui come con un uccello o lo terrai al guinzaglio per le tue fanciulle?
{41:6} I tuoi amici faranno con lui splendidi intrattenimenti o lo spartiranno forse tra i mercanti?
{41:7} Puoi tu coprire la sua pelle di dardi o la sua testa con arpioni?
{41:8} Mettigli le mani addosso, ti ricorderai del combattimento e non ci riproverai.
{41:9} Ecco, la speranza di chi l'assale è ingannevole; al solo vederlo uno è atterrito.
{41:10} Nessuno è tanto audace da osare di provocarlo. Chi dunque è in grado di stare fermo davanti a me?
{41:11} Chi mi ha reso per primo un servizio, perché lo debba ripagare? Qualunque cosa sotto tutti i cieli è mia.
{41:12} Non passerò sotto silenzio le sue membra, la sua grande forza e la bellezza della sua armatura.
{41:13} Chi può spogliarlo della sua corazza, e chi può avvicinarlo con una doppia briglia?
{41:14} Chi può aprire le porte della sua bocca, circondata com'è dal terrore dei suoi denti?
{41:15} Superbe sono le file dei suoi scudi, strettamente saldati come da un sigillo.
{41:16} L'uno è cosí vicino all'altro che tra loro non passa neppure l'aria.
{41:17} Sono attaccati gli uni agli altri, saldamente uniti insieme, e non possono separarsi,
{41:18} I suoi starnuti danno guizzi di luce e i suoi occhi sono come le palpebre dell'aurora.
{41:19} Dalla sua bocca escono vampate, sprizzano scintille di fuoco.
{41:20} Dalle sue narici esce fumo, come da una pentola bollente o da un calderone.
{41:21} Il suo alito incendia carboni e dalla sua bocca escono fiamme.
{41:22} La forza risiede nel suo collo e davanti a lui danza il terrore.
{41:23} Le parti flosce della sua carne sono ben compatte, sono ben salde su di lui e non si muovono.
{41:24} Il suo cuore è duro come una pietra, duro come la parte inferiore della macina.
{41:25} Quando si rizza, i forti hanno paura, e per il terrore restano smarriti.
{41:26} La spada che lo raggiunge non gli fa nulla, e neppure la lancia, la freccia e il giavellotto.
{41:27} Considera il ferro come paglia e il bronzo come legno tarlato.
{41:28} La freccia non lo mette in fuga; le pietre della fionda per lui diventano stoppia.
{41:29} Le mazze gli sembrano paglia, si fa beffe del vibrare della lancia.
{41:30} Al di sotto ha punte acuminate e lascia come tracce d'erpice sul fango.
{41:31} Fa bollire l'abisso come una caldaia e fa del mare come un vaso di unguento.
{41:32} Si lascia dietro una scia di luce e l'abisso sembra coperto di canizie.
{41:33} Sulla terra non c'è nulla simile a lui, che è stato fatto senza paura alcuna.
{41:34} Guarda in faccia tutti gli esseri alteri; egli è il re su tutte le fiere più superbe».
{42:1} Allora Giobbe rispose all'Eterno e disse:
{42:2} «Riconosco che puoi tutto, e che nessun tuo disegno può essere impedito.
{42:3} Chi è colui che offusca il tuo consiglio senza intendimento? Per questo ho detto cose che non comprendevo, cose troppo alte per me che non conoscevo.
{42:4} Deh, ascolta, e io parlerò; io ti interrogherò e tu mi risponderai.
{42:5} Il mio orecchio aveva sentito parlare di te, ma ora il mio occhio ti vede.
{42:6} Perciò provo disgusto nei miei confronti e mi pento sulla polvere e sulla cenere».
{42:7} Ora, dopo che l'Eterno ebbe rivolto queste parole a Giobbe, l'Eterno disse a Elifaz di Teman: «La mia ira si è accesa contro te e contro i tuoi due amici, perché non avete parlato di me rettamente, come ha fatto il mio servo Giobbe.
{42:8} Ora dunque prendete con voi sette tori e sette montoni, andate dal mio servo Giobbe e offrite un olocausto per voi stessi. Il mio servo Giobbe pregherà per voi; e cosí per riguardo a lui non vi tratterò secondo la vostra follia, perché non avete parlato di me rettamente come ha fatto il mio servo Giobbe».
{42:9} Elifaz di Teman e Bildad di Shuah e Tsofar di Naamath andarono e fecero come l'Eterno aveva loro ordinato; e l'Eterno ebbe riguardo a Giobbe.
{42:10} Quando Giobbe ebbe pregato per i suoi amici, l'Eterno lo ristabilí nel precedente stato; cosí l'Eterno rese a Giobbe il doppio di tutto ciò che aveva posseduto.
{42:11} Tutti i suoi fratelli, tutte le sue sorelle e tutti i suoi conoscenti di prima vennero a trovarlo, mangiarono con lui in casa sua; essi lo confortarono e lo consolarono di tutte le avversità che l'Eterno aveva mandato su di lui; quindi ognuno di essi gli diede un pezzo d'argento e un anello d'oro.
{42:12} Ora l'Eterno benedisse gli ultimi anni di Giobbe piú dei primi, perché egli ebbe quattordicimila pecore, seimila cammelli, mille paia di buoi e mille asine.
{42:13} Ebbe pure sette figli e tre figlie;
{42:14} e chiamò la prima Jemimah, la seconda Ketsiah e la terza Keren-Happuk.
{42:15} In tutto il paese non c'erano donne cosí belle come le figlie di Giobbe; e il padre assegnò loro una eredità tra i loro fratelli.
{42:16} Dopo questo Giobbe visse centoquarant'anni e vide i suoi figli e i figli dei suoi figli per quattro generazioni.
{42:17} Poi Giobbe morí vecchio e sazio di giorni.
