{1:1} Libro della genealogia di Gesú Cristo, figlio di Davide, figlio di Abrahamo.
{1:2} Abrahamo generò Isacco; Isacco generò Giacobbe; Giacobbe; generò Giuda e i suoi fratelli.
{1:3} Giuda generò Fares e Zara da Tamar; Fares generò Esrom; Esrom generò Aram;
{1:4} Aram generò Aminadab, Aminadab generò Naasson; Naasson generò Salmon,
{1:5} Salmon generò Booz da Rahab; Booz generò Obed da Ruth; Obed generò Iesse.
{1:6} Iesse generò il re Davide; il re Davide generò Salomone da quella che era stata la moglie di Uria.
{1:7} Salomone generò Roboamo; Roboamo generò Abia; Abia generò Asa
{1:8} Asa generò Giosafat; Giosafat generò Ioram; Ioram generò Ozia.
{1:9} Ozia generò Ioatam; Ioatam generò Acaz; Acaz generò Ezechia.
{1:10} Ezechia generò Manasse; Manasse generò Amon; Amon generò Iosia.
{1:11} Iosia generò Ieconia e i suoi fratelli al tempo della deportazione in Babilonia.
{1:12} Dopo la deportazione in Babilonia, Ieconia generò Salatiel; Salatiel generò Zorobahel.
{1:13} Zorobabel generò Abiud; Abiud generò Eliakim; Eliakim generò Azor.
{1:14} Azor generò Sadok; Sadok generò Achim; Achim generò Eliud.
{1:15} Eliud generò Eleazar; Eleazar generò Matthan; Matthan generò Giacobbe.
{1:16} Giacobbe generò Giuseppe, il marito di Maria, dalla quale nacque Gesú, che è chiamato Cristo.
{1:17} Cosí, tutte le generazioni da Abrahamo fino a Davide sono quattordici generazioni; e da Davide fino alla deportazione in Babilonia, quattordici generazioni; e dalla deportazione in Babilonia fino a Cristo, quattordici generazioni.
{1:18} Or la nascita di Gesú Cristo avvenne in questo modo. Maria, sua madre, era stata promessa in matrimonio a Giuseppe, ma prima che iniziassero a stare insieme, si trovò incinta per opera dello Spirito Santo.
{1:19} Allora Giuseppe, suo sposo, che era uomo giusto e non voleva esporla ad infamia, deliberò di lasciarla segretamente.
{1:20} Ma, mentre rifletteva su queste cose, ecco che un angelo del Signore gli apparve in sogno, dicendo: «Giuseppe, figlio di Davide, non temere di prendere con te Maria come tua moglie, perché ciò che è stato concepito in lei è opera dello Spirito Santo.
{1:21} Ed ella partorirà un figlio e tu gli porrai nome Gesú, perché egli salverà il suo popolo dai loro peccati».
{1:22} Or tutto ciò avvenne affinché si adempisse quello che era stato detto dal Signore, per mezzo del profeta che dice:
{1:23} «Ecco, la vergine sarà incinta e partorirà un figlio, il quale sarà chiamato Emmanuele che, interpretato, vuol dire: "Dio con noi".
{1:24} E Giuseppe, destatosi dal sonno, fece come l'angelo del Signore gli aveva comandato e prese con sé sua moglie;
{1:25} ma egli non la conobbe, finché ella ebbe partorito il suo figlio primogenito, al quale pose nome Gesú.
{2:1} Ora, dopo che Gesú era nato in Betlemme di Giudea al tempo del re Erode, ecco dei magi dall'oriente arrivarono a Gerusalemme,
{2:2} dicendo: «Dov'è il re dei Giudei che è nato? Poiché noi abbiamo visto la sua stella in oriente e siamo venuti per adorarlo».
{2:3} All'udire ciò, il re Erode fu turbato, e tutta Gerusalemme con lui.
{2:4} E, radunati tutti i capi dei sacerdoti e gli scribi, del popolo, s'informò da loro dove doveva nascere il Cristo.
{2:5} Ed essi gli dissero: «In Betlemme di Giudea, perché cosí è scritto per mezzo del profeta:
{2:6} "E tu, Betlemme terra di Giuda, non sei certo la minima fra i principi di Giuda, perché da te uscirà un capo, che pascerà il mio popolo Israele"».
{2:7} Allora Erode, chiamati di nascosto i magi, domandò loro con esattezza da quanto tempo la stella era apparsa.
{2:8} E, mandandoli a Betlemme, disse loro «Andate e domandate diligentemente del bambino, e, quando l'avrete trovato, fatemelo sapere, affinché io pure venga ad adorarlo».
{2:9} Ed essi, udito il re, partirono; ed ecco, la stella che avevano veduta in oriente andava davanti a loro finché, giunta sul luogo dov'era il bambino, vi si fermò.
{2:10} Quando essi videro la stella, si rallegrarono di grandissima gioia.
{2:11} E, entrati nella casa, trovarono il bambino con Maria sua madre e, prostratisi, lo adorarono. Poi aperti i loro tesori, gli offrirono doni: oro, incenso e mirra.
{2:12} Quindi, divinamente avvertiti in sogno di non tornare da Erode, per un'altra strada fecero ritorno al loro paese.
{2:13} Ora, dopo che furono partiti, ecco un angelo del Signore apparve in sogno a Giuseppe e gli disse: «Alzati, prendi il bambino e sua madre e fuggi in Egitto, e rimani là finché io non ti avvertirò, perché Erode cercherà il bambino per farlo morire».
{2:14} Egli dunque, destatosi, prese il bambino e sua madre di notte, e si rifugiò in Egitto.
{2:15} E rimase là fino alla morte di Erode, affinché si adempisse quello che fu detto dal Signore per mezzo del profeta, che dice: «Ho chiamato il mio figlio fuori dall'Egitto».
{2:16} Allora Erode, vedendosi beffato dai magi, si adirò grandemente e mandò a far uccidere tutti i bambini che erano in Betlemme e in tutti i suoi dintorni, dall'età di due anni in giú, secondo il tempo del quale si era diligentemente informato dai magi.
{2:17} Allora si adempí quello che fu detto dal profeta Geremia che dice:
{2:18} «Un grido è stato udito in Rama, un lamento, un pianto e un grande cordoglio; Rachele piange i suoi figli e rifiuta di essere consolata, perché non sono più».
{2:19} Ora, morto Erode, ecco un angelo del Signore apparve in sogno a Giuseppe in Egitto,
{2:20} e gli disse: «Alzati, prendi il bambino e sua madre e va' nel paese d'Israele, perché coloro che cercavano la vita del bambino sono morti».
{2:21} Ed egli, alzatosi, prese il bambino e sua madre e venne nel paese d'Israele;
{2:22} ma, avendo udito che Archelao regnava in Giudea al posto di Erode suo padre, ebbe paura di andare là. E, divinamente avvertito in sogno, si rifugiò nel territorio della Galilea,
{2:23} e, giunto là, abitò in una città detta Nazaret, affinché si adempisse quello che era stato detto dai profeti: «Egli sarà chiamato Nazareno».
{3:1} Or in quei giorni venne Giovanni Battista, che predicava nel deserto della Giudea,
{3:2} e diceva: «Ravvedetevi, perché il regno dei cieli è vicino!»
{3:3} Questi infatti è colui di cui parlò il profeta Isaia quando disse: «Una voce di uno che grida nel deserto: "Preparate la via del Signore, raddrizzate i suoi sentieri"».
{3:4} Or Giovanni stesso portava un vestito di peli di cammello e una cintura di cuoio intorno ai lombi e il suo cibo erano locuste e miele selvatico.
{3:5} Allora Gerusalemme, tutta la Giudea e tutta la regione adiacente il Giordano accorrevano a lui,
{3:6} ed erano battezzati da lui nel Giordano, confessando i loro peccati.
{3:7} Ma egli, vedendo molti dei farisei, e sadducei venire al suo battesimo, disse loro: «Razza di vipere, chi vi ha mostrato a fuggire dall'ira a venire?
{3:8} Fate dunque frutti degni di ravvedimento!
{3:9} E non pensate di dir fra voi stessi: "Noi abbiamo Abrahamo per padre" perché io vi dico che Dio può far sorgere dei figli di Abrahamo anche da queste pietre.
{3:10} E la scure è già posta alla radice degli alberi; ogni albero dunque che non fa buon frutto, sarà tagliato e gettato nel fuoco,
{3:11} Io vi battezzo in acqua, per il ravvedimento; ma colui che viene dopo di me è piú forte di me e io non sono degno neanche di portare i suoi sandali, egli vi battezzerà con lo Spirito Santo, e col fuoco.
{3:12} Egli ha in mano il suo ventilabro e pulirà interamente la sua aia; raccoglierà il suo grano nel granaio, ma arderà la pula con fuoco inestinguibile».
{3:13} Allora Gesú venne dalla Galilea al Giordano da Giovanni per essere da lui battezzato.
{3:14} Ma Giovanni gli si opponeva fortemente dicendo: «Io ho bisogno di essere battezzato da te e tu vieni da me?».
{3:15} E Gesú, rispondendo, gli disse: «Lascia fare per ora, perché cosí ci conviene adempiere ogni giustizia». Allora egli lo lasciò fare.
{3:16} E Gesú, appena fu battezzato uscí fuori dall'acqua; ed ecco i cieli gli si aprirono, ed egli vide lo Spirito di DIO scendere come una colomba e venire su di lui;
{3:17} ed ecco una voce dal cielo. che disse: «Questi è il mio amato Figlio, nel quale mi sono compiaciuto».
{4:1} Allora Gesú fu condotto dallo Spirito nel deserto, per essere tentato dal diavolo.
{4:2} E, dopo aver digiunato quaranta giorni e quaranta notti, alla fine ebbe fame.
{4:3} Ora il tentatore, accostandosi, gli disse: «Se tu sei il Figlio di Dio, di' che queste pietre diventino pane».
{4:4} Ma egli, rispondendo, disse: «Sta scritto: "L'uomo non vive di solo pane, ma di ogni parola che procede dalla bocca di Dio"».
{4:5} Allora il diavolo lo trasportò nella santa città, lo pose sull'orlo del tempio
{4:6} e gli disse: «Se sei il Figlio di Dio, gettati giú, perché sta scritto: "Egli darà ordine ai suoi angeli riguardo a te; ed essi ti porteranno sulle loro mani, perché non urti col tuo piede in alcuna pietra"».
{4:7} Gesú gli disse: «Sta anche scritto "Non tentare il Signore Dio tuo"».
{4:8} Di nuovo il diavolo lo trasportò sopra un monte altissimo e gli mostrò tutti i regni del mondo e la loro gloria
{4:9} e gli disse: «Io ti darò tutte queste cose se, prostrandoti a terra, mi adori».
{4:10} Allora Gesú gli disse: «Vattene Satana, poiché sta scritto: "Adora il Signore Dio tuo e servi a lui solo"».
{4:11} Allora il diavolo lo lasciò; ed ecco degli angeli gli si accostarono e lo servivano.
{4:12} Or Gesú, avendo udito che Giovanni era stato messo in prigione, si ritirò nella Galilea.
{4:13} Poi lasciò Nazaret e venne ad abitare a Capernaum, città posta sulla riva del mare, ai confini di Zabulon e di Neftali.
{4:14} affinché si adempisse ciò che fu detto dal profeta Isaia, quando disse:
{4:15} «Il paese di Zabulon, il paese di Neftali, sulla riva del mare, la regione al di là del Giordano, la Galilea dei gentili,
{4:16} il popolo che giaceva nelle tenebre ha visto una grande luce, e su coloro che giacevano nella regione e nell'ombra della morte, si è levata la luce».
{4:17} Da quel tempo Gesú cominciò a predicare e a dire: «Ravvedetevi, perché il regno dei cieli è vicino!».
{4:18} Or Gesú, camminando lungo il mare della Galilea, vide due fratelli: Simone detto Pietro e Andrea suo fratello, i quali gettavano la rete nel mare, poiché erano pescatori;
{4:19} e disse loro: «Seguitemi e io vi farò pescatori di uomini».
{4:20} Or essi, lasciate prontamente le reti, lo seguirono.
{4:21} E, proseguendo il cammino, vide due altri fratelli: Giacomo, il figlio di Zebedeo e Giovanni suo fratello, nella barca con Zebedeo loro padre, i quali riassettavano le reti; e li chiamò.
{4:22} Ed essi, lasciata prontamente la barca e il padre loro, lo seguirono.
{4:23} E Gesú andava attorno per tutta la Galilea, insegnando nelle loro sinagoghe, predicando l'evangelo del regno, e sanando ogni malattia e ogni infermità fra il popolo.
{4:24} E la sua fama si sparse per tutta la Siria; e gli presentarono tutti i malati, colpiti da varie infermità e dolori, indemoniati, epilettici e paralitici; ed egli li guarí.
{4:25} E grandi folle lo seguivano dalla Galilea, dalla Decapoli, da Gerusalemme, dalla Giudea e da oltre il Giordano.
{5:1} Ed egli, vedendo le folle, salí sul monte e, come si fu seduto i suoi discepoli gli si accostarono.
{5:2} Allora egli, aperta la bocca, li ammaestrava, dicendo:
{5:3} «Beati i poveri in spirito, perché di loro è il regno dei cieli.
{5:4} Beati coloro che fanno cordoglio perché saranno consolati.
{5:5} Beati i mansueti, perché essi erediteranno la terra.
{5:6} Beati coloro che sono affamati e assetati di giustizia, perché essi saranno saziati.
{5:7} Beati i misericordiosi, perché essi otterranno misericordia.
{5:8} Beati i puri di cuore, perché essi vedranno Dio.
{5:9} Beati coloro che si adoperano per la pace, perché essi saranno chiamati figli di Dio.
{5:10} Beati coloro che sono perseguitati a causa della giustizia, perché di loro è il regno dei cieli.
{5:11} Beati sarete voi, quando vi insulteranno e vi perseguiteranno e, mentendo, diranno contro di voi ogni sorta di male per causa mia.
{5:12} Rallegratevi e giubilate, perché il vostro premio è grande nei cieli, poiché cosí hanno perseguitato i profeti che furono prima di voi».
{5:13} «Voi siete il sale della terra; ma se il sale diventa insipido, con che cosa gli si renderà il sapore? A null'altro serve che ad essere gettato via e ad essere calpestato dagli uomini.
{5:14} Voi siete la luce del mondo; una città posta sopra un monte non può essere nascosta.
{5:15} Similmente, non si accende una lampada per metterla sotto il moggio, ma sul candeliere, perché faccia luce a tutti coloro che sono in casa.
{5:16} Cosí risplenda la vostra luce davanti agli uomini, affinché vedano le vostre buone opere e glorifichino il Padre vostro che è nei cieli».
{5:17} «Non pensate che io sia venuto ad abrogare la legge o i profeti; io non sono venuto per abrogare, ma per portare a compimento.
{5:18} Perché in verità vi dico: Finché il cielo e la terra non passeranno, neppure un iota, o un solo apice della legge passerà, prima che tutto sia adempiuto.
{5:19} Chi dunque avrà trasgredito uno di questi minimi comandamenti e avrà cosí insegnato agli uomini, sarà chiamato minimo nel regno dei cieli; ma colui che li metterà in pratica e li insegnerà, sarà chiamato grande nel regno dei cieli.
{5:20} Perciò io vi dico: Se la vostra giustizia non supera quella degli scribi, e dei farisei, voi non entrerete affatto nel regno dei cieli.
{5:21} Voi avete udito che fu detto agli antichi: "Non uccidere" e: "Chiunque ucciderà, sarà sottoposto al giudizio";
{5:22} ma io vi dico: Chiunque si adira contro suo fratello senza motivo, sarà sottoposto al giudizio; e chi avrà detto al proprio fratello: "Raca", sarà sottoposto al sinedrio; e chi gli avrà detto: stolto sarà sottoposto al fuoco della Geenna.
{5:23} Se tu dunque stai per presentare la tua offerta all'altare, e lí ti ricordi che tuo fratello ha qualcosa contro di te,
{5:24} lascia lí la tua offerta davanti all'altare e va' prima a riconciliarti con tuo fratello; poi torna e presenta la tua offerta.
{5:25} Fa' presto un accordo amichevole con il tuo avversario, mentre sei sulla via con lui, che talora il tuo avversario non ti dia in mano del giudice e il giudice ti consegni alla guardia e tu sia messo prigione
{5:26} In verità ti dico, che non uscirai di là finché tu non abbia pagato a l'ultimo centesimo.
{5:27} Voi avete udito che fu detto agli antichi: "Non commettere adulterio"
{5:28} Ma io vi dico che chiunque guarda una donna per desiderarla, ha già commesso adulterio con lei nel suo cuore.
{5:29} Ora, se il tuo occhio destro ti è causa di peccato, cavalo e gettalo via da te perché è meglio per te che un tuo membro perisca, piuttosto che tutto il tuo corpo sia gettato nella Geenna;
{5:30} e se la tua mano destra ti è causa di peccato, mozzala e gettala via da te, perché è meglio per te che un tuo membro perisca, piuttosto che tutto il tuo corpo sia gettato nella Geenna.
{5:31} E' stato pure detto: "Chiunque ripudia la propria moglie, le dia l'atto del divorzio".
{5:32} Ma io vi dico: Chiunque manda via la propria moglie, eccetto in caso di fornicazione, la fa essere adultera e chiunque sposa una donna ripudiata commette adulterio.
{5:33} Avete inoltre udito che fu detto agli antichi: "Non giurare il falso; ma adempi le cose promesse con giuramento al Signore".
{5:34} Ma io vi dico: Non giurate affatto, né per il cielo, perché è il trono di Dio.
{5:35} né per la terra, perché è lo sgabello dei suoi piedi, né per Gerusalemme, perché è la città del gran Re.
{5:36} Non giurare neppure per la tua testa, perché non hai il potere di fare bianco o nero un solo capello;
{5:37} ma il vostro parlare sia: Sí, sí, no, no; tutto ciò che va oltre questo, viene dal maligno.
{5:38} Voi avete udito che fu detto: "Occhio per occhio e dente per dente".
{5:39} Ma io vi dico: Non resistere al malvagio; anzi, se uno ti percuote sulla guancia destra, porgigli anche l'altra,
{5:40} e se uno vuol farti causa per toglierti la tunica, lasciagli anche il mantello.
{5:41} E se uno ti costringe a fare un miglio, fanne con lui due.
{5:42} Da' a chi ti chiede, e non rifiutarti di dare a chi desidera qualcosa in prestito da te.
{5:43} Voi avete udito che fu detto: "Ama il tuo prossimo e odia il tuo nemico".
{5:44} Ma io vi dico: Amate i vostri nemici, benedite coloro che vi maledicono, fate del bene a coloro che vi odiano, e pregate per coloro che vi maltrattano e vi perseguitano,
{5:45} affinché siate figli del Padre vostro, che è nei cieli, poiché egli fa sorgere il suo sole sopra i buoni e sopra i malvagi e fa piovere sopra i giusti e sopra gli ingiusti.
{5:46} Perché, se amate coloro che vi amano, che premio ne avrete? Non fanno altrettanto anche i pubblicani?
{5:47} E se salutate soltanto i vostri fratelli, che fate di straordinario? Non fanno altrettanto anche i pubblicani?
{5:48} Voi dunque siate perfetti, come è perfetto il Padre vostro, che è nei cieli».
{6:1} «Guardatevi dal fare la vostra elemosina davanti agli uomini, per essere da loro ammirati; altrimenti voi non ne avrete ricompensa presso il Padre vostro, che è nei cieli.
{6:2} Quando dunque fai l'elemosina, non far suonare la tromba davanti a te, come fanno gli ipocriti nelle sinagoghe e nelle strade, per essere onorati dagli uomini; in verità vi dico, che essi hanno già ricevuto il loro premio.
{6:3} Anzi quando tu fai l'elemosina non sappia la tua sinistra quello che fa la destra.
{6:4} affinché la tua elemosina si faccia in segreto; e il Padre tuo, che vede nel segreto te ne darà la ricompensa palesemente.
{6:5} E quando tu preghi, non essere come gli ipocriti, perché essi amano pregare stando in piedi nelle sinagoghe, e agli angoli delle piazze, per essere visti dagli uomini; in verità vi dico che essi hanno già ricevuto il loro premio.
{6:6} Ma tu, quando preghi, entra nella tua cameretta, chiudi la tua porta e prega il Padre tuo nel segreto; e il Padre tuo, che vede nel segreto, ti ricompenserà pubblicamente.
{6:7} Ora, nel pregare, non usate inutili ripetizioni come fanno i pagani perché essi pensano di essere esauditi per il gran numero delle loro parole.
{6:8} Non siate dunque come loro, perché il Padre vostro sa le cose di cui avete bisogno prima che gliele chiediate.
{6:9} Voi dunque pregate in questa maniera: "Padre nostro che sei nei cieli, sia santificato il tuo nome.
{6:10} Venga il tuo regno. Sia fatta la tua volontà in terra come in cielo.
{6:11} Dacci oggi il nostro pane necessario.
{6:12} E perdonaci i nostri debiti, come anche noi perdoniamo ai nostri debitori.
{6:13} E non esporci alla tentazione, ma liberaci dal maligno, perché tuo è il regno e la potenza e la gloria in eterno. Amen".
{6:14} Perché, se voi perdonate agli uomini le loro offese, il vostro Padre celeste perdonerà anche a voi;
{6:15} ma se voi non perdonate agli uomini le loro offese, neppure il Padre vostro perdonerà le vostre.
{6:16} Ora, quando digiunate, non siate mesti d'aspetto come gli ipocriti; perché essi si sfigurano la faccia per mostrare agli uomini che digiunano, in verità vi dico che essi hanno già ricevuto il loro premio.
{6:17} Ma tu, quando digiuni, ungiti il capo e lavati la faccia,
{6:18} per non mostrare agli uomini che tu digiuni, ma al Padre tuo nel segreto, e il Padre tuo, che vede nel segreto, te ne darà la ricompensa pubblicamente».
{6:19} «Non vi fate tesori sulla terra, dove la tignola e la ruggine guastano, e dove i ladri sfondano e rubano,
{6:20} anzi fatevi tesori in cielo, dove né tignola né ruggine consumano, e dove i ladri non sfondano e non rubano.
{6:21} Perché dov'è il vostro tesoro, là sarà anche il vostro cuore.
{6:22} La lampada del corpo è l'occhio; se dunque l'occhio tuo è puro, tutto il tuo corpo sarà illuminato
{6:23} ma se l'occhio tuo è viziato, tutto il tuo corpo sarà tenebroso, se dunque la luce che è in te è tenebre, quanto grandi saranno quelle tenebre!
{6:24} Nessuno può servire a due padroni, perché o odierà l'uno e amerà l'altro; oppure sarà fedele all'uno e disprezzerà l'altro; voi non potete servire a Dio e a mammona.
{6:25} Perciò io vi dico: Non siate con ansietà solleciti per la vostra vita, di quello che mangerete o berrete, né per il vostro corpo, di che vi vestirete. La vita non vale piú del cibo e il corpo piú del vestito?
{6:26} Osservate gli uccelli del cielo: essi non seminano non mietono e non raccolgono in granai; eppure il Padre vostro celeste li nutre. Non valete voi molto piú di loro?
{6:27} E chi di voi, con la sua sollecitudine, può aggiungere alla sua statura un solo cubito?
{6:28} Perché siete in ansietà intorno al vestire? Considerate come crescono i gigli della campagna: essi non faticano e non filano;
{6:29} eppure io vi dico, che Salomone stesso, con tutta la sua gloria, non fu vestito come uno di loro.
{6:30} Ora se Dio riveste in questa maniera l'erba dei campi, che oggi è e domani è gettata nel forno, quanto piú vestirà voi o uomini di poca fede?
{6:31} Non siate dunque in ansietà, dicendo: "Che mangeremo, o che berremo, o di che ci vestiremo?
{6:32} Poiché sono i gentili quelli che cercano tutte queste cose, il Padre vostro celeste, infatti, sa che avete bisogno di tutte queste cose.
{6:33} Ma cercate prima il regno di Dio e la sua giustizia, e tutte queste cose vi saranno sopraggiunte.
{6:34} Non siate dunque in ansietà del domani, perché il domani si prenderà cura per conto suo. Basta a ciascun giorno il suo affanno».
{7:1} «Non giudicate, affinché non siate giudicati.
{7:2} Perché sarete giudicati secondo il giudizio col quale giudicate, e con la misura con cui misurate, sarà pure misurato a voi
{7:3} Perché guardi la pagliuzza che è nell'occhio di tuo fratello e non ti accorgi della trave che è nel tuo occhio?
{7:4} Ovvero, come puoi dire a tuo fratello: "Lascia che ti tolga dall'occhio la pagliuzza", mentre c'è una trave nel tuo occhio?
{7:5} Ipocrita, togli prima dal tuo occhio la trave e poi ci vedrai bene per togliere la pagliuzza dall'occhio di tuo fratello.
{7:6} Non date ciò che è santo ai cani e non gettate le vostre perle davanti ai porci, perché non le calpestino con i piedi e poi si rivoltino per sbranarvi.
{7:7} Chiedete e vi sarà dato; cercate e troverete, bussate e vi sarà aperto.
{7:8} Perché chiunque chiede riceve, chi cerca trova e sarà aperto a chi bussa.
{7:9} Vi è tra voi qualche uomo che, se suo figlio gli chiede del pane, gli darà una pietra?
{7:10} O se gli chiede un pesce, gli darà una serpe?
{7:11} Se dunque voi, che siete malvagi, sapete dare buoni doni ai vostri figli, quanto piú il Padre vostro, che è nei cieli, darà cose buone a coloro che gliele chiedono.
{7:12} Tutte le cose dunque che voi volete che gli uomini vi facciano, fatele anche voi a loro, perché questa è la legge ed i profeti.
{7:13} Entrate per la porta stretta, perché larga è la porta e spaziosa la via che conduce alla perdizione, e molti sono coloro che entrano per essa.
{7:14} Quanto stretta è invece la porta e angusta la via che conduce alla vita! E pochi sono coloro che la trovano!
{7:15} Guardatevi dai falsi profeti, i quali vengono a voi in veste di pecore, ma dentro sono lupi rapaci
{7:16} Voi li riconoscerete dai loro frutti. Si raccoglie uva dalle spine o fichi dai rovi?
{7:17} Cosí, ogni albero buono produce frutti buoni; ma l'albero cattivo produce frutti cattivi.
{7:18} Un albero buono non può dare frutti cattivi, né un albero cattivo dare frutti buoni.
{7:19} Ogni albero che non dà buon frutto è tagliato, e gettato nel fuoco.
{7:20} Voi dunque li riconoscerete dai loro frutti.
{7:21} Non chiunque mi dice: "Signore, Signore" entrerà nel regno dei cieli; ma chi fa la volontà del Padre mio che è nei cieli.
{7:22} Molti mi diranno in quel giorno: "Signore, Signore, non abbiamo noi profetizzato nel tuo nome, e nel tuo nome scacciato demoni e fatte nel tuo nome molte opere potenti?"
{7:23} E allora dichiarerò loro: "Io non vi ho mai conosciuti; allontanatevi da me, voi tutti operatori di iniquità".
{7:24} Perciò, chiunque ascolta queste mie parole e le mette in pratica, io lo paragono ad un uomo avveduto, che ha edificato la sua casa sopra la roccia.
{7:25} Cadde la pioggia, vennero le inondazioni, soffiarono i venti e si abbatterono su quella casa; essa però non crollò, perché era fondata sopra la roccia.
{7:26} Chiunque invece ode queste parole non le mette in pratica, sarà paragonato ad un uomo stolto, che ha edificato la sua casa sulla sabbia.
{7:27} Cadde poi la pioggia, vennero le inondazioni, soffiarono i venti e si abbatterono su quella casa; essa crollò e la sua rovina fu grande».
{7:28} Ora, quando Gesú ebbe finito questi discorsi, le folle stupivano della sua dottrina,
{7:29} perché egli le ammaestrava, come, uno che ha autorità e non come gli scribi.
{8:1} Ora, quando egli fu sceso dal monte, grandi folle lo seguirono.
{8:2} Ed ecco, un lebbroso venne e l'adorò, dicendo: «Signore, se vuoi, tu puoi mondarmi».
{8:3} Gesú, distesa la mano, lo toccò dicendo: «Sí, io lo voglio, sii mondato». E in quell'istante egli fu guarito dalla sua lebbra.
{8:4} Allora Gesú gli disse: «Guardati dal dirlo ad alcuno; ma va mostrati al sacerdote, e presenta l'offerta prescritta da Mosè, affinché questo serva loro di testimonianza».
{8:5} Quando Gesú fu entrato in Capernaum, un centurione venne a lui pregandolo,
{8:6} e dicendo: «Signore, il mio servo giace in casa paralizzato e soffre grandemente».
{8:7} E Gesú gli disse: «Io verrò e lo guarirò».
{8:8} Il centurione, rispondendo, disse: «Signore, io non son degno che tu entri sotto il mio tetto; ma di' soltanto una parola, e il mio servo sarà guarito.
{8:9} Perché io sono un uomo sotto l'autorità di altri e ho sotto di me dei soldati; e se dico all'uno: "Va'" egli va; e se dico all'altro: "Vieni" egli viene; e se dico al mio servo: "Fa' questo" egli lo fa».
{8:10} E Gesú, avendo udite queste cose, si meravigliò, e disse a coloro che lo seguivano: «In verità vi dico, che neppure in Israele ho trovata una cosí grande fede.
{8:11} Or io vi dico, che molti verranno da levante e da ponente e sederanno a tavola con Abrahamo, con Isacco e con Giacobbe, nel regno dei cieli.
{8:12} Ma i figli del regno saranno gettati nelle tenebre di fuori. Lí sarà il pianto e lo stridor di denti»,
{8:13} E Gesú disse al centurione: «Va' e ti sia fatto come hai creduto!». E il suo servo fu guarito in quell'istante.
{8:14} Poi Gesú, entrato nella casa di Pietro, vide che la suocera di lui era a letto con la febbre.
{8:15} Ed egli le toccò la mano e la febbre la lasciò, ed ella si alzò e prese a servirli.
{8:16} Ora, fattosi sera, gli furono presentati molti indemoniati; ed egli, con la parola, scacciò gli spiriti e guarí tutti i malati,
{8:17} affinché si adempisse ciò che fu detto dal profeta Isaia, quando disse: «Egli ha preso le nostre infermità e ha portato le nostre malattie».
{8:18} Ora Gesú, vedendo intorno a sé grandi folle, comandò che si passasse all'altra riva,
{8:19} Allora uno scriba, accostatosi, gli disse: «Maestro, io ti seguirò dovunque tu andrai».
{8:20} E Gesú gli disse: «Le volpi hanno delle tane, e gli uccelli del cielo dei nidi, ma il Figlio dell'uomo non ha neppure dove posare il capo».
{8:21} Poi un altro dei suoi discepoli gli disse: «Signore, permettimi di andare prima a seppellire mio padre».
{8:22} Ma Gesú gli disse: «Seguimi, e lascia che i morti seppelliscano i loro morti».
{8:23} Ed essendo egli salito nella barca, i suoi discepoli lo seguirono.
{8:24} Ed ecco sollevarsi in mare una tempesta cosí violenta, che la barca era coperta dalle onde. Or egli dormiva.
{8:25} E i suoi discepoli, accostatisi, lo svegliarono dicendo: «Signore salvaci, noi periamo!».
{8:26} Ma egli disse loro: «Perché avete paura, uomini di poca fede?». E, alzatosi, sgridò i venti e il mare, e si fece gran bonaccia.
{8:27} Allora gli uomini si meravigliarono, e dicevano: «Chi è costui, al quale anche il mare e i venti ubbidiscono?».
{8:28} E quando giunse all'altra riva, nella regione dei Ghergheseni, gli si fecero incontro due indemoniati, usciti dai sepolcri, tanto furiosi che nessuno poteva passare per quella via.
{8:29} Ed ecco, essi si misero a gridare, dicendo: «Che vi è tra noi e te, o Gesú, Figlio di Dio? Sei tu venuto qui, per tormentarci prima del tempo?».
{8:30} Non lontano da loro, vi era un grande branco di porci che pascolava.
{8:31} E i demoni lo pregavano, dicendo: «Se tu ci scacci, permettici di andare in quel branco di porci».
{8:32} Ed egli disse loro: «Andate!». Cosi essi, usciti, se ne andarono in quel branco di porci, ed ecco tutto quel branco di porci si precipitò dal dirupo nel mare, e morirono nelle acque.
{8:33} Coloro che li custodivano fuggirono e, andati nella città, raccontarono tutte queste cose, incluso il fatto degli indemoniati.
{8:34} Ed ecco tutta la città uscí incontro a Gesú; e, come lo videro, lo pregarono di allontanarsi dal loro territorio.
{9:1} Ed egli, salito sulla barca, passò all'altra riva e venne nella sua città.
{9:2} Ed ecco, gli fu presentato un paralitico disteso sopra un letto e Gesú, vista la loro fede, disse al paralitico: «Figliolo, fatti animo, i tuoi peccati ti sono perdonati!».
{9:3} Allora alcuni scribi, dicevano fra sè: «Costui bestemmia!».
{9:4} Ma Gesú, conosciuti i loro pensieri, disse: «Perché pensate cose malvagie nei vostri cuori?
{9:5} Infatti, che cosa è piú facile dire: "I tuoi peccati ti sono perdonati" oppure: "Alzati e cammina?"
{9:6} Ora, affinché sappiate che il Figlio dell'uomo ha autorità in terra di perdonare i peccati: Alzati (disse al paralitico), prendi il tuo letto e vattene a casa tua!».
{9:7} Ed egli, alzatosi, se ne andò a casa sua.
{9:8} Le folle, veduto ciò, si meravigliavano e glorificavano Dio, che aveva dato tale potere agli uomini.
{9:9} Poi Gesú, passando oltre, vide un uomo che sedeva al banco delle imposte, chiamato Matteo, e gli disse: «Seguimi!». Ed egli, alzatosi, lo seguí.
{9:10} E avvenne che, mentre Gesú era a tavola in casa, molti pubblicani e peccatori vennero e si misero a tavola con lui e con i suoi discepoli.
{9:11} I farisei, veduto ciò, dissero ai suoi discepoli: «Perché il vostro Maestro mangia insieme ai pubblicani, e ai peccatori?».
{9:12} E Gesú, avendo sentito, disse loro: «Non sono i sani che hanno bisogno del medico, ma i malati.
{9:13} Or andate e imparate che cosa significa: "Io voglio misericordia e non sacrificio Perché io non sono venuto per chiamare a ravvedimento i giusti, ma i peccatori».
{9:14} Allora si accostarono a lui i discepoli di Giovanni, e gli dissero: «Perché noi e i farisei digiuniamo spesso, mentre i tuoi discepoli non digiunano?».
{9:15} E Gesú disse loro: «Possono gli amici dello sposo essere in lutto mentre lo sposo è con loro? Ma verranno i giorni in cui lo sposo sarà loro tolto e allora digiuneranno.
{9:16} Nessuno mette un pezzo di stoffa nuova su di un abito vecchio, perché ciò porta via il rattoppo e lo strappo si fa peggiore.
{9:17} Neppure si mette del vino nuovo in otri vecchi; altrimenti gli otri si rompono, il vino si spande e gli otri si perdono; ma si mette il vino nuovo in otri nuovi, cosí si conservano entrambi».
{9:18} Mentre egli diceva loro queste cose, uno dei capi della sinagoga, si avvicinò e si inchinò davanti a lui, dicendo: «Mia figlia è morta proprio ora, ma vieni, metti la mano su di lei ed ella vivrà».
{9:19} E Gesú, alzatosi, lo seguí insieme ai suoi discepoli.
{9:20} Ed ecco una donna, affetta da un flusso di sangue già da dodici anni, gli si accostò di dietro e toccò il lembo della sua veste.
{9:21} Perché diceva fra sé: «Se riuscirò anche solo a toccare la sua veste sarò guarita».
{9:22} Gesú, voltatosi e vedutala, le disse «Fatti animo, figliola, la tua fede ti ha guarita». Da quell'ora la donna fu guarita.
{9:23} Quando Gesú arrivò in casa del capo della sinagoga e vide i sonatori di flauto e la folla che faceva strepito,
{9:24} disse loro: «Ritiratevi, perché la fanciulla non è morta, ma dorme» Ed essi lo deridevano.
{9:25} Poi, quando la folla fu messa fuori, egli entrò, prese la fanciulla per la mano ed ella si alzò.
{9:26} La fama di ciò si divulgò per tutto quel paese.
{9:27} E, mentre Gesú partiva di là, due ciechi lo seguirono gridando e dicendo: «Abbi pietà di noi, Figlio di Davide!».
{9:28} Quando egli entrò in casa, quei ciechi si accostarono a lui. Gesú disse loro: «Credete che io possa far questo?». Essi gli risposero: «Sí, Signore».
{9:29} Allora egli toccò loro gli occhi dicendo: «Vi sia fatto secondo la vostra fede».
{9:30} E i loro occhi si aprirono. Poi Gesú ordinò loro severamente, dicendo: «Badate che nessuno lo sappia».
{9:31} Ma essi, usciti fuori, divulgarono la sua fama per tutto quel paese.
{9:32} Ora, come quei ciechi uscivano, gli fu presentato un uomo muto e indemoniato,
{9:33} E, quando il demone fu scacciato, il muto parlò e le folle si meravigliarono dicendo: «Non si è mai vista una simile cosa in Israele».
{9:34} Ma i farisei dicevano: «Egli scaccia i demoni con l'aiuto del principe dei demoni!».
{9:35} E Gesú andava attorno per tutte le città e i villaggi, insegnando nelle loro sinagoghe, predicando l'evangelo del regno e guarendo ogni malattia e ogni infermità fra il popolo.
{9:36} Vedendo le folle, ne ebbe compassione perché erano stanche e disperse, come pecore senza pastore.
{9:37} Allora egli disse ai suoi discepoli: «La mèsse è veramente grande, ma gli operai sono pochi.
{9:38} Pregate dunque il Signore della mèsse che spinga degli operai nella sua mèsse».
{10:1} Poi, chiamati a sé i suoi dodici discepoli, diede loro autorità sopra gli spiriti immondi per scacciarli e per guarire qualunque malattia e qualunque infermità.
{10:2} Ora i nomi dei dodici apostoli sono questi: il primo Simone detto Pietro e Andrea suo fratello Giacomo di Zebedeo e Giovanni suo fratello
{10:3} Filippo e Bartolomeo; Tommaso e Matteo il pubblicano, Giacomo di Alfeo e Lebbeo, soprannominato Taddeo;
{10:4} Simone il Cananeo e Giuda Iscariota, quello che poi lo tradí.
{10:5} Questi sono i dodici che Gesú inviò dopo aver dato loro questi ordini: «Non andate tra i gentili e non entrate in alcuna città dei Samaritani,
{10:6} ma andate piuttosto alle pecore perdute della casa d'Israele,
{10:7} Andate e predicate, dicendo: "il regno dei cieli è vicino",
{10:8} Guarite gli infermi, mondate i lebbrosi, risuscitate i morti, scacciate i demoni; gratuitamente avete ricevuto, gratuitamente date.
{10:9} Non fate provvista di oro, né di argento né di denaro nelle vostre cinture,
{10:10} né di sacca da viaggio, né di due tuniche, né di calzari, né di bastone, perché l'operaio è degno del suo nutrimento.
{10:11} Ora, in qualunque città o villaggio entrate, informatevi se vi sia qualcuno degno e lí rimanete fino alla vostra partenza,
{10:12} E quando entrate nella casa, datele il vostro saluto,
{10:13} E se quella è degna, venga la vostra pace su di essa; ma, se non è degna, la vostra pace ritorni a voi.
{10:14} E se qualcuno non vi riceve e non ascolta le vostre parole, uscendo da quella casa o da quella città, scuotete la polvere dai vostri piedi,
{10:15} Vi dico in verità che, nel giorno del giudizio, il paese di Sodoma e di Gomorra sarà trattato con piú tolleranza di quella città.
{10:16} Ecco, io vi mando come pecore in mezzo ai lupi; siate dunque prudenti come serpenti e semplici come colombe.
{10:17} Ma guardatevi dagli uomini, perché vi trascineranno davanti ai loro sinedri, e vi flagelleranno nelle loro sinagoghe,
{10:18} E sarete condotti davanti ai governatori e davanti ai re, per causa mia, per dare testimonianza a loro e ai gentili.
{10:19} Quando essi vi metteranno nelle loro mani, non preoccupatevi di come parlerete o di che cosa dovrete dire; perché in quella stessa ora vi sarà dato ciò che dovrete dire;
{10:20} poiché non sarete voi a parlare, ma lo Spirito del Padre vostro che parla in voi.
{10:21} Ora il fratello consegnerà a morte il fratello e il padre il figlio; e i figli insorgeranno contro i genitori e li faranno morire.
{10:22} E sarete odiati da tutti a causa del mio nome; ma chi avrà perseverato fino alla fine, sarà salvato,
{10:23} Ora, quando vi perseguiteranno in una città, fuggite a in un'altra, perché in verità vi dico, che non avrete finito di percorrere le città d'Israele, prima che venga il Figlio dell'uomo.
{10:24} Il discepolo non è da piú del maestro, né il servo da piú del suo signore,
{10:25} Basta al discepolo di essere come il suo maestro e al servo come il suo padrone. Se hanno chiamato il padrone di casa Beelzebub, quanto piú chiameranno cosí quelli di casa sua!
{10:26} Non li temete dunque, poiché non c'è nulla di nascosto che non debba essere rivelato e nulla di segreto che non debba essere conosciuto.
{10:27} Quello che io vi dico nelle tenebre, ditelo nella luce, e ciò che udite dettovi all'orecchio, predicatelo sui tetti.
{10:28} E non temete coloro che uccidono il corpo, ma non possono uccidere l'anima; temete piuttosto colui che può far perire l'anima e il corpo nella Geenna.
{10:29} Non si vendono forse due passeri per un soldo? Eppure neanche uno di loro cade a terra senza il volere del Padre vostro.
{10:30} Ma quanto a voi, perfino i capelli del vostro capo sono tutti contati.
{10:31} Non temete dunque; voi siete da piú di molti passeri.
{10:32} Chiunque perciò mi riconoscerà, davanti agli uomini, io pure lo riconoscerò davanti al Padre mio che è nei cieli.
{10:33} Ma chiunque mi rinnegherà davanti agli uomini, io pure lo rinnegherò davanti al Padre mio che è nei cieli».
{10:34} «Non pensate che io sia venuto a mettere pace sulla terra; non sono venuto a mettervi la pace, ma la spada.
{10:35} Perché io sono venuto a mettere disaccordo tra figlio e padre tra figlia e madre, tra nuora e suocera,
{10:36} e i nemici dell'uomo saranno quelli di casa sua.
{10:37} Chi ama padre o madre piú di me, non è degno di me; e chi ama figlio o figlia piú di me, non è degno di me.
{10:38} E chi non prende la sua croce e non viene dietro a me, non è degno di me.
{10:39} Chi avrà trovato la sua vita, la perderà; ma chi avrà perduto la sua vita per causa mia, la ritroverà.
{10:40} Chi riceve voi, riceve me; e chi riceve me, riceve colui che mi ha mandato.
{10:41} Chi riceve un profeta nel nome di un profeta, riceverà un premio da profeta; e chi riceve un giusto nel nome di un giusto, riceverà un premio da giusto.
{10:42} E chiunque darà da bere anche un solo bicchiere d'acqua fredda a uno di questi piccoli nel nome di un discepolo, in verità vi dico, che egli non perderà affatto il suo premio»,
{11:1} E dopo che Gesú ebbe finito di dare disposizioni ai suoi dodici discepoli, se ne andò di là, per insegnare e predicare nelle loro città.
{11:2} Or Giovanni, avendo in prigione sentito parlare delle opere del Cristo, mandò due dei suoi discepoli a dirgli:
{11:3} «Sei tu colui che deve venire, oppure dobbiamo aspettarne un altro?»
{11:4} E Gesú, rispondendo, disse loro: «Andate e riferite a Giovanni le cose che udite e vedete:
{11:5} I ciechi riacquistano la vista e gli zoppi camminano, i lebbrosi sono mondati e i sordi odono; i morti risuscitano e l'evangelo è annunziato ai poveri.
{11:6} Beato è colui che non si sarà scandalizzato di me!».
{11:7} Ora, come essi se ne andavano, Gesú prese a dire alle folle intorno a Giovanni: «Che cosa siete andati a vedere nel deserto? Una canna sbattuta dal vento?
{11:8} Ma che cosa siete andati a vedere? Un uomo avvolto in morbide vesti? Ecco, coloro che portano vesti morbide abitano nei palazzi dei re.
{11:9} Insomma, che cosa siete andati a vedere? Un profeta? Sí, vi dico, egli è piú che un profeta,
{11:10} Perché questi è colui del quale è scritto: "Ecco, io mando il mio messaggero davanti alla tua faccia, egli preparerà la tua strada davanti a te".
{11:11} In verità vi dico: tra i nati di donna non è sorto mai nessuno piú grande di Giovanni Battista; ma il minimo nel regno dei cieli è piú grande di lui.
{11:12} E dai giorni di Giovanni Battista fino ad ora, il regno dei cieli subisce violenza e i violenti lo rapiscono.
{11:13} Poiché tutti i profeti e la legge hanno profetizzato fino a Giovanni.
{11:14} E se lo volete accettare, egli è Elia che doveva venire.
{11:15} Chi ha orecchi da udire, oda!
{11:16} Ma a chi paragonerò questa generazione? Essa è simile a fanciulli seduti nelle piazze, che si rivolgono ai loro compagni
{11:17} e dicono: "Noi vi abbiamo sonato il flauto e voi non avete ballato, abbiamo intonato lamenti e voi non avete fatto cordoglio".
{11:18} Difatti è venuto Giovanni, che non mangia né beve, ed essi dicono egli ha un demone
{11:19} venuto il Figlio dell'uomo che mangia e beve, ed essi dicono: "Ecco un mangione e un beone, amico dei pubblicani, e dei peccatori" Ma alla sapienza è stata resa giustizia dai suoi figli».
{11:20} Allora egli cominciò a rimproverare quelle città, in cui la maggior parte delle sue opere potenti erano state fatte, perché esse non si erano ravvedute, dicendo:
{11:21} «Guai a te, Corazin! Guai a te, Betsaida! Perché se in Tiro e Sidone fossero state fatte le opere potenti che sono state compiute tra di voi, già da tempo si sarebbero pentite con sacco e cenere.
{11:22} Perciò io vi dico che nel giorno del giudizio, Tiro e Sidone saranno trattate con piú tolleranza di voi.
{11:23} E tu, o Capernaum, che sei stata innalzata fino al cielo, sarai abbassata fino all'inferno, perché se in Sodoma fossero state fatte le opere potenti compiute in te, essa esisterebbe ancora oggi.
{11:24} Pertanto io vi dico che nel giorno del giudizio la sorte del paese di Sodoma sarà piú tollerabile della tua».
{11:25} In quel tempo Gesú prese a dire: «Io ti rendo lode, o Padre, Signore del cielo e della terra, perché hai nascosto queste cose ai savi e agli intelligenti, e le hai rivelate ai piccoli fanciulli.
{11:26} Sí, o Padre, perché cosí ti è piaciuto.
{11:27} Ogni cosa mi è stata data in mano dal Padre mio, e nessuno conosce il Figlio, se non il Padre; e nessuno conosce il Padre, se non il Figlio e colui al quale il Figlio avrà voluto rivelarlo.
{11:28} Venite a me, voi tutti che siete travagliati e aggravati, ed io vi darò riposo.
{11:29} Prendete su di voi il mio giogo e imparate da me, perché io sono mansueto ed umile di cuore; e voi troverete riposo per le vostre anime.
{11:30} Perché il mio giogo è dolce e il mio peso è leggero!».
{12:1} In quel tempo Gesú camminava in giorno di sabato tra i campi di grano; ora i suoi discepoli ebbero fame e si misero a svellere delle spighe e a mangiarle.
{12:2} Ma i farisei, veduto ciò, gli dissero: «Ecco, i tuoi discepoli fanno quello che non è lecito fare in giorno di sabato».
{12:3} Ed egli disse loro: «Non avete letto ciò che fece Davide, quando ebbe fame, egli e quelli che erano con lui?
{12:4} Come egli entrò nella casa di Dio e mangiò i pani della presentazione, che non era lecito mangiare né a lui, né a quelli che erano con lui, ma solo ai sacerdoti?
{12:5} Ovvero, non avete letto nella legge che nel tempio i sacerdoti, nei giorni di sabato, trasgrediscono il sabato e tuttavia sono senza colpa?
{12:6} Ora io vi dico che qui c'è qualcuno piú grande del tempio.
{12:7} Ora, se voi sapeste che cosa significa: "Io voglio misericordia e non sacrificio" non avreste condannato gl'innocenti.
{12:8} Perché il Figlio dell'uomo è signore anche del sabato».
{12:9} Poi, partitosi di là, entrò nella loro sinagoga;
{12:10} ed ecco, vi era un uomo che aveva una mano secca. Ed essi domandarono a Gesú, per poterlo poi accusare: «è lecito guarire qualcuno in giorno di sabato?».
{12:11} Ed egli disse loro: «Chi è l'uomo fra voi che avendo una pecora, se questa cade in giorno di sabato in una fossa, non la prenda e non la tiri fuori?
{12:12} Ora, quanto vale un uomo piú di una pecora! E dunque lecito fare del bene in giorno di sabato?».
{12:13} Allora egli disse a quell'uomo: «Stendi la tua mano!». Ed egli la stese e fu resa sana come l'altra.
{12:14} Ma i farisei, usciti fuori, tennero consiglio contro di lui, del come farlo morire,
{12:15} Ma Gesú, conoscendo ciò, si allontanò di là; grandi folle lo seguirono, ed egli li guarí tutti,
{12:16} e ordinò loro severamente di non dire chi egli fosse,
{12:17} affinché si adempisse ciò che fu detto dal profeta Isaia che dice:
{12:18} «Ecco il mio servo che io ho scelto; l'amato mio in cui l'anima mia si è compiaciuta. Io metterò il mio Spirito su di lui, ed egli annunzierà la giustizia alle genti.
{12:19} Egli non disputerà e non griderà e nessuno udirà la sua voce per le piazze.
{12:20} Egli non frantumerà la canna rotta e non spegnerà il lucignolo fumante, finché non abbia fatto trionfare la giustizia.
{12:21} E le genti spereranno nel suo nome».
{12:22} Allora gli fu presentato un indemoniato, cieco e muto; ed egli lo guarí, sicché il cieco e muto parlava e vedeva.
{12:23} E tutte le folle stupivano e dicevano: «Non è costui il Figlio di Davide?».
{12:24} Ma i farisei, udito ciò, dicevano: «Costui scaccia i demoni a solo per virtú di Beelzebub, principe dei demoni».
{12:25} E Gesú, conoscendo i loro pensieri, disse loro: «Ogni regno diviso contro se stesso va in rovina; ed ogni città o casa, divisa contro se stessa non può durare.
{12:26} Ora, se Satana scaccia Satana, egli è diviso contro se stesso, come dunque può durare il suo regno?
{12:27} E se io scaccio i demoni con l'aiuto di Beelzebub, con l'aiuto di chi li scacciano i vostri figli? Per questo essi saranno i vostri giudici.
{12:28} Ma, se io scaccio i demoni per mezzo dello Spirito di Dio, allora il regno di Dio è giunto in mezzo a voi.
{12:29} Ovvero, come può uno entrare nella casa dell'uomo forte e rapirgli i suoi beni, se prima non lega l'uomo forte? Allora soltanto riuscirà a saccheggiare la sua casa.
{12:30} Chi non è con me è contro di me, e chi non raccoglie con me disperde.
{12:31} Perciò io vi dico: Ogni peccato e bestemmia sarà perdonata agli uomini; ma la bestemmia contro lo Spirito non sarà loro perdonata.
{12:32} E chiunque parla contro il Figlio dell'uomo, sarà perdonato; ma chi parla contro lo Spirito Santo, non gli sarà perdonato, né in questa età né in quella futura».
{12:33} «O fate l'albero buono e il suo frutto sarà buono, o fate l'albero malvagio e il suo frutto sarà malvagio; infatti l'albero lo si conosce dal frutto.
{12:34} Razza di vipere! Come potete dir cose buone, essendo malvagi? Poiché la bocca parla dall'abbondanza del cuore.
{12:35} L'uomo buono dal buon tesoro del cuore trae cose buone; ma l'uomo malvagio dal suo malvagio tesoro trae cose malvagie.
{12:36} Or io dico che nel giorno del giudizio gli uomini renderanno conto di ogni parola oziosa che avranno detta.
{12:37} Poiché in base alle tue parole sarai giustificato, e in base alle tue parole sarai condannato».
{12:38} Allora alcuni scribi e farisei, lo interrogarono, dicendo: «Maestro, noi vorremmo vedere da te qualche segno».
{12:39} Ma egli, rispondendo, disse loro: «Questa malvagia e adultera generazione chiede un segno, ma nessun segno le sarà dato, se non il segno del profeta Giona.
{12:40} Infatti, come Giona fu tre giorni e tre notti nel ventre del grosso pesce, cosí starà il Figlio dell'uomo tre giorni e tre notti nel cuore della terra.
{12:41} I Niniviti risorgeranno nel giudizio con questa generazione e la condanneranno, perché essi si ravvidero alla predicazione di Giona; ed ecco, qui c'è uno piú grande di Giona.
{12:42} La regina del mezzogiorno risusciterà nel giudizio con questa generazione e la condannerà, perché ella venne dagli estremi confini della terra per udire la sapienza di Salomone; ed ecco, qui c'è uno piú grande di Salomone.
{12:43} Ora, quando lo spirito immondo è uscito da un uomo, vaga per luoghi aridi, cercando riposo e non lo trova.
{12:44} Allora dice: "Ritornerò nella mia casa da dove sono uscito ma quando giunge, la trova vuota, spazzata e adorna;
{12:45} va allora a prendere con sé altri sette spiriti peggiori di lui, i quali entrano e vi prendono dimora; e l'ultima condizione di quell'uomo diventa peggiore della prima, Cosí avverrà anche a questa generazione malvagia».
{12:46} Ora, mentre egli parlava ancora alle folle, ecco sua madre e i suoi fratelli i quali, fermatisi fuori, cercavano di parlargli.
{12:47} E qualcuno gli disse: «Ecco tua madre e i tuoi fratelli sono là fuori e cercano di parlarti».
{12:48} Ma egli rispondendo, disse a colui che lo aveva informato: «Chi è mia madre e chi sono i miei fratelli?».
{12:49} E, distesa la mano verso i suoi discepoli, disse: «Ecco mia madre e i miei fratelli.
{12:50} Poiché chiunque fa la volontà del Padre mio, che è nei cieli, mi è fratello, sorella e madre».
{13:1} Ora, in quello stesso giorno Gesú, uscito di casa, si pose a sedere presso il mare.
{13:2} E grandi folle si radunarono intorno a lui, cosí che egli, salito su una barca, si pose a sedere; e tutta la folla stava in piedi sulla riva.
{13:3} Ed egli espose loro molte cose in parabole, dicendo: «Ecco, un seminatore uscí a seminare.
{13:4} Mentre seminava, una parte del seme cadde lungo la strada; e gli uccelli vennero e lo mangiarono.
{13:5} Un'altra cadde in luoghi rocciosi, dove non c'era molta terra, e subito germogliò perché il terreno non era profondo
{13:6} ma, levatosi il sole, fu riarso e, perché non aveva radice, si seccò.
{13:7} Un'altra cadde tra le spine; e le spine crebbero e la soffocarono.
{13:8} E un'altra cadde in buona terra e portò frutto dando il cento, il sessanta, ed il trenta per uno.
{13:9} Chi ha orecchi da udire, oda!».
{13:10} Allora i discepoli, accostatisi, gli dissero: «Perché parli loro in parabole?».
{13:11} Ed egli, rispondendo, disse loro: «Perché a voi è dato di conoscere i misteri del regno dei cieli, ma a loro non è dato.
{13:12} Perché a chiunque ha sarà dato, e sarà nell'abbondanza, ma a chiunque non ha, gli sarà tolto anche quello che ha.
{13:13} Perciò io parlo loro in parabole, perché vedendo non vedano, e udendo non odano né comprendano.
{13:14} Cosí si adempie in loro la profezia d'Isaia, che dice: "Voi udirete ma non intenderete; guarderete ma non vedrete".
{13:15} Perché il cuore di questo popolo è divenuto insensibile, essi sono diventati duri d'orecchi e hanno chiuso gli occhi, perché non vedano con gli occhi e non odano con gli orecchi, e non intendano col cuore e non si convertano, e io li guarisca
{13:16} Ma, beati i vostri occhi perché vedono, e i vostri orecchi perché odono.
{13:17} Perché in verità vi dico che molti profeti e giusti desiderarono vedere le cose che voi vedete e non le videro, e udire le cose che voi udite e non le udirono!
{13:18} Voi dunque intendete la parabola del seminatore.
{13:19} Quando qualcuno ode la parola del regno e non la comprende, il maligno viene e porta via ciò che era stato seminato nel suo cuore. Questi è colui che ha ricevuto il seme lungo la strada.
{13:20} E quello che ha ricevuto il seme in luoghi rocciosi, è colui che ode la parola e subito la riceve con gioia
{13:21} ma non ha radice in sé, ed è di corta durata; e quando sopraggiunge la tribolazione o persecuzione, a causa della parola, ne è subito scandalizzato.
{13:22} E quello che ha ricevuto il seme fra le spine è colui che ode la parola, ma le sollecitudini di questo mondo e l'inganno delle ricchezze soffocano la parola; ed essa diviene infruttuosa.
{13:23} Quello invece che riceve il seme nella buona terra, è colui che ode la parola, la comprende e porta frutto; e produce uno il cento, un altro il sessanta e un altro il trenta per uno».
{13:24} Egli propose loro un'altra parabola dicendo: «Il regno dei cieli è simile a un uomo, che seminò buon seme nel suo campo.
{13:25} Ma, mentre gli uomini dormivano, venne il suo nemico e seminò della zizzania in mezzo al grano, e se ne andò.
{13:26} Quando poi il grano germogliò e mise frutto, apparve anche la zizzania.
{13:27} E i servi del padrone di casa vennero a lui e gli dissero: "Signore, non hai seminato buon seme nel tuo campo? Come mai, dunque, c'è della zizzania?".
{13:28} Ed egli disse loro: "un nemico ha fatto questo". Allora i servi gli dissero: "Vuoi dunque che andiamo e la estirpiamo?"
{13:29} Ma egli disse: "No, per timore che estirpando la zizzania, non sradichiate insieme ad essa anche il grano.
{13:30} Lasciate che crescano entrambi insieme fino alla mietitura; e al tempo della mietitura io dirò ai mietitori: Raccogliete prima la zizzania e legatela in fasci per bruciarla; il grano, invece, riponetelo nel mio granaio».
{13:31} Egli propose loro un'altra parabola, dicendo: «Il regno dei cieli è simile a un granello di senape che un uomo prende e semina nel suo campo.
{13:32} Esso è certamente il piú piccolo di tutti i semi, ma una volta cresciuto è il piú grande di tutte le erbe e diventa un albero, tanto che gli uccelli del cielo vengono a ripararsi tra i suoi rami».
{13:33} Egli disse loro un'altra parabola: «Il regno dei cieli è simile al lievito, che una donna prende ed impasta con tre misure di farina finché tutta la pasta sia lievitata».
{13:34} Gesú disse alle folle tutte queste cose in parabole, e parlava loro solo in parabole,
{13:35} affinhé si adempisse ciò che fu detto dal profeta: «Io aprirò la mia bocca in parabole e rivelerò cose nascoste fin dalla fondazione del mondo».
{13:36} Allora Gesú, licenziate le folle, se ne ritornò a casa e i suoi discepoli gli si accostarono, dicendo: «Spiegaci la parabola della zizzania a nel campo».
{13:37} Ed egli, rispondendo disse loro: «Colui che semina il buon seme è il Figlio dell'uomo.
{13:38} Il campo è il mondo, il buon seme sono i figli del regno, e la zizzania sono i figli del maligno,
{13:39} e il nemico che l'ha seminata è il diavolo, mentre la mietitura è la fine del mondo, e i mietitori sono gli angeli.
{13:40} Come dunque si raccoglie la zizzania e si brucia nel fuoco, cosí avverrà alla fine del mondo.
{13:41} Il Figlio dell'uomo manderà i suoi angeli, ed essi raccoglieranno dal suo regno tutti gli scandali e gli operatori d'iniquità,
{13:42} e li getteranno nella fornace del fuoco. Lì sarà pianto e stridor di denti.
{13:43} Allora i giusti risplenderanno come Il sole nel regno del Padre loro. Chi ha orecchi da udire, oda!».
{13:44} «Di nuovo, il regno dei cieli è simile ad un tesoro nascosto in un campo, che un uomo, avendolo trovato. nasconde; e, per la gioia che ne ha, va, vende tutto ciò che ha e compera quel campo.
{13:45} Ancora, il regno dei cieli è simile ad un mercante che va in cerca di belle perle.
{13:46} E, trovata una perla di grande valore, va, vende tutto ciò che ha, e la compera.
{13:47} Il regno dei cieli è pure simile ad una rete gettata in mare, che raccoglie ogni sorta di cose.
{13:48} Quando è piena, i pescatori la tirano a riva e, postisi a sedere, raccolgono ciò che è buono nelle ceste, mentre gettano via quello non buono.
{13:49} Cosí avverrà alla fine del mondo, gli angeli verranno e separeranno i malvagi dai giusti
{13:50} e li getteranno nella fornace del fuoco. Lí sarà pianto e stridor di denti.
{13:51} Gesú disse loro: «Avete capito tutte queste cose?». Essi gli dissero: «Sì Signore».
{13:52} Ed egli disse loro: «Perciò ogni scriba, ammaestrato per il regno dei cieli è simile a un padrone di casa che trae fuori dal suo tesoro cose nuove e vecchie».
{13:53} Ora, quando Gesú ebbe finito queste parabole, se ne andò di là.
{13:54} E, venuto nella sua patria, li ammaestrava nella loro sinagoga, sicché essi stupivano e dicevano: «Da dove ha ricevuto costui questa sapienza e queste potenti operazioni?
{13:55} Non è costui il figlio del falegname? Sua madre non si chiama Maria e i suoi fratelli Giacomo, Iose, Simone e Giuda?
{13:56} E le sue sorelle non sono tutte fra noi? Da dove ha egli dunque ricevuto queste cose?».
{13:57} E si scandalizzavano di lui. Ma Gesú disse loro: «Nessun profeta è disprezzato, se non nella sua patria e in casa sua».
{13:58} Ed egli non fece lí molte opere potenti a causa della loro incredulità.
{14:1} In quel tempo Erode, il tetrarca, udí della fama di Gesú,
{14:2} e disse ai suoi servi: «Costui è Giovanni Battista; egli è risuscitato dai morti e perciò le potenze soprannaturali operano in lui».
{14:3} Erode infatti, aveva arrestato Giovanni, lo aveva incatenato e messo in prigione, a causa di Erodiade, moglie di suo fratello Filippo.
{14:4} Perché Giovanni gli diceva: «Non ti è lecito di convivere con lei!».
{14:5} E, pur volendo farlo morire, egli temeva il popolo, che lo riteneva un profeta.
{14:6} Ora, mentre si celebrava il compleanno di Erode, la figlia di Erodiade danzò in sua presenza e piacque a Erode,
{14:7} tanto che egli le promise con giuramento di darle tutto ciò che gli avesse chiesto.
{14:8} Ed ella, istigata da sua madre, disse: «Dammi qui, su un piatto, la testa di Giovanni Battista».
{14:9} Il re ne fu contristato, ma a causa del giuramento e per riguardo degli invitati che erano con lui a tavola, comandò che le fosse data.
{14:10} Cosí mandò a far decapitare Giovanni Battista in prigione;
{14:11} e la sua testa fu portata su un piatto e data alla fanciulla; ed ella la portò a sua madre.
{14:12} Poi vennero i suoi discepoli, presero il corpo e lo seppellirono; in seguito essi andarono a riferire l'accaduto a Gesú.
{14:13} Quando Gesú ebbe udito ciò, partí di là su una barca e si ritirò in disparte, in un luogo deserto. E le folle, saputolo, lo seguirono a piedi dalle città.
{14:14} E Gesú, smontato dalla barca, vide una grande folla e ne ebbe compassione, e ne guarí gli infermi.
{14:15} Poi, facendosi sera, i suoi discepoli gli si accostarono, e gli dissero: «Questo luogo è deserto, ed è già tardi; licenzia dunque le folle affinché vadano per i villaggi a comprarsi da mangiare».
{14:16} Ma Gesú disse loro: «Non è necessario che se ne vadano, date voi a loro da mangiare».
{14:17} Ed essi gli dissero: «Noi non abbiamo qui altro che cinque pani e due pesci».
{14:18} Ed egli disse: «Portatemeli qua».
{14:19} Comandò quindi che le folle si sedessero sull'erba; poi prese i cinque pani e i due pesci e, alzati gli occhi al cielo, li benedisse; spezzò i pani e li diede ai discepoli e i discepoli, alle folle.
{14:20} E tutti mangiarono e furono saziati poi i discepoli raccolsero i pezzi avanzati in dodici ceste piene.
{14:21} Ora, coloro che avevano mangiato erano circa cinquemila uomini, senza contare le donne e i bambini.
{14:22} Subito dopo Gesú costrinse i suoi discepoli a salire sulla barca e a precederlo all'altra riva, mentre egli licenziava le folle.
{14:23} Dopo averle congedate, salí sul monte in disparte per pregare. E, fattosi sera, era là tutto solo.
{14:24} La barca intanto si trovava al largo, in mezzo al mare, ed era sbattuta dalle onde perché il vento era contrario.
{14:25} Alla quarta vigilia, della notte, Gesú andò verso di loro, camminando sul mare.
{14:26} I discepoli, vedendolo camminare sul mare, si turbarono e dissero: «è un fantasma!». E si misero a gridare dalla paura;
{14:27} ma subito Gesú parlò loro, dicendo: «Rassicuratevi; sono io, non temete!».
{14:28} E Pietro, rispondendogli disse: «Signore, se sei tu, comandami di venire da te sulle acque».
{14:29} Egli disse: «Vieni!» E Pietro, sceso dalla barca, camminò sulle acque, per venire da Gesú.
{14:30} Ma, vedendo il vento forte, ebbe paura e, cominciando ad affondare, gridò dicendo: «Signore, salvami!».
{14:31} E subito Gesú stese la mano, lo prese e gli disse: «O uomo di poca fede, perché hai dubitato?».
{14:32} Poi, quando salirono in barca, il vento si acquetò.
{14:33} Allora quelli che erano nella barca vennero e l'adorarono, dicendo: «Veramente tu sei il Figlio di Dio!».
{14:34} Poi, essendo passati all'altra riva, vennero nella regione di Gennesaret.
{14:35} E gli uomini di quel luogo, avendolo riconosciuto, diffusero la notizia per tutta la regione circostante; e gli presentarono tutti i malati;
{14:36} e lo pregarono che potessero toccare almeno il lembo della sua veste, e tutti quelli che lo toccarono furono perfettamente guariti.
{15:1} Allora gli scribi, e i farisei, di Gerusalemme vennero da Gesú e gli dissero:
{15:2} «Perché i tuoi discepoli trasgrediscono la tradizione degli anziani? Poiché non si lavano le mani prima di mangiare».
{15:3} Ma egli rispose e disse loro: «E voi, perché trasgredite il comandamento di Dio a motivo della vostra tradizione?
{15:4} Dio infatti ha comandato cosí: "Onora il padre e la madre" e ancora: "Chi maledice padre o madre sia punito con la morte".
{15:5} Voi invece dite: "Chiunque dice al padre o alla madre: Tutto ciò con cui potrei sostenerti è stato offerto a Dio",
{15:6} egli non è piú obbligato a onorare suo padre e sua madre. Cosí facendo, voi avete annullato il comandamento di Dio a motivo della vostra tradizione.
{15:7} Ipocriti, ben profetizzò di voi Isaia quando disse:
{15:8} "Questo popolo si accosta a me con la bocca e mi onora con le labbra; ma il loro cuore è lontano da me.
{15:9} E invano mi rendono un culto, insegnando dottrine che sono comandamenti di uomini».
{15:10} Poi, chiamata a sé la folla, disse loro: «Ascoltate e intendete:
{15:11} Non ciò che entra nella bocca contamina l'uomo, ma è quel che esce dalla bocca che contamina l'uomo».
{15:12} Allora i suoi discepoli, accostatisi, gli dissero: «Sai tu che a sentire queste parole i farisei si sono scandalizzati?».
{15:13} Ma egli, rispondendo, disse: «Ogni pianta che il Padre mio celeste non ha piantata sarà sradicata.
{15:14} Lasciateli, sono ciechi guide di ciechi; e se un cieco guida un altro cieco, ambedue cadranno nella fossa».
{15:15} Allora Pietro, rispondendo, gli disse: «Spiegaci questa parabola».
{15:16} E Gesú disse: «Neppure voi avete ancora capito?
{15:17} Non capite che tutto ciò che entra nella bocca se ne va nel ventre, e viene espulso nella fogna?
{15:18} Ma le cose che escono dalla bocca procedono dal cuore; sono esse che contaminano l'uomo.
{15:19} Poiché dal cuore provengono pensieri malvagi, omicidi, adultèri, fornicazioni, furti, false testimonianze, maldicenze.
{15:20} Queste sono le cose che contaminano l'uomo; ma il mangiare senza lavarsi le mani non contamina l'uomo».
{15:21} Poi Gesú, partito di là, si diresse verso le parti di Tiro e di Sidone,
{15:22} Ed ecco una donna Cananea, venuta da quei dintorni, si mise a gridare, dicendo: «Abbi pietà di me, Signore, Figlio di Davide! Mia figlia è terribilmente tormentata da un demone!».
{15:23} Ma egli non le rispondeva nulla. E i suoi discepoli, accostatisi, lo pregavano dicendo: «Licenziala, perché ci grida dietro».
{15:24} Ma egli, rispondendo, disse: «Io non sono stato mandato che alle pecore perdute della casa d'Israele».
{15:25} Ella però venne e l'adorò, dicendo: «Signore, aiutami!».
{15:26} Egli le rispose, dicendo: «Non è cosa buona prendere il pane dei figli e gettarlo ai cagnolini».
{15:27} Ma ella disse: «è vero, Signore, poiché anche i cagnolini mangiano le briciole che cadono dalla tavola dei loro padroni».
{15:28} Allora Gesú le rispose, dicendo: «O donna, grande è la tua fede! Ti sia fatto come tu vuoi». E in quel momento sua figlia fu guarita.
{15:29} Poi partito di là, Gesú venne presso il mare di Galilea e, salito sul monte, là egli si pose a sedere.
{15:30} E grandi folle si accostarono a lui, recando con sé zoppi, ciechi, muti, storpi e molti altri; li deposero ai piedi di Gesú ed egli li guarí.
{15:31} Tanto che le folle si meravigliavano, nel vedere che i muti parlavano, gli storpi erano guariti, gli zoppi camminavano e i ciechi vedevano; e glorificavano il Dio d'Israele.
{15:32} E Gesú, chiamati a sé i suoi discepoli, disse: «Io ho pietà della folla, perché sono già tre giorni che sta con me e non ha niente da mangiare; eppure non voglio licenziarli digiuni, affinché non vengano meno lungo la strada».
{15:33} E i suoi discepoli gli dissero: «Dove potremmo procurarci, in un luogo deserto, abbastanza pane per sfamare una folla cosí grande?».
{15:34} E Gesú disse loro: «Quanti pani avete?». Essi dissero: «Sette e pochi pesciolini».
{15:35} Egli comandò allora alle folle che si mettessero a sedere per terra.
{15:36} Poi prese i sette pani e i pesci e, dopo aver reso grazie, li spezzò e li diede ai suoi discepoli, e i discepoli alla folla.
{15:37} E tutti mangiarono e furono saziati e dei pezzi avanzati ne raccolsero sette panieri pieni.
{15:38} Ora coloro che avevano mangiato erano quattromila uomini, senza contare le donne e i bambini.
{15:39} Poi, licenziate le folle, egli salí in barca e si diresse nella regione di Magdala.
{16:1} Poi si accostarono a lui i farisei, e i sadducei e, per tentarlo, gli chiesero di mostrar loro un segno dal cielo.
{16:2} Ma egli rispose loro e disse: «Quando si fa sera, voi dite: "Farà bel tempo perché il cielo rosseggia".
{16:3} E la mattina dite: "Oggi farà tempesta perché il cielo tutto cupo rosseggia". Ipocriti, ben sapete dunque distinguere l'aspetto del cielo, ma non riuscite a discernere i segni dei tempi?
{16:4} Una generazione malvagia ed adultera richiede un segno, ma non le sarà dato alcun segno, se non il segno del profeta Giona», E, lasciatili, se ne andò.
{16:5} Quando i suoi discepoli furono giunti all'altra riva, ecco avevano dimenticato di prendere del pane.
{16:6} E Gesú disse loro: «State attenti e guardatevi dal lievito dei farisei e dei sadducei!».
{16:7} Ed essi ragionavano fra loro, dicendo: «è perché non abbiamo preso del pane».
{16:8} Ma Gesú, accortosene, disse loro: «O uomini di poca fede, perché discutete tra di voi per non aver preso del pane?
{16:9} Non avete ancora capito e non vi ricordate dei cinque pani per i cinquemila uomini, e quante ceste ne avete raccolto?
{16:10} E dei sette pani per i quattromila uomini, e quanti panieri ne avete riempito?
{16:11} Come mai non capite che non mi riferivo al pane quando vi dissi di guardarvi dal lievito dei farisei e dei sadducei?».
{16:12} Allora essi capirono che egli non aveva detto di guardarsi dal lievito del pane, ma dalla dottrina dei farisei e dei sadducei.
{16:13} Poi Gesú, giunto dalle parti di Cesarea di Filippo, domandò ai suoi discepoli: «Chi dicono gli uomini che io, il Figlio dell'uomo, sia?».
{16:14} Ed essi dissero: «Alcuni, Giovanni Battista, altri Elia, altri Geremia, o uno dei profeti».
{16:15} Egli disse loro: «E voi, chi dite che io sia?».
{16:16} E Simon Pietro, rispondendo, disse: «Tu sei il Cristo, il Figlio del Dio vivente».
{16:17} E Gesú, rispondendo, gli disse: «Tu sei beato, o Simone, figlio di Giona, perché né la carne né il sangue ti hanno rivelato questo, ma il Padre mio che è nei cieli.
{16:18} Ed io altresí ti dico, che tu sei Pietro, e sopra questa roccia io edificherò la mia chiesa e le porte dell'inferno non la potranno vincere.
{16:19} Ed io ti darò le chiavi del regno dei cieli; tutto ciò che avrai legato sulla terra, sarà legato nei cieli, e tutto ciò che avrai sciolto sulla terra sarà sciolto nei cieli»,
{16:20} Allora egli ordinò ai suoi discepoli di non dire ad alcuno che egli era Gesú, il Cristo.
{16:21} Da quel momento Gesú cominciò a dichiarare ai suoi discepoli che era necessario per lui andare a Gerusalemme e soffrire molte cose da parte degli anziani, dei capi dei sacerdoti e degli scribi, essere ucciso e risuscitare il terzo giorno.
{16:22} Allora Pietro lo prese in disparte e cominciò a riprenderlo, dicendo: «Signore, Dio te ne liberi; questo non ti avverrà mai».
{16:23} Ma egli, voltatosi, disse a Pietro: «Vattene via da me, Satana! Tu mi sei di scandalo, perché non hai il senso delle cose di Dio, ma delle cose degli uomini».
{16:24} Allora Gesú disse ai suoi discepoli: «Se qualcuno mi vuole seguire, rinneghi se stesso, prenda la sua croce e mi segua.
{16:25} Perché chi vorrà salvare la propria vita, la perderà; ma chi avrà perduto la propria vita per amor mio, la ritroverà.
{16:26} Che giova infatti all'uomo, se guadagna tutto il mondo e poi perde la propria anima? Ovvero, che darà l'uomo in cambio dell'anima sua?
{16:27} Perché il Figlio dell'uomo verrà nella gloria del Padre suo con i suoi angeli; e allora egli renderà a ciascuno secondo il suo operato,
{16:28} In verità vi dico che alcuni di coloro che sono qui presenti non morranno prima d'aver visto il Figlio dell'uomo venire nel suo regno».
{17:1} Sei giorni dopo Gesú prese con sé Pietro, Giacomo e Giovanni suo fratello, e li condusse sopra un alto monte, in disparte;
{17:2} e fu trasfigurato alla loro presenza: la sua faccia risplendette come il sole e le sue vesti divennero candide come la luce.
{17:3} Ed ecco, apparvero loro Mosé ed Elia, che conversavano con lui.
{17:4} Pietro allora, prendendo la parola disse a Gesú: «Signore, è bene che noi stiamo qui; se vuoi, faremo qui tre tende: una per te, una per Mosé e una per Elia».
{17:5} Mentre egli parlava ancora, ecco una nuvola luminosa li adombrò, e si udí una voce dalla nuvola che diceva: «Questi è il mio amato Figlio, in cui mi sono compiaciuto: ascoltatelo!».
{17:6} E i discepoli, udito ciò, caddero con la faccia a terra e furono presi da gran spavento.
{17:7} Ma Gesú, accostatosi, li toccò e disse: «Alzatevi e non temete!».
{17:8} Ed essi, alzati gli occhi, non videro alcuno se non Gesú tutto solo.
{17:9} Poi, mentre scendevano dal monte, Gesú diede loro quest'ordine dicendo: «Non parlate a nessuno di questa visione, finché il Figlio dell'uomo non sia risuscitato dai morti».
{17:10} Allora i suoi discepoli lo interrogarono, dicendo: «Come mai dunque gli scribi, dicono che prima deve venire Elia?».
{17:11} E Gesú rispose loro, dicendo: «Elia veramente deve venire prima e ristabilire ogni cosa.
{17:12} Ma io vi dico che Elia è già venuto ed essi non l'hanno riconosciuto, anzi l'hanno trattato come hanno voluto; cosí anche il Figlio dell'uomo dovrà soffrire da parte loro».
{17:13} Allora i discepoli compresero che aveva parlato loro di Giovanni Battista.
{17:14} Quando giunsero presso la folla, un uomo gli si accostò e, inginocchiandosi davanti a lui,
{17:15} disse: «Signore, abbi pietà di mio figlio, perché è epilettico e soffre grandemente; egli cade spesso nel fuoco ed anche nell'acqua.
{17:16} Or io l'ho presentato ai tuoi discepoli, ma essi non l'hanno potuto guarire».
{17:17} E Gesú, rispondendo, disse: «O generazione incredula e perversa! Fino a quando sarò con voi? Fino a quando vi sopporterò? Portatelo qui da me».
{17:18} Gesú allora sgridò il demone, che uscí da lui; e da quell'istante il fanciullo fu guarito.
{17:19} Allora i discepoli, accostatisi a Gesú in disparte, dissero: «Perché non siamo stati capaci di scacciarlo?».
{17:20} E Gesú disse loro: «Per la vostra incredulità; perché io vi dico in verità che, se avete fede quanto un granel di senape, direte a questo monte: "spostati da qui a là" ed esso si sposterà; e niente vi sarà impossibile.
{17:21} Ora questa specie di demoni non esce se non mediante la preghiera e il digiuno».
{17:22} Ora, mentre essi s'intrattenevano nella Galilea, Gesú disse loro: «Il Figlio dell'uomo sta per essere dato nelle mani degli uomini,
{17:23} ed essi l'uccideranno; ma il terzo giorno egli risusciterà». Ed essi ne furono grandemente contristati.
{17:24} Quando giunsero a Capernaum, gli esattori di didramme si accostarono a Pietro e dissero: «Il vostro maestro, non paga le didramme?».
{17:25} Egli disse: «Sí». Quando fu entrato in casa, Gesú lo prevenne dicendo: «Che ti pare Simone? Da chi prendono i re della terra i tributi, o le tasse? Dai propri figli o dagli estranei?».
{17:26} Pietro gli disse: «Dagli estranei». Gesú disse: «I figli dunque sono esenti.
{17:27} Tuttavia per non scandalizzarli, va'al mare, getta l'amo e prendi il primo pesce che verrà su; aprigli la bocca e vi troverai uno statere, prendilo e dallo loro per te e per me».
{18:1} In quell'Ora i discepoli si accostarono a Gesú e gli chiesero: «Chi dunque è il piú grande nel regno dei cieli?».
{18:2} E Gesú, chiamato a sé un piccolo fanciullo, lo pose in mezzo a loro
{18:3} e disse: «In verità vi dico: se non vi convertite e non diventate come piccoli fanciulli, voi non entrerete affatto nel regno dei cieli.
{18:4} Chi dunque si umilierà come questo piccolo fanciullo, sarà il piú grande nel regno dei cieli.
{18:5} E chiunque riceve un piccolo fanciullo come questo in nome mio, riceve me.
{18:6} Ma chi avrà scandalizzato uno di questi piccoli che credono in me, sarebbe meglio per lui che gli fosse legata una macina d'asino al collo e che fosse sommerso nel fondo del mare.
{18:7} Guai al mondo per gli scandali! Perché è necessario che avvengano gli scandali, ma guai a quell'uomo per colpa del quale avviene lo scandalo!
{18:8} Ora, se la tua mano, o il tuo piede, ti è occasione di peccato, mozzalo e gettalo via da te; è meglio per te entrare nella vita monco o zoppo, che avere due mani e due piedi ed essere gettato nel fuoco eterno.
{18:9} Parimenti, se il tuo occhio ti è occasione di peccato, cavalo e gettalo via da te, è meglio per te entrare nella vita avendo un occhio solo che, avendone due, esser gettato nella Geenna, del fuoco.
{18:10} Guardatevi dal disprezzare alcuno di questi piccoli, perché io vi dico che gli angeli loro vedono continuamente nei cieli la faccia del Padre mio, che è nei cieli.
{18:11} Poiché il Figlio dell'uomo è venuto per salvare ciò che era perduto.
{18:12} Che ve ne pare? Se un uomo ha cento pecore ed una di esse si smarrisce non lascerà egli le novantanove sui monti per andare in cerca di quella smarrita?
{18:13} E se gli capita di ritrovarla, io vi dico in verità che si rallegrerà piú di questa che delle novantanove che non si erano smarrite.
{18:14} Cosí è la volontà del Padre vostro che è nei cieli, che neppure uno di questi piccoli perisca».
{18:15} «Ora, se il tuo fratello ha peccato contro di te, va' e riprendilo fra te e lui solo; se ti ascolta, tu hai guadagnato il tuo fratello;
{18:16} ma se non ti ascolta, prendi con te ancora uno o due persone, affinché ogni parola sia confermata per la bocca di due o tre testimoni.
{18:17} Se poi rifiuta di ascoltarli, dillo alla chiesa; e se rifiuta anche di ascoltare la chiesa, sia per te come il pagano e il pubblicano.
{18:18} In verità vi dico che tutte le cose che voi avrete legate sulla terra saranno legate nel cielo; e tutte le cose che avrete sciolte sulla terra saranno sciolte nel cielo
{18:19} Ancora io vi dico che, se due di voi si accordano sulla terra per domandare qualunque cosa, questa sarà loro concessa dal Padre mio che è nei cieli.
{18:20} Poiché dovunque due o tre sono riuniti nel mio nome, io sono in mezzo a loro».
{18:21} Allora Pietro, accostatosi, gli disse: «Signore, se il mio fratello pecca contro di me, quante volte gli dovrò perdonare? Fino a sette volte?».
{18:22} Gesú gli disse: «Io non ti dico fino a sette volte, ma fino a settanta volte sette.
{18:23} Perciò il regno dei cieli è simile ad un re, il quale volle fare i conti con i suoi servi.
{18:24} Avendo iniziato a fare i conti, gli fu presentato uno che gli era debitore di diecimila talenti.
{18:25} E non avendo questi di che pagare, il suo padrone comandò che fosse venduto lui con sua moglie, i suoi figli e tutto quanto aveva, perché il debito fosse saldato.
{18:26} Allora quel servo, gettandosi a terra gli si prostrò davanti dicendo: "Signore, abbi pazienza con me e ti pagherò tutto"
{18:27} Mosso a compassione, il padrone di quel servo lo lasciò andare e gli condonò il debito.
{18:28} Ma quel servo, uscito fuori, incontrò uno dei suoi conservi, che gli doveva cento denari; e, afferratolo per la gola, lo soffocava dicendo: "Pagami ciò che mi devi"
{18:29} Allora il suo conservo, gettandosi ai suoi piedi, lo supplicava dicendo: "Abbi pazienza con me, e ti pagherò tutto"
{18:30} Ma costui non volle, anzi andò e lo fece imprigionare, finché non avesse pagato il debito.
{18:31} Ora gli altri servi, visto quanto era accaduto, ne furono grandemente rattristati e andarono a riferire al loro padrone tutto ciò che era accaduto.
{18:32} Allora il suo padrone lo chiamò a sé e gli disse: "servo malvagio, io ti ho condonato tutto quel debito, perché mi hai supplicato.
{18:33} Non dovevi anche tu aver pietà del tuo conservo, come io ho avuto pietà di te?"
{18:34} E il suo padrone, adiratosi, lo consegnò agli aguzzini finché non avesse pagato tutto quanto gli doveva.
{18:35} Cosí il mio Padre celeste farà pure a voi, se ciascuno di voi non perdona di cuore al proprio fratello i suoi falli».
{19:1} Quando Gesú terminò questi discorsi, partí dalla Galilea e venne nel territorio della Giudea, al di là del Giordano.
{19:2} Grandi folle lo seguirono, e là egli le guarí.
{19:3} Allora gli si accostarono alcuni farisei per tentarlo, e gli dissero: «è lecito ad un uomo ripudiare la propria moglie per qualsiasi motivo?».
{19:4} Ed egli, rispondendo, disse loro: «Non avete voi letto che chi li creò da principio, li creò maschio e femmina?
{19:5} E disse: "Perciò l'uomo lascerà il padre e la madre e si unirà con la propria moglie, e i due diverranno una sola carne".
{19:6} E cosí non sono piú due, ma una sola carne, quello dunque che Dio ha unito insieme, l'uomo non lo separi».
{19:7} Essi gli dissero: «Perché allora Mosé ha ordinato di darle un atto di divorzio e mandarla via?».
{19:8} Egli disse loro: «Per la durezza dei vostri cuori Mosé vi ha permesso di ripudiare le vostre mogli, ma da principio non era cosí.
{19:9} Or io vi dico che chiunque manda via la propria moglie, eccetto in caso di fornicazione, e ne sposa un'altra, commette adulterio; e chi sposa colei che è stata mandata via, commette adulterio».
{19:10} I suoi discepoli gli dissero: «Se questa è la condizione dell'uomo rispetto alla moglie, non conviene sposarsi».
{19:11} Ma egli disse loro: «Non tutti sono capaci di accettare questo parlare, ma è per coloro ai quali è stato dato.
{19:12} Poiché vi sono degli eunuchi, che sono nati cosí dal grembo della madre vi sono degli eunuchi che sono stati fatti eunuchi dagli uomini, e vi sono eunuchi che si sono fatti eunuchi da se stessi per il regno dei cieli. Chi è in grado di accettarlo, lo accetti».
{19:13} Allora gli furono presentati dei piccoli fanciulli perché imponesse loro le mani e pregasse; i discepoli però li sgridavano.
{19:14} Ma Gesú disse: «Lasciate i piccoli fanciulli venire a me, perché di tali è il regno dei cieli».
{19:15} E, dopo aver imposto loro le mani, partí di là.
{19:16} Ed ecco, un tale si avvicinò e gli disse: «Maestro buono, che devo fare di buono per avere la vita eterna?».
{19:17} Ed egli disse: «Perché mi chiami buono? Nessuno è buono, se non uno solo, cioè: Dio. Ora, se tu vuoi entrare nella vita, osserva i comandamenti».
{19:18} Egli gli disse: «Quali?». Gesú allora disse: «Non uccidere, non commettere adulterio, non rubare, non dire falsa testimonianza,
{19:19} onora tuo padre e tua madre e ama il tuo prossimo come te stesso».
{19:20} Quel giovane gli disse: «Tutte queste cose le ho osservate fin dalla mia giovinezza, che mi manca ancora?».
{19:21} Gesú gli disse: «Se vuoi essere perfetto, va vendi ciò che hai, dallo ai poveri e tu avrai un tesoro nel cielo; poi vieni e seguimi».
{19:22} Ma il giovane, udito questo parlare, se ne andò rattristato, perché aveva molte ricchezze.
{19:23} Gesú allora disse ai suoi discepoli: «In verità vi dico che un ricco difficilmente entrerà nel regno dei cieli.
{19:24} E ve lo ripeto: è piú facile che un cammello passi per la cruna di un ago, che un ricco entri nel regno di Dio».
{19:25} All'udire ciò, i suoi discepoli, furono grandemente sbigottiti e dissero: «Chi dunque può essere salvato?».
{19:26} E Gesú fissando lo sguardo su di loro, disse: «Per gli uomini questo è impossibile, ma per Dio ogni cosa è possibile».
{19:27} Allora Pietro gli rispose, dicendo: «Ecco, noi abbiamo abbandonato ogni cosa e ti abbiamo seguito; che ne avremo dunque?».
{19:28} Gesú disse loro: «In verità vi dico che nella nuova creazione, quando il Figlio dell'uomo sederà sul trono della sua gloria, anche voi che mi avete seguito sederete su dodici troni, per giudicare le dodici tribú d'Israele,
{19:29} E chiunque ha lasciato casa, fratelli, sorelle, padre, madre, moglie, figli o campi per amore del mio nome, ne riceverà il centuplo ed erediterà la vita eterna.
{19:30} Ma molti primi saranno ultimi e molti ultimi saranno primi»,
{20:1} «Il regno dei cieli infatti è simile a un padrone di casa, che di buon mattino uscí per prendere a giornata dei lavoratori e mandarli nella sua vigna.
{20:2} Accordatosi con i lavoratori per un denaro al giorno, li mandò nella sua vigna.
{20:3} Uscito poi verso l'ora terza, ne vide altri che stavano in piazza disoccupati.
{20:4} E disse loro: "Andate anche voi nella vigna e io vi darò ciò che è giusto" Ed essi andarono.
{20:5} Uscito di nuovo verso l'ora sesta e l'ora nona, fece altrettanto.
{20:6} Uscito ancora verso l'undicesima ora, ne trovò altri che se ne stavano disoccupati e disse loro: "Perché ve ne state qui tutto il giorno senza far nulla?"
{20:7} Essi gli dissero: "Perché nessuno ci ha presi a giornata" Egli disse loro: "Andate anche voi nella vigna e riceverete ciò che è giusto"
{20:8} Poi fattosi sera, il padrone della vigna disse al suo fattore: "Chiama i lavoratori e paga loro il salario, cominciando dagli ultimi fino ai primi"
{20:9} E, venuti quelli dell'undicesima ora, ricevettero ciascuno un denaro.
{20:10} Quando vennero i primi, pensavano di ricevere di piú, ma ricevettero anch'essi un denaro per uno.
{20:11} Nel riceverlo, mormoravano contro il padrone di casa,
{20:12} dicendo: "Questi ultimi hanno lavorato solo un'ora, e tu li hai trattati come noi che abbiamo sopportato il peso e il caldo della giornata".
{20:13} Ma egli, rispondendo, disse a uno di loro: "amico, io non ti faccio alcun torto; non ti sei accordato con me per un denaro?
{20:14} Prendi ciò che è tuo e vattene; ma io voglio dare a quest'ultimo quanto a te.
{20:15} Non mi è forse lecito fare del mio ciò che voglio? O il tuo occhio è cattivo, perché io sono buono?"
{20:16} Cosí gli ultimi saranno primi e i primi ultimi, perché molti sono chiamati, ma pochi eletti».
{20:17} Poi, mentre Gesú saliva a Gerusalemme, strada facendo, prese in disparte i dodici discepoli e disse loro:
{20:18} «Ecco, noi saliamo a Gerusalemme e il Figlio dell'uomo sarà dato in mano dei capi dei sacerdoti e degli scribi, ed essi lo condanneranno a morte.
{20:19} Lo consegneranno poi nelle mani dei gentili perché sia schernito, flagellato e crocifisso; ma il terzo giorno egli risusciterà».
{20:20} Allora la madre dei figli di Zebedeo si accostò a lui con i suoi figli, si prostrò e gli chiese qualche cosa.
{20:21} Ed egli le disse: «Che vuoi?». Ella rispose: «Ordina che questi miei due figli siedano l'uno alla tua destra e l'altro alla sinistra nel tuo regno».
{20:22} E Gesú, rispondendo, disse: «Voi non sapete ciò che domandate, potete voi bere il calice che io sto per bere, ed essere battezzati del battesimo di cui io sarò battezzato?». Essi gli dissero: «Sí, lo possiamo».
{20:23} Allora egli disse loro: «Voi certo berrete il mio calice e sarete battezzati del battesimo di cui io sarò battezzato; ma sedere alla mia destra o alla mia sinistra non sta a me concederlo, ma è riservato a coloro per i quali è stato preparato dal Padre mio».
{20:24} All'udire ciò, gli altri dieci si indignarono contro i due fratelli.
{20:25} E Gesú, chiamatili a sé, disse: «Voi sapete che i sovrani delle nazioni le signoreggiano e che i grandi esercitano il potere su di esse,
{20:26} ma tra di voi non sarà così; anzi chiunque tra di voi vorrà diventare grande sia vostro servo;
{20:27} e chiunque tra di voi vorrà essere primo a sia vostro schiavo.
{20:28} Poiché anche il Figlio dell'uomo non è venuto per essere servito, ma per servire e per dare la sua vita come prezzo di riscatto per molti».
{20:29} Mentre essi uscivano da Gerico, una grande folla li seguí.
{20:30} Ed ecco, due ciechi che sedevano lungo la strada, avendo udito che Gesú passava, si misero a gridare dicendo: «Abbi pietà di noi, Signore, Figlio di Davide».
{20:31} Ma la folla li sgridava perché tacessero; essi però gridavano ancora piú forte dicendo: «Abbi pietà di noi, Signore, Figlio di Davide!».
{20:32} Allora Gesú, fermatosi, li chiamò e disse: «Che volete che io vi faccia?».
{20:33} Essi gli dissero: «Signore, che i nostri occhi si aprano!».
{20:34} E Gesú, mosso a pietà, toccò i loro occhi; e all'istante i loro occhi recuperarono la vista e lo seguirono.
{21:1} Quando furono vicini a Gerusalemme, giunti a Betfage, presso il monte degli Ulivi, Gesú mandò due discepoli,
{21:2} dicendo loro: «Andate nel villaggio che si trova davanti a voi; e subito troverete un'asina legata e un puledro con essa; scioglieteli e conduceteli da me.
{21:3} E se qualcuno vi dice qualcosa, ditegli che il Signore ne ha bisogno, ma li rimanderà presto».
{21:4} Or questo accadde, affinché si adempisse ciò che fu detto dal profeta, che dice:
{21:5} «Dite alla figlia di Sion: Ecco il tuo re viene a te mansueto, cavalcando un asino, anzi un puledro, figlio di una bestia da soma».
{21:6} I discepoli andarono e fecero come Gesú aveva loro comandato.
{21:7} Condussero l'asina e il puledro, posero su questo i loro mantelli, ed egli vi montò sopra.
{21:8} E una grandissima folla stendeva i suoi mantelli sulla strada, mentre altri tagliavano rami dagli alberi e li spargevano sulla via.
{21:9} Le folle che precedevano come quelle che seguivano gridavano, dicendo: «Osanna al Figlio di Davide! Benedetto colui che viene nel nome del Signore! Osanna nei luoghi altissimi!».
{21:10} E, quando egli entrò in Gerusalemme, tutta la città fu messa in agitazione, e diceva: «Chi è costui?».
{21:11} E le folle dicevano: «Costui è Gesú il profeta che viene da Nazaret di Galilea».
{21:12} Poi Gesú entrò nel tempio di Dio, ne scacciò tutti coloro che nel tempio vendevano e compravano, e rovesciò le tavole dei cambiavalute e le sedie dei venditori di colombi.
{21:13} E disse loro: «Sta scritto: "La mia casa sarà chiamata casa di orazione ma voi ne avete fatto un covo di ladroni».
{21:14} Allora vennero da lui nel tempio ciechi e zoppi, ed egli li guarí.
{21:15} Ma i capi dei sacerdoti e gli scribi, viste le meraviglie che egli aveva fatto e i fanciulli che gridavano nel tempio dicendo: «Osanna al Figlio di Davide!», ne furono indignati,
{21:16} e gli dissero: «Senti tu ciò che questi dicono?». Gesú disse loro «Sí! Non avete mai letto: "Dalla bocca dei bambini e dei lattanti, tu ti sei procurato lode».
{21:17} E lasciatili, uscí dalla città verso Betania, e là passò la notte.
{21:18} La mattina, ritornando in città, ebbe fame.
{21:19} E vedendo un fico lungo la strada, gli si avvicinò, ma non vi trovò nulla se non delle foglie; e gli disse: «Non nasca mai piú frutto da te in eterno!». E subito il fico si seccò.
{21:20} E, vedendo ciò, i discepoli si meravigliarono e dissero: «Come mai il fico si è seccato all'istante?».
{21:21} E Gesú, rispondendo, disse loro: «In verità vi dico che se avete fede e non dubitate, non solo farete ciò che io ho fatto al fico, ma se anche diceste a questo monte: "Levati di lí e gettati nel mare" ciò avverrà.
{21:22} E tutto ciò che chiederete in preghiera, avendo fede, lo otterrete».
{21:23} Quando entrò nel tempio, i capi dei sacerdoti e gli anziani del popolo si accostarono a lui, mentre insegnava, e dissero: «Con quale autorità fai tu queste cose? E chi ti ha dato questa autorità?».
{21:24} E Gesú, rispondendo, disse loro: «Anch'io vi farò una domanda, e se voi mi risponderete, io pure vi dirò con quale autorità faccio queste cose.
{21:25} Il battesimo di Giovanni da dove veniva? Dal cielo o dagli uomini?». Ed essi ragionavano tra loro dicendo: «Se diciamo dal cielo, ci dirà: "Perché dunque non gli credeste?"
{21:26} Se invece diciamo dagli uomini, temiamo la folla, perché tutti ritengono Giovanni un profeta».
{21:27} E risposero a Gesú dicendo: «Non lo sappiamo». Allora egli disse loro: «Neanch'io vi dirò con quale autorità faccio queste cose».
{21:28} «Che ve ne pare? Un uomo aveva due figli e rivolgendosi al primo disse "Figlio, va' oggi a lavorare nella mia vigna".
{21:29} ma egli rispose e disse: "Non voglio"; piú tardi però, pentitosi, vi andò.
{21:30} Poi, rivoltosi al secondo gli disse la stessa cosa. Ed egli rispose e disse: "Sí, lo farò signore ma non vi andò.
{21:31} Chi dei due ha fatto la volontà del padre?». Essi gli dissero: «Il primo». Gesú disse loro: «In verità vi dico che i pubblicani e le meretrici vi precedono nel regno dei cieli.
{21:32} Poiché Giovanni è venuto a voi per la via della giustizia, e voi non gli avete creduto, mentre i pubblicani e le meretrici gli hanno creduto; e voi, nemmeno dopo aver visto queste cose, vi siete ravveduti per credergli».
{21:33} «Ascoltate un'altra parabola: Vi era un padrone di casa, il quale piantò una vigna, Ia cinse di una siepe, vi scavò un luogo dove pigiare l'uva, vi costruí una torre e, dopo averla affidata a certi vignaioli, partí.
{21:34} Ora giunto il tempo della raccolta egli mandò i suoi servi dai vignaioli, per riceverne i frutti,
{21:35} ma i vignaioli, presi i suoi servi, uno lo bastonarono, un altro lo uccisero e un altro lo lapidarono.
{21:36} Di nuovo egli mandò altri servi, in maggior numero dei primi; e quei vignaioli li trattarono allo stesso modo.
{21:37} In ultimo egli mandò loro il proprio figlio dicendo: "Avranno almeno rispetto di mio figlio!".
{21:38} Ma i vignaioli, visto il figlio dissero fra loro: "Costui è l'erede; venite uccidiamolo e impadroniamoci della sua eredità"
{21:39} E, presolo lo cacciarono fuori della vigna e lo uccisero.
{21:40} Ora, quando verrà il padrone della vigna, che cosa farà a quei vignaioli?».
{21:41} Essi gli dissero: «Egli farà perire miseramente quegli scellerati, e affiderà la vigna ad altri vignaioli, i quali gli renderanno i frutti a suo tempo».
{21:42} Gesú disse loro: «Non avete mai letto nelle Scritture: "La pietra che gli edificatori hanno rigettata è divenuta la testata d'angolo. Questa è opera del Signore, ed è meravigliosa agli occhi nostri"?.
{21:43} Perciò io vi dico che il regno di Dio vi sarà tolto e sarà dato a una gente che lo farà fruttificare.
{21:44} E chi cadrà su questa pietra sarà sfracellato; e colui sul quale essa cadrà sarà stritolato».
{21:45} I capi dei sacerdoti e i farisei, udite le sue parabole, si avvidero che parlava di loro.
{21:46} E cercavano di prenderlo, ma temettero le folle, perché lo ritenevano un profeta.
{22:1} E Gesú, riprendendo la parola, di nuovo parlò loro in parabole dicendo:
{22:2} «Il regno dei cieli è simile a un re, il quale preparò le nozze di suo figlio.
{22:3} E mandò i suoi servi a chiamare gli invitati alle nozze, ma questi non vollero venire.
{22:4} Di nuovo mandò altri servi dicendo: "Dite agl'invitati: Ecco, io ho apparecchiato il mio pranzo, i miei vitelli e i miei animali ingrassati sono ammazzati ed è tutto pronto; venite alle nozze".
{22:5} Ma essi, non curandosene, se ne andarono chi al proprio campo, chi ai propri affari.
{22:6} E gli altri, presi i suoi servi, li oltraggiarono e li uccisero.
{22:7} Il re allora, udito ciò, si adirò e mandò i suoi eserciti per sterminare quegli omicidi e per incendiare la loro città.
{22:8} Disse quindi ai suoi servi: "Le nozze sono pronte, ma gl'invitati non ne erano degni.
{22:9} Andate dunque agli incroci delle strade e chiamate alle nozze chiunque troverete
{22:10} E quei servi, usciti per le strade, radunarono tutti coloro che trovarono cattivi e buoni, e la sala delle nozze si riempí di commensali.
{22:11} Ora il re, entrato per vedere i commensali, vi trovò un uomo che non indossava l'abito da nozze;
{22:12} e gli disse: "amico come sei entrato qui senza avere l'abito da nozze?" E quegli rimase con la bocca chiusa.
{22:13} Allora il re disse ai servi: "Legatelo mani e piedi, prendetelo e gettatelo nelle tenebre di fuori. Lí sarà il pianto e lo stridor di denti.
{22:14} Poiché molti sono chiamati, ma pochi eletti».
{22:15} Allora i farisei, allontanatisi, si consigliarono sul modo di coglierlo in fallo nelle parole,
{22:16} E gli mandarono i propri discepoli, con gli erodiani, per dirgli: «Maestro, noi sappiamo che tu sei verace e che insegni la via di Dio in verità, senza preoccuparti del giudizio di alcuno, perché tu non riguardi all'apparenza delle persone.
{22:17} Dicci dunque: Che te ne pare? è lecito o no pagare il tributo a Cesare?».
{22:18} Ma Gesú, conoscendo la loro malizia, disse: «Perché mi tentate, ipocriti?
{22:19} Mostratemi la moneta del tributo». Allora essi gli presentarono un denaro.
{22:20} Ed egli disse loro: «Di chi è questa immagine e questa iscrizione?».
{22:21} Essi gli dissero: «Di Cesare». Allora egli disse loro: «Rendete dunque a Cesare ciò che è di Cesare e a Dio ciò che è di Dio».
{22:22} Ed essi, udito ciò, si meravigliarono e, lasciatolo, se ne andarono.
{22:23} In quello stesso giorno vennero da lui i sadducei, i quali dicono che non vi è risurrezione, e lo interrogarono,
{22:24} dicendo: «Maestro, Mosé ha detto: "se qualcuno muore senza avere figli, il suo fratello ne sposi la moglie, per dare una discendenza a suo fratello"
{22:25} Ora, c'erano tra noi sette fratelli, il primo dopo essersi sposato morí e, non avendo discendenza, lasciò la moglie a suo fratello.
{22:26} Cosí anche il secondo e il terzo, fino al settimo.
{22:27} Per ultima, morí anche la donna.
{22:28} Alla risurrezione, dunque, di chi dei sette costei sarà moglie? Poiché tutti l'ebbero come moglie».
{22:29} Ma Gesú, rispondendo, disse loro: «Voi sbagliate, non comprendendo né le Scritture né la potenza di Dio.
{22:30} Nella risurrezione, infatti, né si sposano né sono date in moglie, ma essi saranno in cielo come gli angeli di Dio.
{22:31} Quanto poi alla risurrezione dei morti, non avete letto ciò che vi fu detto da Dio, quando disse:
{22:32} IO sono il Dio di Abrahamo, il Dio d'Isacco e di Giacobbe Dio non è il Dio dei morti, ma dei viventi».
{22:33} E le folle, udite queste cose, stupivano della sua dottrina,
{22:34} Allora i farisei, avendo udito che egli aveva messo a tacere i sadducei, si radunarono insieme.
{22:35} E uno di loro, dottore della legge, lo interrogò per metterlo alla prova, dicendo:
{22:36} «Maestro, qual è il grande comandamento della legge?».
{22:37} E Gesú gli disse: «"ama il Signore Dio tuo con tutto il tuo cuore, con tutta l'anima tua e con tutta la tua mente".
{22:38} Questo è il primo e il gran comandamento.
{22:39} E il secondo, simile a questo, è: "ama il tuo prossimo come te stesso".
{22:40} Da questi due comandamenti dipendono tutta la legge e i profeti»,
{22:41} Ora, essendo i farisei riuniti, Gesú chiese loro:
{22:42} «Che ve ne pare del Cristo? Di chi è figlio?». Essi gli dissero: «Di Davide».
{22:43} Egli disse loro: «Come mai dunque Davide, per lo Spirito, lo chiama Signore, dicendo:
{22:44} Il Signore ha detto al mio Signore: "Siedi alla mia destra, finché io abbia posto i tuoi nemici come sgabello dei tuoi piedi"?
{22:45} Se dunque Davide lo chiama Signore, come può essere suo figlio?».
{22:46} Ma nessuno era in grado di rispondergli; e, da quel giorno, nessuno osò piú interrogarlo.
{23:1} Allora Gesú parlò alle folle e ai suoi discepoli,
{23:2} dicendo: «Gli scribi, e i farisei siedono sulla cattedra di Mosè.
{23:3} Osservate dunque e fate tutte le cose che vi dicono di osservare; ma non fate come essi fanno, poiché dicono ma non fanno.
{23:4} Legano infatti pesi pesanti e difficili da portare, e li mettono sulle spalle degli uomini; ma essi non li vogliono smuovere neppure con un dito.
{23:5} Fanno tutte le loro opere per essere ammirati dagli uomini; allargano le loro filatterie, e allungano le frange dei loro vestiti,
{23:6} Amano i posti d'onore nei conviti e i primi posti nelle sinagoghe,
{23:7} e anche i saluti nelle piazze, e di sentirsi chiamare dagli uomini rabbi, rabbi.
{23:8} Ma voi non fatevi chiamare maestro, perché uno solo è il vostro maestro: Il Cristo, e voi siete tutti fratelli.
{23:9} E non chiamate alcuno sulla terra vostro padre, perché uno solo è vostro Padre, colui che è nei cieli.
{23:10} Né fatevi chiamare guida, perché uno solo è la vostra guida: Il Cristo.
{23:11} E il maggiore di voi sia vostro servo,
{23:12} Or chiunque si innalzerà sarà abbassato; e chiunque si abbasserà sarà innalzato,
{23:13} Ma guai a voi, scribi e farisei ipocriti! Perché chiudete il regno dei cieli davanti agli uomini; poiché né entrate voi né lasciate entrare coloro che stanno per entrarvi.
{23:14} Guai a voi, scribi e farisei ipocriti! Perché divorate le case delle vedove e per pretesto fate lunghe preghiere; per questo subirete una condanna piú severa.
{23:15} Guai a voi, scribi e farisei ipocriti! Perché scorrete il mare e la terra, per fare un proselito e, quando lo è diventato, ne fate un figlio della Geenna il doppio di voi.
{23:16} Guai a voi, guide cieche, che dite: "se uno ha giurato per il tempio, non è nulla; ma se ha giurato per l'oro del tempio è obbligato".
{23:17} Stolti e ciechi! Perché, cosa è piú grande, l'oro o il tempio che santifica l'oro?
{23:18} "E: se uno ha giurato per l'altare, non è nulla; ma se ha giurato per l'offerta che vi è sopra è obbligato".
{23:19} Stolti e ciechi! Poiché, cosa è piú grande, l'offerta o l'altare che santifica l'offerta?
{23:20} Chi dunque giura per l'altare, giura per esso e per quanto vi è sopra.
{23:21} Chi giura per il tempio, giura per esso e per colui che l'abita.
{23:22} E chi giura per il cielo, giura per il trono di Dio e per colui che vi è assiso.
{23:23} Guai a voi, scribi e farisei ipocriti! Perché calcolate la decima della menta dell'aneto e del comino, e trascurate le cose piú importanti della legge: il giudizio, la misericordia e la fede, queste cose bisogna praticare senza trascurare le altre.
{23:24} Guide cieche, che colate il moscerino e inghiottite il cammello.
{23:25} Guai a voi, scribi e farisei ipocriti! Perché pulite l'esterno della coppa e del piatto, mentre l'interno è pieno di rapina e d'intemperanza.
{23:26} Fariseo cieco! Pulisci prima l'interno della coppa e del piatto, affinché anche l'esterno sia pulito.
{23:27} Guai a voi, scribi e farisei ipocriti! Perché rassomigliate a sepolcri imbiancati, i quali di fuori appaiono belli, ma dentro sono pieni di ossa di morti e di ogni putredine.
{23:28} Cosí anche voi di fuori apparite giusti davanti agli uomini, ma dentro siete pieni d'ipocrisia e d'iniquità.
{23:29} Guai a voi, scribi e farisei ipocriti! Perché edificate i sepolcri dei profeti e ornate i monumenti dei giusti
{23:30} e dite: "se noi fossimo vissuti al tempo dei nostri padri, non ci saremmo associati a loro nell'uccisione dei profeti
{23:31} Cosí dicendo, voi testimoniate contro voi stessi, che siete figli di coloro che uccisero i profeti.
{23:32} Voi superate la misura dei vostri padri!
{23:33} Serpenti, razza di vipere! Come sfuggirete al giudizio della Geenna?
{23:34} Perciò, ecco io vi mando dei profeti, dei savi e degli scribi; di loro ne ucciderete e crocifiggerete alcuni, altri ne flagellerete nelle vostre sinagoghe e li perseguiterete di città in città,
{23:35} affinché ricada su di voi tutto il sangue giusto sparso sulla terra, dal sangue del giusto Abele, fino al sangue di Zaccaria, figlio di Barachia che uccideste fra il tempio e l'altare.
{23:36} In verità vi dico che tutte queste cose ricadranno su questa generazione.
{23:37} Gerusalemme, Gerusalemme, che uccidi i profeti e lapidi coloro che ti sono mandati! Quante volte ho voluto raccogliere i tuoi figli come la gallina raccoglie i suoi pulcini sotto le ali, e voi non avete voluto!
{23:38} Ecco, la vostra casa vi è lasciata deserta.
{23:39} Poiché io vi dico, che da ora in avanti non mi vedrete piú, finché non direte: "Benedetto colui che viene nel nome del Signore!"».
{24:1} Ora, mentre Gesú usciva dal tempio e se ne andava, i suoi discepoli gli si accostarono per fargli osservare gli edifici del tempio.
{24:2} Ma Gesú disse loro: «Non vedete voi tutte queste cose? In verità vi dico che non resterà qui pietra su pietra che non sarà diroccata».
{24:3} Poi, mentre egli era seduto sul monte degli Ulivi, i discepoli gli si accostarono in disparte, dicendo: «Dicci, quando avverranno queste cose? E quale sarà il segno della tua venuta e della fine dell'età presente?».
{24:4} E Gesú, rispondendo, disse loro: «Guardate che nessuno vi seduca!
{24:5} Poiché molti verranno nel mio nome, dicendo: "io sono il Cristo" e ne sedurranno molti.
{24:6} Allora sentirete parlare di guerre e di rumori di guerre; guardate di non turbarvi, perché bisogna che tutte queste cose avvengano ma non sarà ancora la fine.
{24:7} Infatti si solleverà popolo contro popolo e regno contro regno; vi saranno carestie, pestilenze e terremoti in vari luoghi
{24:8} Ma tutte queste cose saranno soltanto l'inizio delle doglie di parto,
{24:9} Allora vi sottoporranno a supplizi e vi uccideranno; e sarete odiati da tutte le genti a causa del mio nome.
{24:10} Allora molti si scandalizzeranno, si tradiranno e si odieranno l'un l'altro.
{24:11} E sorgeranno molti falsi profeti, e ne sedurranno molti.
{24:12} E perché l'iniquità sarà moltiplicata, l'amore di molti si raffredderà;
{24:13} ma chi avrà perseverato fino alla fine sarà salvato,
{24:14} E questo evangelo del regno sarà predicato in tutto il mondo in testimonianza a tutte le genti, e allora verrà la fine».
{24:15} «Quando dunque avrete visto l'abominazione della desolazione predetta dal profeta Daniele, posta nel luogo santo (chi legge intenda),
{24:16} allora coloro che sono nella Giudea fuggano ai monti.
{24:17} Chi si trova sulla terrazza della casa, non scenda a prendere qualcosa di casa sua;
{24:18} e chi è nei campi, non torni indietro a prendere il suo mantello.
{24:19} Ma guai alle donne incinte e a quelle che allatteranno in quei giorni!
{24:20} E pregate che la vostra fuga non accada d'inverno, né di sabato
{24:21} perché allora vi sarà una tribolazione cosí grande, quale non vi fu mai dal principio del mondo fino ad ora né mai più vi sarà.
{24:22} E se quei giorni non fossero abbreviati, nessuna carne si salverebbe; ma a motivo degli eletti quei giorni saranno abbreviati.
{24:23} Allora se qualcuno vi dice: "Ecco, il Cristo è qui" oppure "è là" non gli credete.
{24:24} Perché sorgeranno falsi cristi e falsi profeti, e faranno grandi segni e miracoli tanto da sedurre, se fosse possibile anche gli eletti.
{24:25} Ecco, io ve l'ho predetto.
{24:26} Se dunque vi dicono: "Ecco è nel deserto" non vi andate: "Ecco è nelle stanze segrete" non ci credete.
{24:27} Infatti, come il lampo esce da levante e sfolgora fino a ponente cosí sarà la venuta del Figlio dell'uomo.
{24:28} Poiché dovunque sarà il carname, li si aduneranno le aquile».
{24:29} «Ora, subito dopo l'afflizione di quei giorni, il sole si oscurerà e la luna non darà il suo chiarore, le stelle cadranno dal cielo e le potenze dei cieli saranno scrollate.
{24:30} E allora apparirà nel cielo il segno del Figlio dell'uomo; e tutte le nazioni della terra faranno cordoglio e vedranno il Figlio dell'uomo venire sulle nuvole del cielo con potenza e grande gloria.
{24:31} Ed egli manderà i suoi angeli con un potente suono di tromba, ed essi raccoglieranno i suoi eletti dai quattro venti, da una estremità dei cieli all'altra.
{24:32} Ora imparate dal fico questa similitudine: quando ormai i suoi rami s'inteneriscono e le fronde germogliano, sapete che l'estate è vicina.
{24:33} Cosí anche voi, quando vedrete tutte queste cose, sappiate che egli è vicino, anzi alle porte.
{24:34} In verità vi dico che questa generazione non passerà, finché tutte queste cose non siano avvenute.
{24:35} Il cielo e la terra passeranno, ma le mie parole non passeranno».
{24:36} «Quanto poi a quel giorno e a quell'ora, nessuno li conosce, neppure gli angeli dei cieli, ma soltanto il Padre mio.
{24:37} Ma come fu ai giorni di Noè, cosí sarà anche alla venuta del Figlio dell'uomo.
{24:38} Infatti, come nei giorni che precedettero il diluvio, le persone mangiavano, bevevano, si sposavano ed erano date in moglie, fino a quando Noè entrò nell'arca;
{24:39} e non si avvidero di nulla, finché venne il diluvio e li portò via tutti; cosí sarà pure alla venuta del Figlio dell'uomo.
{24:40} Allora due saranno nel campo; uno sarà preso e l'altro lasciato.
{24:41} Due donne macineranno al mulino, una sarà presa e l'altra lasciata.
{24:42} Vegliate dunque, perché non sapete a che ora il vostro Signore verrà.
{24:43} Ma sappiate questo che, se il padrone di casa sapesse a che ora della notte viene il ladro, veglierebbe e non si lascerebbe forzare la casa.
{24:44} Perciò anche voi siate pronti, perché nell'ora che non pensate, il Figlio dell'uomo verrà».
{24:45} «Qual è dunque quel servo fedele e avveduto, che il suo padrone ha preposto ai suoi domestici, per dar loro il cibo a suo tempo?
{24:46} Beato quel servo che il suo padrone, quando egli tornerà, troverà facendo così.
{24:47} In verità vi dico che gli affiderà l'amministrazione di tutti i suoi beni.
{24:48} Ma, se quel malvagio servo dice in cuor suo: "il mio padrone tarda a venire"
{24:49} e comincia a battere i suoi conservi, e a mangiare e a bere con gli ubriaconi;
{24:50} il padrone di quel servo verrà nel giorno in cui meno se l'aspetta e nell'ora che egli non sa;
{24:51} lo punirà duramente e gli riserverà la sorte degli ipocriti. Lí sarà il pianto e lo stridor di denti».
{25:1} «Allora il regno dei cieli sarà simile a dieci vergini le quali, prese le loro lampade, uscirono fuori incontro allo sposo.
{25:2} Or cinque di loro erano avvedute e cinque stolte.
{25:3} Le stolte, nel prendere le loro lampade, non presero con sé l'olio;
{25:4} le avvedute, invece, insieme alle lampade, presero anche l'olio nei loro vasi.
{25:5} Ora, siccome lo sposo tardava si assopirono tutte e si addormentarono.
{25:6} E sulla mezzanotte si levò un grido: "Ecco, arriva lo sposo, uscitegli incontro!"
{25:7} Allora tutte quelle vergini si destarono e prepararono le loro lampade.
{25:8} E le stolte dissero alle avvedute: "Dateci del vostro olio, perché le nostre lampade stanno per spegnersi".
{25:9} Ma le avvedute, rispondendo. dissero: "No, perché non basterebbe né a noi né a voi; andate piuttosto dai venditori e compratene".
{25:10} Ora, mentre quelle andavano a comprarne, arrivò lo sposo; le vergini che erano pronte entrarono con lui per le nozze; e la porta fu chiusa.
{25:11} Piú tardi giunsero anche le altre vergini, dicendo: "Signore, signore, aprici".
{25:12} Ma egli, rispondendo, disse: "in verità vi dico che non vi conosco"
{25:13} Vegliate dunque, perché non sapete né il giorno, né l'ora in cui il Figlio dell'uomo verrà».
{25:14} «Inoltre il regno dei cieli è simile a un uomo che, partendo per un viaggio chiamò i suoi servi e affidò loro i suoi beni.
{25:15} A uno diede cinque talenti, a un altro due e a un altro uno, a ciascuno secondo la sua capacità; e subito partí.
{25:16} Ora colui che aveva ricevuto i cinque talenti, andò e trafficò con essi e ne guadagnò altri cinque.
{25:17} Similmente anche quello dei due ne guadagnò altri due.
{25:18} Ma colui che ne aveva ricevuto uno andò, fece una buca in terra e nascose il denaro del suo signore.
{25:19} Ora, dopo molto tempo, ritornò il signore di quei servi e fece i conti con loro.
{25:20} E colui che aveva ricevuto i cinque talenti si fece avanti e ne presentò altri cinque, dicendo: "Signore, tu mi affidasti cinque talenti, ecco, con quelli ne ho guadagnati altri cinque
{25:21} E il suo signore gli disse: "Bene, buono e fedele servo; tu sei stato fedele in poca cosa, io ti costituirò sopra molte cose; entra nella gioia del tuo signore".
{25:22} Poi venne anche colui che aveva ricevuto i due talenti e disse: "Signore, tu mi affidasti due talenti; ecco, con quelli ne ho guadagnati altri due".
{25:23} Il suo signore gli disse: "Bene, buono e fedele servo; tu sei stato fedele in poca cosa, io ti costituirò sopra molte cose; entra nella gioia del tuo signore".
{25:24} Infine venne anche colui che aveva ricevuto un solo talento e disse: "Signore, io sapevo bene che tu sei un uomo aspro, che mieti dove non hai seminato e raccogli dove non hai sparso;
{25:25} perciò ho avuto paura e sono andato a nascondere il tuo talento sotto terra; ecco te lo restituisco"
{25:26} E il suo signore rispondendo, gli disse: "Malvagio e indolente servo, tu sapevi che io mieto dove non ho seminato e raccolgo dove non ho sparso;
{25:27} tu avresti dovuto affidare il mio denaro ai banchieri e cosí, al mio ritorno, l'avrei riscosso con l'interesse.
{25:28} Toglietegli dunque il talento e datelo a colui che ha i dieci talenti.
{25:29} Poiché a chiunque ha, sarà dato e sovrabbonderà, ma a chi non ha gli sarà tolto anche quello che ha.
{25:30} E gettate questo servo inutile nelle tenebre di fuori. Lí sarà il pianto e lo stridor di denti».
{25:31} «Ora, quando il Figlio dell'uomo verrà nella sua gloria con tutti i santi angeli, allora si siederà sul trono della sua gloria.
{25:32} E tutte le genti saranno radunate davanti a lui; ed egli separerà gli uni dagli altri, come il pastore separa le pecore dai capri.
{25:33} E metterà le pecore alla sua destra e i capri alla sinistra.
{25:34} Allora il Re dirà a coloro che saranno alla sua destra: "Venite, benedetti del Padre mio; ricevete in eredità il regno che vi è stato preparato sin dalla fondazione del mondo.
{25:35} Poiché ebbi fame e mi deste da mangiare, ebbi sete e mi deste da bere; fui forestiero e mi accoglieste,
{25:36} fui ignudo e mi rivestiste, fui infermo e mi visitaste, fui in prigione e veniste a trovarmi".
{25:37} Allora i giusti gli risponderanno, dicendo: "Signore, quando ti abbiamo visto affamato e ti abbiamo dato da mangiare? O assetato e ti abbiamo dato da bere?
{25:38} E quando ti abbiamo visto forestiero e ti abbiamo ospitato? O ignudo e ti abbiamo rivestito?
{25:39} E quando ti abbiamo visto infermo, o in prigione e siamo venuti a visitarti?"
{25:40} E il Re, rispondendo, dirà loro: "in verità vi dico: tutte le volte che l'avete fatto ad uno di questi miei minimi fratelli, l'avete fatto a me".
{25:41} Allora egli dirà ancora a coloro che saranno a sinistra: "Andate via da me maledetti, nel fuoco eterno che è stato preparato per il diavolo e per i suoi angeli.
{25:42} Poiché ebbi fame e non mi deste da mangiare, ebbi sete e non mi deste da bere
{25:43} fui forestiero e non mi accoglieste, ignudo e non mi rivestiste, infermo e in prigione e non mi visitaste".
{25:44} Allora anche questi gli risponderanno, dicendo: "Signore, quando ti abbiamo visto affamato, o assetato, o forestiero, o ignudo, o infermo, o in prigione e non ti abbiamo soccorso?".
{25:45} Allora egli risponderà loro dicendo: "in verità vi dico: tutte le volte che non l'avete fatto a uno di questi minimi, non l'avete fatto neppure a me
{25:46} E questi andranno nelle pene eterne e i giusti nella vita eterna»,
{26:1} E avvenne che, quando Gesú ebbe finito tutti questi discorsi, disse ai suoi discepoli:
{26:2} «Voi sapete che fra due giorni è la Pasqua, e il Figlio dell'uomo sarà consegnato per esser crocifisso».
{26:3} Allora i capi dei sacerdoti, gli scribi e gli anziani del popolo si riunirono nella corte del sommo sacerdote di nome Caiafa.
{26:4} E tennero consiglio per prendere Gesú con inganno e farlo morire;
{26:5} ma dicevano: «Non durante la festa, perché non nasca tumulto fra il popolo».
{26:6} Ora, essendo Gesú in Betania, in casa di Simone il lebbroso
{26:7} gli si avvicinò una donna con un alabastro di olio profumato di gran prezzo, e lo versò sul suo capo, mentre egli era a tavola.
{26:8} Visto ciò, i Suoi discepoli s'indignarono e dissero: «Perché mai questo spreco?
{26:9} Quest'olio, infatti, si poteva vendere a gran prezzo e darne il ricavato ai poveri».
{26:10} Ma Gesú, conosciuto ciò, disse loro: «Perché mai infastidite questa donna? Ella infatti ha compiuto una buona azione verso di me.
{26:11} Perché avrete sempre i poveri con voi, ma non avrete sempre me.
{26:12} Poiché, versando questo olio profumato sul mio corpo, ella lo ha fatto per preparare il mio corpo per la sepoltura.
{26:13} Io Vi dico in verità, che in tutto il mondo, dovunque sarà predicato questo evangelo, si racconterà anche ciò che costei ha fatto, in memoria di lei».
{26:14} Allora uno dei dodici, di nome Giuda Iscariota, andò dai capi dei sacerdoti,
{26:15} e disse loro: «Quanto mi volete dare, perché io ve lo consegni?». Ed essi gli contarono trenta sicli d'argento.
{26:16} E da quell'ora egli cercava l'opportunità di tradirlo.
{26:17} Or il primo giorno degli Azzimi, i discepoli si accostarono a Gesú e gli dissero: «Dove vuoi che ti apparecchiamo per mangiare la Pasqua?».
{26:18} Ed egli rispose: «Andate in città da un tale e ditegli: "il Maestro dice: Il mio tempo è vicino, farò la Pasqua in casa tua con i miei discepoli"».
{26:19} Allora i discepoli fecero come Gesú aveva loro ordinato e apparecchiarono la Pasqua.
{26:20} E quando fu sera, egli si mise a tavola con i dodici;
{26:21} e, mentre mangiavano, disse: «In verità vi dico che uno di voi mi tradirà».
{26:22} Ed essi si rattristarono grandemente, e ciascuno di loro prese a dirgli: «Sono io quello, Signore?».
{26:23} Ed egli, rispondendo, disse: «Colui che ha intinto con me la mano nel piatto mi tradirà.
{26:24} Il Figlio dell'uomo certo se ne va secondo che è scritto di lui; ma guai a quell'uomo per mezzo del quale il Figlio dell'uomo è tradito! Sarebbe stato meglio per lui di non essere mai nato».
{26:25} E Giuda, colui che lo avrebbe tradito, prese a dire: «Maestro, sono io quello?». Egli gli disse: «Tu l'hai detto!».
{26:26} Ora, mentre mangiavano, Gesú prese il pane e lo benedisse, lo ruppe e lo diede ai discepoli e disse: «Prendete, mangiate; questo è il mio corpo».
{26:27} Poi prese il calice e rese grazie, e lo diede loro dicendo: «Bevetene tutti,
{26:28} perché questo è il mio sangue, il sangue del nuovo patto che è sparso per molti per il perdono dei peccati.
{26:29} Ed io vi dico, che da ora in poi io non berrò piú di questo frutto della vigna fino a quel giorno in cui io lo berrò nuovo con voi nel regno del Padre mio».
{26:30} E, dopo aver cantato l'inno, se ne uscirono verso il monte degli Ulivi.
{26:31} Allora Gesú disse loro: «Voi tutti questa notte sarete scandalizzati per causa mia, perché sta scritto: "Percuoterò il pastore e le pecore del gregge saranno disperse".
{26:32} Ma, dopo che sarò risorto, vi precederò in Galilea»,
{26:33} Allora Pietro, rispondendo, gli disse: «Quand'anche tutti si scandalizzassero per causa tua, io non mi scandalizzerò mai!».
{26:34} Gesú gli disse: «In verità ti dico che questa stessa notte, prima che il gallo canti, tu mi rinnegherai tre volte».
{26:35} Pietro gli disse: «Anche se dovessi morire con te, non ti rinnegherò in alcun modo». Lo stesso dissero anche tutti i discepoli.
{26:36} Allora Gesú andò con loro in un luogo, chiamato Getsemani, e disse ai discepoli: «Sedetevi qui, mentre io vado là a pregare».
{26:37} E, presi con sé Pietro e i due figli di Zebedeo, cominciò a provare tristezza e grande angoscia.
{26:38} Allora egli disse loro: «L'anima mia è profondamente triste, fino alla morte; restate qui e vegliate con me».
{26:39} E andato un poco in avanti, si gettò con la faccia a terra e pregava dicendo: «Padre mio, se è possibile, allontana da me questo calice; tuttavia, non come io voglio, ma come vuoi tu».
{26:40} Poi tornò dai discepoli e li trovò che dormivano, e disse a Pietro: «Cosí non avete potuto vegliare neppure un'ora con me?
{26:41} Vegliate e pregate, per non cadere in tentazione, poiché lo spirito è pronto ma la carne è debole».
{26:42} Si allontanò di nuovo per la seconda volta e pregò, dicendo: «Padre mio, se non è possibile che questo calice si allontani da me senza che io lo beva sia fatta la tua volontà!».
{26:43} Poi, tornato di nuovo, li trovò che dormivano, perché i loro occhi erano appesantiti.
{26:44} E, lasciatili, si allontanò di nuovo e pregò per la terza volta, dicendo le medesime parole.
{26:45} Ritornò poi dai suoi discepoli e disse loro: «Da ora in poi dormite pure e riposatevi; ecco l'ora è giunta e il Figlio dell'uomo è dato nelle mani dei peccatori.
{26:46} Alzatevi, andiamo; ecco, colui che mi tradisce è vicino».
{26:47} E mentre egli parlava ancora, ecco Giuda, uno dei dodici, arrivò, e con lui una grande turba con spade e bastoni, mandati dai capi dei sacerdoti e dagli anziani del popolo.
{26:48} Or colui che lo tradiva aveva dato loro un segnale, dicendo: «Quello che io bacerò, è lui; prendetelo».
{26:49} E in quell'istante, accostatosi a Gesú, gli disse: «Salve, Maestro!». E lo baciò caldamente.
{26:50} E Gesú, gli disse: «Amico, cosa sei venuto a fare?». Allora essi, accostatisi a Gesú, gli posero le mani addosso e lo presero.
{26:51} Ed ecco, uno di quelli che erano con Gesú, stesa la mano, trasse fuori la sua spada e percosse il servo del sommo sacerdote, recidendogli un orecchio.
{26:52} Allora Gesú gli disse: «Riponi la tua spada al suo posto, perché tutti quelli che mettono mano alla spada, periranno di spada.
{26:53} Pensi forse che io non potrei adesso pregare il Padre mio, perché mi mandi piú di dodici legioni di angeli?
{26:54} Come dunque si adempirebbero le Scritture, le quali dicono che deve avvenire cosi?».
{26:55} In quello stesso momento Gesú disse alle turbe: «Voi siete usciti a prendermi con spade e bastoni, come contro un brigante; eppure ogni giorno ero seduto in mezzo a voi nel tempio ad insegnare, e non mi avete preso.
{26:56} Ma tutto questo è avvenuto affinché si adempissero le Scritture dei profeti». Allora tutti i discepoli, lasciatolo, se ne fuggirono.
{26:57} Or quelli che avevano arrestato Gesú lo condussero da Caiafa, sommo sacerdote, presso il quale già si erano riuniti gli scribi e gli anziani.
{26:58} E Pietro lo seguí da lontano fino al cortile del sommo sacerdote, e, entrato dentro, si pose a sedere con le guardie per vedere la fine.
{26:59} Ora i capi dei sacerdoti, gli anziani e tutto il sinedrio, cercavano qualche falsa testimonianza contro Gesú, per farlo morire,
{26:60} ma non ne trovavano alcuna; sebbene si fossero fatti avanti molti falsi testimoni, non ne trovarono. Ma alla fine vennero avanti due falsi testimoni
{26:61} i quali dissero: «Costui ha detto: "Io posso distruggere il tempio di Dio e ricostruirlo in tre giorni»,
{26:62} Allora il sommo sacerdote, alzatosi, gli disse: «Non rispondi nulla a ciò che costoro testimoniano contro di te?».
{26:63} Ma Gesú taceva. E il sommo sacerdote replicò dicendo: «Io ti scongiuro per il Dio vivente di dirci se sei il Cristo, il Figlio di Dio».
{26:64} Gesú gli disse: «Tu l'hai detto! Anzi io vi dico che in avvenire voi vedrete il Figlio dell'uomo sedere alla destra della Potenza, e venire sulle nuvole del cielo».
{26:65} Allora il sommo sacerdote stracciò le sue vesti, dicendo: «Egli ha bestemmiato; quale bisogno abbiamo piú di testimoni? Ecco, ora avete udito la sua bestemmia.
{26:66} Che ve ne pare?». Ed essi, rispondendo, dissero: «Egli è reo di morte!».
{26:67} Allora gli sputarono in faccia e lo schiaffeggiarono; ed altri lo percossero con pugni,
{26:68} dicendo: «O Cristo. indovina! Chi ti ha percosso?».
{26:69} Ora Pietro sedeva fuori nel cortile e una serva si accostò a lui, dicendo: «Anche tu eri con Gesú il Galileo».
{26:70} Ma egli lo negò davanti a tutti, dicendo: «Non so di che stai parlando».
{26:71} Come egli uscí nell'atrio, un'altra lo vide e disse a quelli che erano là: «Anche costui era con Gesú il Nazareno!».
{26:72} Ma egli di nuovo lo negò con giuramento, dicendo: «Io non conosco quell'uomo».
{26:73} Poco dopo anche gli astanti, accostatisi, dissero a Pietro: «Certo, anche tu sei uno di loro, perché il tuo parlare ti tradisce».
{26:74} Allora egli cominciò a maledire e a giurare, dicendo: «Io non conosco quell'uomo». E in quell'istante il gallo cantò.
{26:75} Allora Pietro si ricordò di quello che Gesú gli aveva detto: «Prima che il gallo canti, mi rinnegherai tre volte», Ed egli uscí, e pianse amaramente.
{27:1} Venuto il mattino, tutti i capi dei sacerdoti e gli anziani del popolo, tennero consiglio contro Gesú, per farlo morire.
{27:2} E, legatolo, lo condussero via e lo consegnarono nelle mani del governatore Ponzio Pilato.
{27:3} Allora Giuda, che lo aveva tradito, vedendo che Gesú era stato condannato si pentí e riportò i trenta sicli d'argento ai capi dei sacerdoti e agli anziani,
{27:4} dicendo: «Ho peccato, tradendo il sangue innocente». Ma essi dissero: «Che c'importa? Pensaci tu!».
{27:5} Ed egli, gettati i sicli d'argento nel tempio, si allontanò e andò a impiccarsi.
{27:6} Ma i capi dei sacerdoti presero quei denari e dissero: «Non è lecito metterli nel tesoro del tempio, perché è prezzo di sangue».
{27:7} E tenuto consiglio, comprarono con quel denaro il campo del vasaio, come luogo di sepoltura per i forestieri.
{27:8} Perciò quel campo è stato chiamato sino ad oggi: "Campo di sangue"
{27:9} Allora si adempí quanto era stato detto dal profeta Geremia che disse: «E presero i trenta pezzi d'argento, il prezzo di colui che fu valutato, come è stato valutato dai figli d'Israele;
{27:10} e li versarono per il campo del vasaio, come mi ordinò il Signore».
{27:11} Ora Gesú comparve davanti al governatore; e il governatore lo interrogò dicendo: «Sei tu il re dei Giudei?». E Gesú gli disse: «Tu lo dici!».
{27:12} Accusato poi dai capi dei sacerdoti e dagli anziani, non rispose nulla.
{27:13} Allora Pilato gli disse: «Non odi quante cose testimoniano contro di te?».
{27:14} Ma egli non gli rispose neppure una parola, tanto che il governatore ne fu grandemente meravigliato.
{27:15} Ora il governatore, in occasione di ogni festività, aveva l'usanza di rilasciare alla folla un prigioniero, come essi volevano.
{27:16} Avevano in quel tempo un ben noto prigioniero, di nome Barabba.
{27:17} Quando si furono radunati, Pilato chiese loro: «Chi volete che vi liberi, Barabba o Gesú, detto Cristo?».
{27:18} Perché egli sapeva bene che glielo avevano consegnato per invidia.
{27:19} Ora, mentre egli sedeva in tribunale, sua moglie gli mandò a dire: «Non avere nulla a che fare con quel giusto, perché oggi ho molto sofferto in sogno, per causa sua».
{27:20} Ma i capi dei sacerdoti e gli anziani persuasero le folle a chiedere Barabba, e a far morire Gesú.
{27:21} E il governatore, replicando, disse loro: «Quale dei due volete che vi liberi?». Essi dissero: «Barabba!».
{27:22} Pilato disse loro: «Che farò dunque di Gesú, detto Cristo?». Tutti gli dissero: «Sia crocifisso!».
{27:23} Ma il governatore disse: «Eppure, che male ha fatto?». Ma essi gridavano ancora piú forte: «Sia crocifisso!».
{27:24} Allora Pilato, vedendo che non otteneva nulla, ma che anzi il tumulto cresceva sempre piú, prese dell'acqua e si lavò le mani davanti alla folla, dicendo: «Io sono innocente del sangue di questo giusto; pensateci voi».
{27:25} E tutto il popolo rispondendo disse: «Sia il suo sangue sopra di noi e sopra i nostri figli!».
{27:26} Allora egli liberò loro Barabba; e dopo aver fatto flagellare Gesú, lo diede loro, perché fosse crocifisso.
{27:27} Allora i soldati del governatore, avendo condotto Gesú nel pretorio, radunarono attorno a lui tutta la coorte.
{27:28} E, spogliatolo, gli misero addosso un manto scarlatto.
{27:29} E, intrecciata una corona di spine, gliela posero sul capo e gli misero una canna nella mano destra; e, inginocchiandosi davanti a lui, lo schernivano dicendo: «Salve, o re dei Giudei!».
{27:30} Poi, sputandogli a addosso, presero la canna e con quella lo percotevano sul capo.
{27:31} E dopo averlo schernito, lo spogliarono di quel manto e lo rivestirono delle sue vesti; poi lo condussero via per crocifiggerlo.
{27:32} Ora, uscendo, incontrarono un uomo di Cirene, di nome Simone, che costrinsero a portare la croce di Gesú.
{27:33} E, giunti sul luogo detto Golgota, che vuol dire: il luogo del teschio
{27:34} gli diedero da bere dell'aceto mescolato con fiele; ma egli, avendolo assaggiato non volle berne.
{27:35} Dopo averlo crocifisso, si spartirono le sue vesti tirando a sorte, affinché si adempisse ciò che fu detto dal profeta: «Hanno diviso tra loro le mie vesti e sulla mia tunica hanno tirato a sorte».
{27:36} Postisi quindi a sedere, gli facevano la guardia.
{27:37} Al di sopra del suo capo, posero anche la motivazione scritta della sua condanna: «COSTUI E' GESU
{27:38} Allora furono crocifissi con lui due ladroni: uno a destra e l'altro a sinistra.
{27:39} E coloro che passavano di là lo ingiuriavano scuotendo il capo,
{27:40} e dicendo: «Tu che distruggi il tempio e in tre giorni lo ricostruisci, salva te stesso, se sei il Figlio di Dio, scendi giú dalla croce!».
{27:41} Similmente, anche i capi dei sacerdoti, con gli scribi e gli anziani facendosi beffe, dicevano:
{27:42} «Egli ha salvato gli altri e non può salvare se stesso, se è il re d'Israele, scenda ora giú dalla croce e noi crederemo in lui;
{27:43} egli si è confidato in Dio; lo liberi ora, se veramente lo gradisce, poiché ha detto: io sono il Figlio di Dio.
{27:44} Anche i ladroni crocifissi con lui lo ingiuriavano allo stesso modo.
{27:45} Dall'ora sesta fino all'ora nona si fecero tenebre su tutto il paese.
{27:46} Verso l'ora nona, Gesú gridò con gran voce dicendo: «Elì, Elì, lammà sabactanì?». Cioè: «Dio mio, Dio mio perché mi hai abbandonato?».
{27:47} E alcuni fra i presenti, udito questo, dicevano: «Costui chiama Elia».
{27:48} E in quell'istante uno di loro corse, prese una spugna, l'inzuppò d'aceto e, infilatala in cima ad una canna, gli diede da bere.
{27:49} Ma gli altri dicevano: «Lascia, vediamo se viene Elia a salvarlo».
{27:50} E Gesú, avendo di nuovo gridato con gran voce, rese lo spirito.
{27:51} Ed ecco, il velo del tempio si squarciò in due, da cima a fondo; la terra tremò e le rocce si spaccarono;
{27:52} i sepolcri si aprirono e molti corpi dei santi, che dormivano, risuscitarono;
{27:53} e, usciti dai sepolcri dopo la risurrezione di Gesú, entrarono nella santa città e apparvero a molti.
{27:54} Ora il centurione e quelli che con lui facevano la guardia a Gesú, veduto il terremoto e le cose accadute, temettero grandemente e dissero: «Veramente costui era il Figlio di Dio!».
{27:55} Erano là presenti anche molte donne che osservavano da lontano, esse avevano seguito Gesú dalla Galilea per servirlo;
{27:56} fra di loro c'era Maria Maddalena. Maria madre di Giacomo e di Iose; e la madre dei figli di Zebedeo.
{27:57} Poi verso sera giunse un uomo ricco di Arimatea, di nome Giuseppe, il quale era pure discepolo di Gesú.
{27:58} Costui si presentò a Pilato e chiese il corpo di Gesú. Allora Pilato comandò che il corpo gli fosse consegnato.
{27:59} E Giuseppe, preso il corpo, lo avvolse in un lenzuolo pulito;
{27:60} e lo mise nel suo sepolcro nuovo, che egli si era fatto scavare nella roccia; poi, dopo aver rotolato una grande pietra all'ingresso del sepolcro, se ne andò.
{27:61} Or Maria Maddalena e l'altra Maria stavano là, sedute di fronte al sepolcro.
{27:62} E il giorno seguente, che era quello successivo alla Preparazione, i capi dei sacerdoti e i farisei si riunirono presso Pilato,
{27:63} dicendo: «Signore, ci siamo ricordati che quel seduttore, quando era ancora in vita, disse: "Dopo tre giorni io risusciterò".
{27:64} Ordina dunque che il sepolcro sia ben custodito fino al terzo giorno, che talora non vengano i suoi discepoli di notte a rubare il corpo e poi dicano al popolo: "egli è risuscitato dai morti" cosí l'ultimo inganno sarebbe peggiore del primo».
{27:65} Ma Pilato disse loro: «Voi avete un corpo di guardia; andate, e assicurate il sepolcro, come vi sembra meglio».
{27:66} Essi dunque andarono e assicurarono il sepolcro e, oltre a mettere la guardia, sigillarono la pietra.
{28:1} Ora, alla fine dei sabati, all'alba del primo giorno dopo i sabati, Maria Maddalena e l'altra Maria, andarono a vedere il sepolcro.
{28:2} Ed ecco, si fece un gran terremoto, perché un angelo del Signore, sceso dal cielo, venne e rotolò la pietra dall'apertura del sepolcro e si pose a sedere su di essa.
{28:3} E il suo aspetto era come di folgore e il suo vestito bianco come la neve.
{28:4} E, per lo spavento che ebbero di lui, le guardie tremarono e rimasero come morte;
{28:5} ma l'angelo, rivolgendosi alle donne, disse loro: «Non temete, perché io so che cercate Gesú, che è stato crocifisso.
{28:6} Egli non è qui, perché è risorto, come aveva detto; venite, vedete il luogo dove giaceva il Signore.
{28:7} Presto, andate a dire ai suoi discepoli che egli è risorto dai morti; ed ecco, vi precede in Galilea; là lo vedrete; ecco, io ve l'ho detto».
{28:8} Esse dunque si allontanarono in fretta dal sepolcro con spavento e con grande gioia; e corsero a darne la notizia ai suoi discepoli.
{28:9} E mentre andavano per dirlo ai discepoli, ecco Gesú venne loro incontro e disse: «Salve!». Allora esse, accostatesi, gli strinsero i piedi e lo adorarono.
{28:10} Quindi Gesú disse loro: «Non temete, andate ad annunziare ai miei fratelli che vadano in Galilea e che là mi vedranno».
{28:11} Mentre esse andavano, ecco alcuni della guardia giunsero in città e riferirono ai capi dei sacerdoti quanto era accaduto.
{28:12} Questi allora, radunatisi con gli anziani, deliberarono di dare una cospicua somma di denaro ai soldati,
{28:13} e dissero loro: «Dite: I suoi discepoli sono venuti di notte, e l'hanno rubato mentre noi dormivamo.
{28:14} E se poi la cosa verrà agli orecchi del governatore, lo placheremo noi e faremo in modo che voi non siate puniti».
{28:15} Ed essi, preso il denaro, fecero come erano stati istruiti, e questo detto si è divulgato fra i Giudei, fino ad oggi.
{28:16} Ora gli undici discepoli andarono in Galilea, sul monte che Gesú aveva loro indicato
{28:17} e, vedutolo, lo adorarono, alcuni però dubitarono.
{28:18} Poi Gesú si avvicinò e parlò loro dicendo: «Ogni potestà mi è stata data in cielo e sulla terra.
{28:19} Andate dunque, e fate discepoli di tutti i popoli, battezzandoli nel nome del Padre e del Figlio e dello Spirito Santo,
{28:20} insegnando loro di osservare tutte le cose che io vi ho comandato. Or ecco, io sono con voi tutti i giorni, fino alla fine dell'età presente. Amen».
