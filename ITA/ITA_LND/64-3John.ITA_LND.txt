{1:1} L'anziano al carissimo Gaio, che io amo in verità.
{1:2} Carissimo, io desidero che tu prosperi in ogni cosa e goda buona salute, come prospera la tua anima.
{1:3} Mi sono infatti grandemente rallegrato quando sono venuti alcuni fratelli e hanno reso testimonianza della tua fedeltà alla verità, in quanto tu cammini in verità,
{1:4} Non ho gioia piú grande di questa: di sentire che i miei figli camminano nella verità.
{1:5} Carissimo, tu agisci fedelmente in tutto ciò che fai per i fratelli e per i forestieri.
{1:6} Essi hanno reso testimonianza del tuo amore davanti alla chiesa; tu farai bene a provvedere loro per il viaggio in modo degno di Dio,
{1:7} perché sono partiti per amore del suo nome, senza prendere nulla dai gentili.
{1:8} Noi dobbiamo dunque accogliere tali persone, per essere collaboratori nella causa della verità.
{1:9} Ho scritto alla chiesa, ma Diotrefe, che ama avere il primato fra di loro non ci riceve.
{1:10} Per questo se verrò ricorderò le opere che egli fa, cianciando contro di noi con malvagie parole, e non contento di questo, non solo non riceve egli stesso i fratelli, ma impedisce pure di farlo a coloro che li vorrebbero ricevere e li caccia fuori dalla chiesa.
{1:11} Carissimo, non imitare il male ma il bene. Chi fa il bene è da Dio, ma chi fa il male non ha visto Dio.
{1:12} Demetrio ha ricevuto testimonianza da tutti e dalla verità stessa; e anche noi gli rendiamo testimonianza, e tu sai che la nostra testimonianza è verace.
{1:13} Avevo molte cose da scriverti, ma non intendo scrivertene con inchiostro e penna.
{1:14} Spero però di vederti presto, allora ci parleremo a voce. La pace sia con te. Gli amici ti salutano. Saluta gli amici ad uno ad uno.
