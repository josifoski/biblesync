{1:1} I Proverbi di Salomone, figlio di Davide, re d'Israele,
{1:2} per conoscere sapienza e ammaestramento per intendere i detti di senno;
{1:3} per ricevere ammaestramento circa l'agire saggiamente, la giustizia, il giudizio e la dirittura
{1:4} per dare accorgimento ai semplici, conoscenza e riflessione al giovane.
{1:5} Il savio ascolterà e accrescerà il suo sapere; l'uomo con intendimento ne otterrà saggi consigli,
{1:6} per comprendere una sentenza e un enigma, le parole dei savi e i loro detti oscuri
{1:7} Il timore dell'Eterno è il principio della conoscenza, ma gli stolti disprezzano la sapienza e l'ammaestramento.
{1:8} Ascolta, figlio mio, l'ammaestramento di tuo padre e non trascurare l'insegnamento di tua madre,
{1:9} perché saranno un fregio di grazia al tuo capo e monili al tuo collo.
{1:10} Figlio mio, se i peccatori ti vogliono sedurre, non acconsentire.
{1:11} Se dicono: «Vieni con noi; stiamo in agguato per spargere sangue, tendiamo insidie senza motivo all'innocente,
{1:12} inghiottiamoli vivi, come lo Sceol tutt'interi come quelli che scendono nella fossa;
{1:13} noi troveremo ogni sorta di beni preziosi, riempiremo le nostre case di bottino;
{1:14} tu trarrai a sorte la tua parte con noi, e fra noi tutti ci sarà una sola borsa»
{1:15} figlio mio, non incamminarti con loro, trattieni il tuo piede dal loro sentiero,
{1:16} perché i loro piedi corrono al male e si affrettano a versare sangue.
{1:17} Si tende invano la rete davanti a ogni sorta di uccelli;
{1:18} ma costoro pongono agguati al loro proprio sangue e tendono insidie alla loro stessa vita.
{1:19} Tali sono le vie di ogni uomo avido di guadagno; esso toglie la vita del suo proprietario.
{1:20} La sapienza grida per le vie, fa sentire la sua voce per le piazze;
{1:21} essa chiama nei luoghi affollati e pronuncia i suoi discorsi all'ingresso delle porte in città:
{1:22} «Fino a quando, o semplici, amerete la semplicioneria, e gli schernitori prenderanno gusto a schernire e gli stolti avranno in odio la conoscenza?
{1:23} Volgetevi alla mia riprensione; ecco, io verserò il mio Spirito su di voi e vi farò conoscere le mie parole.
{1:24} Poiché ho chiamato e voi avete rifiutato, ho steso la mia mano e nessuno vi ha fatto attenzione,
{1:25} anzi avete respinto ogni mio consiglio e non avete accettato la mia correzione,
{1:26} anch'io riderò della vostra sventura, mi farò beffe quando verrà ciò che temete,
{1:27} quando ciò che temete verrà come una tempesta, e la vostra sventura arriverà come un uragano, quando verranno su di voi l'avversità e l'angoscia.
{1:28} Allora essi grideranno a me, ma io non risponderò, mi cercheranno con premura, ma non mi troveranno.
{1:29} Poiché hanno odiato la conoscenza e non hanno scelto il timore dell'Eterno,
{1:30} non hanno voluto accettare il mio consiglio e hanno disprezzato ogni mia riprensione.
{1:31} Perciò si ciberanno del frutto della loro condotta e si sazieranno dei loro propri consigli.
{1:32} Poiché lo sviamento dei semplici li uccide e la falsa tranquillità degli stolti li fa perire;
{1:33} ma chi mi ascolta abiterà al sicuro, sarà veramente tranquillo, senza paura di alcun male».
{2:1} Figlio mio, se ricevi le mie parole e fai tesoro dei miei comandamenti,
{2:2} prestando orecchio alla sapienza e inclinando il cuore all'intendimento;
{2:3} sí se chiedi con forza il discernimento e alzi la tua voce per ottenere intendimento,
{2:4} se lo cerchi come l'argento e ti dai a scavarlo come un tesoro nascosto,
{2:5} allora intenderai il timore dell'Eterno, e troverai la conoscenza di DIO.
{2:6} Poiché l'Eterno dà la sapienza; dalla sua bocca procedono la conoscenza e l'intendimento.
{2:7} Egli tiene in serbo per gli uomini retti un aiuto potente, uno scudo per quelli che camminano rettamente,
{2:8} per proteggere i sentieri della equità e custodire la via dei suoi santi.
{2:9} Allora intenderai la giustizia, l'equità, la rettitudine e tutte le vie del bene.
{2:10} Quando la sapienza entrerà nel tuo cuore e la conoscenza sarà gradevole alla tua anima,
{2:11} la riflessione veglierà su di te e l'intendimento ti proteggerà,
{2:12} per liberarti dalla via malvagia, dalla gente che parla di cose perverse,
{2:13} da quelli che lasciano i sentieri della rettitudine per camminare nelle vie delle tenebre,
{2:14} che godono a fare il male e provano piacere nelle perversità del malvagio,
{2:15} i cui sentieri sono storti e le cui vie sono tortuose,
{2:16} per scamparti dalla donna adultera, dalla straniera che usa parole lusinghevoli,
{2:17} che ha abbandonato il compagno della sua giovinezza e ha dimenticato il patto del suo DIO.
{2:18} Poiché la sua casa scende verso la morte e i suoi sentieri verso i defunti.
{2:19} Nessuno di quelli che vanno da lei ritorna, nessuno raggiunge i sentieri della vita.
{2:20} Cosí potrai camminare per la via dei buoni e rimarrai nei sentieri dei giusti.
{2:21} Poiché gli uomini retti abiteranno la terra e quelli integri vi rimarranno;
{2:22} ma gli empi saranno sterminati dalla terra e i trasgressori saranno da essa strappati.
{3:1} Figlio mio, non dimenticare il mio insegnamento e il tuo cuore custodisca i miei comandamenti,
{3:2} perché ti aggiungeranno lunghi giorni, anni di vita e pace.
{3:3} Benignità e verità non ti abbandonino; legale intorno al tuo collo, scrivile sulla tavola del tuo cuore.
{3:4} troverai cosí grazia e intendimento agli occhi di DIO e degli uomini.
{3:5} Confida nell'Eterno con tutto il tuo cuore e non appoggiarti sul tuo intendimento;
{3:6} riconoscilo in tutte le tue vie, ed egli raddrizzerà i tuoi sentieri.
{3:7} Non ritenerti savio ai tuoi occhi, temi l'Eterno e ritirati dal male;
{3:8} questo sarà guarigione per i tuoi nervi e un refrigerio per le tue ossa.
{3:9} Onora l'Eterno con i tuoi beni e con le primizie di ogni tua rendita;
{3:10} i tuoi granai saranno strapieni e i tuoi tini traboccheranno di mosto.
{3:11} Figlio mio, non disprezzare la punizione dell'Eterno e non detestare la sua correzione
{3:12} perché l'Eterno corregge colui che egli ama, come un padre il figlio che gradisce.
{3:13} Beato l'uomo che ha trovato la sapienza e l'uomo che ottiene l'intendimento.
{3:14} Poiché il suo guadagno è migliore del guadagno dell'argento e il suo frutto vale piú dell'oro fino.
{3:15} Essa è piú preziosa delle perle e tutte le cose piú deliziose non la possono eguagliare.
{3:16} Lunghezza di vita è nella sua destra, ricchezza e gloria nella sua sinistra.
{3:17} Le sue vie sono vie dilettevoli e tutti i suoi sentieri sono pace.
{3:18} Essa è un albero di vita per quelli che l'afferrano, e quelli che la tengono saldamente sono beati.
{3:19} Con la sapienza l'Eterno fondò la terra e con l'intelligenza rese stabili i cieli.
{3:20} Per la sua conoscenza gli abissi furono aperti e le nubi stillano rugiada.
{3:21} Figlio mio, queste cose non si allontanino mai dai tuoi occhi. Ritieni la sapienza e la riflessione.
{3:22} Esse saranno vita per l'anima tua e un ornamento al tuo collo.
{3:23} Allora camminerai sicuro per la tua via e il tuo piede non inciamperà.
{3:24} Quando ti coricherai non avrai paura; sí, ti coricherai e il sonno tuo sarà dolce.
{3:25} Non temerai lo spavento improvviso né la rovina degli empi quando verrà,
{3:26} perché l'Eterno sarà al tuo fianco e impedirà che il tuo piede sia preso in alcun laccio.
{3:27} Non rifiutare il bene a chi è dovuto quando è in tuo potere il farlo.
{3:28} Non dire al tuo prossimo: «Va' e ritorna; te lo darò domani», quando hai la cosa con te.
{3:29} Non macchinare alcun male contro il tuo prossimo, mentre abita fiducioso con te.
{3:30} Non intentare causa contro nessuno senza motivo, se non ti ha fatto alcun male.
{3:31} Non portare invidia all'uomo violento e non scegliere alcuna delle sue vie,
{3:32} perché l'Eterno ha in abominio l'uomo perverso, ma il suo consiglio è per gli uomini retti.
{3:33} La maledizione dell'Eterno è nella casa dell'empio, ma egli benedice la dimora dei giusti.
{3:34} Certamente egli schernisce gli schernitori, ma fa grazia agli umili
{3:35} I saggi erediteranno la gloria, ma l'ignominia sarà il retaggio degli stolti.
{4:1} Ascoltate, o figli, l'ammaestramento di un padre, e fate attenzione a imparare il discernimento,
{4:2} perché vi do una buona dottrina; non abbandonate la mia legge.
{4:3} Quand'ero ancora fanciullo presso mio padre, tenero e caro agli occhi di mia madre,
{4:4} egli mi ammaestrava e mi diceva: «Il tuo cuore ritenga le mie parole; custodisci i miei comandamenti e vivrai.
{4:5} Acquista sapienza, acquista intendimento; non dimenticare le parole della mia bocca e non allontanartene;
{4:6} non abbandonare la sapienza, ed essa ti custodirà; amala, ed essa ti proteggerà.
{4:7} La sapienza è la cosa piú importante; perciò acquista la sapienza. A costo di tutto ciò che possiedi, acquista l'intelligenza.
{4:8} Esaltala ed essa ti innalzerà; ti otterrà gloria, se l'abbraccerai.
{4:9} Essa metterà sul tuo capo un ornamento di grazia, ti circonderà di una corona di gloria».
{4:10} Ascolta, figlio mio, ricevi le mie parole, e gli anni della tua vita si moltiplicheranno.
{4:11} Ti ho ammaestrato nella via della sapienza, ti ho guidato per i sentieri della rettitudine.
{4:12} Quando camminerai, i tuoi passi non saranno intralciati; quando correrai, non inciamperai.
{4:13} Afferra saldamente l'ammaestramento, non lasciarlo andare; custodiscilo, perché esso è la tua vita.
{4:14} Non entrare nel sentiero degli empi e non camminare per la via dei malvagi;
{4:15} evitala, non passarvi; allontanati da essa e va' oltre.
{4:16} Poiché essi non possono dormire se non hanno fatto del male; il loro sonno svanisce, se non hanno fatto cadere qualcuno;
{4:17} essi mangiano il pane dell'empietà e bevono il vino della violenza.
{4:18} Ma il sentiero dei giusti è come la luce dell'aurora, che risplende sempre piú radiosa fino a giorno pieno.
{4:19} La via degli empi è come l'oscurità; essi non scorgono ciò che li farà cadere.
{4:20} Figlio mio, fa' attenzione alle mie parole, porgi l'orecchio ai miei detti
{4:21} non si allontanino mai dai tuoi occhi, custodiscili nel centro del tuo cuore
{4:22} perché sono vita per quelli che li trovano, guarigione per tutto il loro corpo.
{4:23} Custodisci il tuo cuore con ogni cura, perché da esso sgorgano le sorgenti della vita.
{4:24} Rimuovi da te il parlare fraudolento e allontana da te le labbra perverse.
{4:25} I tuoi occhi guardino diritto e le tue palpebre mirino diritto davanti a te.
{4:26} Appiana il sentiero dei tuoi piedi, e tutte le tue vie siano ben stabilite.
{4:27} Non deviare né a destra né a sinistra; ritira il tuo piede dal male.
{5:1} Figlio mio, fa' attenzione alla mia sapienza, porgi l'orecchio al mio intendimento
{5:2} affinché tu custodisca la riflessione e le tue labbra ritengano la conoscenza.
{5:3} Poiché le labbra della donna adultera stillano miele e la sua bocca è piú morbida dell'olio;
{5:4} ma alla fine ella è amara come l'assenzio, tagliente come una spada a due tagli.
{5:5} I suoi piedi scendono alla morte, i suoi passi portano direttamente allo Sceol.
{5:6} Essa non cammina sul sentiero della vita, ma tu non dai peso alla cosa, le sue vie sono erranti, ma tu non ti rendi conto.
{5:7} Perciò ora, figli miei, ascoltatemi e non allontanatevi dalle parole della mia bocca.
{5:8} Tieni lontana da lei la tua via, e non avvicinarti alla porta della sua casa
{5:9} per non dare ad altri il tuo vigore, e i tuoi anni a uno senza pietà.
{5:10} Perché gli estranei non si sazino dei tuoi beni, e le tue fatiche non vadano in casa di uno straniero,
{5:11} e non gema quando verrà la tua fine, quando la tua carne e il tuo corpo saranno consumati,
{5:12} e debba dire: «Come mai ho odiato l'ammaestramento, e il mio cuore ha disprezzato la correzione?
{5:13} Non ho ascoltato la voce di quelli che mi ammaestravano e non ho prestato orecchio a quelli che mi insegnavano.
{5:14} Mi sono trovato quasi nel male totale in mezzo alla folla e all'assemblea».
{5:15} Bevi l'acqua della tua cisterna e l'acqua corrente del tuo pozzo.
{5:16} Dovrebbero le tue fonti spargersi al di fuori, come ruscelli d'acqua per le strade?
{5:17} Siano per te solo e non per gli estranei insieme a te.
{5:18} Sia benedetta la tua fonte e rallegrati con la sposa della tua gioventú.
{5:19} Cerva amabile e gazzella graziosa, le sue mammelle ti soddisfino in ogni tempo, e sii continuamente rapito nel suo amore.
{5:20} Perché mai, figlio mio, invaghirti di una donna adultera e abbracciare il seno di un'estranea?
{5:21} Poiché le vie dell'uomo stanno davanti agli occhi dell'Eterno, ed egli scruta tutti i suoi sentieri.
{5:22} L'empio è preso nelle sue stesse iniquità e trattenuto dalle funi del suo peccato.
{5:23} Egli morrà per mancanza di correzione e perirà per la grandezza della sua follia.
{6:1} Figlio mio se ti sei fatto garante per il tuo vicino, se hai dato la mano come garanzia per un estraneo,
{6:2} sei colto nel laccio dalle parole della tua bocca, sei preso dalle parole della tua bocca.
{6:3} Fa' questo dunque, figlio mio, e disimpegnati, perché sei caduto in mano del tuo vicino. Va' gettati ai suoi piedi e insisti con forza il tuo vicino.
{6:4} Non dar sonno ai tuoi occhi né riposo alle tue palpebre;
{6:5} disimpegnati come la gazzella dalla mano del cacciatore, come l'uccello dalla mano dell'uccellatore.
{6:6} Va' dalla formica, o pigro, considera le sue abitudini e diventa saggio.
{6:7} Essa non ha né capo né sorvegliante né padrone;
{6:8} si procura il cibo nell'estate e raduna le sue provviste durante la mietitura.
{6:9} Fino a quando, o pigro, rimarrai a dormire? Quando ti scuoterai dal tuo sonno?
{6:10} Dormire un po' sonnecchiare un po' incrociare un po' le braccia per riposare,
{6:11} cosí la tua povertà verrà come un ladro, e la tua indigenza come un uomo armato.
{6:12} La persona da nulla, l'uomo malvagio, cammina con una bocca perversa;
{6:13} ammicca con gli occhi, parla con i piedi fa cenni con le dita;
{6:14} ha la perversità nel cuore, macchina del male continuamente, e semina discordie.
{6:15} Perciò la sua rovina verrà improvvisamente, in un attimo sarà distrutto senza rimedio.
{6:16} L'Eterno odia queste sei cose, anzi sette sono per lui un abominio:
{6:17} gli occhi alteri, la lingua bugiarda, le mani che versano sangue innocente,
{6:18} il cuore che escogita progetti malvagi, i piedi che sono veloci nel correre al male,
{6:19} il falso testimone che proferisce menzogne e chi semina discordie tra fratelli.
{6:20} Figlio mio, custodisci il comandamento di tuo padre e non dimenticare l'insegnamento di tua madre.
{6:21} Tienili del continuo legati sul tuo cuore e fissali intorno al tuo collo.
{6:22} Quando camminerai, ti guideranno; quando riposerai, veglieranno su di te; quando ti risveglierai, parleranno con te.
{6:23} Poiché il comandamento è una lampada, l'insegnamento una luce, e le correzioni dell'ammaestramento sono la via della vita,
{6:24} per proteggerti dalla donna malvagia, dalle lusinghe della lingua della straniera.
{6:25} Non desiderare in cuor tuo la sua bellezza e non lasciarti avvincere dalle sue palpebre.
{6:26} Poiché per una prostituta uno si riduce a un tozzo di pane, e la moglie di un altro dà la caccia all'anima preziosa di un uomo.
{6:27} Può un uomo portare fuoco nel suo seno senza bruciarsi gli abiti?
{6:28} 0 può un uomo camminare su carboni accesi senza bruciarsi i piedi?
{6:29} Cosí è di chi va dalla moglie di un altro; chi la tocca non rimarrà impunito.
{6:30} Non si disprezza il ladro se ruba per soddisfare l'appetito quando ha fame;
{6:31} ma se viene colto in fallo, dovrà restituire sette volte, e dare tutti i beni della sua casa.
{6:32} Ma chi commette adulterio con una donna è privo di senno; chi fa questo distrugge la sua stessa vita.
{6:33} Troverà ferite e disprezzo, e la sua vergogna non sarà mai cancellata,
{6:34} perché la gelosia rende furioso il marito, che sarà senza pietà nel giorno della vendetta.
{6:35} Egli non accetterà alcun riscatto e non sarà soddisfatto, anche se dovesse fare molti regali.
{7:1} Figlio mio, custodisci le mie parole e conserva dentro di te i miei comandamenti.
{7:2} Custodisci i miei comandamenti e vivrai, custodisci il mio insegnamento come la pupilla dei tuoi occhi.
{7:3} Legateli alle dita, scrivili sulla tavola del tuo cuore.
{7:4} Di' alla sapienza: «Tu sei mia sorella», e chiama «amico» l'intendimento
{7:5} affinché ti custodiscano dalla donna altrui, dalla straniera che usa parole lusinghevoli.
{7:6} Dalla finestra della mia casa guardavo attraverso la grata
{7:7} e vidi tra gli sciocchi; scorsi tra i giovani un ragazzo privo di senno,
{7:8} che passava per la strada presso l'angolo della straniera e si dirigeva verso la sua casa
{7:9} al crepuscolo, sul declinare del giorno, mentre scendeva la notte nera ed oscura.
{7:10} Ecco farglisi incontro una donna in vesti da prostituta e astuta di cuore;
{7:11} ella è turbolenta e provocante, e non sa tenere i piedi in casa sua;
{7:12} ora sulla strada, ora per le piazze sta in agguato ad ogni angolo.
{7:13} Cosi essa lo prese e lo baciò, poi sfacciatamente gli disse:
{7:14} «Dovevo fare sacrifici di ringraziamento; proprio oggi ho adempiuto i miei voti;
{7:15} per questo sono uscita incontro a te per cercarti, e ti ho trovato.
{7:16} Ho adornato il mio letto con coperte di arazzo, con lino colorato d'Egitto
{7:17} ho profumato il mio letto di mirra, di aloe e di cinnamomo.
{7:18} Vieni, inebriamoci d'amore fino al mattino, deliziamoci in amorosi piaceri
{7:19} perché mio marito non è in casa, ma è partito per un lungo viaggio;
{7:20} ha preso con sé un sacchetto di denaro e tornerà a casa soltanto al plenilunio».
{7:21} Ella lo sedusse con parole persuasive, lo trascinò con la dolcezza delle sue labbra.
{7:22} Egli la seguí senza indugio, come un bue va al macello, come un incatenato alla punizione dello stolto,
{7:23} finché una freccia non gli trafigge il fegato; come un uccello si affretta, senza sapere che un laccio è teso contro la sua vita.
{7:24} Or dunque, figli miei, ascoltatemi, fate attenzione alle parole della mia bocca.
{7:25} Il tuo cuore non si volga dietro le sue vie, non sviarti per i suoi sentieri;
{7:26} perché ne ha fatti cadere molti feriti a morte, e tutti quelli da lei uccisi erano uomini forti.
{7:27} La sua casa è la via dello Sceol, che scende ai penetrali della morte.
{8:1} Non grida forse la sapienza, e la prudenza non fa sentire la sua voce?
{8:2} Essa sta in piedi in cima alle alture, lungo la strada, agli incroci delle vie;
{8:3} grida presso le porte, all'ingresso della città, sulla soglia delle porte:
{8:4} «Mi rivolgo a voi, o uomini, e la mia voce è indirizzata ai figli dell'uomo.
{8:5} Intendete, o semplici, la prudenza e voi stolti, abbiate un cuore assennato.
{8:6} Ascoltate, perché parlerò di cose importanti, e le mie labbra si apriranno per dire cose giuste.
{8:7} Poiche la mia bocca proclamerà la verità; l'empietà è un abominio alle mie labbra,
{8:8} Tutte le parole della mia bocca sono giuste, in esse non c'è niente di tortuoso e perverso,
{8:9} Sono tutte rette per chi ha intendimento e giuste per quelli che hanno trovato la conoscenza,
{8:10} Ricevete il mio ammaestramento e non l'argento, la conoscenza invece dell'oro scelto,
{8:11} perchè la sapienza vale piú delle perle, e tutte le cose che uno può desiderare non l'eguagliano.
{8:12} Io, la sapienza, sto con la prudenza e trovo la conoscenza della riflessione.
{8:13} Il timore dell'Eterno è odiare il male; io odio la superbia, l'arroganza, la via malvagia e la bocca perversa.
{8:14} A me appartiene il consiglio e la vera sapienza; io sono l'intelligenza, a me appartiene la forza.
{8:15} Per mio mezzo regnano i re e i principi deliberano la giustizia.
{8:16} Per mio mezzo governano i capi, i nobili tutti i giudici della terra.
{8:17} Io amo quelli che mi amano, e quelli che mi cercano diligentemente mi trovano,
{8:18} Con me sono ricchezze e gloria, la ricchezza che dura e la giustizia.
{8:19} Il mio frutto è migliore dell'oro, sí, dell'oro fino e il mio prodotto piú dell'argento scelto.
{8:20} Io cammino nella via della giustizia in mezzo ai sentieri dell'equità,
{8:21} per far ereditare la vera ricchezza a quelli che mi amano e per riempire i loro tesori.
{8:22} L'Eterno mi possedette al principio della sua via, prima delle sue opere piú antiche.
{8:23} Fui stabilita dall'eternità, dal principio, prima che la terra fosse.
{8:24} Fui prodotta quando non c'erano ancora gli abissi, quando non c'erano sorgenti rigurgitanti d'acqua.
{8:25} Fui prodotta prima che le fondamenta dei monti fossero consolidate prima delle colline,
{8:26} quando non aveva ancora fatto né la terra né i campi né le prime zolle della terra.
{8:27} Quando egli fissava i cieli, io ero là; quando tracciava un cerchio sulla superficie dell'abisso,
{8:28} quando rendeva stabili i cieli di sopra, quando rafforzava le fonti dell'abisso,
{8:29} quando assegnava al mare il suo limite perché le acque non oltrepassassero il suo comando, quando stabiliva le fondamenta della terra,
{8:30} Io ero presso di lui come un architetto, ero ogni giorno la sua delizia, rallegrandomi ogni momento davanti a lui
{8:31} mi rallegravo nella parte abitabile del mondo e trovavo il mio diletto con i figli degli uomini.
{8:32} Ora dunque, figli, ascoltatemi; beati quelli che osservano le mie vie!
{8:33} Ascoltate l'ammaestramento e siate saggi, e non respingetelo!
{8:34} Beato l'uomo che mi ascolta, vegliando ogni giorno alle mie porte e custodendo gli stipiti delle mie porte.
{8:35} Poiché chi mi trova, trova la vita, e ottiene favore dall'Eterno.
{8:36} Ma chi pecca contro di me, fa male a se stesso; tutti quelli che mi odiano amano la morte».
{9:1} La sapienza ha costruito la sua casa, ha intagliato le sue sette colonne.
{9:2} Ha ammazzato i suoi animali, ha mescolato il suo vino e ha imbandito la sua tavola.
{9:3} Ha mandato fuori le sue ancelle; dai luoghi piú elevati della città essa grida:
{9:4} «Chi è sciocco venga qui!». A chi è privo di senno dice:
{9:5} «Venite, mangiate del mio pane e bevete del vino che ho mescolato.
{9:6} Lasciate la stoltezza e vivrete, e camminate per la via dell'intendimento».
{9:7} Chi corregge lo schernitore si attira vituperio, e chi riprende l'empio riceve ingiuria.
{9:8} Non riprendere lo schernitore, perché ti odierà; riprendi il saggio, ed egli ti amerà.
{9:9} Insegna al saggio e diventerà ancor piú saggio. Ammaestra il giusto e accrescerà il suo sapere,
{9:10} Il timore dell'Eterno è il principio della sapienza, e la conoscenza del Santo è l'intelligenza.
{9:11} Poiché per mio mezzo saranno moltiplicati i tuoi giorni e ti saranno aggiunti anni di vita,
{9:12} Se sei saggio, sei saggio per te stesso se sei schernitore, tu solo ne porterai la pena.
{9:13} La donna stolta è turbolenta, è sciocca e non sa nulla.
{9:14} Siede alla porta della sua casa, su un seggio nei luoghi elevati della città,
{9:15} per invitare quelli che passano per la via, che vanno diritti per la loro strada:
{9:16} «Chi è sciocco venga qui!». E a chi è privo di senno dice:
{9:17} «Le acque rubate sono dolci, il pane mangiato di nascosto è gustoso».
{9:18} Ma egli non sa che là ci sono i morti, che i suoi invitati sono nel profondo dello Sceol.
{10:1} Proverbi di Salomone. Un figlio saggio rallegrerà il padre, ma un figlio stolto è causa di dolore per sua madre.
{10:2} I tesori d'iniquità non giovano, ma la giustizia libera dalla morte.
{10:3} L'Eterno non permetterà che il giusto soffra la fame, ma respinge il desiderio degli empi.
{10:4} Chi lavora con mano pigra impoverisce, ma la mano degli uomini solerti fa arricchire.
{10:5} chi raccoglie nell'estate è un figlio prudente, ma chi dorme al tempo della mietitura è un figlio che fa vergogna.
{10:6} Ci sono benedizioni sul capo del giusto, ma la violenza copre la bocca degli empi.
{10:7} La memoria del giusto è in benedizione, ma il nome degli empi marcirà.
{10:8} Il saggio di cuore accetta i comandamenti, ma il chiacchierone stolto cadrà.
{10:9} Chi cammina nell'integrità cammina sicuro, ma chi segue vie tortuose sarà scoperta.
{10:10} Chi ammicca con l'occhio causa dolore, ma il chiacchierone stolto cadrà.
{10:11} La bocca del giusto è una fonte di vita, ma la violenza copre la bocca degli empi.
{10:12} L'odio provoca liti, ma l'amore copre tutte le colpe.
{10:13} La sapienza si trova sulle labbra di chi ha intendimento, ma il bastone è per il dorso a di chi è privo di intendimento.
{10:14} I saggi accumulano conoscenza, ma la bocca dello stolto è una rovina imminente.
{10:15} L'opulenza del ricco è la sua città forte; la rovina dei poveri è la loro povertà.
{10:16} Il lavoro del giusto serve per la vita, il guadagno dell'empio per il peccato.
{10:17} Chi custodisce l'ammaestramento è sulla via della vita; ma chi rifiuta la riprensione si smarrisce.
{10:18} Chi maschera l'odio ha labbra bugiarde, e chi sparge calunnie è uno stolto.
{10:19} Nelle molte parole non manca la colpa, ma chi frena le sue labbra è saggio.
{10:20} La lingua del giusto è argento scelto, ma il cuore degli empi vale poco.
{10:21} Le labbra del giusto nutrono molti, ma gli stolti muoiono per mancanza di senno.
{10:22} La benedizione dell'Eterno arricchisce ed egli non vi aggiunge alcun dolore.
{10:23} Commettere una scelleratezza per lo stolto è come un divertimento; cosí è la sapienza per l'uomo che ha intendimento.
{10:24} All'empio succede ciò che egli teme, ma ai giusti è concesso ciò che desiderano.
{10:25} Quando passa la tempesta, l'empio non è piú, ma il giusto ha un fondamento eterno.
{10:26} Come l'aceto ai denti e il fumo agli occhi, cosí è il pigro per quelli che lo mandano.
{10:27} Il timore dell'Eterno prolunga i giorni, ma gli anni degli empi saranno accorciati.
{10:28} La speranza dei giusti è gioia, ma l'attesa degli empi perirà.
{10:29} La via dell'Eterno è una fortezza per l'uomo integro, ma è rovina per gli operatori d'iniquità.
{10:30} Il giusto non sarà mai smosso, ma gli empi non abiteranno la terra.
{10:31} La bocca del giusto produce sapienza, ma la lingua perversa sarà troncata.
{10:32} Le labbra del giusto conoscono ciò che è accettevole, ma la bocca degli empi conosce solo cose perverse.
{11:1} La bilancia falsa è un abominio per l'Eterno, ma il peso giusto gli è gradito.
{11:2} Quando viene la superbia, viene anche il disonore; ma la sapienza è con gli umili.
{11:3} L'integrità degli uomini retti li guida, ma la perversità dei perfidi li distruggerà.
{11:4} Le ricchezze non giovano affatto nel giorno dell'ira, ma la giustizia salva da morte.
{11:5} La giustizia dell'uomo integro gli appiana la via, ma l'empio cade per la sua empietà.
{11:6} La giustizia degli uomini retti li libera, ma i perfidi saranno presi nella loro stessa malvagità.
{11:7} Quando un empio muore, la sua speranza perisce, e l'attesa degli ingiusti svanisce.
{11:8} Il giusto è liberato dall'avversità, ma l'empio ne prende il posto.
{11:9} Con la sua bocca l'ipocrita manda in rovina il suo prossimo, ma i giusti sono liberati a motivo della loro conoscenza.
{11:10} Quando i giusti prosperano, la città gioisce; ma quando periscono gli empi ci sono grida di gioia.
{11:11} Per la benedizione degli uomini retti la città è innalzata, ma per la bocca degli empi va in rovina.
{11:12} Chi disprezza il suo prossimo è privo di senno, ma l'uomo prudente tace.
{11:13} Chi va in giro sparlando svela i segreti, ma chi ha lo spirito leale cela la cosa.
{11:14} Senza una saggia guida il popolo cade, ma nel gran numero di consiglieri c'è salvezza.
{11:15} Chi si fa garante per un estraneo ne soffrirà danno, ma chi rifiuta di dar la mano come garanzia è sicuro.
{11:16} La donna graziosa ottiene la gloria, e gli uomini violenti ottengono ricchezze.
{11:17} L'uomo misericordioso fa bene a se stesso, ma il crudele tormenta la sua stessa carne.
{11:18} L'empio realizza un guadagno fallace, ma chi semina giustizia avrà una ricompensa sicura.
{11:19} Come la giustizia conduce alla vita così chi va dietro al male si procura la morte.
{11:20} I perversi di cuore sono un abominio per l'Eterno, ma quelli che sono integri nella loro condotta gli sono graditi.
{11:21} Anche se stringe la mano ad un altro per un'alleanza, il malvagio non rimarrà impunito, ma la progenie dei giusti scamperà.
{11:22} Come un anello d'oro nel grugno di un porco, cosí è una bella donna senza senno.
{11:23} Il desiderio dei giusti è soltanto il bene, ma la speranza degli empi è l'ira.
{11:24} C'è chi spande generosamente e diventa piú ricco, e c'è chi risparmia piú del necessario e diventa sempre piú povero.
{11:25} La persona generosa si arricchirà e chi annaffia sarà egli pure annaffiato.
{11:26} Il popolo maledice chi si rifiuta di dare il grano, ma la benedizione è sul capo di chi lo vende,
{11:27} Chi cerca con diligenza il bene si attira benevolenza, ma chi cerca il male, questo gli verrà addosso.
{11:28} Chi confida nelle sue ricchezze cadrà, ma i giusti sbocceranno come foglie.
{11:29} Chi getta scompiglio in casa propria erediterà vento, e lo stolto sarà servo di chi è saggio di cuore.
{11:30} Il frutto del giusto è un albero di vita, e chi fa conquista di anime è saggio.
{11:31} Ecco, il giusto riceve la ricompensa sulla terra, tanto piú l'empio e il peccatore!
{12:1} Chi ama la correzione ama la conoscenza, ma chi odia la riprensione è uno stupido.
{12:2} L'uomo buono ottiene il favore dell'Eterno, ma egli condannerà l'uomo che escogita disegni malvagi.
{12:3} L'uomo non diventa stabile con l'empietà, ma la radice dei giusti non sarà mai smossa.
{12:4} La donna virtuosa è la corona di suo marito, ma quella che fa vergogna è come un tarlo nelle sue ossa.
{12:5} I pensieri dei giusti sono equità, ma i disegni degli empi sono inganno.
{12:6} Le parole degli empi stanno in agguato per spargere sangue, ma la bocca degli uomini retti li libererà.
{12:7} Gli empi sono rovesciati e non sono piú, ma la casa dei giusti rimarrà in piedi.
{12:8} Un uomo è lodato per il suo senno, ma chi ha un cuore perverso sarà disprezzato.
{12:9} E' meglio essere poco stimato ma avere un servo, che essere onorato ma mancar di pane.
{12:10} Il giusto ha cura della vita del suo bestiame, ma le viscere degli empi sono crudeli.
{12:11} Chi coltiva la sua terra si sazierà di pane ma chi va dietro le frivolezze è privo di senno.
{12:12} L'empio desidera la preda dei malvagi, ma la radice dei giusti porta frutto.
{12:13} Il malvagio è preso in trappola dal peccato delle sue labbra, ma il giusto sfuggirà all'avversità.
{12:14} L'uomo sarà saziato di beni per il frutto della sua bocca, e ognuno riceverà la ricompensa secondo l'opera delle sue mani.
{12:15} La via dello stolto è diritta ai suoi occhi, ma chi ascolta i consigli è saggio.
{12:16} Lo stolto fa vedere subito la sua irritazione, ma l'uomo prudente nasconde il disonore.
{12:17} Chi dice la verità proclama ciò che è giusto, ma il falso testimone proferisce inganno.
{12:18} Chi parla sconsideratamente è come se trafiggesse con la spada, ma la lingua dei saggi reca guarigione.
{12:19} Il labbro verace sarà reso stabile per sempre, ma la lingua bugiarda dura solo un istante.
{12:20} L'inganno è nel cuore di quelli che macchinano il male, ma per quelli che consigliano pace e gioia.
{12:21} Nessun male accadrà al giusto, ma gli empi saranno pieni di guai.
{12:22} Le labbra bugiarde sono un abominio per l'Eterno, ma quelli che agiscono lealmente gli sono graditi.
{12:23} L'uomo prudente nasconde la sua conoscenza, ma il cuore degli stolti proclama stoltezza.
{12:24} La mano degli uomini solerti dominerà, ma quella dei pigri cadrà sotto lavoro forzato.
{12:25} La preoccupazione nel cuore dell'uomo l'abbatte, ma una buona parola lo rallegra.
{12:26} Il giusto sceglie attentamente il suo compagno, ma la via degli empi li fa smarrire.
{12:27} Il pigro non arrostisce la sua selvaggina, ma la solerzia è per l'uomo un bene prezioso.
{12:28} Sul sentiero della giustizia vi è vita, e su quel sentiero non vi è morte.
{13:1} Un figlio saggio ascolta l'ammaestramento di suo padre, ma lo schernitore non dà ascolto al rimprovero.
{13:2} Dal frutto della sua bocca l'uomo mangerà ciò che è buono, ma l'anima dei perfidi si ciberà di violenza.
{13:3} Chi custodisce la sua bocca protegge la propria vita, ma chi apre troppo le labbra va incontro alla rovina,
{13:4} L'anima del pigro desidera e non ha nulla, ma l'anima dei solerti sarà pienamente soddisfatta.
{13:5} Il giusto odia la menzogna, ma l'empio è disgustoso e verrà svergognato.
{13:6} La giustizia custodisce colui la cui via è integra, ma l'empietà fa cadere il peccatore.
{13:7} C'è chi si comporta come un ricco, ma non ha nulla, c'è invece chi si comporta come un povero, ma ha molti beni.
{13:8} Le ricchezze di un uomo servono per il riscatto della sua vita, ma il povero non sente alcuna minaccia.
{13:9} La luce dei giusti risplende luminosa ma la lampada degli empi si spegnerà.
{13:10} Dall'orgoglio viene solamente contesa, ma la sapienza è con quelli che danno ascolto ai consigli.
{13:11} La ricchezza ottenuta disonestamente si ridurrà a ben poco, ma chi accumula con fatica l'aumenterà.
{13:12} L'attesa differita fa languire il cuore, ma il desiderio adempiuto è un albero di vita.
{13:13} Chi disprezza la parola sarà distrutto, ma chi rispetta il comandamento sarà ricompensato.
{13:14} L'insegnamento del saggio è una fonte di vita per far evitare a uno i lacci della morte.
{13:15} Buon senno procura favore, ma il procedere dei perfidi è nocivo.
{13:16} Ogni uomo prudente agisce con conoscenza, ma lo stolto fa sfoggio di follia.
{13:17} Il messaggero malvagio cade nei guai, ma l'ambasciatore fedele reca guarigione.
{13:18} Miseria e vergogna verranno su chi rifiuta la correzione, ma chi dà ascolto alla riprensione sarà onorato.
{13:19} Il desiderio realizzato è dolce all'anima, ma per gli stolti è cosa abominevole allontanarsi dal male.
{13:20} Chi va con i saggi diventa saggio, ma il compagno degli stolti diventerà malvagio.
{13:21} Il male perseguita i peccatori, ma il giusto sarà ricompensato col bene.
{13:22} L'uomo buono lascia un'eredità ai figli dei suoi figli, ma la ricchezza del peccatore è messa da parte per il giusto.
{13:23} Il campo coltivato dei poveri dà cibo in abbondanza, ma c'è chi perisce per mancanza di equità.
{13:24} Chi risparmia la verga odia il proprio figlio, ma chi lo ama lo corregge per tempo.
{13:25} Il giusto mangia fino a saziarsi, ma il ventre degli empi patisce la fame.
{14:1} La donna saggia edifica la sua casa, ma la stolta la demolisce con le proprie mani.
{14:2} Chi cammina nella sua rettitudine teme l'Eterno, ma chi è pervertito nelle sue vie lo disprezza.
{14:3} Nella bocca dello stolto c'è il germoglio della superbia, ma le labbra dei saggi li custodiscono.
{14:4} Dove non ci sono buoi la greppia è vuota, ma l'abbondanza del raccolto sta nella forza del bue.
{14:5} Il testimone fedele non mentisce, ma il testimone falso proferisce menzogne.
{14:6} Lo schernitore cerca la sapienza e non la trova, ma la conoscenza è cosa facile per chi ha intendimento.
{14:7} Allontanati dall'uomo stolto perché non troverai conoscenza sulle sue labbra.
{14:8} La sapienza dell'uomo prudente sta nel discernere la propria strada, ma la follia degli stolti è inganno.
{14:9} Gli stolti ridono del peccato, ma tra gli uomini retti c'è grazia.
{14:10} Il cuore conosce la sua propria amarezza, ma un estraneo non può prendere parte alla sua gioia.
{14:11} La casa degli empi sarà distrutta, ma la tenda degli uomini retti fiorirà.
{14:12} C'è una via che all'uomo sembra diritta ma la sua fine sfocia in vie di morte.
{14:13} Anche nel riso il cuore può essere nell'afflizione, e la gioia stessa può finire nel dolore.
{14:14} Lo sviato di cuore si sazierà delle sue vie, e l'uomo dabbene si sazierà dei suoi frutti.
{14:15} Lo sciocco crede ad ogni parola, ma l'uomo prudente fa bene attenzione ai suoi passi.
{14:16} L'uomo saggio teme e si allontana dal male, ma lo stolto si adira ed è presuntuoso.
{14:17} Chi è facile all'ira commette follie e l'uomo con intenzioni cattive è odiato.
{14:18} Gli sciocchi ereditano stoltezza, ma i prudenti sono coronati di conoscenza.
{14:19} I malvagi si inchineranno davanti ai buoni e gli empi alle porte dei giusti.
{14:20} Il povero è odiato dal suo stesso amico, ma il ricco ha molti corteggiatori.
{14:21} Chi disprezza il suo prossimo pecca, ma chi ha pietà dei poveri è beato.
{14:22} Non deviano forse dalla retta via quelli che tramano il male? Ma quelli che pensano il bene troveranno benignità e verità.
{14:23} In ogni fatica c'è un guadagno, ma il parlare ozioso porta solo alla povertà.
{14:24} La corona dei saggi è la loro ricchezza, ma la follia degli stolti è follia.
{14:25} Un testimone verace salva delle vite ma un falso testimone proferisce menzogne.
{14:26} Nel timore dell'Eterno c'è una grande sicurezza, e i suoi figli avranno un luogo di rifugio.
{14:27} Il timore dell'Eterno è una fonte di vita che fa evitare i lacci della morte.
{14:28} La gloria del re è nella moltitudine del popolo, ma la rovina del principe è nella scarsità della gente.
{14:29} Chi è lento all'ira ha molta prudenza, ma chi è facile all'ira mette in mostra la sua follia.
{14:30} Un cuore sano è vita per il corpo, ma l'invidia è il tarlo delle ossa.
{14:31} Chi opprime il povero oltraggia colui che l'ha fatto, ma chi ha pietà del bisognoso lo onora.
{14:32} L'empio è travolto dalla sua stessa malvagità, ma il giusto ha speranza nella sua stessa morte.
{14:33} La sapienza riposa nel cuore di chi ha intendimento, ma ciò che è nel cuore degli stolti viene reso noto.
{14:34} La giustizia innalza una nazione, ma il peccato è la vergogna dei popoli.
{14:35} Il favore del re è per il servo che agisce saggiamente, ma la sua ira è contro chi si comporta vergognosamente.
{15:1} La risposta dolce calma la collera, ma la parola pungente eccita l'ira.
{15:2} La lingua dei saggi usa la conoscenza rettamente, ma la bocca degli stolti riversa follia.
{15:3} Gli occhi dell'Eterno sono in ogni luogo, per guardare i cattivi e i buoni.
{15:4} Una lingua sana è un albero di vita, ma la lingua perversa strazia lo spirito.
{15:5} Lo stolto disprezza la correzione di suo padre, ma chi apprezza la riprensione agisce con accortezza.
{15:6} Nella casa del giusto c'è grande abbondanza, ma nella rendita dell'empio ci sono guai.
{15:7} Le labbra dei saggi spargono conoscenza, ma non cosí il cuore degli stolti.
{15:8} Il sacrificio degli empi è un abominio all'Eterno, ma la preghiera degli uomini retti gli è gradita.
{15:9} La via dell'empio è un abominio all'Eterno, ma egli ama chi segue la giustizia.
{15:10} Una dura correzione attende chi lascia la diritta via; chi odia la riprensione morirà.
{15:11} Lo Sceol e Abaddon sono davanti all'Eterno; tanto piú lo sono i cuori dei figli degli uomini!
{15:12} Lo schernitore non ama chi lo riprende; egli non va dai saggi.
{15:13} Un cuore gioioso rende il viso raggiante, ma per l'afflizione del cuore lo spirito è abbattuto,
{15:14} Il cuore di chi ha intendimento cerca la conoscenza, ma la bocca degli stolti si pasce di follia.
{15:15} Tutti i giorni dell'indigente sono cattivi, ma per un cuore contento è sempre festa.
{15:16} Meglio poco con il timore dell'Eterno, che un gran tesoro con preoccupazioni.
{15:17} Meglio un piatto di verdura dove c'è amore, che un bue ingrassato dove c'è odio.
{15:18} L'uomo irascibile fomenta contese, ma chi è lento all'ira acqueta le liti.
{15:19} La via del pigro è come una siepe di spine, ma il sentiero degli uomini retti è reso piano.
{15:20} Il figlio saggio allieta il padre, ma l'uomo stolto disprezza sua madre.
{15:21} La follia è gioia per chi è privo di senno, ma l'uomo che ha intendimento cammina diritto.
{15:22} I disegni falliscono dove non c'è consiglio, ma riescono dove c'è una moltitudine di consiglieri.
{15:23} Uno prova gioia quando può dare una risposta, e quanto è buona una parola detta al tempo giusto!
{15:24} Per l'uomo prudente la via della vita conduce in alto, per fargli evitare lo Sceol in basso.
{15:25} L'Eterno distruggerà la casa dei superbi, ma renderà stabili i confini della vedova.
{15:26} I pensieri malvagi sono un abominio all'Eterno, ma le parole affabili sono pure.
{15:27} Chi è avido di guadagno mette nei guai la sua stessa casa, ma chi odia i regali vivrà.
{15:28} Il cuore del giusto medita come deve rispondere, ma la bocca degli empi vomita cose malvagie.
{15:29} L'Eterno è lontano dagli empi, ma ascolta la preghiera dei giusti.
{15:30} La luminosità degli occhi rallegra il cuore, una buona notizia irrobustisce le ossa.
{15:31} L'orecchio che ascolta la riprensione di vita, dimorerà fra i saggi.
{15:32} Chi rifiuta la correzione disprezza la sua stessa anima, ma chi dà ascolto alla riprensione acquista senno.
{15:33} Il timore dell'Eterno è un ammaestramento di sapienza, e prima della gloria c'è l'umiltà.
{16:1} Le disposizioni del cuore appartengono all'uomo, ma la risposta della lingua viene dall'Eterno.
{16:2} Tutte le vie dell'uomo sono pure ai suoi occhi, ma l'Eterno pesa gli spiriti.
{16:3} Affida all'Eterno le tue attività e i tuoi progetti riusciranno.
{16:4} L'Eterno ha fatto ogni cosa per se stesso, anche l'empio per il giorno della sventura.
{16:5} Chiunque è superbo di cuore è un abominio per l'Eterno; anche se stringe la mano ad un altro per un'alleanza, non rimarrà impunito.
{16:6} Con la bontà e la verità l'iniquità si espia, e con il timore dell'Eterno uno si allontana dal male.
{16:7} Quando l'Eterno gradisce le vie di un uomo, fa essere in pace con lui anche i suoi nemici.
{16:8} E' meglio poco con giustizia, che grandi rendite senza equità.
{16:9} Il cuore dell'uomo programma la sua via, ma l'Eterno dirige i suoi passi.
{16:10} Sulle labbra del re sta una sentenza divina; nel giudizio la sua bocca non deve sbagliare.
{16:11} La stadera e le bilance giuste sono dell'Eterno, tutti i pesi del sacchetto sono opera sua.
{16:12} E' un abominio per i re fare il male, perché il trono è reso stabile con la giustizia.
{16:13} Le labbra giuste sono gradite ai re; essi amano chi parla rettamente.
{16:14} L'ira del re è come messaggeri di morte, ma l'uomo saggio la placherà.
{16:15} Nella luce del volto del re c'è vita, e il suo favore è come nube dell'ultima pioggia.
{16:16} Quanto è meglio acquistare sapienza che oro, e acquistare intendimento è preferibile all'argento.
{16:17} La strada maestra degli uomini retti è evitare il male; chi vuol custodire la sua anima sorveglia la sua via.
{16:18} Prima della rovina viene l'orgoglio, e prima della caduta lo spirito altero.
{16:19} Meglio essere umile di spirito con i miseri, che spartire la preda con i superbi.
{16:20} Chi presta attenzione alla Parola troverà il bene, e chi confida nell'Eterno è beato.
{16:21} Il saggio di cuore sarà chiamato prudente, e la dolcezza delle labbra aumenta il sapere.
{16:22} Il senno è una fonte di vita per chi lo possiede, ma la stoltezza è il castigo degli stolti.
{16:23} Il cuore del saggio rende assennata la sua bocca, e aumenta il sapere delle sue labbra.
{16:24} Le parole soavi sono come un favo di miele, dolcezza all'anima e medicina alle ossa.
{16:25} C'è una via che all'uomo sembra diritta, ma la sua fine sfocia in vie di morte.
{16:26} La persona che si affatica si affatica per se stessa, perché la sua bocca lo stimola.
{16:27} L'uomo malvagio macchina il male e sulle sue labbra c'è come un fuoco ardente.
{16:28} L'uomo perverso semina contese, e chi calunnia separa gli amici migliori.
{16:29} L'uomo violento adesca il proprio compagno e lo conduce per una via non buona.
{16:30} Chi chiude gli occhi per macchinare cose perverse, si morde le labbra quando causa del male.
{16:31} I capelli bianchi sono una corona di gloria; la si trova sulla via della giustizia.
{16:32} Chi è lento all'ira val piú di un forte guerriero, e chi domina il suo spirito val piú di chi espugna una città.
{16:33} Si getta la sorte nel grembo, ma ogni decisione dipende dall'Eterno.
{17:1} E' meglio un tozzo di pane secco con la pace, che una casa ricolma di animali ammazzati con la discordia.
{17:2} Il servo che agisce saggiamente dominerà sul figlio che fa disonore e riceverà una parte di eredità con i fratelli.
{17:3} Il crogiolo è per l'argento e la fornace per l'oro, ma chi prova i cuori è l'Eterno.
{17:4} Il malvagio presta attenzione alle labbra inique, il bugiardo dà ascolto alla lingua perversa.
{17:5} Chi schernisce il povero oltraggia Colui che l'ha fatto; chi si rallegra della sventura altrui non rimarrà impunito.
{17:6} I figli dei figli sono la corona dei vecchi, e la gloria dei figli sono i loro padri.
{17:7} Allo stolto non si addice un buon parlare, ancor meno delle labbra bugiarde a un principe.
{17:8} Un regalo è una pietra preziosa agli occhi di chi lo possiede; dovunque si volge, egli riesce.
{17:9} Chi copre una colpa si procura amore, ma chi vi ritorna sopra divide gli amici migliori.
{17:10} Un rimprovero penetra piú profondamente nell'uomo assennato, che cento colpi nello stolto.
{17:11} Il malvagio non cerca altro che ribellione, perciò gli sarà mandato contro un messaggero crudele.
{17:12} E' meglio incontrare un'orsa derubata dei suoi piccoli, che uno stolto nella sua follia.
{17:13} Il male non si allontanerà dalla casa di chi rende il male per il bene.
{17:14} Iniziare una contesa è come dar la stura alle acque; perciò tronca la lite prima che si inasprisca.
{17:15} Chi assolve il colpevole e chi condanna il giusto sono entrambi un abominio per l'Eterno.
{17:16} A che serve il denaro in mano allo stolto? Forse a comprare sapienza, quando egli non ha alcun senno?
{17:17} L'amico ama in ogni tempo, ma un fratello è nato per l'avversità.
{17:18} L'uomo privo di senno dà la mano come garanzia e s'impegna per il suo vicino.
{17:19} Chi ama il peccato ama le liti, e chi innalza la sua porta cerca la rovina.
{17:20} L'uomo disonesto di cuore non trova alcun bene, e chi ha la lingua perversa cade nei guai.
{17:21} Chi genera uno stolto ne avrà afflizione, e il padre di uno stolto non potrà rallegrarsi.
{17:22} Un cuore allegro è una buona medicina, ma uno spirito abbattuto inaridisce le ossa.
{17:23} L'empio accetta regali di nascosto per pervertire le vie della giustizia.
{17:24} La sapienza sta davanti a chi ha intendimento, ma gli occhi dello stolto vagano fino agli estremi confini della terra.
{17:25} Il figlio stolto è causa di dolore per suo padre e amarezza per colei che l'ha partorito.
{17:26} Non è bene condannare il giusto né colpire i principi per la loro rettitudine.
{17:27} Chi modera le sue parole possiede conoscenza, e chi ha lo spirito calmo è un uomo prudente.
{17:28} Anche lo stolto quando tace, è ritenuto saggio e, quando tiene chiuse le labbra, è considerato intelligente.
{18:1} Chi si separa cerca la propria soddisfazione e si adira contro tutta la vera sapienza.
{18:2} Lo stolto non prende piacere nella prudenza, ma soltanto a mettere in mostra il suo cuore.
{18:3} Quando viene l'empio viene anche il disprezzo e con il disonore viene la vergogna.
{18:4} Le parole della bocca di un uomo sono acque profonde; la fonte della sapienza è come un corso d'acqua che scorre gorgogliando.
{18:5} Non è bene avere preferenze per l'empio, o far cadere il giusto nel giudizio.
{18:6} Le labbra dello stolto portano alle liti, e la sua bocca richiede percosse.
{18:7} La bocca dello stolto è la sua rovina e le sue labbra sono un laccio per la sua vita.
{18:8} Le parole del calunniatore sono come bocconcini prelibati, che scendono fino nell'intimo delle viscere,
{18:9} Anche colui che è pigro nel suo lavoro è fratello dell'uomo dissipatore.
{18:10} Il nome dell'Eterno è una forte torre; a lui corre il giusto ed è al sicuro.
{18:11} I beni del ricco sono la sua città forte, e a suo parere sono come un alto muro.
{18:12} Prima della rovina il cuore dell'uomo si innalza, ma prima della gloria viene l'umiltà.
{18:13} Chi risponde a un argomento prima di averlo ascoltato, mostra la propria follia a sua vergogna.
{18:14} Lo spirito dell'uomo lo sostiene nella sua infermità, ma chi può sollevare uno spirito abbattuto?
{18:15} Il cuore dell'uomo prudente acquista conoscenza, anche l'orecchio dei saggi cerca la conoscenza.
{18:16} Il regalo dell'uomo gli apre la strada e lo porta alla presenza dei grandi.
{18:17} Il primo a perorare la propria causa sembra che abbia ragione; ma viene poi l'altro e lo esamina.
{18:18} La sorte fa cessare le liti e mette separazione fra i potenti.
{18:19} Un fratello offeso è come una città forte; e le liti come le sbarre di una fortezza.
{18:20} L'uomo sazia il ventre col frutto della sua bocca, egli si sazia col prodotto delle sue labbra.
{18:21} Morte e vita sono in potere della lingua; quelli che l'amano ne mangeranno i frutti.
{18:22} Chi ha trovato moglie ha trovato una buona cosa e ha ottenuto un favore dall'Eterno.
{18:23} Il povero parla supplicando, il ricco invece risponde con durezza.
{18:24} L'uomo che ha molti amici deve pure mostrarsi amico, ma c'è un amico che sta piú attaccato di un fratello.
{19:1} E' meglio un povero che cammina nella sua integrità di uno che è perverso di labbra ed è stolto.
{19:2} Inoltre non è bene per un'anima essere senza conoscenza; chi va a passi frettolosi sbaglia strada.
{19:3} La stoltezza dell'uomo rende la sua via sdrucciolevole e il suo cuore si irrita contro l'Eterno.
{19:4} Le ricchezze procurano gran numero di amici, ma il povero è separato dal suo stesso amico.
{19:5} Il falso testimone non resterà impunito, e chi proferisce menzogne non avrà scampo.
{19:6} Molti implorano il favore del principe, e tutti sono amici di chi fa doni.
{19:7} Tutti i fratelli del povero lo odiano tanto piú si allontanano da lui i suoi amici. Egli può andar loro dietro con parole, ma essi non si trovano piú.
{19:8} Chi acquista senno ama la sua stessa vita e chi conserva la prudenza troverà il bene.
{19:9} Il falso testimone non rimarrà impunito, e chi proferisce menzogne perirà.
{19:10} Vivere in delizie non si addice allo stolto, ancor meno a un servo dominare sui principi.
{19:11} Il senno di un uomo lo rende lento all'ira ed è sua gloria passar sopra le offese.
{19:12} L'ira del re è come il ruggito di un leone, ma il suo favore è come rugiada sull'erba.
{19:13} Un figlio stolto è una calamità per suo padre, e le risse della moglie sono come un gocciolare incessante.
{19:14} Casa e ricchezze sono l'eredità dei padri, ma una moglie assennata viene dall'Eterno.
{19:15} La pigrizia fa cadere in un profondo sonno e la persona indolente patirà la fame.
{19:16} Chi osserva il comandamento custodisce la sua vita, ma chi trascura la propria condotta morirà.
{19:17} Chi ha pietà del povero presta all'Eterno, che gli contraccambierà ciò che ha dato.
{19:18} Castiga tuo figlio mentre c'è speranza, ma non lasciarti andare fino a farlo morire.
{19:19} L'uomo grandemente irascibile deve subirne la punizione, perché risparmiandolo, lo diventerà ancora di piú.
{19:20} Ascolta il consiglio e ricevi l'ammaestramento, affinché tu diventi saggio per il resto dei tuoi giorni.
{19:21} Ci sono molti disegni nel cuore dell'uomo, ma solo il piano dell'Eterno rimarrà fermo.
{19:22} Ciò che si desidera nell'uomo è la bontà, e un povero vale piú di un bugiardo.
{19:23} Il timore dell'Eterno conduce alla vita; chi lo possiede dimorerà sazio e non sarà colpito da alcun male.
{19:24} Il pigro affonda la sua mano nel piatto, ma non riesce neppure a portarla alla bocca.
{19:25} Percuoti lo schernitore e il semplice diventerà accorto; riprendi chi ha intendimento e acquisterà conoscenza.
{19:26} Chi usa violenza con suo padre e scaccia sua madre, è un figlio che fa vergogna e porta disonore.
{19:27} Figlio mio, cessa di ascoltare l'ammaestramento, e ti allontanerai dalle parole di conoscenza.
{19:28} Il testimone malvagio si burla della giustizia, e la bocca degli empi divora l'iniquità.
{19:29} Le punizioni sono preparate per gli schernitori, e le percosse per il dorso degli stolti.
{20:1} Il vino è schernitore, la bevanda inebriante è turbolenta, e chiunque se ne lascia sopraffare non è saggio.
{20:2} La paura del re è come il ruggito di un leone; chi lo provoca ad ira pecca contro la sua stessa vita.
{20:3} E' una gloria per l'uomo stare lontano dalle contese, ma ogni stolto vi si immischia.
{20:4} Il pigro non ara a causa del freddo; elemosinerà quindi al tempo della raccolta, ma non avrà nulla.
{20:5} Il consiglio nel cuore dell'uomo è come acqua profonda, ma l'uomo d'intendimento vi saprà attingere.
{20:6} Molti uomini proclamano la propria bontà; ma chi può trovare un uomo fedele?
{20:7} Il giusto cammina nella sua integrità; i suoi figli saranno benedetti dopo di lui.
{20:8} Un re che siede sul trono di giudizio dissipa col suo sguardo ogni male.
{20:9} Chi può dire: «Ho purificato il mio cuore, sono puro dal mio peccato»?
{20:10} Doppio peso e doppia misura sono entrambe cose abominevoli per l'Eterno.
{20:11} Anche il fanciullo si fa conoscere con i suoi atti se ciò che fa è puro e retto.
{20:12} L'orecchio che ode e l'occhio che vede li ha fatti tutt'e due l'Eterno.
{20:13} Non amare il sonno, perché non abbia a impoverire; tieni gli occhi aperti e avrai pane a sazietà.
{20:14} «E' cattivo, è cattivo», dice il compratore; ma quando se ne è andato, si vanta dell'acquisto.
{20:15} C'è oro e abbondanza di perle, ma le labbra ricche di conoscenza sono un gioiello prezioso.
{20:16} Prendi il vestito di chi si è reso garante per un estraneo, e tienilo come pegno per la donna straniera.
{20:17} Il pane ottenuto con frode è dolce all'uomo, ma dopo la sua bocca sarà piena di ghiaia.
{20:18} I disegni sono resi stabili dal consiglio; fa' dunque la guerra con saggi consigli.
{20:19} Chi va in giro sparlando rivela i segreti; perciò non associarti con chi parla troppo.
{20:20} Chi maledice suo padre e sua madre, la sua lampada si spegnerà nelle tenebre piú fitte.
{20:21} L'eredità acquistata in fretta all'inizio, alla fine non sarà benedetta.
{20:22} Non dire: «Renderò male per male»; spera nell'Eterno ed egli ti salverà.
{20:23} Il peso doppio è un abominio all'Eterno, e la bilancia falsa non è cosa buona.
{20:24} I passi dell'uomo sono dall'Eterno; come può quindi l'uomo conoscere la propria via?
{20:25} E' un laccio per l'uomo fare un voto sconsideratamente, e dopo aver fatto il voto ripensarci.
{20:26} Un re saggio disperde i malvagi e fa passare su di loro la ruota.
{20:27} Lo spirito dell'uomo è la lampada dell'Eterno, che scruta tutti i piú reconditi recessi del cuore.
{20:28} La bontà e la fedeltà custodiscono il re; egli rende stabile il suo trono con la bontà.
{20:29} La gloria dei giovani è la loro forza l'onore dei vecchi è la loro canizie.
{20:30} Le battiture che lasciano ferite profonde rimuovono il male, cosí le percosse che giungono nelle parti piú interne delle viscere.
{21:1} Il cuore del re in mano all'Eterno è come i corsi d'acqua; lo dirige dovunque egli vuole.
{21:2} Ogni via dell'uomo è diritta ai suoi occhi, ma l'Eterno pesa i cuori.
{21:3} Praticare la giustizia e l'equità è cosa piú gradita all'Eterno che il sacrificio.
{21:4} Gli occhi alteri e un cuore superbo, che sono la lampada degli empi, sono peccato.
{21:5} I disegni dell'uomo solerte conducono certamente all'abbondanza, ma chi è frettoloso cadrà certamente nell'indigenza.
{21:6} Ottenere tesori con lingua bugiarda è un vapore fugace di chi cerca la morte.
{21:7} La violenza degli empi li porta via, perché rifiutano di praticare la giustizia.
{21:8} La via dell'uomo colpevole è tortuosa, ma il puro agisce rettamente.
{21:9} E' meglio abitare sull'angolo di un tetto, che in una casa condivisa con una donna litigiosa.
{21:10} L'anima dell'empio desidera il male neppure il suo amico trova pietà ai suoi occhi.
{21:11} Quando lo schernitore è punito, il semplice diventa saggio; ma quando viene istruito il saggio, egli acquista conoscenza.
{21:12} Il giusto osserva attentamente la casa dell'empio e rovescia gli empi per la loro malvagità.
{21:13} Chi chiude l'orecchio al grido del povero, griderà anch'egli, ma non avrà risposta.
{21:14} Un dono fatto in segreto placa la collera e un regalo sottomano calma l'ira violenta.
{21:15} Fare ciò che è retto è una gioia per il giusto, ma è una rovina per gli operatori d'iniquità.
{21:16} L'uomo che si allontana dalla via della prudenza, abiterà nell'assemblea dei morti.
{21:17} Chi ama il piacere sarà nell'indigenza, chi ama il vino e l'olio non arricchirà.
{21:18} L'empio servirà di riscatto al giusto; e il perfido al posto degli uomini retti.
{21:19} E' meglio abitare in un deserto, che con una donna litigiosa e irritante.
{21:20} Nella casa del saggio c'è un tesoro prezioso e olio, ma l'uomo stolto sperpera tutto questo.
{21:21} Chi persegue giustizia e misericordia troverà vita, giustizia e gloria.
{21:22} Il saggio dà la scalata alla città dei forti e abbatte la forza in cui confidava.
{21:23} Chi custodisce la sua bocca e la sua lingua preserva la sua vita dalle avversità.
{21:24} Il nome del superbo insolente è; "Schernitore" egli fa ogni cosa con superbia smisurata.
{21:25} I desideri del pigro lo uccidono, perché le sue mani rifiutano di lavorare.
{21:26} Egli desidera ardentemente tutto il giorno, ma il giusto dona senza mai rifiutare.
{21:27} Il sacrificio dell'empio è cosa abominevole, tanto più se lo offre con intento malvagio.
{21:28} Il testimone bugiardo perirà, ma l'uomo che lo ascolta potrà sempre parlare.
{21:29} L'empio indurisce la sua faccia, ma l'uomo retto rende ferma la sua via.
{21:30} Non c'è sapienza né intelligenza né consiglio contro l'Eterno.
{21:31} Il cavallo è pronto per il giorno della battaglia, ma la vittoria appartiene all'Eterno.
{22:1} Una buona reputazione è preferibile a grandi ricchezze, e la grazia all'argento e all'oro.
{22:2} Il ricco e il povero hanno questo in comune: l'Eterno li ha fatti entrambi.
{22:3} L'uomo accorto vede il male e si nasconde; ma i semplici vanno oltre e sono puniti.
{22:4} Il premio dell'umiltà è il timore dell'Eterno, la ricchezza, la gloria e la vita.
{22:5} Spine e lacci sono sulla via del perverso; chi ha cura della propria vita se ne sta lontano.
{22:6} Ammaestra il fanciullo sulla via da seguire, ed egli non se ne allontanerà neppure quando sarà vecchio.
{22:7} Il ricco signoreggia sui poveri, e chi prende in prestito è schiavo di chi presta.
{22:8} Chi semina iniquità raccoglierà guai, e la verga della sua collera sarà annientata.
{22:9} L'uomo dallo sguardo benevolo sarà benedetto, perché dà del suo pane al povero.
{22:10} Caccia via lo schernitore e se ne andranno pure le contese; sí, le liti e gli insulti cesseranno.
{22:11} Chi ama la purezza di cuore e ha grazia sulle labbra avrà il re per amico.
{22:12} Gli occhi dell'Eterno custodiscono la conoscenza, ma egli rende vane le parole del perfido.
{22:13} Il pigro dice «Fuori c'è un leone sarò ucciso per la strada».
{22:14} La bocca della donna adultera è una fossa profonda, colui che è in ira all'Eterno vi cadrà.
{22:15} La follia è legata al cuore del fanciullo, ma la verga della correzione l'allontanerà da lui.
{22:16} Chi opprime il povero per arricchirsi e chi dà al ricco, certamente impoverirà.
{22:17} Porgi l'orecchio e ascolta le parole dei saggi, e applica il cuore alla mia conoscenza,
{22:18} perché ti sarà dolce custodirle nel tuo intimo e averle tutte pronte sulle tue labbra.
{22:19} Affinché la tua fiducia sia riposta nell'Eterno, oggi ti ho ammaestrato, sí, proprio te.
{22:20} Non ti ho in passato scritto detti di consiglio e conoscenza,
{22:21} per farti conoscere la certezza delle parole di verità, affinché tu possa rispondere con parole di verità a quelli che ti mandano?
{22:22} Non derubare il povero, perché è povero, e non opprimere il misero alla porta,
{22:23} perché l'Eterno difenderà la loro causa e spoglierà della vita quelli che li hanno spogliati.
{22:24} Non fare amicizia con l'uomo iracondo e non andare con l'uomo collerico,
{22:25} per non imparare le sue vie e procurarti un laccio per la tua anima.
{22:26} Non essere di quelli che danno la mano come garanzia, che si fanno garanti per debiti altrui.
{22:27} Se non hai nulla con cui pagare perché dovrebbe portarti via il letto sotto a te?
{22:28} Non spostare il confine antico, posto dai tuoi padri.
{22:29} Hai visto un uomo sollecito nel suo lavoro? Egli comparirà alla presenza dei re e non resterà davanti a gente oscura.
{23:1} Quando ti siedi a mangiare con un sovrano, considera attentamente ciò che hai davanti;
{23:2} e mettiti un coltello alla gola, se hai molto appetito.
{23:3} Non desiderare le sue pietanze squisite, perché sono un cibo ingannatore.
{23:4} Non affaticarti per diventare ricco, rinuncia al tuo intendimento.
{23:5} Vuoi fissare i tuoi occhi su ciò che scompare? Poiché la ricchezza metterà certamente le ali, come un'aquila che vola verso il cielo.
{23:6} Non mangiare il pane di chi ha l'occhio malvagio e non desiderare i suoi cibi squisiti
{23:7} poiché, come pensa nel suo cuore, cosí egli è; «Mangia e bevi!», ti dirà, ma il suo cuore non è con te.
{23:8} Vomiterai il boccone che hai mangiato e sprecherai le tue dolci parole.
{23:9} Non rivolgere la parola allo stolto, perché disprezzerà il senno dei tuoi discorsi.
{23:10} Non spostare il confine antico e non entrare nei campi degli orfani,
{23:11} perché il loro vendicatore, è potente; egli difenderà la loro causa contro di te.
{23:12} Applica il tuo cuore all'ammaestramento e i tuoi orecchi a parole di conoscenza.
{23:13} Non risparmiare la correzione al fanciullo; anche se lo batti con la verga, non morrà;
{23:14} lo batterai con la verga, ma libererai l'anima sua dallo Sceol.
{23:15} Figlio mio, se il tuo cuore è saggio, anche il mio cuore si rallegrerà;
{23:16} il mio cuore esulterà, quando le tue labbra diranno cose rette.
{23:17} Il tuo cuore non porti invidia ai peccatori, ma continui sempre nel timore dell'Eterno;
{23:18} poiché c'è un futuro, e la tua speranza non sarà distrutta.
{23:19} Ascolta, figlio mio, sii saggio, e dirigi il cuore per la diritta via.
{23:20} Non stare con i bevitori di vino né con i ghiotti e mangiatori di carne;
{23:21} perché l'ubriacone e il ghiottone impoveriranno e il dormiglione si vestirà di stracci.
{23:22} Ascolta tuo padre che ti ha generato e non disprezzare tua madre quando sarà vecchia.
{23:23} Acquista verità e non venderla, acquista sapienza, ammaestramento e intendimento.
{23:24} Il padre del giusto gioirà grandemente; chi ha generato un savio ne avrà gioia.
{23:25} Si rallegri tuo padre e tua madre e gioisca colei che ti ha partorito.
{23:26} Figlio mio, dammi il tuo cuore, e i tuoi occhi prendano piacere nelle mie vie.
{23:27} Perché la prostituta è una fossa profonda e la donna altrui un pozzo stretto.
{23:28} Anch'essa sta in agguato come un ladro e aumenta fra gli uomini il numero di quelli infedeli.
{23:29} Per chi sono gli «ahi», per chi gli «ahimè»? Per chi le liti, per chi i lamenti? Per chi le ferite senza ragione? Per chi gli occhi rossi?
{23:30} Per quelli che si soffermano a lungo presso il vino, per quelli che vanno in cerca di vino drogato.
{23:31} Non guardare il vino quando rosseggia, quando scintilla nella coppa e va giú cosí facilmente!
{23:32} Alla fine esso morde come un serpente e punge come un basilisco.
{23:33} I tuoi occhi vedranno cose strane e il tuo cuore proferirà cose perverse.
{23:34} Sarai come chi si trova in mezzo al mare, come chi si corica in cima all'albero della nave.
{23:35} Dirai: «Mi hanno picchiato, ma non mi hanno fatto male; mi hanno percosso, ma non me ne sono accorto. Quando mi sveglierò tornerò a cercarne ancora!».
{24:1} Non portare invidia ai malvagi e non desiderare di stare con loro,
{24:2} perché il loro cuore medita rapine e le loro labbra parlano di fare del male.
{24:3} La casa si edifica con la sapienza e si rende stabile con la prudenza.
{24:4} Con la conoscenza si riempiono le stanze di ogni sorta di beni preziosi e gradevoli.
{24:5} L'uomo saggio è pieno di forza, e l'uomo che ha conoscenza accresce la sua potenza.
{24:6} Perché con saggi consigli potrai fare la tua guerra, e nel gran numero di consiglieri c'è vittoria.
{24:7} La sapienza è troppo alta per lo stolto, egli non apre mai la bocca alla porta della città.
{24:8} Chi pensa di fare il male sarà chiamato maestro di intrighi.
{24:9} Il pensiero di stoltezza è peccato e lo schernitore è un abominio per gli uomini.
{24:10} Se vieni meno nel giorno dell'avversità, la tua forza è molto poca.
{24:11} Libera quelli che sono trascinati verso la morte e trattieni quelli che sono portati al macello.
{24:12} Se dici: «Ecco, noi non lo sapevamo». Colui che pesa i cuori non lo vede? Colui che custodisce la tua anima non lo sa forse? Egli renderà a ciascuno secondo le sue opere
{24:13} Figlio mio, mangia il miele perché è buono; un favo di miele sarà dolce al tuo palato.
{24:14} Cosí sarà la conoscenza della sapienza per la tua anima. Se la trovi, ci sarà un futuro e la tua speranza non sarà distrutta.
{24:15} O empio, non insidiare la dimora del giusto, non devastare il suo luogo di riposo,
{24:16} perché il giusto cade sette volte e si rialza, ma gli empi sono travolti nella sventura.
{24:17} Quando il tuo nemico cade, non rallegrarti; quando è atterrato, il tuo cuore non gioisca,
{24:18} perché l'Eterno non veda e gli dispiaccia e non allontani da lui la sua ira.
{24:19} Non irritarti a motivo di chi fa il male e non portare invidia agli empi,
{24:20} perché non ci sarà avvenire per il malvagio; la lampada degli empi sarà spenta.
{24:21} Figlio mio, temi l'Eterno e il re, non associarti con quelli che vogliono cambiare;
{24:22} la loro calamità sopraggiungerà improvvisa, e la rovina di entrambi chi la conosce?
{24:23} Anche queste cose sono per i saggi. Non è bene usare preferenze personali in giudizio.
{24:24} Chi dice all'empio: «Tu sei giusto» i popoli lo malediranno e le nazioni lo esecreranno.
{24:25} Ma quelli che rimproverano l'empio troveranno delizie, e su di loro scenderanno le migliori benedizioni.
{24:26} Chi dà una risposta giusta dà un bacio sulle labbra.
{24:27} Metti in ordine i tuoi affari di fuori metti a posto i tuoi campi e poi costruirai la tua casa.
{24:28} Non testimoniare senza motivo contro il tuo prossimo e non ingannare con le tue labbra.
{24:29} Non dire: «Come ha fatto a me, cosí farò a lui; gli renderò secondo l'opera sua».
{24:30} Son passato presso il campo del pigro e presso la vigna dell'uomo privo di senno;
{24:31} ed ecco, dovunque crescevano le spine, i rovi ne coprivano il suolo e il muro di pietre era crollato.
{24:32} Osservando ciò, riflettei attentamente; da quel che vidi ne ricavai una lezione:
{24:33} dormire un po' sonnecchiare un po' incrociare un po' le braccia per riposare;
{24:34} cosí la tua povertà verrà come un ladro e la tua indigenza come un uomo armato.
{25:1} Anche questi sono Proverbi di Salomone, trascritti dagli uomini di Ezechia, re di Giuda.
{25:2} E' gloria di DIO nascondere una cosa, ma è gloria dei re investigarla.
{25:3} I cieli per la loro altezza, la terra per la sua profondità e il cuore dei re sono imperscrutabili.
{25:4} Togli le scorie dall'argento e ne uscirà un vaso per l'orefice.
{25:5} Togli l'empio dalla presenza del re e il suo trono sarà reso stabile nella giustizia,
{25:6} Non esaltarti alla presenza del re e non metterti al posto dei grandi uomini,
{25:7} perché è meglio che ti si dica: «Sali quassú», piuttosto che essere abbassato davanti al principe, che i tuoi occhi hanno visto.
{25:8} Non muovere causa troppo in fretta, perché alla fine tu non sappia cosa fare, quando il tuo prossimo ti avrà svergognato.
{25:9} Discuti la tua causa contro il tuo prossimo, ma non rivelare il segreto di un altro,
{25:10} affinché chi ti ascolta non getti discredito su di te e la tua reputazione venga per sempre macchiata.
{25:11} Una parola detta al tempo giusto è come dei pomi d'oro su un vassoio d'argento.
{25:12} Per un orecchio obbediente, un saggio che rimprovera è come un orecchino d'oro, un ornamento d'oro fino.
{25:13} Un messaggero fedele è per quelli che lo mandano, come il fresco della neve al tempo della mietitura, perché egli rinfresca l'anima del suo padrone.
{25:14} Chi si vanta falsamente di aver fatto un dono è come nuvole e vento senza pioggia.
{25:15} Con la pazienza si persuade un principe, e la lingua dolce spezza le ossa.
{25:16} Se trovi del miele, mangiane quanto ti basta, perché non ti rimpinzi per poi vomitarlo.
{25:17} Metti di rado il piede in casa del tuo vicino, perché non si stanchi di te fino a odiarti.
{25:18} L'uomo che depone il falso contro il suo prossimo è come una mazza, una spada e una freccia acuta.
{25:19} La fiducia in un uomo sleale nel giorno dell'avversità è come un dente rotto e un piede slogato.
{25:20} Chi canta canzoni a un cuore afflitto è come chi si toglie il vestito in un giorno di freddo e come aceto sulla soda.
{25:21} Se il tuo nemico ha fame, dagli pane da mangiare, e se ha sete, dagli acqua da bere,
{25:22} perche cosí accumulerai carboni ardenti sul suo capo, e l'Eterno ti ricompenserà.
{25:23} La tramontana porta la pioggia, e la lingua che calunnia di nascosto rende un volto indignato.
{25:24} E' meglio abitare sull'angolo di un tetto che in una casa condivisa con una moglie litigiosa.
{25:25} Una buona notizia da paese lontano è come acqua fresca a una persona stanca e assetata.
{25:26} Il giusto che vacilla davanti all'empio è come una sorgente torbida e un pozzo inquinato.
{25:27} Mangiare troppo miele non è bene, e ricercare la propria gloria non è gloria.
{25:28} L'uomo che non sa dominare la propria ira è come una città smantellata senza mura.
{26:1} Come la neve non conviene all'estate né la pioggia alla mietitura, cosí non conviene la gloria allo stolto.
{26:2} Come il passero svolazza e la rondine vola, cosí la maledizione senza motivo non ha effetto.
{26:3} La frusta per il cavallo, la briglia per l'asino e il bastone per il dorso degli stolti.
{26:4} Non rispondere allo stolto secondo la sua stoltezza, per non diventare anche tu come lui.
{26:5} Rispondi allo stolto secondo la sua stoltezza, perché non creda di essere saggio.
{26:6} Chi manda un messaggio per mezzo di uno stolto si taglia i piedi e beve violenza.
{26:7} Come le gambe dello zoppo sono malferme, cosí è un proverbio sulla bocca degli stolti.
{26:8} Chi dà gloria a uno stolto è come chi lega una pietra a una fionda.
{26:9} Un proverbio sulla bocca degli stolti è come una spina che penetra nella mano di un ubriaco.
{26:10} Il grande Dio che ha formato tutte le cose è colui che dà la retribuzione allo stolto e ai trasgressori.
{26:11} Come un cane ritorna al suo vomito, cosí lo stolto ripete la sua stoltezza.
{26:12} Hai visto un uomo che si crede saggio? C'è maggiore speranza per uno stolto che per lui,
{26:13} Il pigro dice: «C'è un leone nella strada, c'è un leone per le vie!».
{26:14} Come la porta gira sui suoi cardini, cosí il pigro sul suo letto.
{26:15} Il pigro affonda la sua mano nel piatto, ma si stanca persino a portarla alla bocca,
{26:16} Il pigro si crede piú saggio di sette persone che danno risposte assennate.
{26:17} Il passante che si immischia in una lite che non lo riguarda, è come chi prende un cane per le orecchie.
{26:18} Come un pazzo che scaglia tizzoni, frecce e morte,
{26:19} cosí è colui che inganna il prossimo e dice: «Ho fatto per scherzo!».
{26:20} Quando manca la legna, il fuoco si spegne; e quando non c'è maldicente, la disputa cessa.
{26:21} Come il carbone dà la brace e la legna il fuoco, cosí l'uomo rissoso attizza le liti.
{26:22} Le parole del maldicente sono come cibi squisiti e penetrano fino nell'intimo delle viscere.
{26:23} Labbra ardenti e un cuore malvagio sono come scoria d'argento spalmata sopra un vaso di terra.
{26:24} Chi odia finge con le sue labbra, ma nel suo intimo cova inganno.
{26:25} Quando parla cortesemente non fidarti di lui, perché ha sette abominazioni in cuore.
{26:26} Anche se l'odio è nascosto con dissimulazione, la sua malvagità sarà palesata nell'assemblea.
{26:27} Chi scava una fossa vi cadrà dentro, e chi rotola una pietra gli ricadrà addosso.
{26:28} La lingua bugiarda odia quelli che ha ferito, e la bocca adulatrice produce rovina.
{27:1} Non vantarti del domani, perché non sai che cosa può produrre un giorno.
{27:2} Ti lodi un altro e non la tua bocca, un estraneo e non le tue labbra.
{27:3} La pietra è grave e la sabbia pesante, ma l'ira dello stolto pesa piú di tutt'e due.
{27:4} L'ira è crudele e la collera impetuosa, ma chi può resistere alla gelosia?
{27:5} Meglio una riprensione aperta che un amore nascosto.
{27:6} Fedeli sono le ferite di un amico, ma ingannevoli sono i baci di un nemico.
{27:7} Chi è sazio disprezza il favo di miele ma per chi ha fame ogni cosa amara è dolce.
{27:8} Come l'uccello che erra lontano dal nido, cosí è l'uomo che erra lontano da casa sua.
{27:9} L'olio e il profumo rallegrano il cuore, cosí fa la dolcezza di un amico con i suoi consigli cordiali.
{27:10} Non abbandonare il tuo amico né l'amico di tuo padre e non andare in casa di tuo fratello nel giorno della tua sventura; è meglio uno che abita vicino che un fratello lontano.
{27:11} Figlio mio, sii saggio e rallegra il mio cuore, cosí potrò rispondere a chi inveisce contro di me.
{27:12} L'uomo accorto vede il male e si nasconde, ma i semplici vanno oltre e sono puniti.
{27:13} Prendi il vestito di chi si è reso garante per un estraneo e tienilo come pegno per la donna straniera.
{27:14} Chi benedice il suo vicino ad alta voce al mattino presto, gli sarà attribuito come maledizione.
{27:15} Un gocciolare incessante in un giorno di gran pioggia e una donna litigiosa si rassomigliano.
{27:16} Chi riesce a trattenerla, trattiene il vento e afferra l'olio con la sua mano destra.
{27:17} Il ferro affila il ferro, cosí l'uomo affila il volto del suo compagno.
{27:18} Chi ha cura del fico ne mangerà il frutto, e chi serve il suo padrone sarà onorato.
{27:19} Come nell'acqua il viso riflette il viso, cosí il cuore dell'uomo rivela l'uomo.
{27:20} Lo Sceol, e Abaddon, sono insaziabili, e insaziabili sono pure gli occhi degli uomini.
{27:21} Il crogiolo è per l'argento e la fornace per l'oro, cosí l'uomo è provato dalla lode che riceve.
{27:22} Anche se tu pestassi lo stolto in un mortaio tra il grano con un pestello, la sua stoltezza non si allontanerebbe da lui.
{27:23} Cerca di conoscere bene lo stato delle tue pecore e abbi cura delle tue mandrie,
{27:24} perché le ricchezze non durano sempre, e neppure una corona dura di generazione in generazione.
{27:25} Quando il fieno è portato via ed appare l'erba tenera e si raccoglie il foraggio dei monti,
{27:26} gli agnelli provvederanno le tue vesti, i capri il prezzo di un campo
{27:27} e le capre abbastanza latte per il tuo cibo, per il cibo della tua casa e per il mantenimento delle tue serve.
{28:1} L'empio fugge anche se nessuno lo insegue, ma il giusto è sicuro come un leone.
{28:2} A motivo del peccato di un paese molti sono i suoi capi, ma con un uomo assennato che ha conoscenza la sua stabilità dura a lungo.
{28:3} Un povero che opprime i miseri è come una pioggia torrenziale che non dà pane.
{28:4} Quelli che abbandonano la legge lodano gli empi; ma quelli che osservano la legge fanno loro guerra.
{28:5} Gli uomini malvagi non comprendono la giustizia, ma quelli che cercano l'Eterno comprendono ogni cosa.
{28:6} E' meglio il povero che cammina nella sua integrità, dell'uomo instabile che segue vie tortuose, anche se ricco.
{28:7} Chi osserva la legge è un figlio che ha intendimento, ma il compagno dei ghiottoni fa vergogna a suo padre.
{28:8} Chi accresce i suoi beni con usura e guadagni ingiusti, li accumula per colui che ha pietà dei poveri.
{28:9} Se uno volge altrove l'orecchio per non ascoltare la legge, la sua stessa preghiera sarà un abominio.
{28:10} Chi fa sviare gli uomini retti in una strada cattiva, cadrà egli stesso nella sua fossa; ma gli uomini integri erediteranno il bene.
{28:11} Il ricco si crede saggio, ma il povero che ha intendimento lo esamina a fondo.
{28:12} Quando i giusti trionfano c'è grande gloria, ma quando prevalgono gli empi la gente si nasconde.
{28:13} Chi copre le sue trasgressioni non prospererà, ma chi le confessa e le abbandona otterrà misericordia.
{28:14} Beato l'uomo che teme continuamente l'Eterno, ma chi indurisce il suo cuore cadrà nella sventura.
{28:15} Un empio che domina su un popolo povero è come un leone ruggente e un orso affamato.
{28:16} Un principe senza intendimento fa molte estorsioni, ma chi odia il guadagno disonesto prolungherà i suoi giorni.
{28:17} L'uomo su cui pesa un omicidio fuggirà fino alla tomba; nessuno lo aiuti!
{28:18} Chi cammina rettamente sarà salvato, ma l'uomo instabile che segue vie tortuose cadrà ad un tratto.
{28:19} Chi lavora la sua terra avrà pane in abbondanza, ma chi va dietro a vanità avrà una grande povertà.
{28:20} L'uomo fedele sarà colmato di benedizioni, ma chi ha fretta di arricchire non sarà senza colpa.
{28:21} Usare preferenze personali non è bene; per un pezzo di pane l'uomo commette peccato.
{28:22} L'uomo con l'occhio cattivo vuole arricchire in fretta, ma non si rende conto che gli piomberà addosso la miseria.
{28:23} Chi riprende qualcuno troverà poi maggior favore di chi lo adula con la lingua.
{28:24} Chi ruba a suo padre e a sua madre e dice: «Non è peccato», è compagno di chi distrugge.
{28:25} Chi ha il cuore gonfio d'orgoglio fomenta contese, ma chi confida nell'Eterno prospererà.
{28:26} Chi confida nel proprio cuore è uno stolto, ma chi cammina saggiamente sarà salvato.
{28:27} Chi dà al povero non sarà mai nel bisogno, ma colui che chiude i propri occhi avrà molte maledizioni.
{28:28} Quando gli empi s'innalzano, la gente si nasconde; ma quando periscono, i giusti si moltiplicano.
{29:1} L'uomo che irrigidisce il collo quando è ripreso, sarà improvvisamente spezzato senza alcun rimedio.
{29:2} Quando i giusti sono in autorità, il popolo si rallegra, ma quando domina l'empio, il popolo geme.
{29:3} L'uomo che ama la sapienza rallegra suo padre; ma chi frequenta le prostitute dissipa la sua ricchezza.
{29:4} Il re rende stabile il paese con la giustizia, ma chi riceve regali lo manda in rovina.
{29:5} L'uomo che adula il suo prossimo tende una rete sui suoi passi.
{29:6} Nel peccato di un uomo malvagio c'è un laccio, ma il giusto canta e si rallegra.
{29:7} Il giusto si interessa della causa dei miseri, ma l'empio non comprende tale interesse.
{29:8} Gli schernitori fomentano sedizioni in città, ma gli uomini saggi placano.
{29:9} Se un uomo saggio viene a contesa con uno stolto, e lo stolto si adira e ride, non c'è pace.
{29:10} Gli uomini di sangue odiano chi è integro, ma gli uomini retti cercano di proteggere la sua vita.
{29:11} Lo stolto dà sfogo a tutta la sua ira ma il saggio la trattiene e la calma.
{29:12} Se un sovrano dà retta a parole menzognere, tutti i suoi ministri diventano empi.
{29:13} Il povero e l'oppressore hanno questo in comune: l'Eterno illumina gli occhi di entrambi.
{29:14} Il re che fa giustizia ai miseri in verità avrà il trono stabilito per sempre.
{29:15} La verga e la riprensione danno sapienza; ma il fanciullo lasciato a se stesso fa vergogna a sua madre.
{29:16} Quando gli empi aumentano, aumentano pure le trasgressioni, ma i giusti vedranno la loro rovina.
{29:17} Correggi tuo figlio, egli ti darà conforto e procurerà delizie all'anima tua.
{29:18} Quando non c'è visione profetica il popolo diventa sfrenato, ma beato chi osserva la legge.
{29:19} Un servo non si corregge solo a parole; anche se comprende non ubbidisce.
{29:20} Hai visto un uomo precipitoso nel suo parlare? C'è piú speranza per uno stolto che per lui,
{29:21} Se uno alleva delicatamente da fanciullo il suo servo, alla fine egli vorrà essere suo successore.
{29:22} L'uomo iracondo fomenta contese e l'uomo collerico commette molti peccati.
{29:23} L'orgoglio dell'uomo lo porta in basso, ma chi è umile di spirito otterrà gloria.
{29:24} Chi si fa socio di un ladro odia la sua vita. Egli ode il giuramento ma non denuncia nulla.
{29:25} La paura dell'uomo costituisce un laccio, ma chi confida nell'Eterno è al sicuro.
{29:26} Molti cercano il favore del principe, ma la giustizia per ogni uomo viene dall'Eterno.
{29:27} L'uomo iniquo è un abominio per i giusti, e chi cammina rettamente è un abominio per gli empi.
{30:1} Parole di Agur figlio di Jakeh; il messaggio profetico che quest'uomo proclamò a Ithiel, a Ithiel e a Ukal.
{30:2} Sí, io sono piú stupido di tutti gli altri e non ho l'intendimento di un uomo.
{30:3} Non ho imparato la sapienza e non ho la conoscenza del Santo.
{30:4} Chi è salito in cielo e ne è disceso? Chi ha raccolto il vento nelle sue mani? Chi ha racchiuso le acque nella sua veste? Chi ha stabilito tutti i confini della terra? Qual è il suo nome e il nome di suo figlio, se lo sai?
{30:5} Ogni parola di Dio è raffinata col fuoco. Egli è uno scudo per chi si rifugia in lui.
{30:6} Non aggiungere nulla alle sue parole, perché non ti riprenda e tu sia trovato bugiardo.
{30:7} Io ti ho chiesto due cose; non negarmele prima che io muoia:
{30:8} allontana da me falsità e menzogna; non darmi né povertà né ricchezza, cibami del pane che mi è necessario
{30:9} perché, una volta sazio, non ti rinneghi e dica: «Chi è l'Eterno?», oppure, divenuto povero, non rubi e profani il nome del mio DIO.
{30:10} Non calunniare il servo davanti al suo padrone, perché egli non ti maledica e tu sia trovato colpevole.
{30:11} C'è una categoria di gente che maledice suo padre e non benedice sua madre.
{30:12} C'è una categoria di gente che si ritiene pura, ma non è lavata dalla sua lordura.
{30:13} C'è una categoria di gente che ha gli occhi molto alteri e le palpebre superbe.
{30:14} C'è una categoria di gente i cui denti sono come spade e i cui molari sono come coltelli, per divorare i poveri sulla faccia della terra e i bisognosi in mezzo agli uomini.
{30:15} La sanguisuga ha due figlie, che dicono: «Dammi, dammi!». Ci sono tre cose che non si saziano mai, anzi quattro non dicono mai: «Basta!».
{30:16} Lo Sceol, il grembo sterile, la terra che non si sazia di acqua e il fuoco che non dice mai: «Basta!».
{30:17} L'occhio che schernisce il padre e rifiuta sprezzante di ubbidire alla madre lo caveranno i corvi del torrente, lo divoreranno gli aquilotti.
{30:18} Ci sono tre cose troppo meravigliose per me, anzi quattro, che io non comprendo:
{30:19} la traccia dell'aquila nell'aria, la traccia del serpente sulla roccia, la traccia della nave in mezzo al mare e la traccia dell'uomo con una ragazza.
{30:20} Questa è la condotta della donna adultera: mangia, si pulisce la bocca e dice: «Non ho fatto alcun male!».
{30:21} Per tre cose la terra è turbata, anzi quattro sono le cose che non può sopportare:
{30:22} un servo quando diventa re, uno stolto quando ha pane a sazietà,
{30:23} una donna odiosa che trova marito e una serva che prende il posto della padrona.
{30:24} Ci sono quattro piccoli animali sulla terra, ma sono estremamente saggi:
{30:25} le formiche, che sono un popolo senza forza, ma si procurano il loro cibo durante l'estate;
{30:26} i conigli, che sono un popolo debole, ma stabiliscono la loro dimora nelle rocce;
{30:27} le locuste, che non hanno re, ma procedono tutte a schiere;
{30:28} la lucertola che puoi prender con le mani, ma si trova nei palazzi dei re.
{30:29} Tre esseri hanno un bel portamento, anzi quattro hanno un'andatura maestosa:
{30:30} il leone, il piú forte degli animali, che non indietreggia davanti a nessuno,
{30:31} il cavallo da guerra che cammina impettito, il capro, e il re quando è col suo esercito.
{30:32} Se hai agito da stolto innalzando te stesso o se hai pensato del male, mettiti la mano sulla bocca,
{30:33} perché, sbattendo il latte si produce il burro, torcendo il naso ne esce il sangue e spremendo l'ira ne esce la contesa.
{31:1} Parole del re Lemuel, il messaggio profetico con cui sua madre lo ammaestrò.
{31:2} Che ti dirò, figlio mio? Che ti dirò, figlio del mio grembo? Che ti dirò, figlio dei miei voti?
{31:3} Non dare il tuo vigore alle donne né la tua vita a ciò che distrugge i re.
{31:4} Non si addice ai re, o Lemuel, non si addice ai re bere vino né ai principi desiderare bevande inebrianti,
{31:5} perché bevendo non dimentichino la legge e non distorcano il diritto di tutti gli afflitti.
{31:6} Date bevande inebrianti a chi sta per perire, e del vino a chi ha il cuore amareggiato.
{31:7} Beva per dimenticare la sua povertà e non ricordarsi piú dei suoi guai.
{31:8} Apri la tua bocca in favore del muto in difesa di tutti i derelitti.
{31:9} Apri la tua bocca, giudica con giustizia e difendi la causa del misero e del bisognoso.
{31:10} Chi troverà una donna forte e virtuosa? Il suo valore è di gran lunga superiore alle perle.
{31:11} Il cuore di suo marito confida in lei e avrà sempre dei guadagni.
{31:12} Ella gli fa del bene e non del male, tutti i giorni della sua vita.
{31:13} Si procura lana e lino e lavora con piacere con le proprie mani.
{31:14} Ella è simile alle navi dei mercanti: fa venire il suo cibo da lontano.
{31:15} Si alza quando è ancora notte per distribuire il cibo alla sua famiglia e dare ordini alle sue domestiche.
{31:16} Ella guarda un campo e l'acquista; col frutto delle sue mani pianta una vigna.
{31:17} Si cinge di forza i lombi, e irrobustisce le sue braccia.
{31:18} Si rende conto che il suo commercio va bene, e la sua lampada di notte non si spegne.
{31:19} Stende la sua mano alla conocchia e le sue palme impugnano il fuso.
{31:20} Tende la sua mano al povero e porge le sue mani al bisognoso,
{31:21} Non teme la neve per la sua famiglia, perché tutti quelli di casa hanno doppia veste.
{31:22} Si fa delle coperte di arazzo e le sue vesti sono di lino finissimo e di porpora.
{31:23} Suo marito è stimato alle porte, quando si siede fra gli anziani del paese.
{31:24} Confeziona vesti di lino e le vende, e rifornisce i mercanti di cinture.
{31:25} Forza e onore sono il suo vestito e ride dei giorni a venire.
{31:26} Apre la sua bocca con sapienza e sulla sua lingua c'è la legge della bontà.
{31:27} Ella sorveglia l'andamento della sua casa e non mangia il pane di pigrizia.
{31:28} I suoi figli si levano e la proclamano beata; anche suo marito ne fa l'elogio, dicendo:
{31:29} «Molte figlie hanno compiuto cose grandi, ma tu le sorpassi tutte quante».
{31:30} La grazia è fallace e la bellezza è vana, ma la donna che teme l'Eterno, quella sarà lodata.
{31:31} Datele del frutto delle sue mani, e le sue stesse opere la lodino alle porte.
