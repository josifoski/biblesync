{1:1} Giacomo, servo di Dio e del Signore Gesú Cristo, alle dodici tribú che sono disperse nel mondo: salute.
{1:2} Considerate una grande gioia, fratelli miei, quando vi trovate di fronte a prove di vario genere,
{1:3} sapendo che la prova della vostra fede produce costanza.
{1:4} E la costanza compia in voi un'opera perfetta, affinché siate perfetti e completi, in nulla mancanti.
{1:5} Ma se qualcuno di voi manca di sapienza, la chieda a Dio che dona a tutti liberamente senza rimproverare, e gli sarà data.
{1:6} Ma la chieda con fede senza dubitare, perché chi dubita è simile all'onda del mare, agitata dal vento e spinta qua e là.
{1:7} Non pensi infatti un tal uomo di ricevere qualcosa dal Signore,
{1:8} perché è un uomo dal cuore doppio instabile in tutte le sue vie.
{1:9} Or il fratello di umili condizioni si glori della sua elevazione,
{1:10} e il ricco del suo abbassamento, perché passerà come un fiore di erba.
{1:11} Infatti, come si leva il sole col suo calore ardente e fa seccare l'erba, e il suo fiore cade e la bellezza del suo aspetto perisce, cosí anche il ricco appassirà nelle sue imprese.
{1:12} Beato l'uomo che persevera nella prova, perché, uscendone approvato, riceverà la corona della vita, che il Signore ha promesso a coloro che l'amano.
{1:13} Nessuno, quando è tentato dica: «Io sono tentato da Dio», perché Dio non può essere tentato dal male, ed egli stesso non tenta nessuno.
{1:14} Ciascuno invece è tentato quando è trascinato e adescato dalla propria concupiscenza.
{1:15} Poi quando la concupiscenza ha concepito, partorisce il peccato e il peccato, quando è consumato, genera la morte.
{1:16} Non lasciatevi ingannare, fratelli miei carissimi;
{1:17} ogni buona donazione e ogni dono perfetto vengono dall'alto e discendono dal Padre dei lumi, presso il quale non vi è mutamento né ombra di rivolgimento.
{1:18} Egli ci ha generati di sua volontà mediante la parola di verità, affinché siamo in certo modo le primizie delle sue creature.
{1:19} Perciò, fratelli miei carissimi, sia ogni uomo pronto ad ascoltare, lento a parlare e lento all'ira,
{1:20} perché l'ira dell'uomo non promuove la giustizia di Dio.
{1:21} Perciò, deposta a ogni lordura e residuo di malizia, ricevete con mansuetudine la parola piantata in voi, la quale può salvare le anime vostre.
{1:22} E siate facitori della parola e non uditori soltanto, ingannando voi stessi.
{1:23} Poiché, se uno è uditore della parola e non facitore, è simile a un uomo che osserva la sua faccia naturale in uno specchio;
{1:24} egli osserva se stesso e poi se ne va, dimenticando subito com'era.
{1:25} Ma chi esamina attentamente la legge perfetta, che è la legge della libertà, e persevera in essa, non essendo un uditore dimentichevole ma un facitore dell'opera, costui sarà beato nel suo operare.
{1:26} Se qualcuno fra voi pensa di essere religioso, ma non tiene a freno la sua lingua, certamente egli inganna il suo cuore, la religione di quel tale è vana.
{1:27} La religione pura e senza macchia davanti a Dio e Padre è questa: soccorrere gli orfani e le vedove nelle loro afflizioni e conservarsi puro dal mondo.
{2:1} Fratelli miei, non associate favoritismi personali alla fede del nostro Signore Gesú Cristo, il Signore della gloria.
{2:2} Se nella vostra assemblea, infatti, entra un uomo con un anello d'oro, vestito splendidamente, ed entra anche un povero con un vestito sporco,
{2:3} e voi avete un particolare riguardo a colui che porta la veste splendida e gli dite: «Tu siediti qui in un bel posto», e al povero dite: «Tu stattene là in piedi», oppure: «Siediti qui vicino al mio sgabello»,
{2:4} non avete fatto una discriminazione fra voi stessi, divenendo cosí giudici dai ragionamenti malvagi?
{2:5} Ascoltate, fratelli miei carissimi, non ha Dio scelto i poveri del mondo, perché siano ricchi in fede ed eredi del regno che egli ha promesso a coloro che lo amano?
{2:6} Ma voi avete disonorato il povero! Non sono forse i ricchi quelli che vi tiranneggiano? Non sono essi quelli che vi trascinano davanti ai tribunali?
{2:7} Non sono essi quelli che bestemmiano il glorioso nome che è stato invocato su di voi?
{2:8} Se veramente adempite la legge regale secondo la Scrittura: «Ama il tuo prossimo come te stesso», fate bene;
{2:9} ma se usate favoritismi personali, commettete peccato e siete condannati dalla legge come trasgressori.
{2:10} Chiunque infatti osserva tutta la legge, ma viene meno in un sol punto, è colpevole su tutti i punti.
{2:11} Difatti, colui che ha detto: «Non commettere adulterio», ha anche detto: «Non uccidere». Per cui se tu non commetti adulterio ma uccidi, sei trasgressore della legge.
{2:12} Parlate quindi e agite come se doveste essere giudicati dalla legge della libertà,
{2:13} perché il giudizio sarà senza misericordia contro chi non ha usato misericordia; e la misericordia trionfa sul giudizio.
{2:14} A che giova, fratelli miei, se uno dice di aver fede ma non ha opere? Può la fede salvarlo?
{2:15} Or, se un fratello o una sorella sono nudi e mancano del cibo quotidiano,
{2:16} e qualcuno di voi dice loro: «Andatevene in pace, scaldatevi e saziatevi», ma non date loro le cose di cui hanno bisogno per il corpo, a che giova?
{2:17} Cosí è pure della fede; se non ha le opere, per se stessa è morta.
{2:18} Ma qualcuno dirà: «Tu hai la fede, e io ho le opere»; mostrami la tua fede senza le tue opere e io ti mostrerò la mia fede con le mie opere.
{2:19} Tu credi che c'è un solo Dio. Fai bene; anche i demoni credono e tremano.
{2:20} Ma vuoi renderti conto, o insensato, che la fede senza le opere è morta?
{2:21} Abrahamo, nostro padre, non fu forse giustificato per mezzo delle opere quando offrí il proprio figlio Isacco sull'altare?
{2:22} Tu vedi che la fede operava insieme alle opere di lui, e che per mezzo delle opere la fede fu resa perfetta.
{2:23} Cosí si adempí la Scrittura, che dice: «Or Abrahamo credette a Dio, e ciò gli fu imputato a giustizia»; e fu chiamato amico di Dio.
{2:24} Perciò vedete che l'uomo è giustificato per le opere e non per fede soltanto.
{2:25} Similmente anche Rahab, la prostituta, non fu essa giustificata per le opere quando accolse i messi e li rimandò per un'altra strada?
{2:26} Infatti, come il corpo senza lo spirito è morto, cosí anche la fede senza le opere è morta.
{3:1} Fratelli miei, non siate in molti a far da maestri, sapendo che ne riceveremo un piú severo giudizio,
{3:2} poiché tutti manchiamo in molte cose. Se uno non sbaglia nel parlare, è un uomo perfetto, ed è pure capace di tenere a freno tutto il corpo.
{3:3} Ecco noi mettiamo il freno nella bocca dei cavalli, perché ci ubbidiscano, e cosí possiamo guidare tutto il loro corpo.
{3:4} Ecco, anche le navi, benché siano tanto grandi e siano spinte da forti venti, sono guidate da un piccolissimo timone dovunque vuole il timoniere.
{3:5} Cosí anche la lingua è un piccolo membro, ma si vanta di grandi cose. Considerate come un piccolo fuoco incendi una grande foresta!
{3:6} Anche la lingua è un fuoco, è il mondo dell'iniquità. Posta com'è fra le nostre membra, la lingua contamina tutto il corpo, infiamma il corso della vita ed è infiammata dalla Geenna.
{3:7} Infatti ogni sorta di bestie, di uccelli, di rettili e di animali marini può essere domata, ed è stata domata dalla razza umana,
{3:8} ma la lingua nessun uomo la può domare; è un male che non si può frenare, è piena di veleno mortifero.
{3:9} Con essa benediciamo Dio e Padre, e con essa malediciamo gli uomini che sono fatti a somiglianza di Dio.
{3:10} Dalla stessa bocca esce benedizione e maledizione. Fratelli miei, le cose non devono andare cosí.
{3:11} La fonte emette forse dalla stessa apertura il dolce e l'amaro?
{3:12} Può fratelli miei un fico produrre olive, o una vite fichi? Cosí nessuna fonte può dare acqua salata e acqua dolce.
{3:13} Chi è savio e intelligente fra voi? Mostri con la buona condotta le sue opere fatte con mansuetudine di sapienza.
{3:14} Ma se nel vostro cuore avete amara gelosia e spirito di contesa, non vantatevi e non mentite contro la verità.
{3:15} Questa non è la sapienza che discende dall'alto, ma è terrena, animale e diabolica.
{3:16} Dove infatti c'è invidia e contesa, lí c'è turbamento ed ogni sorta di opere malvagie.
{3:17} Ma la sapienza che viene dall'alto prima di tutto è pura, poi pacifica, mite, docile, piena di misericordia e di frutti buoni, senza parzialità e senza ipocrisia.
{3:18} Or il frutto della giustizia si semina nella pace per quelli che si adoperano alla pace.
{4:1} Da dove vengono le guerre e le contese fra voi? Non provengono forse dalle passioni che guerreggiano nelle vostre membra?
{4:2} Voi desiderate e non avete, voi uccidete e portate invidia, e non riuscite ad ottenere; voi litigate e combattete, e non avete, perché non domandate.
{4:3} Voi domandate e non ricevete, perché domandate male per spendere nei vostri piaceri.
{4:4} Adulteri e adultere, non sapete che l'amicizia del mondo è inimicizia contro Dio? Chi dunque vuole essere amico del mondo si rende nemico di Dio.
{4:5} Pensate che la Scrittura dica invano: «Lo Spirito che abita in noi ci brama fino alla gelosia»?
{4:6} Ma egli dà una grazia ancor piú grande; perciò dice: «Dio resiste ai superbi e dà grazia agli umili»
{4:7} Sottomettetevi dunque a Dio, resistete al diavolo ed egli fuggirà da voi.
{4:8} Avvicinatevi a Dio ed egli si avvicinerà a voi; nettate le vostre mani, o peccatori; e purificate i vostri cuori, o voi dal cuore doppio!
{4:9} Affliggetevi, fate cordoglio e piangete; il vostro riso si cambi in duolo e la vostra gioia in tristezza.
{4:10} Umiliatevi davanti al Signore, ed egli vi innalzerà.
{4:11} Non parlate gli uni contro gli altri, fratelli; chi parla contro il fratello e giudica il proprio fratello, parla contro la legge e giudica la legge; ora se giudichi la legge, tu non sei un esecutore della legge, ma un giudice.
{4:12} C'è un solo Legislatore, che può salvare e mandare in perdizione, ma tu chi sei, che giudichi un altro?
{4:13} E ora a voi che dite: «Oggi o domani andremo nella tale città, e vi dimoreremo un anno, commerceremo e guadagneremo»,
{4:14} mentre non sapete ciò che accadrà l'indomani. Cos'è infatti la vostra vita? In verità essa è un vapore che appare per un po' di tempo, e poi svanisce.
{4:15} Dovreste invece dire: «Se piace al Signore e se saremo in vita, noi faremo questo o quello».
{4:16} Voi invece vi vantate nella vostra arroganza; ogni vanto di questo genere è cattivo.
{4:17} Chi dunque sa fare il bene e non lo fa, commette peccato.
{5:1} E ora a voi ricchi: piangete e urlate per le sciagure che stanno per cadervi addosso.
{5:2} Le vostre ricchezze sono marcite e i vostri vestiti sono rosi dalle tarme.
{5:3} Il vostro oro e il vostro argento sono arrugginiti, e la loro ruggine sarà una testimonianza contro di voi e divorerà le vostre carni come un fuoco; avete accumulato tesori negli ultimi giorni.
{5:4} Ecco, il salario da voi defraudato agli operai che hanno mietuto i vostri campi grida, e le grida di coloro che hanno mietuto sono giunte agli orecchi del Signore degli eserciti.
{5:5} Sulla terra siete vissuti nelle delizie e morbidezze, avete pasciuto i vostri cuori come per il giorno della strage.
{5:6} Avete condannato e ucciso il giusto, che non vi oppone resistenza.
{5:7} Or dunque, fratelli, siate pazienti fino alla venuta del Signore; guardate come l'agricoltore aspetta il prezioso frutto della terra con pazienza, finché abbia ricevuto la pioggia della prima e dell'ultima stagione,
{5:8} Siate pazienti anche voi; rinfrancate i vostri cuori, perché la venuta del Signore è vicina.
{5:9} Non lamentatevi gli uni degli altri, fratelli, affinché non siate giudicati; ecco, il giudice è alle porte.
{5:10} Fratelli miei, prendete come modello di sofferenza e di pazienza i profeti, che hanno parlato nel nome del Signore.
{5:11} Ecco, noi proclamiamo beati coloro che hanno perseverato; avete udito parlare della pazienza di Giobbe, e avete visto la sorte finale che il Signore gli riserbò, poiché il Signore è pieno di misericordia e di compassione.
{5:12} Ora prima di tutto, fratelli miei, non giurate né per il cielo né per la terra né fate alcun altro giuramento; ma sia il vostro «sí», «sí» e il «no», «no», per non cadere sotto il giudizio.
{5:13} C'è qualcuno di voi sofferente? Preghi. C'è qualcuno d'animo lieto? Canti inni di lode.
{5:14} Qualcuno di voi è infermo? Chiami gli anziani, della chiesa, ed essi preghino su di lui, ungendolo di olio nel nome del Signore,
{5:15} e la preghiera della fede salverà il malato e il Signore lo risanerà, e se ha commesso dei peccati, gli saranno perdonati.
{5:16} Confessate i vostri falli gli uni agli altri e pregate gli uni per gli altri, affinché siate guariti; molto può la preghiera del giusto, fatta con efficacia.
{5:17} Elia era un uomo sottoposto alle stesse nostre passioni, eppure pregò intensamente che non piovesse, e non piovve sulla terra per tre anni e sei mesi.
{5:18} Poi pregò di nuovo, e il cielo diede la pioggia e la terra produsse il suo frutto.
{5:19} Fratelli, se uno di voi si svia dalla verità e qualcuno lo converte
{5:20} sappia costui che chi allontana un peccatore dall'errore della sua via, salverà un'anima dalla morte e coprirà una moltitudine di peccati.
