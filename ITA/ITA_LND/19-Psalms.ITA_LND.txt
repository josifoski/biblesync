{1:1} Beato l'uomo che non cammina nel consiglio degli empi, non si ferma nella via dei peccatori e non si siede in compagnia degli schernitori,
{1:2} ma il cui diletto è nella legge dell'Eterno, e sulla sua legge medita giorno e notte.
{1:3} Egli sarà come un albero piantato lungo i rivi d'acqua, che dà il suo frutto nella sua stagione e le cui foglie non appassiscono; e tutto quello che fa prospererà,
{1:4} Non cosí sono gli empi; ma sono come pula che il vento disperde.
{1:5} Perciò gli empi non reggeranno nel giudizio, né i peccatori nell'assemblea dei giusti.
{1:6} Poiché l'Eterno conosce la via dei giusti, ma la via degli empi porta alla rovina.
{2:1} Perché tumultuano le nazioni, e i popoli tramano cose vane?
{2:2} I re della terra si ritrovano e i principi si consigliano insieme contro l'Eterno e contro il suo Unto,
{2:3} dicendo: «Rompiamo i loro legami e sbarazziamoci delle loro funi».
{2:4} Colui che siede nei cieli riderà, il Signore si farà beffe di loro.
{2:5} Allora parlerà loro nella sua ira, e nel suo grande sdegno li spaventerà,
{2:6} e dirà: «Ho insediato il mio re sopra Sion, il mio santo monte.
{2:7} Dichiarerò il decreto dell'Eterno. Egli mi ha detto: "Tu sei mio figlio oggi io ti ho generato.
{2:8} Chiedimi, e io ti darò le nazioni come tua eredità e le estremità della terra per tua possessione.
{2:9} Tu le spezzerai con una verga di ferro, le frantumerai come un vaso d'argilla"».
{2:10} Ora dunque, o re, siate savi, accettate la correzione, o giudici della terra.
{2:11} Servite l'Eterno con timore e gioite con tremore.
{2:12} Sottomettetevi al Figlio, perché non si adiri e non periate per via, perché la sua ira può accendersi in un momento. Beati tutti coloro che si rifugiano in lui.
{3:1} «Salmo di Davide quando fuggí davanti ad Absalom, suo figlio» O Eterno, quanto numerosi sono i miei nemici! Molti si levano contro di me.
{3:2} Molti dicono di me: «Non vi è salvezza per lui presso DIO». (Sela)
{3:3} Ma tu, o Eterno, sei uno scudo attorno a me, tu sei la mia gloria e colui che mi solleva il capo.
{3:4} Con la mia voce ho gridato all'Eterno, ed egli mi ha risposto dal suo monte santo. (Sela)
{3:5} Io mi sono coricato e ho dormito; poi mi sono risvegliato, perché l'Eterno mi sostiene.
{3:6} Io non temerò miriadi di gente, che si accampassero tutt'intorno contro di me.
{3:7} Levati o Eterno; salvami, o DIO mio; perché tu hai percosso tutti i miei nemici sulla mascella; tu hai rotto i denti degli empi.
{3:8} La salvezza appartiene all'Eterno; la tua benedizione sia sul tuo popolo. (Sela)
{4:1} «Al maestro del coro. Per strumenti a corda. Salmo di Davide» Quando grido, rispondimi, o DIO della mia giustizia; quand'ero nell'avversità, tu mi hai soccorso; abbi pietà di me ed esaudisci la mia preghiera.
{4:2} Fino a quando, o figli degli uomini, si farà oltraggio alla mia gloria? Fino a quando amerete la vanità e andrete dietro alla menzogna? (Sela)
{4:3} Or sappiate che l'Eterno si è appartato uno che è santo; l'Eterno mi esaudirà quando griderò a lui.
{4:4} Adiratevi e non peccate; sul vostro letto meditate nel vostro cuore e state in silenzio. (Sela)
{4:5} Offrite sacrifici di giustizia e confidate nell'Eterno.
{4:6} Molti dicono: «Chi ci farà vedere il bene?». O Eterno, fa' risplendere la luce del tuo volto su di noi.
{4:7} Tu mi hai messo piú gioia nel cuore di quanto ne provano essi, quando il loro grano ed il loro mosto abbondano.
{4:8} In pace mi coricherò e in pace dormirò, poiché tu solo, o Eterno, mi fai dimorare al sicuro.
{5:1} «Al maestro del coro. Per flauto. Salmo di Davide» Porgi l'orecchio alle mie parole, o Eterno; sii attento al mio lamento.
{5:2} Ascolta la voce del mio grido, o mio Re e mio DIO, poiché a te rivolgo la mia preghiera.
{5:3} O Eterno, al mattino tu dai ascolto alla mia voce, al mattino eleverò la mia preghiera a te e aspetterò.
{5:4} perché tu non sei un Dio che prende piacere nell'empietà; con te non può dimorare il male.
{5:5} Quelli che si gloriano, non potranno reggere davanti ai tuoi occhi; tu hai in odio tutti gli operatori d'iniquità.
{5:6} Tu farai perire tutti quelli che dicono menzogne; l'Eterno detesta l'uomo di sangue e di frode.
{5:7} Ma io, per la tua grande benignità entrerò nella tua casa e adorerò con gran timore, rivolto al tuo santo tempio.
{5:8} O Eterno, guidami per la tua giustizia, a motivo dei miei nemici; raddrizza davanti a me la tua via
{5:9} perché nella loro bocca non c'è alcuna rettitudine; il loro cuore non medita altro che rovina; la loro gola è un sepolcro aperto; lusingano con la loro lingua.
{5:10} Condannali o DIO, non riescano nei loro disegni; scacciali per la moltitudine dei loro misfatti, perché si sono ribellati contro di te.
{5:11} Ma si rallegrino tutti quelli che si rifugiano in te, mandino grida di gioia per sempre, perché tu li proteggi; esultino in te quelli che amano il tuo nome.
{5:12} perché tu, o Eterno, benedirai il giusto; tu lo circonderai con la tua grazia, come d'uno scudo.
{6:1} «Al maestro del coro. Per strumenti a corda. Su un'arpa a otto corde. Salmo di Davide» O Eterno non correggermi nella tua ira e non castigarmi nell'ardore del tuo sdegno.
{6:2} Abbi pietà di me, o Eterno; perché sono sfinito dal male; guariscimi, O Eterno, perché le mie ossa sono afflitte;
{6:3} Anche la mia anima è grandemente afflitta; e tu, o Eterno, fino a quando?
{6:4} Volgiti a me, o Eterno libera l'anima mia; salvami, per amore della tua benignità.
{6:5} Poiché nella morte non c'è memoria di te; chi ti celebrerà nello Sceol?
{6:6} Io sono sfinito a forza di sospirare; ogni notte allago di pianto il mio letto e faccio scorrere le lacrime sul mio giaciglio.
{6:7} Il mio occhio si strugge dal dolore e invecchia a motivo di tutti i miei nemici.
{6:8} Allontanatevi da me, voi tutti operatori d'iniquità, perché l'Eterno ha dato ascolto alla voce del mio pianto.
{6:9} L'Eterno ha dato ascolto alla mia supplica; l'Eterno accoglie la mia preghiera.
{6:10} Tutti i miei nemici saranno confusi e grandemente smarriti; essi volteranno le spalle e saranno confusi in un momento.
{7:1} «Scighionot di Davide che cantò all'Eterno per le parole di Kush il Beniamita» O Eterno, DIO mio, mi rifugio in te; salvami da tutti quelli che mi perseguitano e liberami
{7:2} perché talora il nemico non dilani l'anima mia come un leone, lacerandola senza che alcuno mi liberi.
{7:3} O Eterno, DIO mio, se ho fatto questo, se vi è perversità nelle mie mani.
{7:4} se ho reso male per bene a chi viveva in pace con me, o se ho spogliato il mio nemico senza ragione,
{7:5} mi perseguiti pure il nemico e mi raggiunga, calpesti a terra la mia vita e trascini la mia gloria nella polvere.
{7:6} Levati, o Eterno, nella tua ira; innalzati contro il furore dei miei nemici e destati in mio favore; tu hai stabilito il giudizio.
{7:7} L'assemblea dei popoli ti circonderà; ritorna al di sopra di essa in luogo elevato.
{7:8} L'Eterno giudicherà i popoli; giudicami, o Eterno, secondo la mia giustizia e la mia integrità.
{7:9} Deh! Fa' cessare la malvagità dei malvagi, ma stabilisci l'uomo giusto, perché tu sei il DIO giusto, che provi i cuori e le menti,
{7:10} Il mio scudo è in DIO, che salva quelli che sono retti di cuore.
{7:11} DIO è un giusto giudice e un Dio che si adira ogni giorno contro i malfattori.
{7:12} Se il malvagio non si converte, egli aguzzerà la sua spada; ha già teso il suo arco e lo ha preparato.
{7:13} Egli ha preparato contro di lui armi mortali, tiene pronte le sue frecce infuocate.
{7:14} Ecco, il malvagio partorisce iniquità; egli ha concepito perversità e partorirà inganno.
{7:15} Egli scava una fossa e la fa profonda, ma egli stesso cade nella fossa che ha fatto.
{7:16} La sua perversità ritornerà sul suo stesso capo, e la sua violenza gli cadrà sulla sommità del capo.
{7:17} Io renderò grazie all'Eterno per la sua giustizia, e canterò le lodi al nome dell'Eterno, l'Altissimo.
{8:1} «Al maestro del coro. Sulla Ghittea. Salmo di Davide» Quanto è magnifico il tuo nome su tutta la terra, o Eterno, Signor nostro, che hai posto la tua maestà al di sopra dei cieli!
{8:2} Dalla bocca dei bambini e dei lattanti tu hai stabilito la lode a motivo dei tuoi nemici, per far tacere il nemico e il vendicatore.
{8:3} Quando considero i tuoi cieli, e che, sono opera delle tue dita, la luna e le stelle che tu hai disposte.
{8:4} che cosa è l'uomo, perché te ne ricordi, e il figlio dell'uomo, perché lo visiti?
{8:5} Eppure tu lo hai fatto di poco inferiore a DIO, e lo hai coronato di gloria e di onore.
{8:6} Lo hai fatto regnare sulle opere delle tue mani e hai posto ogni cosa sotto i suoi piedi!
{8:7} Pecore e buoi tutti quanti, e anche le fiere della campagna,
{8:8} gli uccelli del cielo e i pesci del mare, tutto quello che passa per i sentieri del mare.
{8:9} O Eterno, Signor nostro, quanto è magnifico il tuo nome in tutta la terra!
{9:1} «Al maestro del coro. Sul motivo: "La morte del figlio". Salmo di Davide» Io ti celebrerò, o Eterno, con tutto il mio cuore, narrerò tutte le tue meraviglie.
{9:2} Gioirò e mi rallegrerò in te; canterò le lodi al tuo nome, o Altissimo.
{9:3} Poiché i miei nemici voltano le spalle, cadono e periscono davanti a te.
{9:4} Tu infatti hai sostenuto la mia rettitudine e la mia causa, ti sei assiso sul trono come giusto giudice.
{9:5} Tu hai sgridato le nazioni, hai distrutto l'empio, hai cancellato il loro nome per sempre.
{9:6} Il nemico è perito, raggiunto da una desolazione eterna! E delle città che tu hai distrutto è scomparso persino il ricordo.
{9:7} Ma l'Eterno rimane per sempre; egli ha stabilito il suo trono per far giudizio.
{9:8} Egli giudicherà il mondo con giustizia giudicherà i popoli con rettitudine.
{9:9} L'Eterno sarà un rifugio inespugnabile per l'oppresso, un rifugio inespugnabile in tempi di distretta.
{9:10} E quelli che conoscono il tuo nome confideranno in te, perché tu, o Eterno, non abbandoni quelli che ti cercano.
{9:11} Cantate lodi all'Eterno che abita in Sion; annunziate fra i popoli le sue opere.
{9:12} Poiché colui che domanda ragione del sangue si ricorda di loro; egli non dimentica il grido degli afflitti.
{9:13} Abbi pietà di me, o Eterno, tu che mi fai risalire dalle porte della morte, vedi l'afflizione che soffro da parte di quelli che mi odiano,
{9:14} affinché possa raccontare tutte le tue lodi, e alle porte della figlia di Sion possa festeggiare per la tua liberazione.
{9:15} Le nazioni sono sprofondate nella fossa che avevano fatta; il loro piede è stato preso nella rete che avevano nascosta.
{9:16} L'Eterno si è fatto conoscere per mezzo del giudizio che ha fatto; l'empio è stato preso al laccio dall'opera delle sue stesse mani. (Interludio. Sela)
{9:17} Gli empi scenderanno nello Sceol; sí, tutte le nazioni che dimenticano DIO,
{9:18} Poiché il bisognoso non sarà dimenticato per sempre; la speranza degli oppressi non perirà per sempre.
{9:19} Levati, o Eterno; non lasciare che il mortale abbia il sopravvento; siano giudicate le nazioni davanti a te.
{9:20} O Eterno, infondi in loro spavento; fa' che le nazioni riconoscano di essere semplicemente dei mortali. (Sela)
{10:1} O Eterno, perché te ne stai lontano? Perché ti nascondi in tempi di avversità?
{10:2} L'empio nella sua superbia perseguita con violenza il misero; essi saranno presi nelle macchinazioni stesse da loro ideate,
{10:3} perché l'empio si gloria dei desideri dell'anima sua, benedice il rapace e disprezza l'Eterno.
{10:4} L'empio, nell'arroganza del suo volto, non cerca l'Eterno; tutti i suoi pensieri sono: «DIO non c'è»
{10:5} Le sue vie prosperano in ogni tempo; i tuoi giudizi sono per lui troppo alti, lontani dalla sua portata; egli schernisce tutti i suoi nemici.
{10:6} Egli dice in cuor suo: «lo non sarò mai smosso; non mi accadrà mai alcun male».
{10:7} La sua bocca è piena di maledizioni, di frode e d'inganno; sotto la sua lingua vi è perversità e iniquità.
{10:8} Egli sta in agguato nei villaggi, uccide l'innocente in luoghi nascosti, i suoi occhi spiano l'infelice.
{10:9} Egli sta in agguato in luoghi nascosti come il leone nella sua tana, sta in agguato per ghermire il misero; egli ghermisce il misero, attirandolo nella sua rete.
{10:10} Egli se ne sta quatto e chino, e gli in felici soccombono alla sua forza.
{10:11} Egli dice nel suo cuore: «Dio dimentica, nasconde la sua faccia, non lo vedrà mai».
{10:12} Levati, o Eterno; o Dio, alza la tua mano; non dimenticare i miseri.
{10:13} Perché l'empio disprezza DIO? Egli dice in cuor suo: «Tu non ne chiederai conto».
{10:14} Ma tu hai visto, perché tu osservi attentamente la perversità e l'afflizione, per poi ripagare con la tua mano; l'infelice si rimette a te, tu sei colui che soccorre l'orfano.
{10:15} Spezza il braccio dell'empio e del malvagio, se tu ricercherai la sua malvagità, non la troverai piú.
{10:16} L'Eterno è re per sempre; le nazioni sono scomparse dalla sua terra.
{10:17} O Eterno, tu dai ascolto al desiderio degli umili; tu rafforzi il loro cuore, le tue orecchie sono attente,
{10:18} per far ragione all'orfano e all'afflitto, affinché l'uomo fatto di terra smetta d'incutere spavento.
{11:1} «Al maestro del coro. Salmo di Davide» Io mi rifugio nell'Eterno; come potete dire all'anima mia: «Fuggi al tuo monte, come un uccelletto»?
{11:2} Perché ecco, gli empi tendono l'arco, aggiustano le loro frecce sulla corda, per tirarle nel buio contro i retti di cuore.
{11:3} Quando le fondamenta sono distrutte, che può fare il giusto?
{11:4} L'Eterno è nel suo tempio santo l'Eterno ha il suo trono nei cieli; i suoi occhi vedono, le sue palpebre scrutano i figli degli uomini.
{11:5} L'Eterno prova il giusto; ma l'anima sua odia l'empio e colui che ama la violenza.
{11:6} Egli farà piovere sugli empi lacci, fuoco, zolfo e vento infuocato; questa, sarà la porzione del loro calice.
{11:7} Poiché l'Eterno è giusto; egli ama la giustizia; gli uomini retti contempleranno il suo volto.
{12:1} «Al maestro del coro. Su un'arpa a otto corde. Salmo di Davide.» Salva, o Eterno, perché gli uomini pii son venuti meno, e i veraci sono scomparsi in mezzo ai figli degli uomini.
{12:2} Ciascuno mente al suo prossimo e parla con labbro adulatore e con cuore doppio.
{12:3} L'Eterno recida tutte le labbra adulatrici e la lingua che parla con orgoglio.
{12:4} di coloro che dicono: «Con la nostra lingua prevarremo; le nostre labbra ci appartengono; chi è signore sopra di noi?».
{12:5} «A motivo dell'Oppressione dei miseri e del grido dei bisognosi, ora mi leverò», dice l'Eterno, «e li salverò da quelli che li insidiano».
{12:6} Le parole dell'Eterno sono parole pure, come argento raffinato in una fornace di terra, purificato sette volte.
{12:7} Tu, o Eterno, li proteggerai e li preserverai da questa generazione per sempre.
{12:8} Gli empi si aggirano impunemente d'appertutto, quando tra i figli degli uomini viene esaltato il male.
{13:1} «Al maestro del coro. Salmo di Davide.» Fino a quando, o Eterno, mi dimenticherai? Sarà forse per sempre? Fino a quando mi nasconderai il tuo volto?
{13:2} Fino a quando farò deliberazioni nella mia anima e avrò afflizione nel mio cuore tutto il giorno? Fino a quando s'innalzerà il mio nemico sopra di me?
{13:3} Guarda attentamente e rispondimi, o Eterno, DIO mio, illumina i miei occhi, affinché non m'addormenti nel sonno della morte,
{13:4} perché il mio nemico non dica: «L'ho vinto», e perché i miei nemici non si rallegrino, quando vacillo.
{13:5} Ma io confido nella tua benignità, e il mio cuore esulterà nella tua liberazione;
{13:6} io canterò all'Eterno, perché egli mi ha trattato con grande magnanimità.
{14:1} «Al maestro del coro. Di Davide» Lo stolto ha detto nel suo cuore: «Non c'è DIO». Sono corrotti, fanno cose abominevoli; non c'è alcuno che faccia il bene.
{14:2} L'Eterno guarda dal cielo sui figli degli uomini per vedere se vi sia qualcuno che abbia intendimento, che cerchi DIO.
{14:3} Si sono tutti sviati, si sono tutti corrotti; non c'è alcuno che faccia il bene, neppure uno.
{14:4} Non hanno alcun intendimento tutti gli operatori di iniquità, che mangiano il mio popolo come se mangiassero del pane e non invocano l'Eterno?
{14:5} Là saranno presi da una grande paura, perché DIO è con la gente giusta.
{14:6} Voi cercate di frustrare i piani del misero, perché l'Eterno è il suo rifugio.
{14:7} Oh! Venga pure da Sion la salvezza, d'Israele! Quando l'Eterno ricondurrà dalla cattività il suo popolo, Giacobbe esulterà, Israele si rallegrerà.
{15:1} «Salmo di Davide» O Eterno, chi dimorerà nella tua tenda? Chi abiterà sul tuo santo monte?
{15:2} Colui che cammina in modo irreprensibile e fa ciò che è giusto, e dice la verità come l'ha nel cuore,
{15:3} che non calunnia con la sua lingua, non fa alcun male al suo compagno, non lancia alcun insulto contro il suo prossimo.
{15:4} Ai suoi occhi è disprezzata la persona spregevole, ma egli onora quelli che temono l'Eterno; anche se ha giurato a suo danno, egli non ritratta;
{15:5} non dà il suo denaro ad usura e non accetta doni contro l'innocente. Chi fa queste cose non sarà mai smosso.
{16:1} «Inno di Davide» Proteggimi, o Dio, perché io mi rifugio in te
{16:2} Ho detto all'Eterno: «Tu sei il mio Signore; non ho alcun bene all'infuori di te».
{16:3} Tutta la mia affezione è riposta negli uomini santi ed onorevoli che sono sulla terra.
{16:4} I dolori di quelli che corrono dietro ad altri dèi saranno moltiplicati; io non verserò le loro libazioni di sangue e non pronuncerò con le mie labbra i loro nomi.
{16:5} L'Eterno è la mia parte di eredità e il mio calice; tu, o Eterno, tieni al sicuro quel che mi è toccato in sorte.
{16:6} Per me la sorte è caduta in luoghi dilettevoli; sí, una bella eredità mi è toccata.
{16:7} Io benedirò l'Eterno che mi consiglia; il mio cuore mi ammaestra anche di notte.
{16:8} Io ho continuamente posto l'Eterno davanti ai miei occhi; poiché egli è alla mia destra, io non sarò mai smosso.
{16:9} Perciò il mio cuore si rallegra, e la mia anima esulta per la gloria della mia eredità; anche la mia carne dimorerà fiduciosa e al sicuro,
{16:10} perché tu non lascerai l'anima mia nello Sceol e non permetterai che il tuo Santo veda la corruzione.
{16:11} Tu mi mostrerai il sentiero della vita; c'è abbondanza di gioia alla tua presenza; alla tua destra vi sono delizie in eterno.
{17:1} «Preghiera di Davide.» O Eterno, da' ascolto a una giusta causa, presta attenzione al mio grido, porgi l'orecchio alla mia preghiera, che non viene da labbra di frode.
{17:2} Venga la mia difesa dalla tua presenza; gli occhi tuoi vedano ciò che è retto.
{17:3} Tu hai investigato il mio cuore, l'hai visitato di notte, mi hai provato e non hai trovato nulla; mi sono proposto di non peccare con la mia bocca.
{17:4} Riguardo alle opere degli uomini, per la parola delle tue labbra, mi sono guardato dalle vie dei violenti.
{17:5} I miei passi sono rimasti fermi nei tuoi sentieri e i miei piedi non hanno vacillato.
{17:6} Io t'invoco, o Dio, perché tu mi esaudisci, tendi il tuo orecchio verso di me, ascolta le mie parole.
{17:7} Mostrami la tua meravigliosa bontà, o tu, che con la tua destra salvi dai loro avversari quelli che si rifugiano in te.
{17:8} Custodiscimi come la pupilla dell'occhio; nascondimi all'ombra delle tue ali,
{17:9} dagli empi che mi opprimono e dai nemici mortali che mi circondano.
{17:10} I loro cuori si sono induriti, con la loro bocca parlano con arroganza.
{17:11} Ora ci hanno circondati, seguono i nostri passi; fissano i loro occhi per atterrarci.
{17:12} Il mio nemico somiglia a un leone che si strugge dal desiderio di lacerare, e a un leoncello che sta in agguato nei nascondigli.
{17:13} Levati, o Eterno, affrontalo, abbattilo; libera l'anima mia dall'empio con la tua spada.
{17:14} O Eterno, con la tua mano liberami dagli uomini, dagli uomini del mondo la cui parte è in questa vita, e il cui ventre tu riempi coi tuoi tesori nascosti; i loro figli si satollano e lasciano il resto dei loro beni ai loro bambini.
{17:15} Quanto a me, per la giustizia vedrò la tua faccia; mi sazierò della tua presenza quando mi risveglierò.
{18:1} «Al maestro del coro. Salmo di Davide, servo dell'Eterno, che rivolse all'Eterno le parole di questo cantico, nel giorno in cui l'Eterno lo liberò dalla mano di tutti i suoi nemici e dalla mano di Saul. Egli disse:» «Ti amo, o Eterno, mia forza.
{18:2} L'Eterno è la mia rocca la mia fortezza e il mio liberatore, il mio Dio, la mia rupe in cui mi rifugio, il mio scudo, la potenza della mia salvezza, il mio alto rifugio.
{18:3} Io invoco l'Eterno, che è degno di essere lodato, e sono salvato dai miei nemici.
{18:4} Doglie di morte mi avevano circondato e torrenti di scellerati mi avevano spaventato.
{18:5} Le angosce dello Sceol mi avevano avvolto e lacci di morte mi stavano davanti.
{18:6} Nella mia angoscia invocai l'Eterno e gridai al mio DIO; egli udí la mia voce dal suo tempio, e il mio grido pervenne davanti a lui, ai suoi orecchi.
{18:7} Allora la terra fu scossa e tremò; anche le fondamenta dei monti furono smosse e scrollate, perché egli era acceso d'ira.
{18:8} Un fumo saliva dalle sue narici e un fuoco divorante gli usciva dalla bocca; da lui sprizzavano carboni accesi.
{18:9} Egli abbassò i cieli e discese con una densa caligine sotto i suoi piedi;
{18:10} cavalcava un cherubino e volava; volava veloce sulle ali del vento.
{18:11} Aveva fatto delle tenebre il suo velo, e per padiglione intorno a sé aveva posto l'oscurità delle acque e le dense nubi del cielo.
{18:12} Dallo splendore che lo precedeva si sprigionavano dense nubi, grandine e carboni ardenti.
{18:13} L'Eterno tuonò nei cieli e l'Altissimo fece udire la sua voce con grandine e carboni ardenti.
{18:14} Scagliò le sue saette e disperse i nemici; lanciò fulmini in gran numero e li mise in fuga.
{18:15} Al tuo rimprovero, o Eterno, e al soffio del vento dalle tue narici, gli alvei dei fiumi apparvero e le fondamenta del mondo furono scoperte.
{18:16} Egli dall'alto stese la mano, mi prese e mi trasse fuori dalle grandi acque.
{18:17} Mi liberò dal mio potente nemico e da quelli che mi odiavano, perché erano piú forti di me.
{18:18} Essi mi erano venuti contro nel giorno della mia calamità, ma l'Eterno fu il mio sostegno,
{18:19} e mi trasse fuori al largo; egli mi liberò perché mi gradisce.
{18:20} L'Eterno mi ha retribuito secondo la mia giustizia e mi ha reso secondo la purità delle mie mani,
{18:21} perché ho osservato le vie dell'Eterno e non mi sono eroicamente allontanato dal mio DIO.
{18:22} perché ho tenuto davanti a me tutte le sue leggi e non ho deviato dai suoi statuti.
{18:23} Sono stato integro verso di lui e mi sono guardato dalla mia iniquità.
{18:24} Perciò l'Eterno mi ha reso secondo la mia giustizia, secondo la purità delle mie mani davanti ai suoi occhi.
{18:25} Tu ti mostri pietoso verso l'uomo pio e retto verso l'uomo retto.
{18:26} Tu ti mostri puro con il puro e ti mostri astuto col perverso,
{18:27} perché tu sei colui che salva la gente afflitta e che abbassa gli occhi alteri;
{18:28} tu infatti, sei colui che fa risplendere la mia lampada; l'Eterno, il mio DIO, illumina le mie tenebre,
{18:29} perché con te posso assalire una schiera e con il mio DIO posso saltare sopra un muro.
{18:30} La via di Dio è perfetta; la parola dell'Eterno è purificata col fuoco; egli è lo scudo di tutti coloro che si rifugiano in lui.
{18:31} Infatti chi è DIO all'infuori dell'Eterno? E chi è Rocca all'infuori del nostro DIO?
{18:32} Dio è colui che mi cinge di forza e che rende la mia vita perfetta.
{18:33} Egli rende i miei piedi simili a quelli delle cerve e mi rende saldo sui miei alti luoghi;
{18:34} egli ammaestra le mie mani alla battaglia e con le mie braccia posso tendere un arco di rame.
{18:35} Tu mi hai anche dato lo scudo della tua salvezza; la tua destra mi ha sostenuto, e la tua benignità mi ha reso grande.
{18:36} Tu hai allargato i miei passi sotto di me, e i miei piedi non hanno vacillato.
{18:37} Io ho inseguito i miei nemici e li ho raggiunti e non me ne sono tornato indietro prima di averli distrutti.
{18:38} Li ho colpiti ripetutamente ed essi non hanno piú potuto rialzarsi; essi sono caduti sotto i miei piedi.
{18:39} Tu mi hai cinto di forza per la battaglia e hai fatto piegare sotto di me quelli che si alzavano contro di me;
{18:40} tu hai fatto voltare le spalle ai miei nemici davanti a me, e io ho distrutto quelli che mi odiavano.
{18:41} Essi gridarono, ma non vi fu alcuno che li salvasse; gridarono all'Eterno, ma egli non rispose loro.
{18:42} Li ho calpestati fino a ridurli come polvere davanti al vento; li ho spazzati via come il fango delle strade.
{18:43} Tu mi hai liberato dalle contese del popolo; tu mi hai costituito capo di nazioni; un popolo che non conoscevo mi ha servito.
{18:44} Al solo udire di me, essi mi hanno ascoltato e ubbidito, gli stranieri si sono sottomessi a me.
{18:45} Gli stranieri si sono persi d'animo e sono usciti tremanti dalle loro fortezze.
{18:46} Viva l'Eterno, sia benedetta la mia Rocca e sia esaltato il DIO della mia salvezza!
{18:47} Egli è il Dio che fa la vendetta per me e che mi sottomette i popoli;
{18:48} egli mi libera dai miei nemici. Tu m'innalzi su quelli che si levano contro di me e mi liberi dall'uomo violento.
{18:49} Perciò, o Eterno, io celebrerò fra le nazioni il tuo nome col canto.
{18:50} Grandi liberazioni egli concede al suo re e usa benignità verso Davide, suo unto, e verso la sua progenie per sempre».
{19:1} «Al maestro del coro. Salmo di Davide» I cieli raccontano la gloria di Dio e il firmamento dichiara l'Opera delle sue mani.
{19:2} un giorno proferisce parole all'Altro, e una notte rivela conoscenza all'altra.
{19:3} Non hanno favella, né parole; la loro voce non s'ode;
{19:4} ma la loro armonia si diffonde per tutta la terra e il loro messaggio giunge fino all'estremità del mondo; nei cieli Dio ha posto una tenda per il sole;
{19:5} ed esso è come uno sposo che esce dalla sua camera di nozze, esulta come un prode che percorre la sua via.
{19:6} Esso sorge da una estremità dei cieli, e il suo giro giunge fino all'altra estremità; niente è nascosto al suo calore.
{19:7} La legge dell'Eterno è perfetta, essa ristora l'anima; la testimonianza dell'Eterno è verace e rende savio il semplice.
{19:8} I precetti dell'Eterno sono giusti e rallegrano il cuore, il comandamento dell'Eterno è puro e illumina gli occhi.
{19:9} Il timore dell'Eterno è puro, rimane in eterno; i giudizi dell'Eterno sono verità, tutti quanti sono giusti;
{19:10} essi sono piú desiderabili dell'oro, sí, piú di molto oro finissimo; sono piú dolci del miele, di quello che stilla dai favi.
{19:11} Anche il tuo servo è da essi istruito vi è grande ricompensa ad osservarli.
{19:12} Chi conosce i suoi errori? Purificami da quelli che mi sono occulti.
{19:13} Preserva inoltre il tuo servo dai peccati volontari, e fa che non signoreggino su di me; allora io sarò integro e sarò puro da grandi trasgressioni.
{19:14} Siano gradite davanti a te le parole della mia bocca e la meditazione del mio cuore, o Eterno, mia rocca e mio redentore.
{20:1} «Al maestro del coro. Salmo di Davide» L'Eterno ti risponda nel giorno dell'avversità; il nome del DIO di Giacobbe ti metta al sicuro in alto.
{20:2} Ti mandi soccorso dal santuario e ti sostenga da Sion;
{20:3} si ricordi di tutte le tue offerte e accetti il tuo olocausto.
{20:4} Ti dia secondo quel che il tuo cuore desidera e porti a compimento ogni tuo progetto.
{20:5} Noi canteremo di gioia nella tua liberazione e alzeremo le nostre bandiere nel nome del nostro DIO. L'Eterno adempia tutte le tue richieste.
{20:6} Ora so che l'Eterno salva il suo unto; gli risponderà dal suo cielo santo con la forza salvatrice della sua destra.
{20:7} Alcuni confidano nei carri e altri nei cavalli, ma noi ricorderemo il nome dell'Eterno, il nostro DIO.
{20:8} Quelli si sono piegati e sono caduti; ma noi ci siamo rialzati e rimaniamo in piedi.
{20:9} Salva, o Eterno; ci risponda il re nel giorno in cui grideremo.
{21:1} «Al maestro del coro. Salmo di Davide» O Eterno, il re si rallegrerà nella tua forza, e quanto esulterà per la tua salvezza!
{21:2} Tu gli hai concesso il desiderio del suo cuore e non gli hai rifiutato la richiesta delle sue labbra. (Sela)
{21:3} Poiché tu gli sei venuto incontro con benedizioni di prosperità, gli hai posto sul capo una corona d'oro finissimo.
{21:4} Egli ti aveva chiesto vita e tu gli hai dato lunghi giorni in eterno.
{21:5} Grande è la sua gloria per la tua salvezza; tu gli hai conferito maestà e gloria,
{21:6} perché lo rendi grandemente benedetto per sempre, ricolmi di gioia alla tua presenza.
{21:7} Poiché il re confida nell'Eterno e nella benignità dell'Altissimo, non sarà mai smosso.
{21:8} La tua mano raggiungerà tutti i tuoi nemici la tua destra raggiungerà quelli che ti odiano.
{21:9} Tu li renderai come un forno ardente, quando apparirai adirato, nella sua ira l'Eterno li inabisserà, e il fuoco li divorerà.
{21:10} Tu farai perire il loro frutto dalla terra e la loro progenie tra i figli degli uomini,
{21:11} perché hanno ordito del male contro di te e hanno ideato piani malvagi, ma non riusciranno.
{21:12} Poiché tu farai voltar loro le spalle e punterai le frecce del tuo arco contro la loro faccia.
{21:13} Innalzati, o Eterno, con la tua forza; noi canteremo e celebreremo le lodi della tua potenza.
{22:1} «Al maestro del coro. Sul motivo: "La cerva dell'aurora". Salmo di Davide» Dio mio, Dio mio, perché mi hai abbandonato? Perché sei cosí lontano e non vieni a liberarmi, dando ascolto alle parole del mio gemito?
{22:2} O DIO mio, io grido di giorno, ma tu non rispondi, e anche di notte non sto in silenzio.
{22:3} Eppure tu sei il Santo, che dimori nelle lodi d'Israele.
{22:4} I nostri padri hanno confidato in te hanno confidato in te e tu li hai liberati.
{22:5} Gridarono a te e furono liberati, confidarono in te e non furono delusi.
{22:6} Ma io sono un verme e non un uomo; il vituperio degli uomini e disprezzato dal popolo.
{22:7} Tutti quelli che mi vedono si fanno beffe di me, allungano il labbro e scuotono il capo,
{22:8} dicendo: «Egli si è affidato all'Eterno; lo liberi dunque, lo soccorra, poiché lo gradisce».
{22:9} Certo. tu sei colui che mi hai tratto fuori dal grembo materno mi hai fatto avere fiducia in te da quando riposavo sulle mammelle di mia madre.
{22:10} Io fui abbandonato a te fin dalla mia nascita; tu sei il mio Dio fin dal grembo di mia madre.
{22:11} Non allontanarti da me perché l'angoscia è vicina, e non c'è nessuno che mi aiuti.
{22:12} Grandi tori mi hanno circondato, potenti tori di Bashan mi hanno attorniato;
{22:13} essi aprono la loro gola contro di me come un leone rapace e ruggente.
{22:14} Sono versato come acqua, e tutte le mie ossa sono slogate il mio cuore è come cera che si scioglie in mezzo alle mie viscere.
{22:15} Il mio vigore si è inaridito come un coccio d'argilla e la mia lingua è attaccata al mio palato; tu mi hai posto nella polvere della morte.
{22:16} Poiché cani mi hanno circondato; uno stuolo di malfattori mi ha attorniato; mi hanno forato le mani e i piedi.
{22:17} posso contare tutte le mie ossa; essi mi guardano e mi osservano.
{22:18} Spartiscono fra loro le mie vesti e tirano a sorte la mia tunica.
{22:19} Ma tu, o Eterno, non allontanarti; tu che sei la mia forza, affrettati a soccorrermi.
{22:20} Libera la mia vita dalla spada, l'unica mia vita dalla zampa del cane.
{22:21} Salvami dalla gola del leone e dalle corna dei bufali. Tu mi hai risposto.
{22:22} annunzierò il tuo nome ai miei fratelli; ti loderò in mezzo all'assemblea.
{22:23} O voi che temete l'Eterno, lodatelo; e voi tutti, discendenti di Giacobbe glorificatelo; e voi tutti o stirpe d'Israele, temetelo.
{22:24} Perché egli non ha disprezzato né sdegnato l'afflizione dell'afflitto, e non gli ha nascosto la sua faccia; ma quando ha gridato a lui, lo ha esaudito.
{22:25} Il motivo della mia lode nella grande assemblea sei tu; io adempirò i miei voti in presenza di quelli che ti temono.
{22:26} I bisognosi mangeranno e saranno saziati; quelli che cercano l'Eterno lo loderanno; il vostro cuore vivrà in eterno.
{22:27} Tutte le estremità della terra si ricorderanno dell'Eterno e si convertiranno a lui, e tutte le famiglie delle nazioni adoreranno davanti a te.
{22:28} Poiché all'Eterno appartiene il regno, ed egli signoreggia sulle nazioni.
{22:29} Tutti i ricchi della terra mangeranno e adoreranno, tutti quelli che scendono nella polvere e che non possono mantenersi in vita s'inchineranno davanti a lui.
{22:30} Una posterità lo servirà, si parlerà del Signore alla futura generazione.
{22:31} Essi verranno e proclameranno la sua giustizia a un popolo che deve ancora nascere, e che egli stesso ha fatto.
{23:1} «Salmo di Davide» L'Eterno è il mio pastore, nulla mi mancherà.
{23:2} Egli mi fa giacere in pascoli di tenera erba, mi guida lungo acque riposanti.
{23:3} Egli mi ristora l'Anima, mi conduce per sentieri di giustizia, per amore del suo nome.
{23:4} Quand'anche camminassi nella valle dell'ombra della morte, non temerei alcun male perché tu sei con me; il tuo bastone e la tua verga sono quelli che mi consolano.
{23:5} Tu apparecchi davanti a me la mensa in presenza dei miei nemici; tu ungi il mio capo con olio; la mia coppa trabocca.
{23:6} Per certo beni e benignità mi accompagneranno tutti i giorni della mia vita; e io abiterò nella casa dell'Eterno per lunghi giorni.
{24:1} «Salmo di Davide» All'Eterno appartiene la terra e tutto ciò che è in essa, il mondo e i suoi abitanti.
{24:2} Poiché egli l'ha fondata sui mari e l'ha stabilita sui fiumi.
{24:3} Chi salirà al monte dell'Eterno? Chi starà nel suo santo luogo?
{24:4} L'uomo innocente di mani e puro di cuore, che non eleva l'animo a vanità e non giura con frode.
{24:5} Egli riceverà benedizioni dall'Eterno e giustizia dal DIO della sua salvezza.
{24:6} Tale è la generazione di quelli che lo cercano, che cercano la tua faccia, o Dio di Giacobbe. (Sela)
{24:7} O porte, alzate i vostri capi; e voi, porte eterne, alzatevi, e il Re di gloria entrerà.
{24:8} Chi è questo Re di gloria? E' l'Eterno forte e potente, l'Eterno potente in battaglia.
{24:9} porte, alzate i vostri capi; alzatevi, o porte eterne, e il Re di gloria entrerà.
{24:10} Chi è questo Re di gloria? E' l'Eterno degli eserciti; egli è il Re di gloria. (Sela)
{25:1} «Di Davide» A te, o Eterno, io elevo l'Anima mia.
{25:2} O Dio mio, in te confido; fa' che non sia confuso e che i miei nemici non trionfino su di me.
{25:3} Sí, fa' che nessuno di quelli che sperano in te sia deluso; siano confusi quelli che si comportano slealmente senza motivo.
{25:4} O Eterno, fammi conoscere le tue vie, insegnami i tuoi sentieri.
{25:5} Guidami nella tua verità e ammaestrami, perché tu sei il DIO della mia salvezza; io spero grandemente in te tutto il giorno.
{25:6} Ricordati, o Eterno, delle tue compassioni e delle tue misericordie, perché sono da sempre.
{25:7} Non ricordarti dei peccati della mia giovinezza, né delle mie trasgressioni; ma nella tua benignità ricordati di me, o Eterno, per amore della tua bontà.
{25:8} L'Eterno è buono e retto, perciò egli insegnerà la via ai peccatori.
{25:9} Egli guiderà i mansueti nella giustizia e insegnerà la sua via agli umili.
{25:10} Tutte le vie dell'Eterno sono benignità e verità, per quelli che osservano il suo patto e le sue testimonianze.
{25:11} Per amor del tuo nome, o Eterno, perdona la mia iniquità, perché essa è grande.
{25:12} Chi è l'uomo che teme l'Eterno? Egli gli insegnerà la via che deve scegliere.
{25:13} Egli vivrà nella prosperità, e la sua progenie erediterà la terra.
{25:14} Il segreto dell'Eterno è rivelato a quelli che lo temono, ed egli fa loro conoscere il suo patto.
{25:15} I miei occhi sono rivolti del continuo all'Eterno perché egli trarrà i miei piedi dalla rete.
{25:16} Volgiti a me e abbi pietà di me, perché sono solo ed afflitto.
{25:17} Le angosce del mio cuore sono aumentate; liberami dalle mie avversità.
{25:18} Vedi la mia afflizione e il mio affanno, e perdona tutti i miei peccati.
{25:19} Osserva i miei nemici, perché sono molti e mi odiano di un odio pieno di violenza.
{25:20} Custodisci la mia vita e liberami; fa' che non sia confuso, perché mi rifugio in te.
{25:21} L'integrità e la rettitudine mi custodiscano, perché spero in te.
{25:22} O DIO, libera Israele da tutte le sue tribolazioni.
{26:1} «Di Davide» Fammi giustizia, o Eterno, perché io ho camminato nella mia integrità e ho confidato nell'Eterno senza vacillare.
{26:2} Investigami, o Eterno, e mettimi alla prova; purifica col fuoco la mia mente e il mio cuore.
{26:3} Poiché la tua benignità mi sta davanti agli occhi, e cammino nella tua verità.
{26:4} Non mi siedo con uomini bugiardi e non vado con gli ipocriti.
{26:5} Io odio l'Adunanza dei malvagi e non mi associo con gli empi.
{26:6} Io lavo le mie mani nell'Innocenza vado intorno al tuo altare o Eterno
{26:7} per proclamare ad alta voce la tua lode e per raccontare tutte le tue meraviglie.
{26:8} O Eterno, io amo la dimora della tua casa e il luogo dove risiede la tua gloria.
{26:9} Non mettere l'anima mia assieme ai peccatori e non aggregarmi agli uomini di sangue,
{26:10} perché nelle loro mani ci sono piani malvagi e la loro destra è colma di regali.
{26:11} Ma io camminerò nella mia integrità, riscattami e abbi pietà di me.
{26:12} Il mio piede sta fermo in luogo piano. Nelle assemblee io benedirò l'Eterno.
{27:1} «Salmo di Davide» L'Eterno è la mia luce e la mia salvezza; di chi temerò? L'Eterno è la roccaforte della mia vita; di chi avrò paura?
{27:2} Quando i malvagi, miei nemici ed avversari, mi hanno assalito per divorare la mia carne, essi stessi hanno vacillato e sono caduti.
{27:3} Anche se si accampasse un esercito contro di me, il mio cuore non avrebbe paura; anche se scoppiasse una guerra contro di me, anche allora avrei fiducia.
{27:4} Una cosa ho chiesto all'Eterno e quella cerco: di dimorare nella casa dell'Eterno tutti i giorni della mia vita, per contemplare la bellezza dell'Eterno e ammirare il suo tempio.
{27:5} Perché nel giorno dell'avversità egli mi nasconderà nella sua tenda, mi occulterà nel luogo segreto della sua dimora, mi leverà in alto sopra una roccia.
{27:6} E ora il mio capo s'innalzerà sui miei nemici che mi accerchiano, e offrirò nella sua dimora sacrifici con grida di giubilo; canterò e celebrerò le lodi dell'Eterno.
{27:7} O Eterno, ascolta la mia voce, quando grido a te; abbi pietà di me e rispondimi.
{27:8} Il mio cuore mi dice da parte tua: «Cercate la mia faccia». cerco la tua faccia, o Eterno.
{27:9} Non nascondermi il tuo volto, non rigettare con ira il tuo servo; tu sei stato il mio aiuto; non lasciarmi e non abbandonarmi, o DIO della mia salvezza.
{27:10} Anche se mio padre e mia madre mi avessero abbandonato, l'Eterno mi accoglierebbe.
{27:11} O Eterno, insegnami la tua via e guidami per un sentiero piano, a causa dei miei nemici.
{27:12} Non abbandonarmi alle voglie dei miei nemici, perché sono sorti contro di me falsi testimoni, gente che spira violenza.
{27:13} Oh, se non fossi stato certo di vedere la bontà dell'Eterno nella terra dei viventi!
{27:14} Spera fermamente nell'Eterno; sii forte, si rinfranchi il tuo cuore; spera fermamente nell'Eterno.
{28:1} «Salmo di Davide» A te grido, o Eterno, mia rocca; non stare in silenzio, perché se tu non parli, io divengo simile a quelli che scendono nella fossa.
{28:2} Ascolta la voce delle mie supplicazioni quando grido a te per aiuto, quando alzo le mani verso il tuo luogo santissimo.
{28:3} Non trascinarmi via con gli empi e con gli operatori d'iniquità, i quali parlano di pace coi loro vicini, ma hanno la malizia nel cuore.
{28:4} Rendi loro secondo le loro opere e secondo la malvagità delle loro azioni; rendi loro secondo l'opera delle loro mani; da' loro la retribuzione che si meritano.
{28:5} Poiché non considerano le opere dell'Eterno e ciò che le sue mani hanno fatto, egli li atterrerà e non li farà prosperare.
{28:6} Benedetto sia l'Eterno, perché ha udito la voce delle mie suppliche.
{28:7} L'Eterno è la mia forza e il mio scudo; il mio cuore ha confidato in lui e sono stato soccorso; perciò il mio cuore esulta, e lo celebrerò col mio canto.
{28:8} L'Eterno è la forza del suo popolo, e il rifugio di salvezza per il suo unto.
{28:9} Salva il tuo popolo e benedici la tua eredità; pascili e sostienili per sempre.
{29:1} «Salmo di Davide» Date all'Eterno, o figli dei potenti, date all'Eterno gloria e forza,
{29:2} Date all'Eterno la gloria dovuta al suo nome adorate l'Eterno nello splendore della sua SANTITA'.
{29:3} La voce dell'Eterno è sulle acque; il Dio di gloria tuona; l'Eterno è sulle grandi acque.
{29:4} La voce dell'Eterno è potente, la voce dell'Eterno è piena di maestà.
{29:5} La voce dell'Eterno rompe i cedri; sí, l'Eterno spezza i cedri del Libano;
{29:6} li fa saltellare come un vitello, il Libano e Sirion, come un giovane bufalo.
{29:7} La voce dell'Eterno fende le fiamme di fuoco.
{29:8} La voce dell'Eterno fa tremare il deserto; l'Eterno fa tremare il deserto di Kadesh.
{29:9} La voce dell'Eterno fa partorire le cerve e sfronda le selve; e nel suo tempio tutto dice: «Gloria!».
{29:10} L'Eterno sedeva sovrano sul diluvio; sí, l'Eterno siede re per sempre.
{29:11} L'Eterno darà forza al suo popolo; l'Eterno benedirà il suo popolo con la pace.
{30:1} «Salmo. Cantico per l'inaugurazione della casa di Davide» Ti esalterò, o Eterno, perché tu mi hai tratto in alto, e non hai permesso che i miei nemici si rallegrassero di me.
{30:2} O Eterno, mio Dio ho gridato a te e tu mi hai guarito.
{30:3} O Eterno, tu hai fatto risalire l'anima mia fuori dallo Sceol, mi hai tenuto in vita perché non scendessi nella fossa.
{30:4} Cantate lodi all'Eterno, voi suoi santi, e celebrate la sua SANTITA
{30:5} perché la sua ira dura solo un momento, ma la sua benignità dura tutta una vita. Il pianto può durare per una notte, ma al mattino erompe un grido di gioia.
{30:6} Nella mia prosperità dicevo: «non sarò mai smosso».
{30:7} O Eterno per il tuo favore, avevi reso forte il mio monte; tu nascondesti la tua faccia, e io rimasi smarrito.
{30:8} Io ho gridato a te, o Eterno, ho supplicato l'Eterno,
{30:9} dicendo: «Che utilità avrai dal mio sangue, se scendo nella fossa? Potrà forse la polvere celebrarti? Potrà essa proclamare la tua verità?
{30:10} Ascolta, o Eterno, e abbi pietà di me; o Eterno, sii tu il mio aiuto».
{30:11} Tu hai mutato il mio lamento in danza; hai rimosso il mio cilicio, e mi hai rivestito di gioia,
{30:12} affinché la mia anima possa cantare gloria a te senza posa. O Eterno, DIO mio, io ti celebrerò per sempre.
{31:1} «Al al maestro del coro. Salmo di Davide» In te, o Eterno, mi sono rifugiato; fa' che io non sia mai confuso; liberami per la tua giustizia.
{31:2} Porgi a me il tuo orecchio, affrettati a liberarmi; sii per me una forte rocca e un luogo fortificato per salvarmi.
{31:3} Poiché tu sei la mia rocca e la mia fortezza; per amor del tuo nome guidami e conducimi.
{31:4} Trammi fuori dalla rete che mi han teso di nascosto, perché tu sei la mia roccaforte.
{31:5} Nelle tue mani io rimetto il mio spirito; tu mi hai riscattato, o Eterno, Dio di verità.
{31:6} Io detesto quelli che si attaccano a vanità ingannatrici, ma confido nell'Eterno.
{31:7} Esulterò e mi rallegrerò per la tua benignità, perché tu hai visto la mia afflizione e hai compreso le angosce della mia anima,
{31:8} e non mi hai dato in mano del nemico, ma hai messo i miei piedi in un luogo spazioso.
{31:9} Abbi pietà di me, o Eterno, perché sono angosciato; il mio occhio, la mia anima e le mie viscere sono consumati dal dolore,
{31:10} perché la mia vita vien meno per l'afflizione e i miei anni per il pianto; la mia forza viene meno a causa del mio peccato e le mie ossa si consumano.
{31:11} Sono diventato un obbrobrio per tutti i miei nemici, soprattutto per i miei vicini e uno spavento per i miei conoscenti, quelli che mi vedono in strada fuggono lontano da me.
{31:12} Sono dimenticato dal cuore loro come un uomo morto; sono simile a un vaso rotto.
{31:13} Poiché odo le calunnie di molti, tutt'intorno è spavento, mentre essi si consigliano assieme contro di me e complottano di togliermi la vita.
{31:14} Ma io, o Eterno, confido in te; ho detto: «Tu sei il mio DIO».
{31:15} I miei giorni sono nelle tue mani; liberami dalla mano dei miei nemici e da quelli che mi perseguitano.
{31:16} Fa' risplendere il tuo volto sul tuo servo; salvami per la tua benignità.
{31:17} O Eterno, fa che io non resti confuso, perché ti ho invocato siano confusi gli empi, e siano ridotti ai silenzio nello Sceol.
{31:18} Ammutoliscano le labbra bugiarde, che parlano sfacciatamente contro il giusto, con alterigia e con disprezzo.
{31:19} Quanto è grande la tua bontà che riservi per quelli che ti temono, e che usi in presenza dei figli degli uomini verso quelli che si rifugiano in te!
{31:20} Tu li nascondi nel segreto rifugio della tua presenza, dalle insidie degli uomini, tu li custodisci in una tenda al sicuro dalle contese verbali.
{31:21} Sia benedetto l'Eterno, perché mi ha usato grande benignità, mettendomi come in un luogo fortificato.
{31:22} Quanto a me, nel mio smarrimento dicevo: «Io sono stato allontanato dalla tua presenza»; ma tu hai udito la voce delle mie suppliche quando ho gridato a te.
{31:23} Amate l'Eterno, voi tutti suoi santi! L'Eterno custodisce i fedeli e retribuisce largamente quelli che agiscono con alterigia.
{31:24} Siate forti, o voi tutti che sperate nell'Eterno ed egli renderà saldo il vostro cuore.
{32:1} «Di Davide. Cantico» Beato colui la cui trasgressione è perdonata, il cui peccato è coperto!
{32:2} Beato l'uomo a cui l'Eterno non imputa l'iniquità, e nel cui spirito non c'è inganno.
{32:3} Mentre tacevo, le mie ossa si consumavano tra i gemiti che facevo tutto il giorno.
{32:4} Poiché giorno e notte la tua mano pesava su di me, il mio vigore era diventato simile all'arsura d'estate. (Sela)
{32:5} Davanti a te ho riconosciuto il mio peccato, non ho coperto la mia iniquità. Ho detto: «Confesserò le mie trasgressioni all'Eterno», e tu hai perdonato l'iniquità del mio peccato. (Sela)
{32:6} Perciò ogni uomo pio t'invocherà nel tempo che puoi essere trovato, anche se le grandi acque dovessero straripare, esse non giungeranno fino a lui.
{32:7} Tu sei il mio luogo di rifugio, tu mi preserverai dall'avversità, tu mi circonderai di canti di liberazione. (Sela)
{32:8} ti ammaestrerò e ti insegnerò la via per la quale devi camminare; io ti consiglierò e avrò il mio occhio su di te.
{32:9} Non siate come il cavallo e come il mulo che non hanno intelletto, e la cui bocca bisogna frenare con morso e con briglia, altrimenti non ti si avvicinano.
{32:10} Molti sono i dolori dell'empio, ma chi confida nell'Eterno sarà circondato dalla sua benignità.
{32:11} Rallegratevi nell'Eterno ed esultate, o giusti; mandate grida di gioia voi tutti, retti di cuore.
{33:1} Esultate, o giusti, nell'Eterno; la lode si addice agli uomini retti.
{33:2} Celebrate l'Eterno con la cetra, cantate a lui con l'Arpa a dieci corde.
{33:3} Cantategli un cantico nuovo, suonate abilmente e acclamate.
{33:4} Perché la parola dell'Eterno è retta, e tutte le sue opere sono fatte con fedeltà.
{33:5} Egli ama la giustizia e l'equità; la terra è piena della benignità dell'Eterno.
{33:6} I cieli furono fatti per mezzo della parola dell'Eterno, e tutto il loro esercito mediante il soffio della sua bocca.
{33:7} Egli radunò le acque del mare come in un mucchio e ripose gli abissi in serbatoi.
{33:8} Tutta la terra tema l'Eterno, e tremino davanti a lui tutti gli abitanti del mondo.
{33:9} Poiché egli parlò e la cosa fu; egli comandò e la cosa sorse.
{33:10} L'Eterno fa fallire il piano delle nazioni e annulla i disegni dei popoli.
{33:11} Il piano dell'Eterno dimora per sempre e i disegni del suo cuore per ogni generazione.
{33:12} Beata la nazione il cui DIO è l'Eterno; beato il popolo che egli ha scelto per sua eredità.
{33:13} L'Eterno guarda dal cielo; egli vede tutti i figli degli uomini,
{33:14} Dal luogo della sua dimora egli osserva tutti gli abitanti della terra.
{33:15} Egli è colui che ha formato il cuore di tutti, che comprende tutte le loro opere.
{33:16} Il re non è salvato da un grande esercito; il prode non scampa per la sua grande forza.
{33:17} Il cavallo è una speranza vana per salvare e con la sua grande forza non può scampare alcuno dal pericolo.
{33:18} Ecco, l'occhio dell'Eterno è su quelli che lo temono, su quelli che sperano nella sua benignità.
{33:19} per liberare la loro anima dalla morte e per conservarli in vita in tempo di fame
{33:20} L'anima nostra aspetta l'Eterno; egli è il nostro aiuto e il nostro scudo.
{33:21} Sí, il nostro cuore si rallegrerà in lui, perché confidiamo nel suo santo nome.
{33:22} La tua benignità, o Eterno, sia su di noi, perché abbiamo sperato in te.
{34:1} «Salmo di Davide, quando si finse pazzo davanti ad Abimelek, che lo scacciò via ed egli se ne andò.» Io benedirò l'Eterno in ogni tempo, la sua lode sarà sempre sulla mia bocca.
{34:2} L'anima mia si glorierà nell'Eterno; gli umili l'udranno e si rallegreranno.
{34:3} Magnificate con me l'Eterno ed esaltiamo tutti insieme il suo nome.
{34:4} ho cercato l'Eterno, ed egli mi ha risposto e mi ha liberato da tutti i miei spaventi.
{34:5} Essi hanno guardato a lui e sono stati illuminati, e le loro facce non sono svergognate.
{34:6} Quest'afflitto ha gridato, e l'Eterno lo ha esaudito e l'ha salvato da tutte le sue avversità.
{34:7} dell'Eterno si accampa attorno a quelli che lo temono e li libera.
{34:8} Gustate e vedete quanto l'Eterno è buono; beato l'uomo che si rifugia in Lui.
{34:9} Temete l'Eterno, voi suoi santi, poiché nulla manca a quelli che lo temono.
{34:10} I leoncelli soffrono penuria e fame, ma quelli che cercano l'Eterno non mancano di alcun bene.
{34:11} Venite, figlioli, ascoltatemi; io vi insegnerò il timore dell'Eterno.
{34:12} Qual è l'uomo che desidera la vita, e che ama lunghi giorni per vedere il bene?
{34:13} Trattieni la tua lingua dal male e le tue labbra dal dire menzogne.
{34:14} Allontanati dal male e fa' il bene, cerca la pace e procacciala.
{34:15} Gli occhi dell'Eterno sono sui giusti, e i suoi orecchi sono attenti al loro grido.
{34:16} La faccia dell'Eterno è contro quelli che fanno il male per sradicare la loro memoria dalla terra.
{34:17} I giusti gridano e l'Eterno li ascolta e li libera da tutte le loro sventure.
{34:18} L'Eterno è vicino a quelli che hanno il cuore rotto e salva quelli che hanno lo spirito affranto.
{34:19} Molte sono le afflizioni del giusto, ma l'Eterno lo libera da tutte.
{34:20} Egli preserva tutte le sue ossa, e nessuno di esse è spezzato.
{34:21} La malvagità ucciderà il malvagio, e quelli che odiano il giusto saranno distrutti.
{34:22} L'Eterno riscatta la vita dei suoi servi, e nessuno di quelli che si rifugiano in lui sarà distrutto.
{35:1} «Di Davide» O Eterno, contendi con quelli che contendono con me; combatti con quelli che combattono contro di me.
{35:2} Prendi lo scudo e la corazza e levati in mio aiuto.
{35:3} Tira fuori la lancia e sbarra il passo a quelli che mi perseguitano; dì all'anima mia: «sono la tua salvezza».
{35:4} Siano confusi e svergognati quelli che cercano la mia vita, voltino le spalle e siano confusi quelli che tramano del male contro di me.
{35:5} Siano come pula al vento e l'angelo dell'Eterno li scacci.
{35:6} Sia la loro via tenebrosa e sdrucciolevole, e dell'Eterno li insegua.
{35:7} Poiché senza motivo mi hanno teso di nascosto la loro rete; senza motivo mi hanno scavato una fossa.
{35:8} Un'improvvisa rovina piombi loro addosso, siano presi nella rete che hanno nascosto e cadano nella fossa che hanno preparato per la mia rovina.
{35:9} Allora l'anima mia esulterà nell'Eterno e si rallegrerà nella sua salvezza.
{35:10} Tutte le mie ossa diranno: «O Eterno chi è pari a te, che liberi il misero da chi è piú forte di lui, il misero e il bisognoso da chi lo deruba?».
{35:11} Testimoni spietati si levano contro di me e mi domandano cose delle quali non so nulla.
{35:12} Mi rendono male per bene, lasciando cosí sconsolata la mia vita.
{35:13} Eppure, quando erano infermi, io mi vestivo di cilicio, e affliggevo l'anima mia col digiuno, e pregavo col capo chino sul petto.
{35:14} Andavo in giro, come se si trattasse di un amico o di mio fratello, andavo tutto ricurvo per il dolore, come uno che faccia cordoglio di sua madre.
{35:15} Ma quando io ho inciampato, essi si sono rallegrati e si sono radunati insieme; si sono radunati contro di me dei calunniatori, che io non conoscevo, mi hanno lacerato senza posa.
{35:16} Assieme a dei malvagi buffoni da mensa, digrignano i denti contro di me.
{35:17} O Signore, fino a quando starai a guardare? Salva la mia vita dalle devastazioni da loro ordite, l'unico mio bene dalle zanne dei leoni.
{35:18} Io ti celebrerò nella grande assemblea, ti loderò in mezzo a un popolo numeroso.
{35:19} Non si rallegrino di me quelli che a torto mi sono nemici, non strizzino l'occhio quelli che mi odiano senza motivo.
{35:20} perché essi non parlano mai di pace, ma tramano inganni contro la gente pacifica del paese.
{35:21} Sí, allargano la loro bocca contro di me e dicono: «Ah, ah! L'abbiamo visto con i nostri occhi».
{35:22} O Eterno, tu hai visto queste cose, non tacere; o Signore, non allontanarti da me.
{35:23} Risvegliati e destati, per farmi giustizia e per difendere la mia causa, o DIO mio e Signore mio.
{35:24} Giudicami secondo la tua giustizia, o Eterno, DIO mio, e fa' che essi non si rallegrino di me,
{35:25} e non dicano in cuor loro: «Ah, proprio come volevamo»; e non dicano: «L'abbiamo divorato».
{35:26} Siano svergognati e confusi tutti quelli che si rallegrano del mio male; siano coperti di vergogna e di vituperio quelli che si esaltano contro di me.
{35:27} Cantino e si rallegrino quelli che hanno a cuore la mia giusta causa e dicano del continuo: «Magnificato sia l'Eterno, che vuole la pace del suo servo».
{35:28} La mia lingua celebrerà la tua giustizia e canterà la tua lode tutto il giorno.
{36:1} «Al maestro del coro. di Davide, servo dell'Eterno» Il peccato dell'empio dice al mio cuore: «Non c'è alcun timore di DIO davanti ai suoi occhi,
{36:2} Poiché egli illude se stesso nel ricercare la sua colpa e detestarla.
{36:3} Le parole della sua bocca sono iniquità e inganno; egli ha cessato di essere savio e di fare il bene.
{36:4} Egli trama iniquità sul suo letto; si mette su una via che non e buona e non aborrisce il male».
{36:5} O Eterno, la tua benignità giunge fino al cielo e la tua fedeltà fino alle nuvole.
{36:6} La tua giustizia è come i monti di Dio, e i tuoi giudizi sono come un grande abisso. O Eterno, tu conservi uomini e bestie.
{36:7} O DIO, quanto è preziosa la tua benignità! Perciò i figli degli uomini si rifugiano sotto l'ombra delle tue ali;
{36:8} essi si saziano dell'abbondanza della tua casa, e tu li disseti al torrente delle tue delizie.
{36:9} Poiché presso di te è la fonte della vita, e per la tua luce noi vediamo la luce.
{36:10} Prolunga la tua benignità verso quelli che ti conoscono e la tua giustizia verso quelli che sono diritti di cuore.
{36:11} Non mi venga addosso il piede del superbo e la mano degli empi non mi porti via.
{36:12} Ecco, gli operatori d'iniquità sono caduti; sono stati atterrati e non possono piú risorgere.
{37:1} «Salmo di Davide» Non affliggerti a motivo dei malvagi; non portare invidia a quelli che operano perversamente.
{37:2} perché saranno presto falciati come il fieno e appassiranno come l'erba verde.
{37:3} Confida nell'Eterno e fa' il bene, abita il paese e coltiva la fedeltà.
{37:4} Prendi il tuo diletto nell'Eterno ed egli ti darà i desideri del tuo cuore.
{37:5} Rimetti la tua sorte nell'Eterno, confida in lui, ed egli opererà.
{37:6} Egli farà risplendere la tua giustizia come la luce e la tua rettitudine come il mezzodí.
{37:7} Sta' in silenzio davanti all'Eterno e aspettalo; non affliggerti per colui che prospera nelle sue imprese, per l'uomo che segue i suoi malvagi disegni.
{37:8} Cessa dall'ira e lascia lo sdegno; non affliggerti; ciò porterebbe anche te a far del male.
{37:9} Poiché i malvagi saranno sterminati, ma coloro che sperano nell'Eterno possederanno la terra.
{37:10} Ancora un po' e l'empio non sarà piú; sí, tu cercherai attentamente il suo posto, e non ci sarà piú.
{37:11} Ma i mansueti possederanno la terra e godranno di una grande pace.
{37:12} L'empio congiura contro il giusto e digrigna i denti contro di lui.
{37:13} Il Signore ride di lui, perché vede arrivare il suo giorno.
{37:14} Gli empi hanno tratto la spada e hanno teso il loro arco per abbattere il misero e il bisognoso, per uccidere quelli che camminano rettamente.
{37:15} La loro spada penetrerà nel loro cuore e i loro archi saranno spezzati.
{37:16} Vale piú il poco del giusto che l'abbondanza di molti empi.
{37:17} Poiché le braccia degli empi saranno spezzate, ma l'Eterno sostiene i giusti.
{37:18} L'Eterno conosce i giorni degli uomini integri, e la loro eredità durerà in eterno.
{37:19} Essi non saranno confusi nel tempo dell'avversità e nei giorni di carestia saranno saziati.
{37:20} Ma gli empi periranno, e i nemici dell'Eterno saranno consumati e andranno in fumo come grasso di agnelli.
{37:21} L'empio prende in prestito e non restituisce, ma il giusto ha pietà e dona.
{37:22} Poiché i benedetti dal Signore erediteranno la terra, ma i maledetti da lui saranno sterminati.
{37:23} I passi dell'uomo sono guidati dall'Eterno, quando egli gradisce le sue vie.
{37:24} Se cade, non è però atterrato, perché l'Eterno lo sostiene per la mano.
{37:25} sono stato fanciullo ed ora sono divenuto vecchio, ma non ho mai visto il giusto abbandonato, né la sua progenie mendicare il pane.
{37:26} Egli ha pietà e presta sempre, e la sua progenie è in benedizione.
{37:27} Allontanati dal male e fa' il bene e avrai una dimora in eterno.
{37:28} Poiché l'Eterno ama la giustizia e non abbandonerà i suoi santi; essi saranno salvaguardati in eterno, ma la progenie degli empi sarà sterminata.
{37:29} I giusti erediteranno la terra e vi abiteranno per sempre.
{37:30} La bocca del giusto proferisce sapienza e la sua lingua parla di giustizia.
{37:31} La Legge del suo DIO è nel suo cuore; i suoi passi non vacilleranno.
{37:32} L'empio spia il giusto e cerca di ucciderlo.
{37:33} L'Eterno non lo lascerà nelle sue mani e non permetterà che sia condannato, quando sarà giudicato.
{37:34} Spera fermamente nell'Eterno e segui la sua via, ed egli t'innalzerà affinché tu erediti la terra, quando gli empi saranno sterminati, tu lo vedrai.
{37:35} Ho visto l'uomo potente e violento prosperare come un albero verdeggiante sul suo suolo natìo,
{37:36} ma poi è scomparso, ed ecco, non è piú; ho cercato, ma non si è piú trovato.
{37:37} Sta' attento all'uomo integro e osserva l'uomo retto, perché il futuro di tale uomo sarà pace.
{37:38} Ma i trasgressori saranno tutti quanti distrutti; alla fine gli empi saranno stroncati.
{37:39} Ma la salvezza, dei giusti viene dall'Eterno; egli è la loro roccaforte nel tempo della sventura.
{37:40} E l'Eterno li aiuta e li libera, li libera dagli empi e li salva, perché si sono rifugiati in lui.
{38:1} «Salmo di Davide. Per ricordare» O Eterno, non sgridarmi nella tua indignazione, e non punirmi nella tua ira.
{38:2} Poiché le tue frecce mi hanno trafitto, e la tua mano mi schiaccia.
{38:3} Non c'è nulla di sano nella mia carne, a causa della tua ira; non c'è requie alcuna nelle mie ossa, a causa del mio peccato.
{38:4} Le mie iniquità infatti superano il mio capo; sono come un grave carico, troppo pesante per me.
{38:5} Le mie piaghe sono fetide e purulenti per la mia follia.
{38:6} Sono tutto ricurvo e abbattuto, vado in giro tutto il giorno facendo cordoglio,
{38:7} perché i miei lombi sono pieni d'infiammazione, e non vi è nulla di sano nella mia carne.
{38:8} Sono sfinito e contuso; ruggisco per il fremito del mio cuore.
{38:9} O Signore, ogni mio desiderio è davanti a te, e i miei sospiri non ti sono nascosti.
{38:10} Il mio cuore palpita, la mia forza mi lascia; la luce stessa dei miei occhi se n'è andata.
{38:11} I miei amici e i miei compagni stanno lontani dalla mia piaga, e i miei vicini si fermano a distanza.
{38:12} Quelli che cercano la mia vita mi tendono lacci, e quelli che cercano di farmi del male parlano di rovina e meditano inganni tutto il giorno.
{38:13} Ma io sono come un sordo che non ode e come un muto che non apre bocca.
{38:14} Sí, sono come un uomo che non sente, e che non può rispondere con la sua bocca.
{38:15} Poiché spero in te, o Eterno, tu risponderai, o Signore, DIO mio.
{38:16} Poiché ho detto: «Non si rallegrino di me, e quando il mio piede vacilla, non s'innalzino contro di me».
{38:17} Mentre sono sul punto di cadere e il mio dolore è continuamente davanti a me,
{38:18} mentre confesso il mio peccato e sono angosciato per la mia colpa,
{38:19} i miei nemici sono pieni di vita e sono forti, e quelli che mi odiano senza motivo si moltiplicano.
{38:20} Anche quelli che mi rendono male per bene mi perseguitano, perché seguo il bene.
{38:21} O Eterno, non abbandonarmi, DIO mio, non allontanarti da me.
{38:22} Affrettati in mio aiuto, o Signore, mia salvezza,
{39:1} «Al maestro del coro. Per Jeduthun Salmo di Davide.» Io dicevo: «Veglierò sulla mia condotta, per non peccare con la mia lingua metterò un freno alla mia bocca mentre l'empio mi sta davanti».
{39:2} Sono rimasto muto e calmo, mi sono addirittura trattenuto dal bene, e il mio dolore si è inasprito.
{39:3} Il mio cuore ardeva dentro di me; mentre meditavo, un fuoco si è acceso; allora ho parlato con la mia lingua:
{39:4} «O Eterno, fammi conoscere la mia fine e quale sia la misura dei miei giorni; fa' che io sappia quanto sono fragile.
{39:5} Ecco, tu hai ridotto i miei giorni alla lunghezza di un palmo, e la durata della mia vita è come niente davanti a te; sí, ogni uomo nel suo stato migliore non è che vapore. (Sela)
{39:6} Sí, l'uomo va attorno come un'ombra sí, invano si affaticano tutti e accumulano beni senza sapere chi li raccoglierà!
{39:7} Ma ora, o Signore, che aspetto? La mia speranza è in te,
{39:8} Liberami da tutte le mie colpe; non farmi essere l'oggetto di scherno dello stolto.
{39:9} Sto in silenzio, non aprirò bocca, perché sei tu che operi.
{39:10} Allontana da me il tuo flagello; io vengo meno sotto i colpi della tua mano.
{39:11} Tu correggi l'uomo castigando il suo peccato e consumi come un tarlo ciò che gli è prezioso. Sí, ogni uomo non è che vanità. (Sela)
{39:12} O Eterno, ascolta la mia preghiera e porgi l'orecchio al mio grido, non essere sordo alle mie lacrime, poiché davanti a te io sono un forestiero e un pellegrino, come tutti i miei padri.
{39:13} Distogli il tuo sguardo da me, perché io possa riprendere forza prima che me ne vada e non sia piú».
{40:1} «Al maestro del coro. Salmo di Davide.» ho fermamente e pazientemente aspettato l'Eterno, ed egli si è chinato su di me e ha ascoltato il mio grido.
{40:2} Mi ha tratto fuori da una fossa di perdizione, dal fango della palude, ha stabilito i miei piedi su una roccia e ha reso saldi i miei passi.
{40:3} Egli ha messo nella mia bocca un nuovo cantico a lode del nostro DIO; molti vedranno questo e tremeranno, e confideranno nell'Eterno.
{40:4} Beato l'uomo che ripone nell'Eterno la sua fiducia e non si rivolge ai superbi, né a quelli che si sviano dietro alla menzogna.
{40:5} O Eterno, DIO mio, molte sono le meraviglie che hai fatto, e nessuno può enumerare le cose che hai ideato per noi. Se dovessi proclamarle e raccontarle, sarebbero troppe per elencarle.
{40:6} Tu non prendi piacere né in sacrificio né in offerta; mi hai forato le orecchie. Tu non hai chiesto né olocausto né sacrificio per il peccato.
{40:7} Allora ho detto: «Ecco io vengo, Nel rotolo del libro sta scritto di me.
{40:8} DIO mio, io prendo piacere nel fare la tua volontà, e la tua legge è dentro il mio cuore».
{40:9} Ho proclamato la tua giustizia nella grande assemblea; ecco, io non tengo chiuse le mie labbra, o Eterno, tu lo sai.
{40:10} Non ho nascosto la tua giustizia nel mio cuore; ho annunziato la tua fedeltà e la tua salvezza, non ho nascosto la tua benignità né la tua verità alla grande assemblea.
{40:11} Non rifiutarmi, o Eterno, le tue tenere compassioni; la tua benignità e la tua verità mi custodiscano sempre.
{40:12} Poiché mali innumerevoli mi circondano; le mie iniquità mi hanno raggiunto e non posso vedere; sono piú numerosi dei capelli del mio capo, e il mio cuore vien meno.
{40:13} Degnati, o Eterno, di liberarmi. O Eterno, affrettati in mio aiuto,
{40:14} Siano tutti svergognati e confusi quelli che cercano di distruggere la mia vita. Siano respinti coperti di vergogna quelli che godono delle mie sventure.
{40:15} Siano spaventati a loro vergogna quelli che mi dicono: «Ah, ah...!».
{40:16} Si rallegrino e gioiscano in te tutti quelli che ti cercano; quelli che amano la tua salvezza dicano sempre: «Magnificato sia l'Eterno»,
{40:17} Quanto a me, io sono povero e bisognoso, ma il Signore ha cura di me. Tu sei il mio aiuto e il mio liberatore; DIO mio, non tardare.
{41:1} «Al maestro del coro. Salmo di Davide.» Beato chi si prende cura del povero; l'Eterno lo libererà nel giorno dell'avversità.
{41:2} L'Eterno lo custodirà e lo manterrà in vita; egli sarà reso felice sulla terra, e tu non lo darai in balía dei suoi nemici.
{41:3} L'Eterno lo sosterrà sul letto d'infermità; nella sua malattia tu, o Eterno, trasformerai completamente il suo letto.
{41:4} Io ho detto: «O Eterno, abbi pietà di me; guarisci l'anima mia, perché ho peccato contro di te».
{41:5} I miei nemici mi augurano del male, dicendo: «Quando morrà e quando perirà il suo nome?».
{41:6} Se uno di loro viene a vedermi, dice il falso, mentre il suo cuore accumula iniquità; poi esce fuori e la sparge in giro.
{41:7} Tutti quelli che mi odiano bisbigliano insieme contro di me; contro di me tramano il male,
{41:8} dicendo: «Un male terribile gli si è attaccato addosso e non si rialzerà mai piú dal luogo in cui giace».
{41:9} Persino il mio intimo amico, su cui facevo affidamento e che mangiava il mio pane, ha alzato contro di me il suo calcagno,
{41:10} Ma tu, o Eterno, abbi pietà di me e rialzami perche li possa ripagare.
{41:11} Da questo so che tu mi gradisci: se il mio nemico non trionfa su di me.
{41:12} Quanto a me, tu mi hai sostenuto nella mia integrità e mi hai stabilito alla tua presenza per sempre.
{41:13} Sia benedetto l'Eterno, il DIO d'Israele da sempre e per sempre. Amen, amen.
{42:1} «Al maestro del coro. Poema dei figli di Kore.» Come la cerva anela ai rivi delle acque, cosí l'anima mia anela a te o DIO.
{42:2} L'anima mia è assetata di DIO, del Dio vivente. Quando verrò e comparirò davanti a DIO?
{42:3} Le mie lacrime sono divenute il mio cibo giorno e notte, mentre mi dicono del continuo: «Dov'è il tuo DIO?».
{42:4} Ricordando queste cose, dentro di me do libero sfogo all'anima mia perché solevo andare con la folla, guidandola alla casa di DIO, in mezzo ai canti di gioia e di lode di una moltitudine in festa.
{42:5} Perché ti abbatti, anima mia, perché gemi dentro di me? Spera in DIO perché io lo celebrerò ancora per la liberazione della sua presenza.
{42:6} O DIO mio, l'anima mia è abbattuta dentro di me; perciò mi ricordo di te dal paese del Giordano e dalle cime dell'Hermon, dal monte Mitsar.
{42:7} Un abisso chiama un altro abisso, al fragore delle tue cascate, tutti i tuoi flutti e le tue onde sono passati sopra di me.
{42:8} Di giorno l'Eterno mi largisce la sua benignità, e di notte innalzo a lui un cantico, una preghiera al Dio della mia vita.
{42:9} Io dirò a Dio, mia rocca: «Perché mi hai dimenticato? Perché vado in giro vestito a lutto per l'oppressione del nemico?»
{42:10} Le mie ossa soffrono pene mortali a motivo degli insulti dei miei nemici che mi dicono del continuo: «Dov'è il tuo D?».
{42:11} Perché ti abbatti, anima mia perché gemi dentro di me? Spera in DIO, perché io lo celebrerò ancora, egli è la mia salvezza e il mio DIO.
{43:1} Fammi giustizia, o DIO e difendi la mia causa contro gente malvagia; liberami dall'uomo falso e perverso.
{43:2} Poiché tu sei il DIO che mi dà forza, perché mi hai respinto? Perché vado in giro vestito a lutto per l'oppressione del nemico?
{43:3} Manda la tua luce e la tua verità; mi guidino esse e mi conducano al tuo santo monte e al luogo della tua dimora.
{43:4} Allora verrò all'altare di DIO, al Dio, che è la mia gioia e il mio giubilo; e ti celebrerò con la cetra, o DIO, DIO mio.
{43:5} Perché ti abbatti, anima mia, perché gemi dentro di me? Spera in DIO, perché io lo celebrerò ancora, perché egli è la mia salvezza e il mio DIO.
{44:1} «Al maestro del coro. Poema dei figli di kore.» O DIO, abbiamo udito con le nostre orecchie i nostri padri ci hanno raccontato a l'opera che tu hai compiuta ai loro giorni, nei tempi antichi.
{44:2} Tu per stabilirli con la tua mano hai spodestato le nazioni, hai sradicato dei popoli per far posto a loro.
{44:3} Infatti non fu con la loro spada che conquistarono il paese, né fu il loro braccio che li salvò, ma fu la tua destra, il tuo braccio e la luce del tuo volto, perché li gradivi.
{44:4} Sei tu il mio re, o DIO, che decidi le vittorie per Giacobbe.
{44:5} Per mezzo di te abbatteremo i nostri nemici; nel tuo nome calpesteremo coloro che si levano contro di noi.
{44:6} Poiché non confido nel mio arco, e non sarà la mia spada a salvarmi.
{44:7} Ma sei tu che ci salvi dai nostri nemici e che copri di vergogna coloro che ci odiano.
{44:8} Noi ci glorieremo in DIO ogni giorno, e celebreremo il tuo nome per sempre. (Sela)
{44:9} Ma tu ci hai scacciati e ci hai coperti di vergogna, e non esci piú coi nostri eserciti
{44:10} Tu ci hai fatto voltare le spalle davanti al nemico, e quelli che ci odiano ci hanno depredato.
{44:11} Tu ci hai dati via come pecore da macello, e ci hai dispersi fra le nazioni.
{44:12} Tu hai venduto il tuo popolo per niente, e non hai fatto alcun guadagno sulla loro vendita.
{44:13} Tu ci hai resi la vergogna dei nostri vicini, la beffa e lo scherno di chi ci sta intorno.
{44:14} Tu ci hai resi lo zimbello delle nazioni; nei nostri confronti i popoli scuotono il capo.
{44:15} La mia infamia mi sta sempre davanti, e la mia faccia è coperta di vergogna,
{44:16} a motivo di chi m'insulta ed oltraggia, a causa del nemico e di chi vuole vendetta.
{44:17} Tutto questo ci è venuto addosso, ma noi non ti abbiamo dimenticato e non abbiamo tradito il tuo patto.
{44:18} Il nostro cuore non si è rivolto indietro, e i nostri passi non si sono allontanati dalla tua via;
{44:19} ma tu ci hai frantumati, cacciandoci in luoghi di sciacalli e ci hai coperto dell'ombra di morte.
{44:20} Se noi avessimo dimenticato il nome del nostro DIO e avessimo teso le mani verso un dio straniero,
{44:21} non l'avrebbe DIO scoperto? Egli infatti conosce i segreti del cuore.
{44:22} Sí, per causa tua noi siamo messi a morte ogni giorno, e siamo considerati come pecore da macello.
{44:23} Risvegliati! Perché dormi, o Signore? Destati, non respingerci per sempre.
{44:24} Perché nascondi la tua faccia, e dimentichi la nostra afflizione e la nostra oppressione?
{44:25} Poiché le nostre anime sono state abbassate fino nella polvere, e il nostro corpo è incollato a terra.
{44:26} Levati in nostro aiuto e salvaci per amore della tua benignità.
{45:1} «Al maestro del coro. Sui "Gigli". Un poema dei figli di Kore. Un cantico d'amore.» Mi sgorgano dal cuore parole soavi; io canto il mio poema al re. La mia lingua sarà come la penna di un veloce scrittore.
{45:2} Tu sei piú bello di tutti i figli degli uomini; le tue labbra sono ripiene di grazia perciò DIO ti ha benedetto in eterno.
{45:3} Cingi la spada al tuo fianco, o prode circondato dal tuo splendore e dalla tua maestà,
{45:4} e nella tua maestà avanza sul carro vittorioso per la causa della verità, della mansuetudine e della giustizia, e la tua destra ti farà vedere opere tremende.
{45:5} Le tue frecce sono affilate; i popoli cadranno sotto di te; esse penetreranno nel cuore dei nemici del re.
{45:6} Il tuo trono, o DIO, dura in eterno; lo scettro del tuo regno è uno scettro di giustizia.
{45:7} Tu ami la giustizia e odi l'empietà; perciò DIO, il tuo DIO, ti ha unto d'olio di letizia al di sopra dei tuoi compagni.
{45:8} Tutte le tue vesti profumano di mirra, d'aloe, e di cassia; dai palazzi d'avorio gli strumenti a corda ti rallegrano.
{45:9} Figlie di re sono fra le tue dame d'onore, alla tua destra è la regina, adorna d'oro di Ofir.
{45:10} Ascolta, fanciulla, guarda e porgi l'orecchio; dimentica il tuo popolo e la casa di tuo padre,
{45:11} e il re desidererà grandemente la tua bellezza; prostrati davanti a lui, perché egli è il tuo Signore.
{45:12} La figlia di Tiro ti porterà dei doni, e i ricchi del popolo cercheranno i tuoi favori
{45:13} Tutta splendore è la figlia del re di dentro; la sua veste è tutta trapunta d'oro.
{45:14} Ella sarà condotta al re in vesti ricamate, seguita dalle vergini sue compagne, che saranno presentate a te.
{45:15} Esse saranno condotte con letizia e con giubilo, ed entreranno nel palazzo del re.
{45:16} I tuoi figli prenderanno il posto dei tuoi padri; tu li farai principi per tutta la terra.
{45:17} pubblicherò la memoria del tuo nome per ogni età; perciò i popoli ti celebreranno in eterno, per sempre.
{46:1} «Al maestro del coro. Dei figli di Kore, per voce di soprano. Canto.» DIO è per noi un rifugio ed una forza, un aiuto sempre pronto nelle avversità.
{46:2} Perciò noi non temeremo, anche se la terra si dovesse spostare e se i monti fossero gettati nel mezzo del mare,
{46:3} e le sue acque infuriassero e schiumassero, e i monti tremassero al suo gonfiarsi. (Sela)
{46:4} C'è un fiume i cui rivi rallegrano la città di DIO, il luogo santo dove dimora l'Altissimo.
{46:5} DIO è nel mezzo di lei, essa non sarà smossa, DIO la soccorrerà alle prime luci del mattino.
{46:6} Le nazioni tumultuarono i regni vacillarono; egli mandò fuori la sua voce, la terra si sciolse.
{46:7} L'Eterno degli eserciti è con noi; il DIO di Giacobbe è il nostro rifugio. (Sela)
{46:8} Venite e ammirate le opere dell'Eterno, che ha operato meraviglie sulla terra.
{46:9} Egli fa cessare le guerre fino all'estremità della terra; egli rompe gli archi e spezza le lance, e brucia i carri col fuoco.
{46:10} Fermatevi e riconoscete che io sono DIO; io sarò esaltato fra le nazioni, sarò esaltato sulla terra.
{46:11} L'Eterno degli eserciti è con noi; il DIO di Giacobbe è il nostro rifugio. (Sela)
{47:1} «Al maestro del coro. Salmo dei figli di Kore.» Battete le mani, o popoli, celebrate DIO con grida di trionfo.
{47:2} Perché l'Eterno, l'Altissimo, è tremendo, grande re su tutta la terra.
{47:3} Egli sottometterà i popoli a noi e le nazioni sotto i nostri piedi.
{47:4} Egli sceglierà per noi la nostra eredità, la gloria di Giacobbe, che egli ama. (Sela)
{47:5} DIO è salito tra acclamazioni di gioia, l'Eterno al suono di trombe.
{47:6} Cantate lodi a DIO, cantate lodi! Cantate lodi al nostro re, cantate lodi!
{47:7} Poiché DIO è re di tutta la terra; cantate lodi con bravura
{47:8} DIO regna sulle nazioni; DIO siede sul suo santo trono.
{47:9} I principi dei popoli, il popolo del DIO di Abrahamo, si sono riuniti insieme, poiché a DIO appartengono gli scudi della terra; egli è grandemente esaltato.
{48:1} «Cantico. Salmo dei figli del Kore.» Grande è l'Eterno e degno di somma lode nella città del nostro DIO, sul suo monte santo.
{48:2} Bello per la sua altezza, gioia di tutta la terra è il monte Sion, dalla parte del settentrione, la città del gran Re,
{48:3} Nei suoi palazzi DIO si è fatto conoscere come una fortezza inespugnabile.
{48:4} Ecco, i re si erano radunati e avanzavano assieme,
{48:5} ma appena la videro, rimasero sbigottiti e fuggirono terrorizzati.
{48:6} Là furono presi da tremore e come da doglie di parto,
{48:7} allo stesso modo che il vento orientale spezza le navi di Tarshish.
{48:8} Come avevamo udito, cosí abbiamo visto nella citta dell'Eterno degli eserciti, nella città del nostro DIO, DIO la renderà stabile per sempre.
{48:9} Nel tuo tempio, o DIO, noi abbiamo meditato sulla tua benignità.
{48:10} Come il tuo nome, o DIO, cosí la tua lode giunge all'estremità della terra, la tua destra è piena di giustizia.
{48:11} Si rallegri il monte Sion, esultino le figlie di Giuda per i tuoi giudizi.
{48:12} Fate il giro di Sion, visitatela, contate le sue torri,
{48:13} osservate i suoi bastioni, ammirate i suoi palazzi, affinché possiate raccontarlo alla generazione futura.
{48:14} Poiché questo DIO è il nostro DIO in eterno, sempre; egli sarà la nostra guida fino alla morte.
{49:1} «Al maestro del coro. Salmo dei figli di Kore.» Ascoltate, popoli tutti, porgete orecchio, abitanti del mondo,
{49:2} sí plebei e nobili, ricchi e poveri assieme.
{49:3} La mia bocca proferirà parole di sapienza, e la meditazione del mio cuore porterá intendimento.
{49:4} porgerò l'orecchio a un proverbio, esporrò il mio enigma con l'arpa.
{49:5} Perché dovrei temere nei giorni dell'avversità, quando mi circonda la malvagità dei miei avversari,
{49:6} quelli che confidano nei loro beni e si gloriano nell'abbondanza della loro ricchezza?
{49:7} Nessuno può in alcun modo riscattare il proprio fratello, né dare a DIO il prezzo del suo riscattó,
{49:8} perché il riscatto della sua anima è troppo caro, e il suo costo non basterebbe mai,
{49:9} per far sí che egli viva per sempre e non veda la fossa.
{49:10} Infatti tutti vedono che i savi muoiono e che nello stesso modo periscono gli stolti e gli insensati, e lasciano ad altri i loro beni.
{49:11} Internamente essi pensano che le loro case dureranno per sempre, le loro abitazioni siano eterne, e cosí danno i loro nomi alle terre.
{49:12} Eppure anche l'uomo che vive nelle ricchezze non dura; egli è simile alle bestie che periscono.
{49:13} Questo è il comportamento degli stolti e di quelli che li seguono e approvano i loro discorsi. (Sela)
{49:14} Sono sospinti come pecore verso lo Sceol, la morte li ingoierà, e al mattino gli uomini retti regneranno su di loro. Il loro sfarzo svanirà nello Sceol lontano dalla loro dimora.
{49:15} Ma DIO riscatterà la mia anima dal potere dello Sceol, perché egli mi accoglierà. (Sela)
{49:16} Non temere quando uno si arricchisce, quando la gloria della sua casa aumenta,
{49:17} perché quando morrà non porterà nulla con sé; la sua gloria non scenderà dietro di lui.
{49:18} Anche se in vita egli si riteneva felice (la gente infatti ti loda quanto tu prosperi)
{49:19} egli raggiungerà la generazione dei suoi padri, che non vedranno mai piú la luce.
{49:20} L'uomo che vive nelle ricchezze senza avere intendimento è simile alle bestie che periscono.
{50:1} «Salmo di Asaf.» Il DIO onnipotente, l'Eterno ha parlato e ha convocato la terra da oriente a occidente.
{50:2} Da Sion, la perfezione della bellezza, DIO risplende.
{50:3} Il nostro DIO verrà e non se ne starà in silenzio; lo precederà un fuoco divorante, e intorno a lui ci sarà una grande tempesta.
{50:4} Egli convocherà i cieli di sopra e la terra, per giudicare il suo popolo,
{50:5} e dirà: «Radunatemi i miei santi che hanno fatto con me un patto mediante il sacrificio».
{50:6} E i cieli proclameranno la sua giustizia, perché è DIO stesso il giudice. (Sela)
{50:7} «Ascolta, o popolo mio, e io parlerò; ascolta o Israele, e io testimonierò contro di te, sono DIO, il tuo DIO.
{50:8} Non ti riprenderò per i tuoi sacrifici, né per i tuoi olocausti che mi stanno sempre davanti.
{50:9} Non prenderò alcun torello dalla tua casa né capri dai tuoi ovili.
{50:10} Mie infatti sono tutte le bestie della foresta; mio è il bestiame che sta a migliaia sui monti.
{50:11} Conosco tutti gli uccelli dei monti; e tutto ciò che si muove nei campi è mio
{50:12} Se avessi fame, non te lo direi; perché il mondo e quanto esso contiene è mio.
{50:13} Mangio forse carne di tori, o bevo sangue di capri?
{50:14} Offri a DIO sacrifici di lode e adempi i tuoi voti fatti all'Altissimo.
{50:15} Invocami nel giorno dell'avversità, io ti libererò e tu mi glorificherai».
{50:16} Ma all'empio DIO dice: «Che diritto hai di elencare i miei statuti e di avere sulle labbra il mio patto,
{50:17} tu che detesti la correzione e getti le mie parole dietro le spalle?
{50:18} Se vedi un ladro, ti metti con lui volentieri, e ti fai compagno degli adulteri.
{50:19} Abbandoni la tua bocca al male, e la tua lingua ordisce inganni.
{50:20} Tu siedi, parli contro il tuo fratello e diffami il figlio di tua madre.
{50:21} Tu hai fatto queste cose, e io ho taciuto, tu hai pensato che io fossi del tutto simile a te. Ma io ti risponderò, e ti metterò ogni cosa davanti agli occhi.
{50:22} Ora comprendete questo voi che dimenticate DIO, perché io non vi faccia a brandelli senza che alcuno vi liberi.
{50:23} Chi offre sacrifici di lode mi glorifica, e a chi si comporta rettamente gli mostrerò la salvezza, di DIO».?
{51:1} «Al maestro del coro. Salmo di Davide, quando il profeta Nathan venne a lui, dopo che egli aveva peccato con Bathasceba.» Abbi pietà di me, o DIO, secondo la tua benignità; per la tua grande compassione cancella i miei misfatti.
{51:2} Lavami completamente dalla mia iniquità e purificami dal mio peccato.
{51:3} Poiché riconosco i miei misfatti e il mio peccato mi sta sempre davanti.
{51:4} Ho peccato contro di te, contro te solo, e ho fatto ciò che è male agli occhi tuoi, affinché tu sia riconosciuto giusto quando parli e retto quando giudichi.
{51:5} Ecco, io sono stato formato nell'iniquità e mia madre mi ha concepito nel, peccato.
{51:6} Ma a te piace la verità che risiede nell'intimo, e m'insegni la sapienza nel segreto del cuore.
{51:7} Purificami con issopo, e sarò mondo; lavami, e sarò piú bianco della neve.
{51:8} Fammi sentire gioia e allegrezza, fa' che le ossa che hai spezzato festeggino.
{51:9} Nascondi la tua faccia dai miei peccati e cancella tutte le mie iniquità.
{51:10} O DIO crea in me un cuore puro e rinnova dentro di me uno spirito saldo.
{51:11} Non rigettarmi dalla tua presenza e non togliermi il tuo santo Spirito.
{51:12} Rendimi la gioia della tua salvezza, e sostienimi con uno spirito volenteroso.
{51:13} Allora insegnerò le tue vie ai trasgressori, e i peccatori si convertiranno a te.
{51:14} Liberami dal sangue versato, o DIO. DIO della mia salvezza, e la mia lingua celebrerà con giubilo la tua giustizia.
{51:15} O Signore, apri le mie labbra, e la mia bocca proclamerà la tua lode.
{51:16} Tu infatti non prendi piacere nel sacrificio altrimenti te l'offrirei, né gradisci l'olocausto.
{51:17} I sacrifici di DIO sono lo spirito rotto; o DIO tu non disprezzi il cuore rotto e contrito.
{51:18} Fa' del bene a Sion per la tua benevolenza edifica le mura di Gerusalemme.
{51:19} Allora prenderai piacere nei sacrifici di giustizia, negli olocausti e nelle offerte da ardere interamente, allora si offriranno torelli sul tuo altare.
{52:1} «Al maestro del coro. Cantico di Davide, quando Doeg l'Edomita venne a riferire a Saul che Davide era entrato in casa di Ahimelek.» Perché ti vanti del male, o uomo potente? La benignità di DIO dura per sempre.
{52:2} La tua lingua macchina rovina; essa è come un rasoio affilato, o operatore d'inganni.
{52:3} Tu preferisci il male al bene, la menzogna piú che il parlare rettamente. (Sela)
{52:4} Tu ami ogni parola di distruzione o lingua fraudolenta.
{52:5} Perciò DIO ti distruggerà per sempre; egli ti afferrerà ti strapperà dalla tua tenda e ti sradicherà dalla terra dei viventi. (Sela)
{52:6} I giusti lo vedranno e temeranno e rideranno di lui, dicendo:
{52:7} «Ecco l'uomo che non aveva fatto di DIO la sua fortezza, ma confidava nell'abbondanza delle sue ricchezze e si faceva forte della sua malvagità».
{52:8} Ma io sono come un ulivo verdeggiante nella casa di DIO; io confido sempre nella benignità di DIO.
{52:9} Ti celebrerò per sempre per quanto hai fatto, e alla presenza dei tuoi santi spererò fermamente nel tuo nome, perché è buono.
{53:1} «Al maestro del coro. Cantico di Davide.» Lo stolto ha detto in cuor suo: «DIO non c'è». Sono corrotti, fanno cose abominevoli; non c'è nessuno che faccia il bene.
{53:2} DIO guarda dal cielo sui figli degli uomini, per vedere se vi sia qualcuno che abbia intelletto e cerchi DIO.
{53:3} Si sono tutti sviati, sono divenuti tutti corrotti; non c'è nessuno che faccia il bene, neppure uno.
{53:4} Non hanno alcuna conoscenza questi operatori d'iniquità che divorano il mio popolo come se mangiassero pane, e non invocano DIO?
{53:5} Perché sono presi da gran spavento dove non c'èra motivo di spavento, perché DIO ha disperso le ossa di chi si accampa contro di te. Tu li hai coperti di vergogna, perché DIO li ha rigettati.
{53:6} Chi manderà da Sion la salvezza, d'Israele? Quando DIO ristabilirà la sorte del suo popolo in cattività, Giacobbe esulterà, Israele si rallegrerà.
{54:1} «Al maestro del coro. Cantico di Davide quando gli Ziffei vennero da Saul a dirgli: «Non è Davide nascosto tra di noi?».» O DIO, salvami per il tuo nome e fammi giustizia per la tua potenza.
{54:2} O DIO, ascolta la mia preghiera e porgi orecchio alle parole della mia bocca.
{54:3} Perché degli stranieri si sono levati contro di me, e dei violenti cercano la mia vita, uomini che non tengono DIO davanti ai loro occhi. (Sela)
{54:4} Ecco DIO è il mio aiuto, il Signore è colui che sostiene la mia vita.
{54:5} Egli retribuirà i miei nemici del male fattomi, nella tua fedeltà distruggili.
{54:6} DIO tutto cuore ti offrirò sacrifici; celebrerò il tuo nome, o Eterno, perché è buono;
{54:7} poiché mi hai liberato da ogni angoscia, il mio occhio ha visto sui miei nemici ciò che desideravo.
{55:1} «"Getta il tuo peso sull'Eterno". Al maestro del coro. Cantico di Davide». O DIO, porgi l'orecchio alla mia preghiera e non ignorare la mia supplica.
{55:2} Dammi ascolto e rispondimi; mi lamento senza posa e gemo,
{55:3} per la voce del nemico, per l'oppressione dell'empio perché mi riversano addosso delle calamità e nella loro ira mi perseguitano.
{55:4} Il mio cuore è angosciato dentro di me, e spaventi mortali mi sono caduti addosso.
{55:5} Paura e tremito mi hanno assalito e il terrore mi ha sopraffatto.
{55:6} Perciò ho detto: «Oh, avessi io le ali come una colomba! Me ne volerei lontano per trovare riposo.
{55:7} Ecco, me ne fuggirei lontano e dimorerei nel deserto. (Sela)
{55:8} Mi affretterei per trovare un riparo dal vento impetuoso e dalla tempesta».
{55:9} Distruggili, o Signore, confondi le loro lingue perché ho visto violenza e risse nella città.
{55:10} Giorno e notte si aggirano sulle sue mura; dentro di essa vi è malvagità e perversità.
{55:11} Nel suo mezzo vi è cupidigia; oppressione e inganno sono di casa nelle sue vie.
{55:12} Poiché non è stato un mio nemico che mi ha schernito, altrimenti l'avrei sopportato; non è stato uno che mi odiava a levarsi contro di me altrimenti mi sarei nascosto da lui.
{55:13} Ma sei stato tu, un uomo pari a me, mio compagno e mio intimo amico.
{55:14} Avevamo insieme dolci colloqui e andavamo in compagnia alla casa di DIO.
{55:15} Li sorprenda la morte, scendano vivi nello Sceol, perché nelle loro dimore e nel loro mezzo non vi è che malvagità.
{55:16} Quanto a me, io invocherò DIO, e l'Eterno mi salverà.
{55:17} La sera, la mattina e a mezzogiorno mi lamenterò e gemerò, ed egli udrà la mia voce.
{55:18} Egli riscatterà la mia vita e la metterà al sicuro dalla guerra mossa contro di me, perché sono in molti contro di me.
{55:19} DIO mi ascolterà e li umilierà, egli che siede sovrano da sempre, perché essi non cambiano e non temono DIO. (Sela)
{55:20} Egli ha steso le mani contro quelli che vivevano in pace con lui ha violato il suo patto.
{55:21} La sua bocca era piú dolce del burro, ma nel cuore aveva la guerra; le sue parole erano più morbide dell'olio, ma erano spade sguainate.
{55:22} Getta sull'Eterno il tuo peso, ed egli ti sosterrà; egli non permetterà mai che il giusto vacilli.
{55:23} Ma tu, o DIO, farai scendere costoro nel pozzo della perdizione; gli uomini sanguinari e fraudolenti non giungeranno alla metà dei loro giorni; ma io confiderò in te.
{56:1} «Al maestro del coro. Sul motivo: "La colomba silenziosa in terre lontane". Inno di Davide quando i Filistei lo presero in Gath.» Abbi pietà di me, o Dio, perché gli uomini vorrebbero divorarmi; mi combattono continuamente coi loro attacchi.
{56:2} I miei nemici vorrebbero continuamente divorarmi. Sì sono molti coloro che mi combattono nel loro orgoglio.
{56:3} Quando avrò paura, confiderò in te.
{56:4} Con l'aiuto di DIO celebrerò la sua parola; ho posto la mia fiducia in DIO, non temerò. Che cosa mi può fare l'uomo?
{56:5} Essi distorcono continuamente le mie parole; tutti i loro pensieri sono volti a farmi del male.
{56:6} Si riuniscono insieme, stanno in agguato; spiano i miei passi, aspettando di prendere la mia vita.
{56:7} Essi pensano di sfuggire mediante la malvagità; nella tua ira, o DIO, atterra i popoli.
{56:8} Tu hai contato i passi del mio vagare; riponi le mie lacrime nel tuo otre; non le hai registrate nel tuo libro?
{56:9} Nel giorno che griderò a te, i miei nemici volteranno le spalle. Questo lo so, perché DIO è per me.
{56:10} Con l'aiuto di DIO celebrerò la sua parola; con l'aiuto dell'Eterno celebrerò la sua parola.
{56:11} Ho posto la mia fiducia in DIO, non temerò. Che cosa mi può fare l'uomo?
{56:12} I voti fatti a te, o DIO, mi vincolano. Ti renderò lode.
{56:13} Perché tu hai liberato l'anima mia dalla morte e hai preservato i miei piedi da caduta, affinché cammini davanti a DIO nella luce dei viventi.
{57:1} «Al maestro del coro. Sul motivo: "on distruggere". Inno di Davide quando, inseguito da Saul, fuggì nella caverna.» Abbi pietà di me, o DIO, abbi pietà di me, perché l'anima mia si rifugia in te; mi rifugio all'ombra delle tue ali finché siano passate le calamità.
{57:2} griderò a DIO l'Altissimo, a DIO che porta a compimento ogni cosa per me.
{57:3} Egli manderà dal cielo a salvarmi; egli sgrida colui che vuole divorarmi. (Sela) DIO manderà la sua benignità e la sua verità.
{57:4} L'anima mia è come in mezzo ai leoni; dimoro tra gente che vomita fuoco in mezzo a uomini i cui denti sono lance e dardi, e la cui lingua è una spada affilata.
{57:5} Sii innalzato al di sopra dei cieli, o DIO; risplenda la tua gloria su tutta la terra.
{57:6} Essi han teso una rete sui miei passi; io son tutto ricurvo; hanno scavato una fossa davanti a me ma essi stessi son caduti dentro. (Sela)
{57:7} Il mio cuore è ben disposto, O DIO, il mio cuore è ben disposto; io canterò e loderò.
{57:8} Risvegliati, o spirito mio; risvegliati, salterio e cetra; io risveglierò l'alba.
{57:9} Ti celebrerò fra i popoli, o Signore, canterò le tue lodi fra le nazioni
{57:10} perché grande fino al cielo è la tua benignità, e la tua verità fino alle nuvole
{57:11} Sii innalzato al di sopra dei cieli, o DIO; risplenda la tua gloria su tutta la terra.
{58:1} «Al maestro del coro. Sul motivo: "Non distruggere". Inno di Davide.» E proprio secondo giustizia che parlate, o potenti? Giudicate voi rettamente, o figli degli uomini?
{58:2} Nel vostro cuore voi concepite invece malvagità, le vostre mani dispensano sulla terra violenza.
{58:3} Questi empi si sono corrotti fin dal grembo materno; questi bugiardi si sono sviati fin dalla nascita.
{58:4} Il loro veleno è simile al veleno del serpente, sono come l'aspide sordo che si tura le orecchie.
{58:5} per non udire la voce degli incantatori o di chi è abile nel fare incantesimi.
{58:6} O DIO, spezza loro i denti in bocca; o Eterno, rompi le zanne dei leoni.
{58:7} Si dissolvano come acqua che scorre via. Quando tira le sue frecce, siano esse come dardi spuntati.
{58:8} Siano come lumaca che si scioglie mentre va; come aborto di donna non vedano il sole.
{58:9} Prima che le vostre pentole sentano il fuoco dei rovi, siano essi verdi o accesi, egli le spazzerà via come un turbine.
{58:10} Il giusto si rallegrerà nel vedere la vendetta; si laverà i piedi nel sangue dell'empio.
{58:11} E la gente dirà: «Certo vi è una ricompensa per il giusto; certo c'è un DIO che fa giustizia sulla terra».
{59:1} «Al maestro del coro. Sul motivo: "Non distruggere". Inno di Davide quando Saul mandò uomini a sorvegliare la sua casa per ucciderlo.» Liberami dai miei nemici, o DIO mio; mettimi al sicuro in alto, lontano da quelli che si levano contro di me
{59:2} Liberami dagli operatori d'iniquità, e salvami dagli uomini sanguinari.
{59:3} Perché, ecco, essi mi tendono agguati uomini potenti si radunano contro di me senza che vi sia, o Eterno, colpa o peccato da parte mia.
{59:4} Benché non vi sia alcun fallo in me essi corrono e si preparano; destati per venirmi in aiuto e vedi.
{59:5} Perciò tu, o Eterno, DIO degli eserciti, DIO d'Israele, risvegliati per punire tutte le nazioni; non fare grazia ad alcuno di quelli che operano perfidamente. (Sela)
{59:6} Essi ritornano alla sera, ululano come cani e si aggirano per la città.
{59:7} Ecco, vomitano insulti dalla loro bocca; hanno delle spade sulle loro labbra e dicono: «Chi ci ascolta?».
{59:8} Ma tu, o Eterno, riderai di loro; ti farai beffe di tutte le nazioni.
{59:9} O mia forza, a te guarderò, perché DIO è la mia fortezza.
{59:10} Il mio DIO di misericordia mi verrà incontro; DIO mi farà vedere sui miei nemici quel che desidero.
{59:11} Non ucciderli, perché il mio popolo non dimentichi; per la tua potenza falli andare vagando e abbattili, o Eterno, nostro scudo.
{59:12} Per il peccato della loro bocca e per le parole delle loro labbra siano presi nel laccio del loro orgoglio, a motivo delle maledizioni e menzogne che proferiscono.
{59:13} Annientali nella tua ira, annientali e non siano piú; e sappiano che DIO regna in Giacobbe e fino ai confini della terra. (Sela)
{59:14} Alla sera essi ritornano, ululano come cani e si aggirano per la città.
{59:15} Vagano in cerca di cibo e, se non trovano da sfamarsi, passano la notte lamentandosi.
{59:16} Ma io celebrerò la tua potenza e al mattino loderò ad alta voce la tua benignità, perché tu sei stato per me una fortezza e un rifugio nel giorno dell'avversità.
{59:17} O mia forza, a te io canterò le lodi, perché tu, o DIO, sei la mia fortezza, il DIO che mi usa misericordia.
{60:1} «Al maestro del coro. Sul motivo: "Il giglio della testimonianza". Inno di Davide, da insegnare, quando egli combattè contro i Siri di Tsobah, e Joab ritornando sconfisse dodicimila Idumenei nella valle del Sale.» O DIO, tu ci hai respinti, ci hai spersi, ti sei adirato; ora ristabiliscici.
{60:2} Tu hai fatto tremare la terra, l'hai squarciata; risana le sue fratture, perché essa barcolla.
{60:3} Tu hai inflitto al tuo popolo cose dure; ci hai dato da bere del vino di stordimento.
{60:4} Ma ora tu hai dato a quelli che ti temono una bandiera, perché sia innalzata in favore della verità. (Sela)
{60:5} Salva con la tua destra e rispondimi, affinché quelli che tu ami siano liberati
{60:6} DIO ha parlato nella sua SANTITA': «trionferò, io spartirò Sichem e misurerò la valle di Sukkoth.
{60:7} Mio è Galaad e mio è Manasse. Efraim è la forza del mio capo, Giuda è il mio legislatore;
{60:8} Moab è il catino in cui mi lavo; su Edom getterò il mio sandalo, sulla Filistia alzerò grida di vittoria».
{60:9} Chi mi condurrà nella città forte? Chi mi condurrà fino a Edom?
{60:10} Non sarai proprio tu, o DIO, che ci hai respinto? Non uscirai piú, o DIO, coi nostri eserciti?
{60:11} Dacci aiuto contro il nemico, perché vano è il soccorso dell'uomo.
{60:12} Con DIO noi faremo prodezze, ed egli calpesterà i nostri nemici.
{61:1} «Al maestro del coro. Per strumenti a corda. Salmo di Davide.» O DIO, ascolta il mio grido; sii attento alla mia preghiera.
{61:2} Dall'estremità della terra io grido a te, mentre il mio cuore si strugge; conducimi tu alla rocca che è piú alta di me
{61:3} perché tu sei stato un rifugio per me e una torre fortificata davanti al nemico.
{61:4} Io abiterò nella tua tenda per sempre cercherò rifugio all'ombra delle tue ali (Sela)
{61:5} Poiché tu, o DIO, hai esaudito i miei voti, mi hai dato l'eredità di quelli che temono il tuo nome.
{61:6} Tu aggiungerai altri giorni alla vita del re; i suoi anni durino per molte generazioni.
{61:7} Egli dimorerà per sempre alla presenza di DIO; ordina alla benignità e alla verità di custodirlo.
{61:8} Cosí canterò per sempre le lodi al tuo nome e adempirò i miei voti giorno per giorno.
{62:1} «Al maestro del coro. Per jeduthum. Salmo di Davide.» L'anima mia trova riposo in DIO solo; da lui viene la mia salvezza.
{62:2} Lui solo è la mia rocca e la mia salvezza, egli è il mio alto rifugio; io non sarò mai smosso.
{62:3} Fino a quando vi scaglierete contro un uomo, per cercare tutti insieme di ucciderlo. come si fa con un muro che pende e con uno steccato vacillante?
{62:4} Essi pensano solo a farlo cadere dalla sua altezza; prendono piacere nella menzogna; benedicono con la loro bocca ma nel loro cuore maledicono. (Sela)
{62:5} Anima mia, riposati in DIO solo, perché la mia speranza viene da lui.
{62:6} Lui solo è la mia rocca e la mia salvezza; egli è il mio alto rifugio; io non sarò mai smosso.
{62:7} In DIO è la mia salvezza e la mia gloria; la mia forte rocca e il mio rifugio sono in DIO.
{62:8} Confida in lui continuamente, o popolo, effondi il tuo cuore davanti a lui: DIO è il nostro rifugio. (Sela)
{62:9} Certo, gli uomini di basso rango non sono che vapore, e gli uomini di alto rango non sono che menzogna, messi sulla bilancia tutti insieme sono piú leggeri del vapore, stesso.
{62:10} Non confidate nell'estorsione e non ponete vane speranze nella rapina, non datevi alla vanità; se le ricchezze abbondano, non vi attaccate il cuore.
{62:11} DIO ha parlato una volta; due volte ho udito questo: che la potenza appartiene a DIO;
{62:12} a te pure, o Signore, appartiene la benignità, perché ripagherai ognuno secondo le sue opere
{63:1} «Salmo di Davide, quando era nel deserto di Giuda.» O DIO tu sei il mio DIO, io ti cerco al mattino; l'anima mia è assetata di te a te anela la mia carne in terra arida e riarsa, senz'acqua.
{63:2} Cosí ti ho ammirato nel santuario, contemplando la tua forza e la tua gloria.
{63:3} Poiché la tua benignità vale piú della vita, le mie labbra ti loderanno.
{63:4} Cosí ti benedirò finché io vivo e nel tuo nome alzerò le mie mani.
{63:5} L'anima mia sarà saziata come di midollo e di grasso, e la mia bocca ti loderà con labbra giubilanti.
{63:6} Mi ricordo di te sul mio letto, penso a te nelle veglie della notte.
{63:7} Poiché tu sei stato il mio aiuto, io canto di gioia all'ombra delle tue ali.
{63:8} L'anima mia si tiene stretta a te; la tua destra mi sostiene.
{63:9} Ma quelli che cercano la mia vita per distruggerla, scenderanno nelle parti piú basse della terra.
{63:10} Essi saranno dati in potere della spada e diverranno preda degli sciacalli.
{63:11} Ma il re si rallegrerà in DIO; chiunque giura per lui si glorierà, perché la bocca dei bugiardi verrà costretta al silenzio.
{64:1} «Al maestro del coro. Salmo di Davide.» Ascolta la mia voce, o DIO, nel mio lamento che innalzo a te; preserva la mia vita dal terrore del nemico.
{64:2} Nascondimi dalle macchinazioni dei malvagi e dalla folla turbolenta degli operatori d'iniquità.
{64:3} Essi affilano la loro lingua come una spada, e al posto di frecce scagliano parole amare
{64:4} per colpire di nascosto l'innocente; lo colpiscono all'improvviso senza alcun timore.
{64:5} S'incoraggiano a vicenda in imprese malvagie; parlano di tendere lacci di nascosto e dicono: «Chi li vedrà?».
{64:6} Tramano cose malvagie e dicono: «Abbiamo messo a punto un piano perfetto». I pensieri reconditi e il cuore dell'uomo sono imperscrutabili.
{64:7} Ma DIO scaglierà contro di loro le sue frecce, e saranno improvvisamente abbattuti.
{64:8} Essi cadranno, e il male fatto dalle loro lingue ricadrà su di loro; chiunque li vedrà scuoterà la testa.
{64:9} Allora tutti gli uomini temeranno e racconteranno l'opera di DIO, e riconosceranno ciò che egli ha fatto.
{64:10} Il giusto si rallegrerà nell'Eterno e cercherà rifugio in lui, e tutti i retti di cuore si glorieranno.
{65:1} «Al maestro del coro. Salmo di Davide. Cantico.» A te, o DIO, spetta la lode in Sion; e saranno adempiuti i voti davanti a te.
{65:2} A te, che esaudisci la preghiera, verrà ogni creatura.
{65:3} I peccati mi avevano sopraffatto, ma tu provvedi il perdono per le nostre trasgressioni.
{65:4} Beato l'uomo che tu scegli e fai avvicinare a te, perché abiti nei tuoi cortili; noi saremo saziati dei beni della tua casa, delle cose sante del tuo tempio.
{65:5} Nella tua giustizia, tu ci rispondi con opere tremende, o DIO della nostra salvezza, tu che sei la speranza delle estremità della terra e dei mari lontani.
{65:6} Con la tua potenza hai reso stabili i monti e li hai cinti di forza.
{65:7} Tu calmi il fragore dei mari, il fragore delle sue onde e il tumulto dei popoli.
{65:8} E quelli che abitano alle estremità della terra hanno paura dei tuoi prodigi; tu fai esplodere grida di gioia dall'oriente e dall'occidente.
{65:9} Tu visiti la terra e la fai sovrabbondare, l'arricchisci grandemente; il fiume di DIO è pieno d'acqua; tu procuri agli uomini il loro frumento, dopo che hai cosí preparata la terra.
{65:10} Tu imbevi di acqua i suoi solchi, ne livelli le zolle, l'ammorbidisci con le piogge e ne benedici i germogli.
{65:11} Tu coroni l'annata con la tua munificenza, e le tue orme traboccano d'abbondanza di beni.
{65:12} I pascoli del deserto grondano acqua e le colline sono ricoperte di letizia.
{65:13} I pascoli si rivestono di greggi e le valli si coprono di frumento; essi mandano grida di gioia e cantano.
{66:1} «Al maestro del coro. Cantico. Salmo» Mandate grida di gioia a DIO, voi tutti abitanti della terra;
{66:2} inneggiate alla gloria del suo nome; rendete la sua lode gloriosa.
{66:3} Dite a DIO: «Come sono tremende le tue opere! Per la grandezza della tua potenza i tuoi nemici si sottometteranno a te.
{66:4} Tutta la terra ti adorerà e canterà a te, canterà le lodi del tuo nome». (Sela)
{66:5} Venite e ammirate ciò che DIO ha fatto; egli è tremendo nelle sue opere verso i figli degli uomini.
{66:6} Egli cambiò il mare in terra asciutta; il suo popolo passò il fiume a piedi asciutti, rallegriamoci dunque in lui.
{66:7} Con la sua potenza egli regna in eterno; i suoi occhi osservano le nazioni. Non permettere che i ribelli si innalzino. (Sela)
{66:8} Voi popoli, benedite il nostro DIO; e proclamate ad alta voce la sua lode.
{66:9} Egli è colui che ci mantiene in vita, e non permette che i nostri piedi vacillino.
{66:10} Poiché tu ci hai messi alla prova, o DIO, tu ci hai raffinati come si raffina l'argento.
{66:11} Ci hai fatti cadere nella rete, hai posto un grave peso sui nostri lombi.
{66:12} Hai fatto cavalcare gli uomini sul nostro capo, siamo passati attraverso il fuoco e l'acqua, ma tu ci hai tratto fuori in luogo di refrigerio.
{66:13} Io entrerò nella tua casa con olocausti, adempirò i miei voti
{66:14} che le mie labbra hanno formulato e la mia bocca ha pronunziato quando ero nell'avversità.
{66:15} Ti offrirò olocausti di bestie grasse, col soave odore di montoni; sacrificherò buoi e capri. (Sela)
{66:16} Venite e ascoltate, voi tutti che temete DIO, e io vi racconterò quel che egli ha fatto per l'anima mia.
{66:17} Ho gridato a lui con la mia bocca e l'ho esaltato con la mia lingua.
{66:18} Se avessi serbato del male nel mio cuore, il Signore non mi avrebbe dato ascolto.
{66:19} Ma DIO mi ha ascoltato e ha prestato attenzione alla voce della mia preghiera.
{66:20} Sia benedetto DIO, che non ha respinto la mia preghiera e non mi ha negato la sua benignità.
{67:1} «Al maestro del coro. Per strumenti a corda. Salmo. Cantico.» DIO abbia pietà di noi e ci benedica DIO faccia risplendere il suo volto su di noi, (Sela)
{67:2} affinché si conosca sulla terra la tua via e la tua salvezza, fra tutte le nazioni.
{67:3} I popoli ti celebreranno, o DIO, tutti quanti i popoli ti celebreranno.
{67:4} Le nazioni si rallegreranno e giubileranno, perché tu giudicherai i popoli rettamente e condurrai le nazioni sulla terra. (Sela)
{67:5} Ti lodino i popoli, o DIO, ti lodino i popoli tutti.
{67:6} La terra produrrà il suo frutto; DIO, il nostro DIO, ci benedirà.
{67:7} DIO ci benedirà, e tutte le estremità della terra lo temeranno.
{68:1} «Al maestro del coro. Salmo di Davide. Cantico.» DIO si levi e siano dispersi i suoi nemici, e quelli che l'odiano fuggano davanti a lui.
{68:2} Tu li disperderai come si dilegua il fumo, come la cera si scioglie davanti al fuoco, cosí periranno gli empi davanti a DIO.
{68:3} Ma i giusti si rallegreranno giubileranno davanti a DIO ed esulteranno con canti di gioia.
{68:4} Cantate a DIO, cantate lodi al suo nome, preparate la via a colui che cavalca nei deserti; il suo nome è l'Eterno; esultate davanti a lui.
{68:5} Padre degli orfani e difensore delle vedove è DIO nella sua santa dimora.
{68:6} DIO fa abitare il solitario in una famiglia libera i prigionieri e dà loro prosperità; ma i ribelli dimorano in terra riarsa.
{68:7} O DIO, quando uscisti davanti al tuo popolo, quando tu marciasti attraverso il deserto, (Sela)
{68:8} la terra tremò; anche i cieli stillarono acqua alla presenza di DIO, lo stesso Sinai tremò alla presenza di DIO, al DIO d'Israele.
{68:9} Tu hai riversato un'abbondante pioggia o DIO, e hai ridato vigore alla tua eredità.
{68:10} Il tuo gregge vi trovò una dimora, e nella tua bontà, o DIO, hai provveduto per i miseri.
{68:11} Il Signore annunciò la parola, e grande è stato il numero di quelli che l'hanno proclamata:
{68:12} «I re di eserciti fuggono precipitosamente, mentre quella che rimane a casa si divide il bottino.
{68:13} Anche se siete rimasti a riposare fra gli ovili voi siete come le ali della colomba coperte d'argento e come le sue piume d'oro risplendente».
{68:14} Quando l'Onnipotente disperse i re nel paese lo Tsalmon fu coperto di neve.
{68:15} Un monte di DIO è il monte di Bashan, un monte dalle molte cime è il monte di Bashan.
{68:16} O monti dalle molte cime, perché guardate con invidia il monte che DIO ha scelto per sua dimora? Sì, l'Eterno vi abiterà per sempre.
{68:17} I carri di DIO sono miriadi e migliaia di migliaia, il Signore è fra di essi come al Sinai, nella sua SANTITA'.
{68:18} Tu sei salito in alto, hai fatto prigioniera la prigionia, hai ricevuto doni fra gli uomini anche fra i ribelli, affinché tu, o Eterno DIO, possa dimorare là.
{68:19} Benedetto sia il Signore, che giorno per giorno porta per noi i nostri pesi; egli è il DIO della nostra salvezza.
{68:20} DIO è per noi il DIO che libera, e all'Eterno, il Signore, appartiene la liberazione dalla morte.
{68:21} Sì, DIO schiaccerà il capo dei suoi nemici, la testa chiomata di chi cammina nel suo peccato.
{68:22} Il Signore ha detto: «Li farò tornare da Bashan, li farò tornare dagli abissi del mare
{68:23} affinchè tu possa stritolare i tuoi nemici, affondando il tuo piede nel loro sangue, e la lingua dei tuoi cani ne abbia la sua parte».
{68:24} Essi hanno visto il tuo corteo, o DIO, il corteo del mio DIO del mio Re nel santuario.
{68:25} Avanti andavano i cantori per ultimi venivano i suonatori, e nel mezzo stavano le fanciulle che battevano i tamburelli.
{68:26} Benedite DIO nelle assemblee, benedite il Signore voi che siete della fonte d'Israele.
{68:27} Ecco, Beniamino il piú piccolo ma loro condottiero, i principi di Giuda con le loro schiere, i principi di Zabulon, i principi di Neftali.
{68:28} Il tuo DIO ha stabilito la tua forza; consolida, o DIO, quanto hai fatto per noi.
{68:29} A motivo del tuo tempio a Gerusalemme, i re ti porteranno doni.
{68:30} Sgrida la bestia dei canneti, il branco dei tori con i vitelli dei popoli, fino a che si umilino a portare verghe d'argento disperdi i popoli che si dilettano in guerre.
{68:31} Dall'Egitto porteranno metallo splendente, l'Etiopia si affretterà a tendere le sue mani a DIO.
{68:32} O regni della terra, cantate a DIO; cantate le lodi al Signore, (Sela)
{68:33} a colui che cavalca sopra i cieli dei cieli eterni; ecco, egli manda fuori la sua voce, una voce potente.
{68:34} Riconoscete la potenza di DIO, la sua maestà è sopra Israele e la sua potenza è nei cieli.
{68:35} O DIO, tu sei tremendo dal tuo santuario; il DIO d'Israele è quello che dà forza e vigore al popolo. Benedetto sia DIO!
{69:1} «Al maestro del coro. Su "I gigli". Di Davide.» Salvami, o DIO, perché le acque sono giunte fino alla gola.
{69:2} Sono affondato in un profondo pantano e non trovo alcun punto d'Appoggio; sono giunto in acque profonde, e la corrente mi travolge.
{69:3} Sono stanco di gridare, la mia gola è riarsa; i miei occhi si consumano nell'attesa del mio DIO.
{69:4} Quelli che mi odiano senza motivo sono piú numerosi dei capelli del mio capo; sono potenti quelli che vorrebbero distruggermi e che mi sono nemici ingiustamente; sono costretto a restituire ciò che non ho rubato.
{69:5} O DIO, tu conosci la mia follia e le mie colpe non ti sono nascoste.
{69:6} Non siano confusi per causa mia quelli che sperano in te, o Signore, Eterno degli eserciti; non siano svergognati per causa mia quelli che ti cercano, o DIO d'Israele.
{69:7} Per amor tuo io soffro vituperio, e la vergogna mi copre la faccia.
{69:8} sono diventato un estraneo per i miei fratelli e un forestiero per i figli di mia madre.
{69:9} Poiché lo zelo della tua casa mi ha divorato, e gli oltraggi di chi ti oltraggia sono caduti su di me.
{69:10} Ho pianto affliggendo l'anima mia col digiuno, ma ciò mi è stato motivo d'infamia.
{69:11} Ho pure indossato come vestito un sacco, ma sono divenuto per loro un oggetto di scherno.
{69:12} Quelli che siedono alla porta parlano di me, e sono divenuto la canzone degli ubriaconi.
{69:13} Ma quanto a me, o Signore, la mia preghiera s'indirizza a te, o Eterno, nel tempo accettevole; per la tua grande misericordia rispondimi, o DIO, nella certezza della tua salvezza.
{69:14} Tirami fuori dal pantano, perché non vi affondi, e fa' che sia liberato da quelli che mi odiano e dalle acque profonde.
{69:15} Non mi sommerga la corrente delle acque, non m'inghiottisca l'abisso e non chiuda il pozzo la sua bocca su di me.
{69:16} Rispondimi, o Eterno, perché preziosa è la tua benignità; nelle tue grandi compassioni volgiti a me.
{69:17} Non nascondere il tuo volto dal tuo servo, perché sono nell'angoscia; affrettati a rispondermi.
{69:18} Avvicinati a me e riscattami; liberami a motivo dei miei nemici.
{69:19} Tu conosci la mia infamia, la mia vergogna e il mio disonore; i miei nemici sono tutti davanti a te.
{69:20} L'oltraggio mi ha rotto il cuore e sono tutto dolente; ho aspettato chi mi confortasse, ma invano; ho atteso chi mi consolasse, ma non ci fu alcuno.
{69:21} Mi hanno invece dato fiele per cibo, e per dissetarmi mi hanno dato da bere dell'aceto
{69:22} Sia la loro mensa un laccio davanti a loro, e la loro prosperità una trappola.
{69:23} Si offuschino i loro occhi, cosí che non vedano piú, e fa' che i loro lombi vacillino continuamente.
{69:24} Riversa su di loro la tua ira e li raggiunga l'ardore del tuo sdegno.
{69:25} La loro dimora divenga una desolazione, e piú nessuno abiti nelle loro tende,
{69:26} perché perseguitano colui che tu hai percosso, e parlano con piacere del dolore di coloro che tu hai ferito.
{69:27} Aggiungi questa colpa alla loro colpa, e non giungano mai ad aver parte della tua giustizia.
{69:28} Siano cancellati dal libro della vita e non siano iscritti fra i giusti.
{69:29} Ora io sono afflitto e addolorato; la tua salvezza, o DIO, mi levi in alto.
{69:30} Io celebrerò il nome di DIO con un canto, e lo magnificherò con le lodi.
{69:31} E ciò sarà gradito all'Eterno piú di un bue o di un torello che abbia corna e unghie.
{69:32} Gli umili vedranno e si rallegreranno; e per voi che cercate DIO, si ravvivi il vostro cuore.
{69:33} Poiché l'Eterno esaudisce i bisognosi e non disprezza i suoi prigionieri.
{69:34} Lo lodino i cieli e la terra, i mari e tutto ciò che si muove in essi.
{69:35} Poiché DIO salverà Sion e riedificherà le città di Giuda, allora essi vi abiteranno e la possederanno.
{69:36} E la discendenza dei suoi servi ne avrà l'eredità, e quelli che amano il suo nome vi prenderanno dimora.
{70:1} «Al maestro del coro. Di Davide. Per far ricordare.» O DIO, affrettati a liberarmi. O Eterno, affrettati in mio aiuto.
{70:2} Siano svergognati e confusi quelli che cercano la mia vita, voltino le spalle e siano coperti di vergogna quelli che desiderano il mio male.
{70:3} Voltino le spalle a motivo della loro vergogna quelli che dicono: «Ah, ah!».
{70:4} Si rallegrino e gioiscano in te tutti quelli che ti cercano, e quelli che amano la tua salvezza dicano del continuo: «Sia magnificato DIO!».
{70:5} Ma io sono povero e bisognoso, o DIO, affrettati a venire in mio aiuto, tu sei il mio aiuto e il mio liberatore o Eterno, non tardare.
{71:1} Io mi rifugio in te, o Eterno, fa che non sia mai confuso.
{71:2} Per la tua giustizia, liberami e scampami; tendi verso di me il tuo orecchio e salvami.
{71:3} Sii per me una rocca di scampo, alla quale possa sempre venire; tu hai ordinato la mia salvezza, perché sei la mia rupe e la mia fortezza.
{71:4} DIO mio, liberami dalla mano dell'empio, dalla mano del perverso e del violento.
{71:5} Poiché tu sei la mia speranza, o Signore, o Eterno, la mia fiducia fin dalla mia fanciullezza.
{71:6} Tu sei stato il mio sostegno fin dal grembo di mia madre; sei tu che mi hai tratto dal grembo di mia madre; a te andrà sempre la mia lode.
{71:7} Sono diventato per molti come un prodigio, ma tu sei il mio forte rifugio.
{71:8} La mia bocca è ripiena della tua lode, e proclama la tua gloria tutto il giorno.
{71:9} Non rigettarmi nel tempo della vecchiaia; non abbandonarmi quando il mio vigore viene meno.
{71:10} Perché i miei nemici parlano contro di me, e quelli che sono in agguato alla mia vita complottano insieme,
{71:11} dicendo: «DIO l'ha abbandonato; inseguitelo e prendetelo, perché non c'è alcuno che lo liberi».
{71:12} O DIO, non allontanarti da me DIO mio, affrettati a soccorrermi.
{71:13} Siano confusi e vengano annientati gli avversari della mia vita; siano coperti d'infamia e di disonore quelli che desiderano farmi del male.
{71:14} Ma io spererò del continuo e ti loderò sempre di piú.
{71:15} La mia bocca racconterà tutto il giorno la tua giustizia e le tue liberazioni, perché non ne conosco il numero.
{71:16} Mi addentrerò nelle potenti opere del Signore, dell'Eterno, e ricorderò la tua giustizia, la tua soltanto.
{71:17} O DIO, tu mi hai ammaestrato fin dalla mia fanciullezza; e fino ad oggi io ho annunziato le tue meraviglie.
{71:18} E anche ora che son diventato vecchio e canuto, o DIO, non abbandonarmi fino a che abbia raccontato la tua potenza a questa generazione e i tuoi prodigi a tutti quelli che verranno.
{71:19} Anche la tua giustizia, o DIO, giunge fino alle sommità dei cieli, tu hai fatto grandi cose, O DIO, chi è simile a te?
{71:20} Tu che mi hai fatto provare molte e gravi avversità, mi darai di nuovo la vita e mi farai risalire dagli abissi della terra.
{71:21} Tu accrescerai la mia grandezza e ritornerai a consolarmi.
{71:22} E io ti loderò con l'arpa per la tua fedeltà o DIO mio, e canterò le tue lodi con la cetra, o Santo d'Israele.
{71:23} Le mie labbra esulteranno quando canterò le tue lodi assieme alla mia anima, che tu hai riscattato.
{71:24} Anche la mia lingua parlerà tutto il giorno della tua giustizia, perché sono stati svergognati e sono stati confusi quelli che cercavano di farmi del male.
{72:1} «Salmo di Salomone.» O DIO, dai tuoi giudizi al re e la tua giustizia al figlio del re,
{72:2} ed egli giudicherà il tuo popolo con giustizia e i tuoi afflitti con rettitudine.
{72:3} I monti porteranno pace al popolo e i colli giustizia.
{72:4} Egli farà giustizia agli afflitti del popolo, salverà i figli del bisognoso e schiaccerà l'oppressore.
{72:5} Essi ti temeranno finché dureranno il sole e la luna, per tutte le generazioni.
{72:6} Egli scenderà come pioggia sull'erba falciata, come un acquazzone che annaffia la terra.
{72:7} Nei suoi giorni il giusto fiorirà e vi sarà abbondanza di pace finché non vi sia piú luna.
{72:8} Egli regnerà da un mare all'altro e dal fiume fino alle estremità della terra.
{72:9} Gli abitanti del deserto s'inchineranno davanti a lui, e i suoi nemici leccheranno la polvere.
{72:10} I re di Tarshish e delle isole gli pagheranno il tributo, i re di Sceba e di Saba gli offriranno doni.
{72:11} Sí, tutti i re lo adoreranno e tutte le nazioni lo serviranno
{72:12} Poiché egli libererà il bisognoso che grida, e il misero che non ha chi lo aiuti.
{72:13} Egli avrà compassione del debole e del bisognoso e salverà la vita dei bisognosi.
{72:14} Egli riscatterà la loro vita dall'oppressione e dalla violenza, e il loro sangue sarà prezioso davanti a lui.
{72:15} Ed egli vivrà; e gli sarà dato l'oro di Sceba, si pregherà per lui del continuo, e sarà benedetto tutto il giorno.
{72:16} Vi sarà abbondanza di grano sulla terra, sulla sommità dei monti; le sue spighe ondeggeranno come gli alberi del Libano, e gli abitanti delle città fioriranno come l'erba della terra.
{72:17} Il suo nome durerà in eterno, il suo nome sarà propagato finché vi sarà il sole; e tutte le nazioni saranno benedette in lui e lo proclameranno beato.
{72:18} Benedetto sia l'Eterno DIO, il DIO d'Israele; egli solo fa meraviglie.
{72:19} Sia benedetto in eterno il suo nome glorioso, e tutta la terra sia ripiena della sua gloria, Amen, amen.
{72:20} Qui finiscono le preghiere di Davide, figlio d'Isai.
{73:1} «Salmo di Asaf.» Certamente DIO è buono verso Israele, verso quelli che sono puri di cuore.
{73:2} Ma quanto a me, quasi inciampavano i miei piedi, e poco mancò che i miei passi sdrucciolassero.
{73:3} Poiché portavo invidia ai vanagloriosi, vedendo la prosperità dei malvagi.
{73:4} Perché non vi sono dolori nella loro morte, e il loro corpo è pingue.
{73:5} Essi non sono tribolati come gli altri mortali, né sono colpiti come gli altri uomini.
{73:6} Perciò la superbia li cinge come una collana e la violenza li avvolge come una veste.
{73:7} I loro occhi escono fuori per il grasso e le immaginazioni perverse del loro cuore traboccano.
{73:8} Essi scherniscono e tremano perfidamente di opprimere, e parlano con arroganza.
{73:9} Dirigono la loro bocca contro il cielo, e la loro lingua percorre la terra.
{73:10} Perciò la loro gente si volge da quella parte e beve copiosamente alle loro acque,
{73:11} e dice: «Come è possibile che DIO sappia ogni cosa e che vi sia conoscenza nell'Altissimo?».
{73:12} Ecco, costoro sono empi, eppure essi sono sempre tranquilli ed accrescono le loro ricchezze.
{73:13} Invano dunque ho purificato il mio cuore e ho lavato le mie mani nell'innocenza.
{73:14} Poiché sono colpito tutto il giorno e castigato ogni mattina.
{73:15} Se avessi detto: «Parlerò anch'io cosí», ecco, avrei rinnegato la generazione dei tuoi figli.
{73:16} Allora ho cercato di comprendere questo, ma la cosa mi è parsa molto difficile.
{73:17} Finché sono entrato nel santuario di DIO e ho considerato la fine di costoro.
{73:18} Certo, tu li metti in luoghi sdrucciolevoli e cosí li fai cadere in rovina.
{73:19} Come sono distrutti in un momento spazzati via consumati con improvvisi terrori!
{73:20} Come un sogno al risveglio, cosí tu, o Signore, quando ti risveglierai, disprezzerai la loro vana apparenza.
{73:21} Quando il mio cuore era inacerbito e mi sentivo trafitto internamente
{73:22} io ero insensato e senza intendimento; davanti a te ero come una bestia.
{73:23} Ma pure io sono sempre con te; tu mi hai preso per la mano destra.
{73:24} Tu mi guiderai col tuo consiglio e poi mi porterai nella gloria.
{73:25} Chi ho io in cielo fuor di te? E sulla terra io non desidero altri che te.
{73:26} La mia carne e il mio cuore possono venir meno, ma DIO è la rocca del mio cuore e la mia parte in eterno.
{73:27} Poiché ecco, quelli che si allontanano da te periranno; tu distruggi tutti quelli che, fornicando, si allontanano da te.
{73:28} Ma quanto a me, il mio bene è di accostarmi a DIO, io ho fatto del Signore. dell'Eterno, il mio rifugio, per raccontare tutte le opere tue.
{74:1} «Cantico di Asaf» O DIO, perché ci hai respinti per sempre? Perché arde l'ira tua contro il gregge del tuo pascolo?
{74:2} Ricordati del tuo popolo, che una volta acquistasti, che tu riscattasti perché fosse la tribú della tua eredità, di questo monte Sion, sul quale hai abitato.
{74:3} Dirigi i tuoi passi a queste rovine irreparabili; il nemico ha devastato tutto nel santuario.
{74:4} I tuoi nemici hanno ruggito nel luogo delle tue assemblee; vi hanno posto le loro insegne per stendardi.
{74:5} Sembrava che vibrassero delle scuri nel folto di una selva.
{74:6} E ora con asce e martelli demoliscono tutte le sue sculture.
{74:7} Hanno dato alle fiamme il tuo santuario; hanno profanato la dimora del tuo nome, gettandola a terra.
{74:8} Hanno detto in cuor loro: «Distruggiamoli tutti quanti»; hanno arso tutti i luoghi delle assemblee divine nel paese.
{74:9} Noi non vediamo piú i nostri segni non vi è piú profeta, e tra noi non vi è alcuno che sappia fino a quando.
{74:10} Fino a quando, o DIO, oltraggerà l'avversario? Il nemico disprezzerà forse il tuo nome per sempre?
{74:11} Perché ritiri la tua mano, proprio la tua destra? Tirala fuori dal tuo seno e distruggili.
{74:12} Ma DIO è il mio re dai tempi antichi; è lui che opera la salvezza sulla terra.
{74:13} Con la tua forza dividesti il mare e schiacciasti la testa dei mostri marini nelle acque.
{74:14} Frantumasti le teste del Leviathan e le desti in pasto al popolo del deserto.
{74:15} Facesti sgorgare fonti e torrenti e seccasti fiumi perenni.
{74:16} Tuo è il giorno, tua è anche la notte; tu hai stabilito la luce e il sole.
{74:17} Tu hai fissato tutti i confini della terra e hai fatto l'estate e l'inverno.
{74:18} Ricordati di questo, o Eterno, che il nemico ti ha oltraggiato e che un popolo stolto ha disprezzato il tuo nome.
{74:19} Non abbandonare alle fiere la vita della tua tortora; non dimenticare per sempre la vita dei tuoi afflitti.
{74:20} Abbi riguardo al patto, perché i luoghi tenebrosi della terra sono pieni di covi di violenza.
{74:21} Non permettere che l'oppresso se ne torni svergognato; fa' che l'afflitto e il bisognoso lodino il tuo nome.
{74:22} Levati, o DIO, difendi la tua causa! Ricordati che lo stolto ti oltraggia tutto il giorno.
{74:23} Non dimenticare il grido dei tuoi nemici; lo strepito di quelli che si levano contro di te sale al cielo continuamente.
{75:1} «Al maestro del coro. Sul motivo: "Non distruggere". Salmo di Asaf. Cantico.» Noi ti lodiamo, o DIO, noi ti lodiamo, perché il tuo nome è vicino, L'uomo racconta le tue meraviglie.
{75:2} Quando giungerà il tempo stabilito, io giudicherò con giustizia.
{75:3} La terra e tutti i suoi abitanti si dissolvono, ma io ne rendo stabili le sue colonne. (Sela,)
{75:4} Ho detto agli orgogliosi: «Non vi vantate!», e agli empi: «Non alzate la cresta!
{75:5} Non alzate la vostra cresta in alto non parlate con il collo duro».
{75:6} Poiché non è dal levante né dal ponente e neppure dal deserto che viene l'esaltazione.
{75:7} Ma è DIO colui che giudica, egli abbassa l'uno e innalza l'altro.
{75:8} Poiché l'Eterno ha in mano una coppa di vino spumeggiante pieno di spezie, ed egli ne mesce. Certamente tutti gli empi della terra ne scoleranno e berranno le fecce.
{75:9} Ma io proclamerò per sempre e canterò le lodi al DIO di Giacobbe.
{75:10} E stroncherò tutta la potenza degli empi, ma la potenza dei giusti sarà esaltata.
{76:1} «Al maestro del coro. Per strumenti a corda. Salmo di Asaf. Cantico.» In Giuda DIO è ben conosciuto, il suo nome è grande in Israele.
{76:2} Il suo tabernacolo è in Salem e la sua dimora in Sion.
{76:3} Qui egli ha spezzato i dardi infuocati dell'arco, lo scudo e la spada di guerra.
{76:4} Tu appari glorioso e potente sui monti di preda.
{76:5} I valorosi sono stati spogliati, sono stati presi dal sonno, e nessuno di quegli uomini prodi ha potuto far uso delle sue mani.
{76:6} Al tuo rimprovero, o DIO di Giacobbe, carri e cavalli rimasero storditi.
{76:7} Tu, proprio tu, devi essere temuto; e chi può resistere davanti a te, quando ti adiri?
{76:8} Tu hai fatto udire dal cielo la tua sentenza, la terra fu impaurita e tacque,
{76:9} quando DIO si levò per giudicare, per liberare tutti i bisognosi della terra. (Sela)
{76:10} Anche l'ira degli uomini ritornerà a tua lode, e ti cingerai con gli avanzi stessi della loro ira.
{76:11} Fate voti all'Eterno, al DIO vostro, e adempiteli; tutti quelli che stanno attorno a lui portino doni al Tremendo.
{76:12} Egli toglie il respiro ai governanti, egli è temuto dai re della terra.
{77:1} «Al maestro del coro. Per Jeduthun. Salmo di Asaf.» La mia voce si eleva a DIO e grido; la mia voce si eleva a DIO ed egli mi darà ascolto.
{77:2} Nel giorno della mia avversità ho cercato il Signore, durante la notte la mia mano è rimasta protesa senza stancarsi e l'anima mia ha rifiutato di essere consolata.
{77:3} Mi ricordo di DIO e gemo; mi lamento e il mio spirito viene meno. (Sela)
{77:4} Tu mantieni aperte le mie palpebre; sono cosí turbato che non posso parlare.
{77:5} Ripenso ai giorni antichi, agli anni dei tempi passati.
{77:6} Durante la notte mi ritorna alla mente il mio canto, medito nel mio cuore e il mio spirito investiga.
{77:7} Mi rigetterà il Signore per sempre? E non mi gradirà mai piú?
{77:8} E la sua benignità cessata per sempre e la sua parola venuta meno per le generazioni future?
{77:9} Ha DIO forse dimenticato di aver pietà e ha nell'ira posto fine alle sue compassioni? (Sela)
{77:10} Io ho detto: «Il motivo della mia afflizione è che la destra dell'Altissimo è mutata».
{77:11} Ricorderò le opere dell'Eterno, sì, ricorderò le tue meraviglie dei tempi passati,
{77:12} mediterò su tutte le tue opere e considererò le tue gesta.
{77:13} O DIO, la tua via è santa, quale DIO è grande come DIO?
{77:14} Tu sei il DIO che compie meraviglie tu hai fatto conoscere la tua forza fra i popoli.
{77:15} Col tuo braccio hai riscattato il tuo popolo, i figli di Giacobbe e di Giuseppe. (Sela)
{77:16} Le acque ti videro, o DIO, le acque ti videro e furono spaventate, anche gli abissi tremarono.
{77:17} Le nubi versarono diluvi d'acqua, i cieli tuonarono e le tue saette guizzarono.
{77:18} Il fragore del tuo tuono era nel turbine, i lampi illuminarono il mondo e la terra fu scossa e tremò.
{77:19} Apristi la tua via in mezzo al mare, il tuo sentiero in mezzo alle grandi acque, e le tue orme non furono riconosciute.
{77:20} Tu guidasti il tuo popolo come un gregge per mano di Mosè e di Aaronne.
{78:1} «Cantico di Asaf.» Presta attenzione, o popolo mio, alla mia legge; porgi orecchio alle parole della mia bocca.
{78:2} Aprirò la mia bocca per proferire parabole, ed esporrò i misteri dei tempi antichi.
{78:3} Ciò che noi abbiamo udito e conosciuto, e che i nostri padri ci hanno raccontato,
{78:4} non lo nasconderemo ai loro figli, ma racconteremo alla generazione futura le lodi dell'Eterno, la sua potenza e le meraviglie che egli ha fatto.
{78:5} Egli ha stabilito una testimonianza in Giacobbe e ha posto una legge in Israele, e ha comandato ai nostri padri di farle conoscere ai loro figli,
{78:6} affinché la generazione futura le conoscesse, assieme ai figli che sarebbero nati, ed essi a loro volta le narrassero ai loro figli,
{78:7} e ponessero in DIO la loro fiducia e non dimenticassero le opere di DIO, ma osservassero i suoi comandamenti;
{78:8} e non fossero come i loro padri, una generazione ostinata e ribelle, una generazione il cui cuore non fu costante, il cui spirito non fu fedele verso DIO.
{78:9} I figli di Efraim, gente di guerra, buoni arcieri, voltarono le spalle nel giorno della battaglia,
{78:10} non osservarono il patto di DIO e rifiutarono di camminare secondo la sua legge
{78:11} dimenticarono le sue opere e le meraviglie che aveva loro mostrato.
{78:12} Egli fece prodigi in presenza dei loro padri, nel paese di Egitto, nella campagna di Tsoan.
{78:13} Egli divise il mare e li fece passare nel mezzo, e ammassò le acque come in un mucchio.
{78:14} DIO giorno li condusse con la nuvola e tutta la notte con una luce di fuoco,
{78:15} Spaccò le rocce nel deserto e li abbeverò copiosamente, come dal grande abisso.
{78:16} Fece scaturire ruscelli dalla roccia e scorrere acque simili a fiumi.
{78:17} Ma essi continuarono a peccare contro di lui e a ribellarsi all'Altissimo nel deserto,
{78:18} e tentarono DIO in cuor loro, chiedendo cibo secondo le loro voglie.
{78:19} E parlarono contro DIO, dicendo: «Potrebbe DIO imbandire una mensa nel deserto?
{78:20} Ecco, egli percosse la roccia e ne sgorgarono acque e ne strariparono torrenti. Potrebbe dare anche del pane e provvedere della carne per il suo popolo?».
{78:21} E cosí l'Eterno li udí e si adirò fieramente, e un fuoco si accese contro Giacobbe e l'ira divampò contro Israele,
{78:22} perché non avevano creduto in DIO e non avevano avuto fiducia nella sua salvezza.
{78:23} Tuttavia egli comandò alle nuvole di sopra e aperse le porte del cielo,
{78:24} e fece piovere su di loro la manna da mangiare e diede loro il frumento del cielo.
{78:25} L'uomo mangiò il pane degli angeli; egli mandò loro del cibo a sazietà.
{78:26} Fece levare in cielo il vento orientale e con la sua potenza fece alzare l'austro,
{78:27} fece piovere su di loro della carne come polvere e uccelli come la sabbia del mare.
{78:28} Li fece cadere in mezzo al loro campo, intorno alle loro tende.
{78:29} Cosí essi mangiarono fino a satollarsi, perché DIO aveva provveduto loro ciò che essi avevano desiderato.
{78:30} Essi non avevano ancora soddisfatto la loro ingordigia e avevano ancora del cibo in bocca,
{78:31} quando l'ira di DIO si scatenò contro di loro, uccise i piú vigorosi di loro e abbattè i migliori d'Israele.
{78:32} Con tutto ciò continuarono a peccare e non credettero alle sue meraviglie.
{78:33} Allora egli consumò i loro giorni in vanità e gli anni loro in spaventi improvvisi.
{78:34} Quando li uccideva, essi lo cercavano e ritornavano a ricercare DIO con assiduità.
{78:35} Si ricordavano che DIO era la loro Rocca e che il DIO altissimo era il loro Redentore.
{78:36} Essi però lo ingannavano con la loro bocca e gli mentivano con la loro lingua.
{78:37} Il loro cuore infatti non era fermo verso di lui e non erano fedeli al suo patto.
{78:38} Ma egli, che è misericordioso, perdonò la loro iniquità e non li distrusse, e molte volte trattenne la sua ira e non lasciò divampare il suo sdegno,
{78:39} ricordando che essi erano carne, un soffio che passa e non ritorna.
{78:40} Quante volte lo provocarono a sdegno nel deserto e lo contristarono nella solitudine!
{78:41} Sí, essi tentarono DIO piú volte e tornarono a provocare il Santo d'Israele.
{78:42} Non si ricordarono piú della sua potenza né del giorno in cui li aveva liberati dal nemico,
{78:43} quando egli aveva compiuto i suoi prodigi in Egitto e i suoi miracoli nella campagna di Tsoan;
{78:44} aveva mutato i fiumi e i corsi d'acqua degli Egiziani in sangue, perché non vi potessero bere.
{78:45} Aveva mandato contro di loro sciami di mosche a divorarli e rane per distruggerli.
{78:46} Aveva dato i loro raccolti ai bruchi e il frutto delle loro fatiche alle locuste.
{78:47} Aveva distrutto le loro vigne con la grandine e i loro sicomori col gelo.
{78:48} Aveva abbandonato il loro bestiame alla grandine e le loro greggi ai fulmini.
{78:49} Aveva scatenato su di loro l'ardore della sua ira indignazione cruccio e calamità, una torma di messaggeri di sventura.
{78:50} Aveva dato libero corso alla sua ira e non li aveva risparmiati dalla morte, ma aveva abbandonato la loro vita alla pestilenza.
{78:51} Aveva percosso tutti i primogeniti in Egitto e le primizie del vigore nelle tende di Cam.
{78:52} Ma aveva fatto partire il suo popolo come un gregge e lo aveva condotto per il deserto come una mandria.
{78:53} Li aveva guidati sicuri ed essi non ebbero paura, ma il mare aveva inghiottito i loro nemici.
{78:54} Ed egli li portò cosí nella sua terra santa, al monte che la sua destra aveva conquistato.
{78:55} Scacciò le nazioni davanti a loro e le assegnò loro in sorte come eredità, e fece abitare le tribú d'Israele nelle loro tende.
{78:56} Ma essi tentarono e provocarono a sdegno il DIO altissimo e non osservarono i suoi statuti.
{78:57} Anzi si tirarono indietro e si comportarono slealmente come i loro padri e si sviarono come un arco fallace;
{78:58} lo provocarono ad ira coi loro alti luoghi e lo mossero a gelosia con le loro sculture.
{78:59} DIO udí e si adirò, e provò una grande avversione per Israele.
{78:60} Egli abbandono cosí il tabernacolo, di Sciloh, la tenda che aveva piantato fra gli uomini;
{78:61} e lasciò andare la sua forza in cattività e la sua gloria in mano del nemico.
{78:62} Abbandonò il suo popolo alla spada e si adirò grandemente contro la sua eredità.
{78:63} Il fuoco consumò i loro giovani, e le loro vergini non ebbero alcun canto nuziale.
{78:64} I loro sacerdoti caddero per la spada e le loro vedove non fecero cordoglio.
{78:65} Poi il Signore si risvegliò come dal sonno, simile a un prode che grida eccitato dal vino.
{78:66} Percosse i suoi nemici alle spalle e li coperse di un eterno vituperio.
{78:67} Ripudiò la tenda di Giuseppe e non scelse la tribú di Efraim,
{78:68} ma scelse la tribú di Giuda, il monte di Sion, che egli ama.
{78:69} Edificò il suo santuario, come i luoghi altissimi, come la terra che ha fondato per sempre.
{78:70} E scelse Davide suo servo, e lo prese dagli ovili di pecore.
{78:71} Lo portò via dalle pecore che allattavano, per pascere Giacobbe suo popolo, e Israele sua eredità.
{78:72} Ed egli li fece pascere secondo l'integrità del suo cuore e li guidò con la destrezza delle sue mani.
{79:1} «Salmo di Asaf.» O DIO, le nazioni sono entrate nella tua eredità, hanno profanato il tuo santo tempio, hanno ridotto Gerusalemme in un cumulo di rovine.
{79:2} Hanno dato i corpi morti dei tuoi servi in pasto agli uccelli del cielo e la carne dei tuoi santi alle fiere della campagna.
{79:3} Hanno sparso il loro sangue come acqua intorno a Gerusalemme, senza che alcuno desse loro sepoltura.
{79:4} Siamo divenuti un obbrobrio per i nostri vicini, lo scherno e zimbello di quelli che ci stanno attorno.
{79:5} Fino a quando, o Eterno? Rimarrai tu adirato per sempre? Arderà la tua gelosia come un fuoco?
{79:6} Riversa la tua ira sulle nazioni che non ti conoscono e sui regni che non invocano il tuo nome,
{79:7} poiché hanno divorato Giacobbe e hanno devastato la sua dimora.
{79:8} Non ricordare contro di noi le colpe dei nostri antenati; affrettati a venirci incontro con le tue compassioni perché siamo molto tribolati.
{79:9} Soccorrici, o DIO della nostra salvezza, per la gloria del tuo nome, e liberaci e perdona i nostri peccati per amore del tuo nome.
{79:10} Perché direbbero le nazioni: «Dov'è il loro DIO?». Davanti ai nostri occhi fa' conoscere fra le nazioni la vendetta del sangue sparso dei tuoi servi.
{79:11} Giunga fino a te il gemito dei prigionieri, secondo la potenza del tuo braccio, salva quelli che sono condannati a morte.
{79:12} E restituisci ai nostri vicini sette volte tanto il vituperio che ti hanno fatto, o Signore.
{79:13} E noi tuo popolo e gregge del tuo pascolo, ti celebreremo per sempre e proclameremo la tua lode per ogni età.
{80:1} «Al maestro del coro. Sul motivo: "I gigli della testimonianza". Salmo di Asaf.» Ascolta, o pastore d'Israele, che guidi Giuseppe come un gregge, tu che siedi sopra i Cherubini, risplendi nella tua gloria.
{80:2} Risveglia la tua potenza davanti a Efraim, a Beniamino e a Manasse, e vieni a liberarci.
{80:3} O DIO ristoraci, fa' risplendere il tuo volto e saremo salvati.
{80:4} O Eterno, DIO degli eserciti, fino a quando sarai adirato contro la preghiera del tuo popolo?
{80:5} Tu li hai cibati con pane intriso di pianto, e hai dato loro da bere lacrime in abbondanza.
{80:6} Tu ci hai fatti un oggetto di contesa per i nostri vicini, e i nostri nemici ridono tra di loro.
{80:7} O DIO degli eserciti, ristoraci fa' risplendere il tuo volto e saremo salvati.
{80:8} Tu portasti fuori dall'Egitto una vite scacciasti le nazioni e la piantasti.
{80:9} Tu sgombrasti il terreno davanti a lei, ed essa mise radici e riempí la terra.
{80:10} I monti furono coperti con la sua ombra e i cedri di DIO con i suoi tralci.
{80:11} Allungò i suoi rami fino al mare e i suoi germogli fino al fiume.
{80:12} Perché hai rotto i suoi recinti e cosí tutti i passanti ne raccolgono i frutti?
{80:13} Il cinghiale del bosco la devasta e le fiere della campagna vi pascolano.
{80:14} O DIO degli eserciti, ti preghiamo, ritorna; guarda dal cielo e vedi, e visita questa vigna,
{80:15} e le piante che la tua destra ha piantato, e il germoglio che tu hai reso forte per te.
{80:16} Essa è arsa dal fuoco ed è recisa; essi periscono alla minaccia del tuo volto.
{80:17} Sia la tua mano sull'uomo della tua destra, sul figlio dell'uomo che hai reso forte per te.
{80:18} Cosí non ci allontaneremo piú da te. Facci rivivere e noi invocheremo il tuo nome.
{80:19} O Eterno, DIO degli eserciti, ristoraci; fa' risplendere il tuo volto e saremo salvati.
{81:1} «Al maestro del coro. Sulla Ghittea. Salmo di Asaf.» Cantate con giubilo a DIO, nostra forza; mandate grida di gioia al DIO di Giacobbe.
{81:2} Innalzate un canto e fate risuonare il tamburello, l'arpa melodiosa con la lira.
{81:3} Suonate la tromba alla nuova luna alla luna piena nel giorno della nostra festa.
{81:4} Poiché questo è uno statuto per Israele, una legge del DIO di Giacobbe.
{81:5} Egli lo stabilí come una testimonianza in Giuseppe, quando uscí contro il paese di Egitto. Allora io udii un linguaggio che non comprendevo:
{81:6} «O Israele, io ho sottratto le tue spalle ai pesi; le tue mani hanno deposto la cesta.
{81:7} Nella sventura tu gridasti a me e io ti liberai; ti risposi nascosto nel tuono, ti misi alla prova alle acque di Meriba. (Sela)
{81:8} Ascolta, o popolo mio, e ti ammonirò. O Israele, se tu mi ascoltassi!
{81:9} Non vi sia in mezzo a te alcun dio straniero e non adorare alcun dio forestiero.
{81:10} sono l'Eterno, il DIO tuo, che ti ha fatto uscire dal paese di Egitto; apri la tua bocca e io la riempirò.
{81:11} Ma il mio popolo non ha ascoltato la mia voce e Israele non mi ha ubbidito.
{81:12} Perciò li abbandonai alla durezza del loro cuore, affinché camminassero secondo i loro consigli.
{81:13} Oh, se il mio popolo mi ascoltasse, se Israele camminasse nelle mie vie!
{81:14} Umilierei subito i suoi nemici e volgerei la mia mano contro i suoi avversari.
{81:15} Quelli che odiano l'Eterno gli sarebbero sottomessi, e la loro sorte sarebbe segnata per sempre.
{81:16} E io lo nutrirei (Israele) con fior di frumento e lo sazierei di miele che stilla dalla roccia».
{82:1} «Salmo di Asaf.» DIO sta nell'assemblea di DIO; egli giudica in mezzo agli dèi.
{82:2} Fino a quando giudicherete ingiustamente e prenderete le parti degli empi? (Sela)
{82:3} Difendete il debole e l'orfano fate giustizia all'afflitto e al povero.
{82:4} Liberate il misero e il bisognoso; salvatelo dalla mano degli empi.
{82:5} Essi non conoscono nulla e non intendono nulla, e camminano nelle tenebre tutti i fondamenti della terra sono smossi.
{82:6} Io ho detto: «Voi siete dèi, siete tutti figli dell'Altissimo.
{82:7} Tuttavia voi morrete come gli altri uomini, e cadrete come ogni altro potente».
{82:8} Levati, o DIO, giudica la terra, perché tu avrai in eredità tutte le nazioni.
{83:1} «Cantico. Salmo di Asaf.» O DIO, non restare in silenzio! Non tacere, non rimanere inerte, o DIO!
{83:2} Poiché, ecco, i tuoi nemici tumultuano, e quelli che ti odiano alzano il capo.
{83:3} Cospirano insidie contro il tuo popolo e fanno complotti contro quelli che tu proteggi.
{83:4} Dicono: «Venite e distruggiamoli come nazione, e il nome d'Israele non sia piú ricordato».
{83:5} Poiché hanno complottato insieme con una sola mente e hanno fatto un patto contro di te.
{83:6} Le tende di Edom e gli Ismaeliti Moab e gli Hagareni.
{83:7} Ghebal, Ammon e Amalek, la Filistia con gli abitanti di Tiro;
{83:8} anche l'Assiria si è aggiunta a loro per dare aiuto ai figli di Lot. (Sela)
{83:9} Agisci con loro come facesti con Madian, con Sisera, con Jabin presso il torrente Kishon.
{83:10} i quali furono distrutti a Endor e divennero come letame per la terra.
{83:11} Rendi i loro capi come Oreb e Zeeb, e tutti i loro principi come Zebah e Tsalmunna.
{83:12} Poiché hanno detto: «Impossessiamoci dei pascoli di DIO».
{83:13} O DIO mio, rendili simili alla polvere del turbine, alla stoppia in balia del vento.
{83:14} Come il fuoco brucia la foresta e come la fiamma divora i monti.
{83:15} cosí inseguili con la tua tempesta e spaventali col tuo uragano.
{83:16} Copri le loro facce di vergogna, affinché cerchino il tuo nome, o Eterno.
{83:17} Siano svergognati e pieni di spavento per sempre, siano confusi e periscano;
{83:18} conoscano che tu solo, il cui nome è l'Eterno, sei l'Altissimo su tutta la terra.
{84:1} «Al maestro del coro. Sulla Ghittea. Salmo dei figli di kore.» Oh, quanto amabili sono le tue dimore, o Eterno degli eserciti!
{84:2} L'anima mia anela e si strugge per i cortili dell'Eterno; il mio cuore e la mia carne mandano grida di gioia al DIO vivente.
{84:3} Anche il passero trova una casa e la rondine un nido, dove posare i suoi piccoli presso i tuoi altari, o Eterno degli eserciti, mio Re e mio DIO.
{84:4} Beati coloro che abitano nella tua casa e ti lodano del continuo. (Sela)
{84:5} Beati quelli che ripongono la loro forza in te e che hanno in cuore le tue vie!
{84:6} Quando attraversano la valle di Baka, la trasformano in luogo di sorgenti, e la prima pioggia la ricopre di benedizioni.
{84:7} Essi vanno di valore in valore, e infine compaiono davanti a DIO in Sion.
{84:8} O Eterno, DIO degli eserciti, ascolta la mia preghiera; tendi l'orecchio, o DIO di Giacobbe. (Sela)
{84:9} Vedi, o DIO, nostro scudo, e riguarda la faccia del tuo unto.
{84:10} Sí, un giorno nei tuoi cortili val piú che mille altrove; io preferisco stare sulla soglia della casa del mio DIO, che abitare nelle tende degli empi.
{84:11} Perché l'Eterno DIO è sole e scudo; l'Eterno darà grazia e gloria; egli non rifiuterà alcun bene a quelli che camminano rettamente.
{84:12} O Eterno degli eserciti, beato l'uomo che confida in te.
{85:1} «Al maestro del coro. Salmo dei figli di Kore.» O Eterno, tu sei stato propizio alla tua terra e hai ricondotto Giacobbe dalla cattività,
{85:2} Tu hai perdonato l'iniquità del tuo popolo e hai coperto tutti i loro peccati. (Sela)
{85:3} Tu hai allontanato tutto il tuo sdegno e hai messo da parte la tua ardente ira.
{85:4} Ristoraci, o DIO della nostra salvezza, e fa' cessare la tua indignazione contro di noi.
{85:5} Rimarrai tu adirato con noi per sempre? Prolungherai la tua ira per ogni età?
{85:6} Non ci darai nuovamente la vita, affinché il tuo popolo possa rallegrarsi in te?
{85:7} Mostraci, o Eterno, la tua benignità e donaci la tua salvezza.
{85:8} ascolterò ciò che DIO, l'Eterno dirà; certo egli parlerà di pace al suo popolo e ai suoi santi, ma non permetterà che essi ritornino a vivere da stolti.
{85:9} Certo la sua salvezza è vicina a quelli che lo temono, perché la sua gloria possa abitare nel nostro paese.
{85:10} La benignità e la verità si sono incontrate; la giustizia e la pace si sono baciate.
{85:11} La verità germoglierà dalla terra e la giustizia guarderà dal cielo.
{85:12} Sí, l'Eterno darà ciò che è bene, e la nostra terra produrrà il suo frutto.
{85:13} La giustizia camminerà davanti a lui e preparerà la via ai suoi passi.
{86:1} «Preghiera di Davide.» Tendi l'orecchio, o Eterno, e rispondimi, perché sono afflitto e bisognoso.
{86:2} Custodisci la mia vita perché sono santo; tu sei il mio DIO, salva il tuo servo che confida in te
{86:3} Abbi pietà di me, o Signore, perché grido a te tutto il giorno.
{86:4} Rallegra il tuo servo, perché a te, o Signore, elevo l'anima mia.
{86:5} Poiché tu, o Signore, sei buono e pronto a perdonare, e usi grande benignità verso tutti quelli che t'invocano.
{86:6} Tendi l'orecchio, o Eterno, alla mia preghiera, e sii attento al grido delle mie suppliche.
{86:7} Io t'invoco nel giorno della mia avversità, perché tu mi risponderai.
{86:8} Non vi è nessuno pari a te fra gli dèi, o Signore né vi sono opere pari alle tue.
{86:9} Tutte le nazioni che tu hai creato verranno a prostrarsi davanti a te o Signore, e glorificheranno il tuo nome.
{86:10} Poiché tu sei grande e operi meraviglie; tu solo sei DIO.
{86:11} Insegnami la tua via, o Eterno, e io camminerò nella tua verità; unisci il mio cuore al timore del tuo nome.
{86:12} Io ti loderò, o Signore, DIO mio, con tutto il mio cuore, e glorificherò il tuo nome in eterno.
{86:13} Perché grande è la tua benignità verso di me; tu hai salvato l'anima mia dallo Sceol.
{86:14} O DIO uomini superbi sono insorti contro di me e una torma di violenti cerca la mia vita e non pone te davanti ai loro occhi.
{86:15} Ma tu, o Signore, sei un DIO misericordioso e pietoso, lento all'ira e ricco in benignità e verità.
{86:16} Volgiti a me e abbi pietà di me; dà la tua forza al tuo servo e salva il figlio della tua serva.
{86:17} Mostrami un segno del tuo favore, affinché quelli che mi odiano lo vedano e rimangano confusi, vedendo che tu, o Eterno, mi hai soccorso e mi hai consolato.
{87:1} «Salmo dei figli di Kore. Cantico.» Egli ha posto il suo fondamento sui monti santi.
{87:2} L'Eterno ama le porte di Sion piú di tutte le dimore di Giacobbe.
{87:3} Cose gloriose son dette di te, o città di DIO. (Sela)
{87:4} Menzionerò l'Egitto e Babilonia fra quelli che mi conoscono. Ecco la Filistia e Tiro insieme all'Etiopia: «Costui è nato là».
{87:5} E si dirà di Sion: «Questi e quello sono nati in lei; e l'Altissimo stesso la renderà stabile».
{87:6} L'Eterno, passando in rassegna i popoli, registrerà: «Costui è nato là». (Sela)
{87:7} E i cantori e i suonatori diranno: «Tutte le mie fonti di vita e di gioia sono in te».
{88:1} «Cantico. Salmo dei figli di Kore. Al maestro del coro. Da cantarsi mestamente. Cantico di Heman, l'Ezrahita.» O Eterno, DIO della mia salvezza, io grido giorno e notte davanti a te.
{88:2} Giunga fino a te la mia preghiera, tendi l'orecchio al mio grido,
{88:3} perché l'anima mia è sazia di male, e la mia vita è giunta fino allo Sceol.
{88:4} Sono ormai annoverato fra quelli che scendono nella fossa, sono come un uomo che non ha piú forza.
{88:5} Sono abbandonato fra i morti come gli uccisi che giacciono nel sepolcro, di cui tu non ti ricordi piú e che sono recisi e allontanati dalla tua mano.
{88:6} Tu mi hai posto nella piú profonda fossa, in luoghi tenebrosi, negli abissi.
{88:7} Su di me si è abbattuta la tua ira, e tu mi hai travolto con tutti i tuoi flutti. (Sela)
{88:8} Tu mi hai privato dei miei amici, mi hai reso per loro un oggetto abominevole; sono rinchiuso e non posso uscire.
{88:9} Il mio occhio si strugge dal dolore; ti invoco ogni giorno, o Eterno, e tendo le mie mani verso di te.
{88:10} Farai forse dei prodigi per i morti? Risorgeranno i defunti a lodarti? (Sela)
{88:11} Si celebrerà la tua benignità nel sepolcro e la tua fedeltà nel luogo di distruzione?
{88:12} Saranno le tue meraviglie conosciute nelle tenebre e la tua giustizia nella terra dell'oblìo?
{88:13} Ma io grido a te, o Eterno, e la mia preghiera ti viene incontro al mattino.
{88:14} Perché mi respingi, o Eterno perché mi nascondi il tuo volto?
{88:15} Sono stato afflitto e moribondo fin dalla giovinezza; ho sofferto i tuoi terrori e sono smarrito.
{88:16} Sopra di me è passata la tua ardente ira; i tuoi terrori mi hanno annientato,
{88:17} mi hanno circondato come acque tutto il giorno e tutti assieme mi hanno sommerso.
{88:18} Hai allontanato da me amici e conoscenti; i miei amici piú intimi sono le tenebre.
{89:1} «Cantico di Ethon, l'Ezrahita.» Io canterò per sempre le benignità dell'Eterno, con la mia bocca proclamerò la tua fedeltà a tutte le generazioni.
{89:2} Poiché ho detto: «La tua benignità sussisterà in eterno, tu stabilirai la tua fedeltà nei cieli stessi».
{89:3} «Io ho fatto un patto col mio eletto, ho giurato a Davide, mio servo, dicendo:
{89:4} Stabilirò la tua progenie in eterno, ed edificherò il tuo trono per ogni età. (Sela)
{89:5} E i cieli celebreranno le tue meraviglie, o Eterno, e la tua fedeltà nell'assemblea dei santi.
{89:6} Poiché chi può in cielo essere paragonato all'Eterno? E chi è simile all'Eterno fra i figli del Potente?
{89:7} DIO è grandemente temuto nell'assemblea dei santi, e profondamente rispettato da tutti quelli che lo circondano.
{89:8} O Eterno, DIO degli eserciti chi è potente come te, o Eterno? La tua fedeltà ti circonda dappertutto.
{89:9} Tu domini la furia del mare, quando le sue onde s'innalzano, tu le acqueti.
{89:10} Tu hai ridotto in frantumi l'Egitto ferendolo a morte; con braccio potente hai disperso i tuoi nemici.
{89:11} I cieli sono tuoi, anche la terra è tua tu hai fondato il mondo e tutto ciò che è in esso.
{89:12} Tu hai creato il settentrione e il mezzogiorno; il Tabor e l'Hermon mandano grida di gioia al tuo nome.
{89:13} Tu hai un braccio forte; la tua mano è potente, la tua destra è esaltata.
{89:14} Giustizia e diritto formano la base del tuo trono; benignità e verità vanno davanti al tuo volto.
{89:15} Beato il popolo che conosce il grido di giubilo, o Eterno, perché esso camminerà alla luce del tuo volto;
{89:16} si rallegrerà tutto il giorno nel tuo nome ed esulterà nella tua giustizia.
{89:17} Sí, tu sei il vanto della loro forza, e col tuo favore accresci la nostra potenza.
{89:18} Poiché il nostro scudo appartiene all'Eterno e il nostro re al Santo d'Israele.
{89:19} Tu parlasti allora in visione al tuo diletto e dicesti: «Ho dato aiuto a uno che è potente, ho esaltato un eletto tra il popolo.
{89:20} Ho trovato Davide mio servo, e l'ho unto col mio santo olio.
{89:21} La mia mano lo sosterrà fermamente e il mio braccio lo fortificherà.
{89:22} Il nemico non lo opprimerà e il perverso non lo affliggerà.
{89:23} Annienterò davanti a lui i suoi nemici e colpirò quelli che lo odiano.
{89:24} La mia fedeltà e la mia benignità saranno con lui, e nel mio nome riceverà potenza.
{89:25} Stenderò la sua mano sul mare e la sua destra sui fiumi.
{89:26} Egli m'invocherà, dicendo: "Tu sei mio Padre, il mio DIO e la Rocca della mia salvezza".
{89:27} Lo costituirò pure mio primogenito, il piú eccelso dei re della terra.
{89:28} Gli userò benignità per sempre, e il mio patto con lui rimarrà stabile.
{89:29} Renderò pure la sua progenie eterna e il suo trono come i giorni dei cieli.
{89:30} Se i suoi figli abbandonano la mia legge e non camminano nei miei ordinamenti,
{89:31} se violano i miei statuti e non osservano i miei comandamenti,
{89:32} io punirò la loro trasgressione con la verga e la loro iniquità con battiture;
{89:33} ma non ritirerò la mia benignità da lui e non lascerò che la mia fedeltà venga meno.
{89:34} Non violerò il mio patto e non muterò le parole che sono uscite dalla mia bocca.
{89:35} Ho giurato una volta per la mia SANTITA' e non mentirò a Davide;
{89:36} la sua progenie durerà in eterno e il suo trono sarà come il sole davanti a me.
{89:37} sarà stabile per sempre come la luna, e il testimone nel cielo è fedele». (Sela)
{89:38} Ma tu ci hai abbandonato e respinto; ti sei grandemente adirato contro il tuo unto.
{89:39} Tu hai disprezzato il patto fatto col tuo servo e hai profanato la sua corona, facendola cadere a terra.
{89:40} Hai abbattuto tutte le sue difese e hai ridotto in rovine le sue fortezze.
{89:41} Tutti i passanti lo hanno saccheggiato ed è divenuto lo scherno dei suoi vicini.
{89:42} Hai esaltato la destra dei suoi avversari e hai fatto giubilare tutti i suoi nemici.
{89:43} Hai fatto piegare il taglio della sua spada e non l'hai sostenuto nella battaglia.
{89:44} Hai posto fine al suo splendore e hai gettato a terra il suo trono.
{89:45} Hai accorciato i giorni della sua giovinezza e l'hai coperto di vergogna. (Sela)
{89:46} Fino a quando, o Eterno? Ti nasconderai tu per sempre? Arderà la tua ira come un fuoco?
{89:47} Ricordati quanto breve sia la mia vita. Per quale vanità hai creato tutti i figli degli uomini?
{89:48} Qual è l'uomo che viva, senza vedere la morte e che possa sottrarre la sua vita al potere dello Sceol? (Sela)
{89:49} Dove sono, o Signore, le tue benignità antiche, che giurasti a Davide nella tua fedeltà?
{89:50} Ricordati, o Signore. dell'oltraggio fatto ai tuoi servi, e come io porto in cuore l'oltraggio di tutte le nazioni,
{89:51} col quale i tuoi nemici ti hanno oltraggiato, o Eterno, col quale hanno oltraggiato i passi del tuo unto.
{89:52} Benedetto sia l'Eterno per sempre. Amen, sì, amen!
{90:1} «Preghiera di Mosè, uomo di Dio.» O Signore, tu sei stato per noi un rifugio di generazione in generazione.
{90:2} Prima che i monti fossero nati e che tu avessi formato la terra e il mondo, anzi da sempre e per sempre tu sei DIO.
{90:3} Tu fai ritornare l'uomo in polvere e dici: «Ritornate, o figli degli uomini».
{90:4} Poiché mille anni ai tuoi occhi sono come il giorno di ieri quando è passato, o come una vigilia, nella notte.
{90:5} Tu li porti via come un'inondazione. Essi sono come un sogno, sono come l'erba che verdeggia la mattina.
{90:6} La mattina essa fiorisce e verdeggia, la sera è falciata e dissecca.
{90:7} Poiché siamo consumati dalla tua ira e siamo atterriti dal tuo furore.
{90:8} Tu metti le nostre colpe davanti a te, i nostri peccati occulti alla luce del tuo volto.
{90:9} Poiché tutti i nostri giorni svaniscono nella tua ira; finiamo i nostri anni come un sospiro.
{90:10} I giorni dei nostri anni arrivano a settant'anni e per i piú forti a ottanta ma quel che costituisce il loro orgoglio non è che travaglio e vanità, perché passa in fretta e noi ce ne voliamo via.
{90:11} Chi conosce la forza della tua ira e il tuo furore secondo il timore che ti è dovuto?
{90:12} Insegnaci dunque a contare i nostri giorni, per ottenere un cuore savio.
{90:13} Ritorna, o Eterno! Fino a quando? E abbi pietà dei tuoi servi.
{90:14} Saziaci al mattino con la tua benignità, e noi esulteremo e ci rallegreremo tutti i nostri giorni.
{90:15} Rallegraci in proporzione ai giorni che ci hai afflitti e in compenso degli anni che abbiamo sofferto calamità.
{90:16} Sia manifesta la tua opera ai tuoi servi e la tua gloria ai loro figli.
{90:17} La grazia del Signore DIO nostro sia su di noi, e rendi stabile per noi l'opera delle nostre mani; sí, rendi stabile l'opera delle nostre mani.
{91:1} Chi dimora nel riparo dell'Altissimo, riposa all'ombra dell'Onnipotente.
{91:2} dico all'Eterno: «Tu sei il mio rifugio e la mia fortezza, il mio DIO, in cui confido».
{91:3} Certo egli ti libererà dal laccio dell'uccellatore e dalla peste mortifera.
{91:4} Egli ti coprirà con le sue penne e sotto le sue ali troverai rifugio; la sua fedeltà ti sarà scudo e corazza.
{91:5} Tu non temerai lo spavento notturno, né la freccia che vola di giorno,
{91:6} né la peste che vaga nelle tenebre, né lo sterminio che imperversa a mezzodí.
{91:7} Mille cadranno al tuo fianco e diecimila alla tua destra, ma a te non si accosterà.
{91:8} Basta che tu osservi con gli occhi; e vedrai la retribuzione degli empi.
{91:9} Poiché tu hai detto: «O Eterno, tu sei il mio rifugio», e hai fatto dell'Altissimo il tuo riparo,
{91:10} non ti accadrà alcun male, né piaga alcuna si accosterà alla tua tenda.
{91:11} Poiché egli comanderà ai suoi Angeli di custodirti in tutte le tue vie.
{91:12} Essi ti porteranno nelle loro mani, perché il tuo piede non inciampi in alcuna pietra.
{91:13} Tu camminerai sul leone e sull'aspide, calpesterai il leoncello e il dragone.
{91:14} Poiché egli ha riposto in me il suo amore io lo libererò e lo leverò in alto al sicuro perché conosce il mio nome.
{91:15} Egli mi invocherà e io gli risponderò; sarò con lui nell'avversità; lo libererò e lo glorificherò.
{91:16} Lo sazierò di lunga vita e gli farò vedere la mia salvezza.
{92:1} «Salmo. Cantico per il giorno del sabato.» E' bello celebrare l'Eterno, e cantare le lodi al tuo nome, o Altissimo;
{92:2} proclamare al mattino la tua benignità e la tua fedeltà ogni notte,
{92:3} sull'arpa a dieci corde, sulla lira e con la melodia della cetra.
{92:4} Poiché tu mi hai rallegrato con ciò che hai fatto, io esulto per le opere delle tue mani.
{92:5} Quanto sono grandi le tue opere, O Eterno, come sono profondi i tuoi pensieri!
{92:6} L'uomo insensato non conosce e lo stolto non intende questo:
{92:7} che gli empi germogliano come l'erba, e tutti gli operatori d'iniquità fioriscono per essere distrutti in eterno.
{92:8} Ma tu, o Eterno, rimani l'Eccelso per sempre.
{92:9} Poiché ecco, i tuoi nemici, o Eterno, poiché ecco, i tuoi nemici periranno e tutti gli operatori d'iniquità saranno dispersi.
{92:10} Ma tu mi hai dato la forza pari a quella del bufalo, tu mi hai unto di olio fresco.
{92:11} E i miei occhi vedranno la sconfitta dei miei nemici e i miei orecchi udranno della disfatta dei malvagi che si levano contro di me.
{92:12} Il giusto fiorirà come la palma, crescerà come il cedro del Libano.
{92:13} Quelli che sono piantati nella casa dell'Eterno fioriranno nei cortili del nostro DIO.
{92:14} Porteranno ancora frutto nella vecchiaia e saranno prosperi e verdeggianti,
{92:15} per proclamare che l'Eterno è giusto; egli è la mia Rocca e non vi è alcuna ingiustizia in lui.
{93:1} L'Eterno regna; egli si è rivestito di maestà, l'Eterno si è ammantato, si è cinto di forza. Sí, il mondo è stabile, non sarà mai smosso.
{93:2} Il tuo trono è saldo da sempre; tu sei da sempre.
{93:3} I fiumi hanno elevato, o Eterno, i fiumi hanno elevato la loro voce; i fiumi hanno elevato le loro onde fragorose;
{93:4} ma l'Eterno nei luoghi altissimi è piú potente delle voci delle grandi acque, piú potente dei flutti del mare.
{93:5} I tuoi statuti sono oltremodo stabili. La SANTITA' si addice alla tua casa, o Eterno, per sempre.
{94:1} O DIO delle vendette, o Eterno DIO delle vendette, risplendi.
{94:2} Levati, o giudice della terra e rendi la retribuzione ai superbi.
{94:3} Fino a quando gli empi, o Eterno, fino a quando gli empi trionferanno?
{94:4} Vomitano parole e fanno discorsi insolenti; tutti gli operatori d'iniquità parlano con arroganza.
{94:5} Essi calpestano il tuo popolo, o Eterno, e opprimono la tua eredità.
{94:6} Uccidono la vedova e il forestiero, e mettono a morte gli orfani,
{94:7} e dicono: «L'Eterno non vede, il DIO di Giacobbe non intende».
{94:8} Cercate di capire, o insensati fra il popolo, e voi sciocchi, quando diventerete savi
{94:9} Colui che ha piantato l'orecchio, non ode egli? Colui che ha formato l'occhio, non vede egli?
{94:10} Colui che corregge le nazioni non le punirà, lui che insegna all'uomo conoscenza?
{94:11} L'Eterno conosce i pensieri dell'uomo e sa che sono vani.
{94:12} Beato l'uomo che tu correggi, o Eterno, e che istruisci con la tua legge,
{94:13} per dargli riposo nei giorni dell'avversità, finché è scavata la fossa per l'empio.
{94:14} Poiché l'Eterno non ripudierà il suo popolo e non abbandonerà la sua eredità.
{94:15} Il giudizio sarà di nuovo fondato sulla giustizia, e tutti i retti di cuore lo seguiranno.
{94:16} Chi si leverà per me contro i malvagi? Chi si metterà dalla mia parte contro gli operatori d'iniquità?
{94:17} Se l'Eterno non fosse venuto in mio aiuto, sarei presto finito nel luogo del silenzio.
{94:18} Quando ho detto «Il mio piede vacilla», la tua benignità, o Eterno, mi ha sostenuto.
{94:19} Quando un gran numero di preoccupazioni mi assillavano, le tue consolazioni mi rincuoravano.
{94:20} Sarà forse tuo alleato il tribunale iniquo, che trama angherie in nome della legge?
{94:21} Si radunano assieme contro il giusto e condannano il sangue innocente.
{94:22} Ma l'Eterno è la mia fortezza e il mio DIO è la rocca in cui mi rifugio.
{94:23} Egli farà ricadere su di essi la loro malvagità e li farà perire per la loro iniquità; l'Eterno, il nostro DIO, li distruggerà.
{95:1} Venite, cantiamo di gioia all'Eterno; mandiamo grida di gioia alla rocca della nostra salvezza.
{95:2} Veniamo alla sua presenza con lodi, celebriamolo con canti.
{95:3} Poiché l'Eterno è un DIO grande e un gran Re su tutti gli dèi.
{95:4} Nelle sue mani sono le profondità della terra, e sue sono le alte vette dei monti.
{95:5} Suo è il mare, perché egli l'ha fatto, e la terra asciutta che le sue mani hanno plasmato.
{95:6} Venite, adoriamo e inchiniamoci; inginocchiamoci davanti all'Eterno che ci ha fatti.
{95:7} Poiché egli è il nostro DIO, e noi siamo il popolo del suo pascolo e il gregge di cui egli si prende cura. Oggi, se udite la sua voce,
{95:8} «non indurite il vostro cuore come a Meriba, come nel giorno di Massa nel deserto,
{95:9} dove i padri vostri mi tentarono e mi misero alla prova, anche se avevano visto le mie opere.
{95:10} Per quarant'anni ebbi in disgusto quella generazione, e dissi: Sono un popolo dal cuore sviato e non conoscono le mie vie.
{95:11} Perciò giurai nella mia ira: Non entreranno nel mio riposo»,
{96:1} Cantate all'Eterno un canto nuovo, cantate all'Eterno, o abitanti di tutta la terra!
{96:2} Cantate all'Eterno, benedite il suo nome; annunziate di giorno in giorno la sua salvezza.
{96:3} Proclamate la sua gloria fra le nazioni e le sue meraviglie fra tutti i popoli.
{96:4} Poiché l'Eterno è grande e degno di somma lode; egli va temuto sopra tutti gli dèi.
{96:5} Poiché tutti gli dèi delle nazioni sono idoli, ma l'Eterno ha fatto i cieli,
{96:6} Splendore e maestà sono davanti a lui forza e bellezza sono nel suo santuario.
{96:7} Date all'Eterno, o famiglie dei popoli, date all'Eterno gloria e forza.
{96:8} Date all'Eterno la gloria dovuta al suo nome, portategli offerte e venite nei suoi cortili
{96:9} Prostratevi davanti all'Eterno nello splendore della sua SANTITA
{96:10} Dite fra le nazioni: «L'Eterno regna; il mondo è stabilito fermamente e non sarà smosso; egli giudicherà i popoli con rettitudine».
{96:11} Si rallegrino i cieli e gioisca la terra; rumoreggi il mare e tutto ciò che è in esso.
{96:12} Esulti la campagna e tutto quello che è in essa. Allora tutti gli alberi della foresta manderanno grida di gioia davanti all'Eterno,
{96:13} perché egli viene, viene a giudicare la terra. Egli giudicherà il mondo con giustizia e i popoli nella sua fedeltà.
{97:1} L'Eterno regna; gioisca la terra e si rallegrino le grandi isole.
{97:2} Nuvole e tenebre lo avvolgono; giustizia e diritto sono a base del suo trono.
{97:3} Un fuoco lo precede e consuma i suoi nemici tutt'intorno.
{97:4} I suoi lampi illuminano il mondo, Ia terra li vede e trema,
{97:5} I monti si sciolgono come cera davanti all'Eterno, davanti al Signore di tutta la terra.
{97:6} I cieli proclamano la sua giustizia e tutti i popoli vedono la sua gloria.
{97:7} Siano tutti confusi quelli che servono le sculture e quelli che si vantano degli idoli; si prostrino davanti a lui tutti gli dèi.
{97:8} Sion ha udito e ne ha gioito, e le figlie di Giuda si sono rallegrate per i tuoi giudizi, o Eterno.
{97:9} Poiché tu, o Eterno, sei l'Altissimo su tutta la terra, tu sei grandemente esaltato al di sopra di tutti gli dèi.
{97:10} Voi che amate l'Eterno odiate il male! Egli custodisce la vita dei suoi santi e li libera dalla mano degli empi.
{97:11} La luce è sorta per il giusto e la gioia per i retti di cuore.
{97:12} Rallegratevi nell'Eterno, o giusti, e lodate il suo santo nome.
{98:1} «Salmo» Cantate all'Eterno un canto nuovo, perché ha fatto meraviglie; la sua destra e il suo santo braccio gli hanno ottenuto salvezza.
{98:2} L'Eterno ha fatto conoscere la sua salvezza e ha manifestato la sua giustizia davanti alle nazioni.
{98:3} Egli si è ricordato della sua benignità e della sua fedeltà per la casa d'Israele; tutte le estremità della terra hanno visto la salvezza del nostro DIO.
{98:4} Mandate grida di gioia all'Eterno, o abitanti di tutta la terra; prorompete in canti di gioia, rallegratevi e cantate lodi.
{98:5} Cantate lodi all'Eterno con la cetra, con la cetra e con la voce del canto.
{98:6} Mandate grida di gioia con le trombe e il suono del corno davanti all'Eterno, il Re.
{98:7} Rumoreggi il mare e tutto ciò che è in esso, il mondo e i suoi abitanti.
{98:8} l fiumi battano le mani e i monti esultino insieme di gioia davanti all'Eterno,
{98:9} poiché egli viene a giudicare la terra; egli giudicherà il mondo con giustizia e i popoli con equità.
{99:1} L'Eterno regna, tremino i popoli. Egli siede sopra i Cherubini tremi la terra.
{99:2} L'Eterno è grande in Sion ed eccelso su tutti i popoli.
{99:3} Essi celebreranno il tuo nome grande e tremendo. Egli è santo.
{99:4} Il Re è potente e ama la giustizia. Sei tu che hai stabilito il diritto e hai esercitato in Giacobbe giudizio e giustizia.
{99:5} Esaltate l'Eterno, il nostro DIO, e prostratevi davanti allo sgabello dei suoi piedi. Egli è santo.
{99:6} Mosè ed Aaronne furono fra i suoi sacerdoti, e Samuele fra quelli che invocarono il suo nome, essi invocarono l'Eterno ed egli rispose loro.
{99:7} Egli parlò loro dalla colonna della nuvola, ed essi osservarono le sue testimonianze e gli statuti che diede loro.
{99:8} Tu li esaudisti, o Eterno, nostro DIO. Tu fosti per loro un DIO che perdona, pur castigando i loro misfatti.
{99:9} Esaltate l'Eterno il nostro DIO, e adorate sul suo monte santo, perché l'Eterno il nostro DIO, è santo.
{100:1} «Salmo di lode.» Mandate grida di gioia all'Eterno, o abitanti di tutta la terra!
{100:2} Servite l'Eterno con letizia venite davanti a lui con canti di gioia.
{100:3} Riconoscete che l'Eterno è DIO è lui che ci ha fatti e non noi da noi stessi; noi siamo il suo popolo e il gregge del suo pascolo.
{100:4} Entrate nelle sue porte con ringraziamento e nei suoi cortili con lode, celebratelo, benedite il suo nome
{100:5} Poiché l'Eterno è buono; la sua benignità dura in eterno e la sua fedeltà per ogni età.
{101:1} «Salmo di Davide.» Io canterò della tua benignità e giustizia; canterò le tue lodi, o Eterno
{101:2} Avrò cura di condurre una vita integra. Quando verrai a me? Camminerò con cuore integro dentro la mia casa.
{101:3} Non metterò davanti ai miei occhi alcuna cosa malvagia; io detesto il comportamento di quelli che si sviano, non mi lascerò contagiare.
{101:4} ll cuore perverso si allontanerà da me; non voglio saperne del male.
{101:5} Sterminerò chi calunnia in segreto contro il suo prossimo; non sopporterò l'uomo altezzoso di occhi e superbo di cuore.
{101:6} I miei occhi saranno sui fedeli del paese e li terrò vicino a me; chi cammina con integrità sarà mio servo.
{101:7} Chi agisce con inganno non abiterà nella mia casa; chi proferisce menzogne non reggerà davanti ai miei occhi.
{101:8} Ogni mattina annienterò tutti gli empi del paese, per estirpare dalla città dell'Eterno tutti gli operatori d'iniquità.
{102:1} «Preghiera dell'afflitto mentre è abbattuto ed effonde il suo lamento davanti all'Eterno.» O Eterno ascolta la mia preghiera e giunga a te il mio grido.
{102:2} Non nascondermi il tuo volto nel giorno della mia avversità. Tendi verso di me il tuo orecchio; quando ti invoco affrettati a rispondermi.
{102:3} Poiché i miei giorni svaniscono come fumo e le mie ossa ardono come un tizzone.
{102:4} Il mio cuore è percosso e inaridisce come l'erba, e dimentico persino di prendere cibo.
{102:5} A forza di gemere la mia pelle si attacca alle mie ossa.
{102:6} Rassomiglio al pellicano del deserto e sono diventato come il gufo dei luoghi desolati.
{102:7} Sono insonne e sono come il passero solitario sul tetto.
{102:8} I miei nemici mi scherniscono tutto il giorno; quelli che mi deridono imprecano contro di me.
{102:9} Poiché mangio cenere come pane e mescolo lacrime a quel che bevo,
{102:10} Sí, a motivo del tuo sdegno e della tua ira, mi hai sollevato e gettato lontano,
{102:11} I miei giorni sono come ombra che si allunga, e io inaridisco come erba.
{102:12} Ma tu, o Eterno, rimani per sempre, e il tuo ricordo dura per ogni età.
{102:13} Tu ti leverai e avrai compassione di Sion, perché è tempo di usarle misericordia; e il tempo fissato è giunto.
{102:14} Poiché i tuoi servi hanno affezione alle sue stesse pietre e hanno pietà della sua polvere.
{102:15} Sí, le nazioni temeranno il nome dell'Eterno e tutti i re della terra la tua gloria,
{102:16} quando l'Eterno ricostruirà Sion e apparirà nella sua gloria.
{102:17} Egli ascolterà la preghiera dei derelitti e non disprezzerà la loro supplica.
{102:18} Questo sarà scritto per la generazione futura, e il popolo che sarà creato loderà l'Eterno,
{102:19} perché egli guarda dall'alto del suo santuario; dal cielo l'Eterno osserva la terra,
{102:20} per udire il gemito dei prigionieri, per liberare i condannati a morte;
{102:21} affinché proclamino in Sion il nome dell'Eterno e la sua lode in Gerusalemme,
{102:22} quando i popoli e i regni si raduneranno insieme per servire l'Eterno.
{102:23} Per via egli ha diminuito il mio vigore e ha abbreviato i miei giorni.
{102:24} Ho detto: «DIO mio, non portarmi via nel mezzo dei miei giorni. I tuoi anni durano per ogni età.
{102:25} Anticamente tu hai stabilito la terra e i cieli sono opera delle tue mani;
{102:26} essi periranno, ma tu rimarrai: si logoreranno tutti come un vestito; tu li muterai come una veste ed essi saranno cambiati,
{102:27} Ma tu sei sempre lo stesso e gli anni tuoi non avranno mai fine.
{102:28} I figli dei tuoi servi avranno una dimora, e la loro progenie sarà stabile davanti a te».
{103:1} «Salmo di Davide.» Benedici, anima mia, l'Eterno, e tutto quello che è in me benedica il suo santo nome.
{103:2} Benedici, anima mia, l'Eterno e non dimenticare alcuno dei suoi benefici.
{103:3} Egli perdona tutte le tue iniquità e guarisce tutte le tue infermità,
{103:4} riscatta la tua vita dalla distruzione e ti corona di benignità e di compassioni;
{103:5} egli sazia di beni la tua bocca e ti fa ringiovanire come l'aquila.
{103:6} L'Eterno opera con giustizia e difende la causa degli oppressi.
{103:7} Egli ha fatto conoscere a Mosè le sue vie e ai figli d'Israele le sue opere.
{103:8} L'Eterno è pietoso e clemente, lento all'ira e di grande benignità.
{103:9} Egli non contende in eterno e non serba l'ira per sempre
{103:10} Egli non ci tratta come meritano i nostri peccati, e non ci castiga in base alle nostre colpe.
{103:11} Poiché, quanto sono alti i cieli al di sopra della terra, tanto è grande la sua benignità verso quelli che lo temono.
{103:12} Quanto è lontano il levante dal ponente, tanto ha egli allontanato da noi le nostre colpe.
{103:13} Come un padre è pietoso verso i suoi figli, cosí è pietoso l'Eterno verso quelli che lo temono.
{103:14} Perché egli conosce la nostra natura e si ricorda che siamo polvere.
{103:15} I giorni dell'uomo sono come l'erba; egli fiorisce come il fiore del campo;
{103:16} se il vento gli passa sopra, egli non è piú e il suo luogo non lo si riconosce piú.
{103:17} Ma la benignità dell'Eterno dura d'eternità in eternità per quelli che lo temono e la sua giustizia per i figli dei figli,
{103:18} per quelli che osservano il suo patto e si ricordano dei suoi comandamenti per metterli in pratica.
{103:19} L'Eterno ha stabilito il suo trono nei cieli, e il suo regno domina su tutto.
{103:20} Benedite l'Eterno, voi suoi angeli potenti e forti, che fate ciò che egli dice, ubbidendo alla voce della sua parola.
{103:21} Benedite l'Eterno, voi tutti eserciti suoi, voi suoi ministri, che fate la sua volontà.
{103:22} Benedite l'Eterno, voi tutte le sue opere, in tutti i luoghi del suo dominio. Anima mia. benedici l'Eterno!
{104:1} Benedici, anima mia, l'Eterno! O Eterno, mio DIO, tu sei sommamente grande; sei vestito di splendore e di maestà.
{104:2} Egli ti avvolge di luce come di un manto e distende i cieli come una tenda;
{104:3} egli costruisce sulle acque le sue alte stanze, fa delle nubi il suo carro e cammina sulle ali del vento.
{104:4} Fa dei venti i suoi messaggeri e una fiamma di fuoco i suoi ministri.
{104:5} Egli ha fondato la terra sulle sue basi; essa non sarà mai smossa in eterno,
{104:6} Tu l'avevi coperta dell'abisso come di una veste; le acque si erano fermate sui monti.
{104:7} Al tuo rimprovero esse fuggirono, alla voce del tuo tuono si allontanarono in fretta.
{104:8} I monti sorsero e le valli si abbassarono nel luogo che tu avevi fissato per loro.
{104:9} Tu hai posto alle acque un limite da non oltrepassare; esse non torneranno a coprire la terra.
{104:10} Egli fa scaturire sorgenti nelle valli; esse scorrono fra le montagne
{104:11} e danno da bere a tutte le bestie della campagna; gli onagri vi estinguono la loro sete.
{104:12} Accanto ad esse fanno dimora gli uccelli del cielo; fra le fronde elevano il loro canto.
{104:13} Dalle sue stanze superiori egli dà acqua ai monti; la terra è saziata col frutto delle tue opere.
{104:14} Egli fa crescere l'erba per il bestiame e la vegetazione per il servizio dell'uomo, facendo uscire dalla terra il suo nutrimento,
{104:15} e il vino che rallegra il cuore dell'uomo, l'olio che fa brillare il suo volto e il pane che dà forza al cuore dell'uomo.
{104:16} Vengono cosí saziati gli alberi dell'Eterno e i cedri del Libano che egli ha piantato;
{104:17} là fanno il loro nido gli uccelli, mentre la cicogna fa dei cipressi la sua dimora.
{104:18} Gli alti monti sono per i camosci; le rocce sono rifugio dei conigli.
{104:19} Egli ha fatto la luna per le stagioni; il sole conosce l'ora del suo tramonto.
{104:20} Tu mandi le tenebre e si fa notte; in essa vanno attorno tutte le bestie della foresta.
{104:21} I leoncelli ruggiscono in cerca di preda e chiedono a DIO il loro pasto.
{104:22} Ma, quando sorge il sole, essi si ritirano e rimangono nelle loro tane.
{104:23} Allora l'uomo esce alla sua opera e al suo lavoro fino alla sera.
{104:24} Quanto numerose sono le tue opere, o Eterno! Tu le hai fatte tutte con sapienza; la terra è piena delle tue ricchezze.
{104:25} Ecco il mare, grande e spazioso, che brulica di innumerevoli creature;
{104:26} percorrono le navi e il Leviathan che tu hai formato per scherzare in esso.
{104:27} Tutti si aspettano da te che tu dia loro il cibo a suo tempo,
{104:28} Tu lo provvedi loro ed essi lo raccolgono; tu apri la mano e sono saziati di beni.
{104:29} Tu nascondi la tua faccia, ed essi sono smarriti; tu ritiri il loro spirito, ed essi muoiono ritornando nella loro polvere.
{104:30} Tu mandi il tuo spirito, ed essi sono creati, e tu rinnovi la faccia della terra.
{104:31} La gloria dell'Eterno duri per sempre; si allieti l'Eterno nelle sue opere;
{104:32} egli guarda alla terra ed essa trema; egli tocca i monti ed essi fumano.
{104:33} Io canterò all'Eterno finché avrò vita; canterò le lodi al mio DIO finché esisterò.
{104:34} Possa la mia meditazione essergli gradita; io mi rallegrerò nell'Eterno.
{104:35} Scompaiano i peccatori dalla terra e gli empi non siano piú. Anima mia, benedici l'Eterno! Alleluia.
{105:1} Celebrate l'Eterno, invocate il suo nome; fate conoscere le sue opere fra i popoli,
{105:2} Cantate a lui, cantate lodi a lui, meditate su tutte le sue meraviglie.
{105:3} Gloriatevi nel suo santo nome, si rallegri il cuore di quanti cercano l'Eterno.
{105:4} Cercate l'Eterno e la sua forza; cercate del continuo la sua faccia,
{105:5} Ricordate le meraviglie che egli ha fatto, i suoi miracoli e i giudizi della sua bocca,
{105:6} voi, o progenie d'Abrahamo, suo servo, o figli di Giacobbe, suoi eletti.
{105:7} Egli è l'Eterno, il nostro DIO; i suoi giudizi sono su tutta la terra.
{105:8} Egli si ricorda in eterno del suo patto e per mille generazioni della parola da lui comandata,
{105:9} del patto che fece con Abrahamo e del suo giuramento che fece a Isacco,
{105:10} che confermò a Giacobbe come suo statuto e a Israele come un patto eterno,
{105:11} dicendo: «ti darò il paese di Canaan come porzione della vostra eredità»,
{105:12} quando non erano che un piccolo numero, pochissimi e stranieri nel paese,
{105:13} e andavano da una nazione all'altra, da un regno a un altro popolo.
{105:14} Egli non permise che alcuno li opprimesse; anzi puní dei re per amor loro,
{105:15} e disse: «Non toccate i miei unti e non fate alcun male ai miei profeti».
{105:16} Poi fece venir la carestia nel paese e distrusse ogni fonte di cibo.
{105:17} Egli mandò davanti a loro un uomo, Giuseppe, che fu venduto come schiavo.
{105:18} Gli serrarono i piedi in ceppi e fu oppresso con catene di ferro.
{105:19} La parola dell'Eterno lo mise alla prova, finché si adempí ciò che egli aveva detto.
{105:20} Allora il re mandò a farlo sciogliere, il dominatore di popoli mandò a liberarlo,
{105:21} e lo fece signore della sua casa e governatore sopra tutti i suoi beni,
{105:22} per legare i suoi principi a suo giudizio e insegnare ai suoi anziani, la sapienza.
{105:23} Anche Israele venne in Egitto, e Giacobbe soggiornò nel paese di Cam.
{105:24} E DIO moltiplicò grandemente il suo popolo e lo rese piú potente dei suoi nemici.
{105:25} Poi mutò il loro cuore, perché odiassero il suo popolo e tramassero inganni contro i suoi servi.
{105:26} Allora egli mandò Mosé, suo servo, e Aaronne che aveva eletto.
{105:27} Essi operarono fra loro i portenti da lui ordinati e fecero prodigi nella terra di Cam.
{105:28} Mandò le tenebre e fece cadere il paese nell'oscurità, ed essi non si ribellarono alla sua parola.
{105:29} Cambiò le acque loro in sangue e fece morire i loro pesci.
{105:30} Il loro paese brulicò di rane, che entrarono perfino nelle camere dei loro re.
{105:31} Alla sua parola venne una moltitudine d'insetti e zanzare in tutto il loro territorio.
{105:32} Mandò loro grandine invece di pioggia e fiamme di fuoco nel loro paese;
{105:33} colpí anche le loro vigne e i loro fichi e distrusse gli alberi del loro territorio.
{105:34} Egli parlò, e vennero cavallette e bruchi senza numero,
{105:35} che divorarono tutta la vegetazione nel loro paese e mangiarono il frutto della loro terra.
{105:36} Egli colpí anche tutti i primogeniti nel loro paese, le primizie di tutto il loro vigore;
{105:37} e fece uscire il suo popolo con argento e oro, e non vi fu alcuno fra le sue tribú che vacillasse.
{105:38} Gli Egiziani si rallegrarono della loro partenza, perché il terrore d'Israele era caduto su di essi.
{105:39} Egli distese una nuvola per coprirli e accese un fuoco per illuminarli di notte,
{105:40} Alla loro richiesta egli fece venire le quaglie e li saziò col pane del cielo.
{105:41} Aperse la roccia e ne scaturirono acque; esse scorrevano nel deserto come un fiume.
{105:42} Poiché egli si ricordò della sua santa promessa, fatta ad Abrahamo, suo servo;
{105:43} fece quindi uscire il suo popolo con letizia e i suoi eletti con grida di gioia.
{105:44} e diede loro i paesi delle nazioni, ed essi ereditarono il frutto della fatica dei popoli,
{105:45} affinché osservassero i suoi statuti e ubbidissero alle sue leggi. Alleluia.
{106:1} Alleluia. Celebrate l'Eterno, perché egli è buono, perché la sua benignità dura in eterno.
{106:2} Chi può narrare le gesta dell'Eterno o proclamare tutta la sua lode?
{106:3} Beati coloro che osservano la giustizia, che fanno ciò che è giusto in ogni tempo,
{106:4} Ricordati di me, o Eterno, secondo la benevolenza che usi verso il tuo popolo, e visitami con la tua salvezza,
{106:5} affinché veda la prosperità dei tuoi eletti, mi rallegri nella gioia della tua nazione e mi glori con la tua eredità.
{106:6} Noi e i nostri padri abbiamo peccato, abbiamo commesso iniquità e abbiamo fatto il male.
{106:7} I nostri padri in Egitto non compresero le tue meraviglie, non si ricordarono del gran numero dei tuoi benefici e si ribellarono presso il mare, il Mar Rosso.
{106:8} Ciò nonostante il Signore li salvò per amore del suo nome, per far conoscere la sua potenza.
{106:9} Sgridò il Mar Rosso e si seccò, e li guidò attraverso gli abissi come attraverso un deserto.
{106:10} Li salvò dalla mano di chi li odiava e li riscattò dalla mano del nemico.
{106:11} E le acque ricopersero i loro nemici, e non sopravvisse di loro neppure uno.
{106:12} Allora credettero alle sue parole e cantarono la sua lode.
{106:13} Ben presto però dimenticarono le sue opere e non aspettarono fiduciosi l'adempimento del suo disegno.
{106:14} si accesero di cupidigia nel deserto e tentarono DIO nella solitudine.
{106:15} Ed egli diede loro quanto chiedevano, ma mandò fra loro un morbo che assottigliò il loro numero.
{106:16} Quando nel campo divennero invidiosi di Mosé e di Aaronne, il santo dell'Eterno,
{106:17} la terra si aperse, e inghiottí Dathan e seppellí il gruppo di Abiram.
{106:18} Un fuoco divampò nel loro mezzo e la fiamma divorò gli empi.
{106:19} Fecero un vitello in Horeb e adorarono un'immagine di metallo fuso,
{106:20} e mutarono la loro gloria con l'immagine di un bue che mangia l'erba.
{106:21} Dimenticarono DIO, loro Salvatore, che aveva fatto cose grandi in Egitto,
{106:22} prodigi nel paese di Cam, cose tremende al Mar Rosso.
{106:23} Perciò egli parlò di sterminarli, ma Mosé, suo eletto, si presentò sulla breccia davanti a lui, per impedire all'ira sua di distruggerli.
{106:24} Essi disprezzarono ancora il paese delizioso, non credettero alla sua parola,
{106:25} ma mormorarono nelle loro tende e non diedero ascolto alla voce dell'Eterno.
{106:26} Perciò egli alzò la mano contro di loro, giurando di farli cadere nel deserto,
{106:27} e di far perire i loro discendenti fra le nazioni e di disperderli per tutti i paesi.
{106:28} Essi servirono anche Baal-Peor e mangiarono i sacrifici dei morti.
{106:29} Irritarono DIO con le loro azioni, e una pestilenza scoppiò in mezzo a loro.
{106:30} Ma Finehas si alzò e fece giustizia; e la pestilenza cessò.
{106:31} E ciò gli fu messo in conto di giustizia di generazione in generazione, per sempre.
{106:32} Essi lo provocarono ancora presso le acque di Meriba, e ne venne del male a Mosé per causa loro,
{106:33} perché inasprirono il suo (di Mosé) spirito, ed egli parlò avventatamente con le sue labbra.
{106:34} Essi non distrussero i popoli, come l'Eterno aveva loro comandato;
{106:35} ma si mescolarono fra le nazioni e impararono le loro opere;
{106:36} servirono i loro idoli, e questi divennero un laccio per loro;
{106:37} sacrificarono i loro figli e le loro figlie ai demoni,
{106:38} e sparsero il sangue innocente, il sangue dei loro figli e delle loro figlie, che sacrificarono agli idoli di Canaan; e il paese fu contaminato dal sangue versato.
{106:39} Cosí essi si contaminarono con le loro opere e si prostituirono coi loro atti.
{106:40} E l'ira dell'Eterno si accese contro il suo popolo, ed egli ebbe in abominio la sua eredità.
{106:41} Li diede in potere delle nazioni, e quelli che li odiavano li dominarono.
{106:42} I loro nemici li oppressero, e furono sottomessi al loro potere.
{106:43} Egli li liberò molte volte, ma essi continuarono a ribellarsi e sprofondarono nelle loro iniquità.
{106:44} Tuttavia egli prestò attenzione alla loro angoscia, quando udì il loro grido,
{106:45} e si ricordò del suo patto con loro e nella sua grande misericordia si placò.
{106:46} Fece trovar loro favore presso tutti quelli che li avevano condotti in cattività.
{106:47} Salvaci, o Eterno, DIO nostro, e raccoglici fra le nazioni, affinché celebriamo il tuo santo nome e ci gloriamo nel lodarti.
{106:48} Benedetto sia l'Eterno, DIO d'Israele, d'eternità in eternità. E tutto il popolo dica: «Amen». Alleluia.
{107:1} Celebrate l'Eterno, perché egli è buono, perché la sua benignità dura in eterno.
{107:2} Cosí dicano i riscattati dall'Eterno, che egli ha liberato dalla mano dell'avversario,
{107:3} e ha raccolto da vari paesi, da oriente e da occidente, da settentrione e da mezzogiorno.
{107:4} Essi andavano errando nel deserto, in luoghi desolati, e non trovavano alcuna città da abitare.
{107:5} Affamati e assetati, la vita veniva meno in loro.
{107:6} Ma nella loro avversità gridarono all'Eterno ed egli li liberò dalle loro angosce;
{107:7} e li condusse per la diritta via, perché giungessero a una città da abitare.
{107:8} Celebrino l'Eterno per la sua benignità e per le sue meraviglie in favore dei figli degli uomini.
{107:9} Poiché egli ha saziato l'anima assetata e ha ricolmato di beni l'anima affamata.
{107:10} Altri dimoravano nelle tenebre e nell'ombra di morte, prigionieri nell'afflizione e nelle catene.
{107:11} perché si erano ribellati alle parole di DIO e avevano disprezzato il consiglio dell'Altissimo;
{107:12} per cui egli abbattè il cuor loro con affanni; essi caddero, e non vi fu alcuno che li soccorse.
{107:13} Ma nella loro avversità gridarono all'Eterno, ed egli li salvò dalle loro angosce.
{107:14} li trasse fuori dalle tenebre e dall'ombra di morte e spezzò i loro legami.
{107:15} Celebrino l'Eterno per la sua benignità e per le sue meraviglie in favore dei figli degli uomini.
{107:16} perché egli ha abbattuto le porte di bronzo e ha spezzato le sbarre di ferro.
{107:17} Degli stolti soffrivano per il loro comportamento ribelle e per i loro peccati;
{107:18} essi detestavano ogni cibo ed erano giunti alle soglie della morte.
{107:19} ma nella loro avversità gridarono all'Eterno, ed egli li salvò dalle loro angosce.
{107:20} Egli mandò la sua parola e li guarì, li scampò dalla fossa.
{107:21} Celebrino l'Eterno per la sua benignità e per le sue meraviglie in favore dei figli degli uomini.
{107:22} Offrano sacrifici di lode e raccontino le sue opere con canti di gioia.
{107:23} Quelli che scendono in mare sulle navi e che fanno commercio sulle grandi acque.
{107:24} vedono le opere dell'Eterno e le sue meraviglie negli abissi del mare.
{107:25} Poiché egli comanda e fa levare un vento di tempesta che solleva le onde del mare.
{107:26} Essi salgono fino al cielo e sprofondano negli abissi; la loro anima viene meno per l'angoscia.
{107:27} Barcollano e traballano come degli ubriachi, e non sanno piú che fare.
{107:28} Ma nella loro avversità gridano all'Eterno, ed egli li trae fuori dalle loro angosce.
{107:29} Egli riduce la tempesta a un mormorio e le sue onde son fatte tacere.
{107:30} Al loro acquetarsi essi si rallegrano, ed egli li conduce al porto da loro desiderato.
{107:31} Celebrino l'Eterno per la sua benignità e per le sue meraviglie in favore dei figli degli uomini;
{107:32} lo esaltino nell'assemblea del popolo e lo lodino nel consiglio degli anziani.
{107:33} Egli cambia i fiumi in deserto, e le sorgenti d'acqua in luoghi aridi.
{107:34} la terra fertile in luogo arido per la malvagità dei suoi abitanti.
{107:35} Egli cambia il deserto in lago e la terra arida in sorgenti d'acqua.
{107:36} Là egli fa abitare gli affamati, ed essi innalzano una città da abitare.
{107:37} Vi seminano campi e vi piantano vigne che producono un abbondante raccolto.
{107:38} Egli li benedice e moltiplicano grandemente, ed egli non fa diminuire il loro bestiame.
{107:39} Ma poi vengono ridotti a pochi e sono indeboliti per l'oppressione, l'avversità e gli affanni.
{107:40} Egli getta il disprezzo sui principi e li fa errare per luoghi deserti, dove non c'è via alcuna.
{107:41} Ma solleva il bisognoso dalla miseria e accresce le loro famiglie come un gregge.
{107:42} Gli uomini retti vedono questo e si rallegrano, ma tutti i malvagi hanno la bocca chiusa.
{107:43} Chi è saggio osservi queste cose e consideri la benignità dell'Eterno.
{108:1} «Cantico. Salmo di Davide.» Il mio cuore è ben disposto, o DIO, io canterò e celebrerò le tue lodi con tutta la mia forza.
{108:2} Destatevi, arpa e cetra, io voglio risvegliare l'alba.
{108:3} Io ti celebrerò fra i popoli, o Eterno, e canterò le tue lodi fra le nazioni.
{108:4} Poiché la tua benignità è grande, giunge al di sopra dei cieli, e la tua verità fino alle nuvole.
{108:5} Sii esaltato, o DIO, al di sopra dei cieli, e risplenda la tua gloria su tutta la terra,
{108:6} affinché i tuoi diletti siano liberati; salvami con la tua destra e rispondimi.
{108:7} DIO ha parlato nella sua SANTITA': «trionferò, spartirò Sichem e misurerò la valle di Sukkoth.
{108:8} Mio è Galaad, mio è Manasse, Efraim è la forza del mio capo, Giuda è il mio legislatore;
{108:9} Moab è il catino dove mi lavo; su Edom getterò i mio sandalo; sulla Filistia manderò grida di trionfo».
{108:10} Chi mi porterà nella città forte? Chi mi condurrà fino a Edom?
{108:11} Non sei tu, o DIO, che ci hai respinti, e non esci piú, o DIO, coi nostri eserciti?
{108:12} Dacci tu aiuto contro l'avversario, perché vano è il soccorso dell'uomo.
{108:13} Con DIO noi faremo prodezze, e sarà lui a schiacciare i nostri nemici.
{109:1} «Al maestro del coro. Salmo di Davide.» O DIO della mia lode, non tacere,
{109:2} perché uomini empi e disonesti hanno aperto la loro bocca contro di me e hanno parlato contro di me con una lingua bugiarda;
{109:3} mi hanno assalito con parole di odio e mi hanno fatta guerra senza motivo.
{109:4} In cambio del mio amore, mi accusano, ma io faccio ricorso alla preghiera.
{109:5} Essi mi hanno reso male per bene e odio in cambio del mio amore.
{109:6} Stabilisci un uomo malvagio su di lui, e un accusatore stia alla sua destra.
{109:7} Quando sarà giudicato, fa' che sia trovato colpevole, e la sua preghiera diventi peccato.
{109:8} Siano pochi i suoi giorni e un altro prenda il suo posto.
{109:9} I suoi figli rimangano orfani e la sua moglie vedova.
{109:10} Siano i suoi figli vagabondi e mendicanti e cerchino cibo lontano dalle loro case in rovina.
{109:11} L'usuraio si prenda tutti i suoi averi, e gli estranei lo derubino del frutto delle sue fatiche.
{109:12} Nessuno usi con lui misericordia e nessuno abbia pietà dei suoi orfani.
{109:13} Sia la sua discendenza distrutta; nella seconda generazione sia il loro nome cancellato.
{109:14} Sia l'iniquità dei suoi padri ricordata davanti all'Eterno e il peccato di sua madre non sia cancellato.
{109:15} Siano i loro peccati sempre davanti all'Eterno, affinché egli faccia sparire dalla terra il loro ricordo.
{109:16} Poiché egli non si è ricordato di usare misericordia, ma ha perseguitato il povero, il bisognoso e chi aveva il cuore rotto, fino a farli morire.
{109:17} Poiché ha amato la maledizione, ricada essa su di lui; e poiché non si è compiaciuto nella benedizione, si allontani essa da lui.
{109:18} Poiché si è coperto di maledizione come di un vestito, entri essa come acqua nel suo corpo e come olio nelle sue ossa;
{109:19} sia per lui come un vestito che lo copre e come una cintura che lo lega per sempre.
{109:20} Sia questa da parte dell'Eterno la ricompensa per i miei avversari e per quelli che parlano male contro di me.
{109:21} Ma tu, o Eterno, Signore, opera a mio favore per amore del tuo nome, liberami per la tua misericordia e bontà
{109:22} perché io sono povero e bisognoso, è il mio cuore è ferito dentro di me.
{109:23} Io me ne vado come ombra che si allunga, sono scosso via come una cavalletta.
{109:24} Le mie ginocchia vacillano per il digiuno e il mio corpo si è fatto magro per mancanza di grasso.
{109:25} Sono diventato per loro un obbrobrio; quando mi vedono scuotono il capo
{109:26} Aiutami, o Eterno mio DIO, salvami per la tua misericordia,
{109:27} e sappiano che questo è opera della tua mano, e che tu, o Eterno, l'hai fatto.
{109:28} Essi malediranno, ma tu benedirai quando si innalzeranno, resteranno confusi, ma il tuo servo si rallegrerà.
{109:29} Siano i miei avversari coperti di vituperio e avvolti di vergogna come di un mantello.
{109:30} Io celebrerò grandemente l'Eterno con la mia bocca e lo loderò in mezzo alla grande folla,
{109:31} perché egli sta alla destra del povero, per salvarlo da quelli che lo condannano a morte.
{110:1} «Salmo di Davide.» L'Eterno dice al mio Signore: «Siedi alla mia destra finché io faccia dei tuoi nemici lo sgabello dei tuoi piedi».
{110:2} L'Eterno estenderà da Sion lo scettro della tua potenza. Domina in mezzo ai tuoi nemici.
{110:3} Il tuo popolo si offrirà volenteroso nel giorno del tuo potere; nello splendore di SANTITA
{110:4} L'Eterno ha giurato e non si pentirà: «Tu sei sacerdote in eterno secondo l'ordine di Melchisedek».
{110:5} Il Signore è alla tua destra. Egli distruggerà dei re nel giorno della sua ira.
{110:6} Egli giudicherà le nazioni, le riempirà di cadaveri e distruggerà i governanti di gran parte della terra.
{110:7} Berrà dal torrente per via e perciò alzerà il capo.
{111:1} Alleluia, celebrerò l'Eterno con tutto il cuore nel consiglio dei giusti e nell'assemblea.
{111:2} Grandi sono le opere dell'Eterno, ricercate da tutti quelli che si dilettano in esse.
{111:3} Le sue opere sono maestose e grandiose e la sua giustizia dura in eterno.
{111:4} Egli fa sí che le sue meraviglie siano ricordate; l'Eterno è misericordioso e pieno di compassione.
{111:5} Egli dà cibo a quelli che lo temono e si ricorderà per sempre del suo patto.
{111:6} Egli ha mostrato al suo popolo la potenza delle sue opere, dandogli l'eredità delle nazioni.
{111:7} Le opere delle sue mani sono verità e giustizia; tutti i suoi comandamenti sono fermi,
{111:8} stabili in eterno per sempre, fatti con verità e rettitudine.
{111:9} Egli ha mandato la redenzione al suo popolo, ha stabilito il suo patto per sempre; santo e tremendo è il suo nome.
{111:10} Il timore dell'Eterno è il principio della sapienza, hanno grande sapienza quelli che mettono in pratica i suoi comandamenti; la sua lode dura in eterno.
{112:1} Alleluia. Beato l'uomo che teme l'Eterno e trova grande gioia nei suoi comandamenti.
{112:2} La sua progenie sarà potente sulla terra, la posterità degli uomini retti sarà benedetta.
{112:3} Nella sua casa c'è abbondanza e ricchezze e la sua giustizia dura per sempre.
{112:4} La luce si leva nelle tenebre per quelli che sono retti, per l'uomo misericordioso, compassionevole e giusto.
{112:5} Sarà felice l'uomo che usa misericordia e dà in prestito, e dirige i suoi affari con giustizia,
{112:6} perché non sarà mai smosso; il giusto sarà ricordato per sempre.
{112:7} Egli non temerà cattive notizie; il suo cuore è fermo, fiducioso nell'Eterno.
{112:8} Il suo cuore è sicuro; egli non avrà paura alcuna, finché non guarderà trionfante sui suoi nemici.
{112:9} Egli ha sparso liberamente, ha dato ai bisognosi; la sua giustizia dura per sempre e la sua potenza sarà elevata in gloria.
{112:10} L'empio lo vedrà e si irriterà, digrignerà i denti e si consumerà; il desiderio degli empi non si realizzerà mai.
{113:1} Alleluia. Lodate, o servi dell'Eterno, lodate il nome dell'Eterno.
{113:2} Sia benedetto il nome dell'Eterno ora e sempre.
{113:3} Dal sorgere del sole fino al suo tramonto sia lodato il nome dell'Eterno.
{113:4} L'Eterno è eccelso su tutte le nazioni, la sua gloria è al di sopra dei cieli.
{113:5} Chi è simile all'Eterno, il nostro DIO che abita nei luoghi altissimi.
{113:6} che si abbassa a guardare le cose che sono nei cieli e sulla terra?
{113:7} Egli rialza il misero dalla polvere e solleva il bisognoso dalla spazzatura.
{113:8} per farlo sedere coi principi, coi principi del suo popolo.
{113:9} Egli fa abitare la donna sterile in famiglia quale madre felice di figli. Alleluia.
{114:1} Quando Israele uscí dall'Egitto e la casa di Giacobbe da un popolo di lingua straniera,
{114:2} Giuda divenne il suo santuario e Israele il suo dominio.
{114:3} ll mare lo vide e fuggí, il Giordano tornò indietro.
{114:4} I monti saltellarono come montoni i colli come agnelli.
{114:5} Che avevi tu, o mare per fuggire, e tu, o Giordano, per tornare indietro?
{114:6} E voi, o monti, per saltellare come montoni, e voi, o colli, come agnelli?
{114:7} Trema, o terra, alla presenza del Signore, alla presenza del DIO di Giacobbe,
{114:8} che mutò la roccia in un lago, il macigno in una sorgente d'acqua.
{115:1} Non a noi, o Eterno, non a noi ma al tuo nome dà gloria, per la tua benignità e per la tua fedeltà.
{115:2} Perché direbbero le nazioni: «Dov'è ora il loro DIO?».
{115:3} Ma il nostro DIO è nei cieli e fa tutto ciò che gli piace.
{115:4} I loro idoli sono argento e oro, opera di mani d'uomo.
{115:5} Hanno bocca ma non parlano, hanno occhi ma non vedono,
{115:6} hanno orecchi ma non odono, hanno naso ma non odorano,
{115:7} hanno mani ma non toccano, hanno piedi ma non camminano; con la loro gola non emettono suono alcuno.
{115:8} Come loro sono quelli che li fanno, tutti quelli che in essi confidano.
{115:9} O Israele, confida nell'Eterno! Egli e il loro aiuto e il loro scudo.
{115:10} O casa di Aaronne, confida nell'Eterno! Egli è il loro aiuto e il loro scudo.
{115:11} O voi che temete l'Eterno, confidate nell'Eterno! Egli è il loro aiuto e il loro scudo.
{115:12} L'Eterno si è ricordato di noi e ci benedirà; sí, egli benedirà la casa d'Israele e benedirà la casa di Aaronne.
{115:13} Egli benedirà quelli che temono l'Eterno, piccoli e grandi.
{115:14} L'Eterno vi faccia crescere, voi e i vostri figli.
{115:15} Siate benedetti dall'Eterno, che ha fatto i cieli e la terra.
{115:16} I cieli sono i cieli dell'Eterno, ma la terra egli l'ha data ai figli degli uomini.
{115:17} Non sono i morti che lodano l'Eterno, né alcuno di quelli che scendono nel luogo del silenzio.
{115:18} Ma noi benediremo l'Eterno, ora e sempre. Alleluia.
{116:1} amo l'Eterno, perché egli ha dato ascolto alla mia voce e alle mie suppliche.
{116:2} Poiché ha teso verso di me il suo orecchio, io lo invocherò tutti i giorni della mia vita.
{116:3} I legami della morte mi avevano circondato e le angosce dello Sceol mi avevano colto; sventura e dolore mi avevano sopraffatto.
{116:4} Allora invocai il nome dell'Eterno: «O Eterno, ti supplico salvami».
{116:5} L'Eterno è pietoso e giusto, il nostro DIO è misericordioso.
{116:6} L'Eterno protegge i semplici; io ero ridotto in misero stato, ed egli mi ha salvato.
{116:7} Ritorna, anima mia, al tuo riposo, perché l'Eterno ti ha colmata di beni.
{116:8} Sí, perché tu hai liberato la mia vita dalla morte, i miei occhi dalle lacrime e i miei piedi da cadute.
{116:9} Io camminerò alla presenza dell'Eterno nella terra dei viventi.
{116:10} ho creduto e perciò parlo, ero grandemente afflitto,
{116:11} e dicevo nel mio smarrimento: «Ogni uomo è bugiardo».
{116:12} Che darò all'Eterno in cambio di tutti i benefici che mi ha fatto?
{116:13} Io alzerò il calice della salvezza, e invocherò il nome dell'Eterno.
{116:14} Adempirò i miei voti all'Eterno in presenza di tutto il suo popolo.
{116:15} E' preziosa agli occhi dell'Eterno la morte dei suoi santi.
{116:16} Io sono veramente il tuo servo, o Eterno, sono il tuo servo, il figlio della tua serva; tu hai sciolto i miei legami.
{116:17} ti offrirò un sacrificio di ringraziamento e invocherò il nome dell'Eterno.
{116:18} Adempirò i miei voti all'Eterno in presenza di tutto il suo popolo.
{116:19} nei cortili della casa dell'Eterno, in mezzo a te, o Gerusalemme. Alleluia.
{117:1} Lodate l'Eterno, voi nazioni tutte! Celebratelo, voi popoli tutti!
{117:2} Poiché grande è la sua misericordia verso di noi, e la fedeltà dell'Eterno dura per sempre. Alleluia.
{118:1} Celebrate l'Eterno perché egli è buono, perché la sua benignità dura in eterno.
{118:2} Sí, dica ora Israele: «La sua misericordia dura in eterno».
{118:3} Sí, dica ora la casa di Aaronne: «La sua misericordia dura in eterno».
{118:4} Sí, dicano ora quelli che temono l'Eterno: «La sua misericordia dura in eterno».
{118:5} Nell'angoscia invocai l'Eterno, e l'Eterno mi rispose e mi trasse al largo.
{118:6} L'Eterno è per me; io non avrò alcun timore; che cosa mi può fare l'uomo?
{118:7} L'Eterno è per me fra quelli che mi soccorrono, e io guarderò trionfante sui miei nemici.
{118:8} E' meglio rifugiarsi nell'Eterno che confidare nell'uomo.
{118:9} E' meglio rifugiarsi nell'Eterno che confidare nei principi.
{118:10} Tutte le nazioni mi avevano circondato, ma nel nome dell'Eterno io le distruggerò.
{118:11} Mi avevano circondato, sì mi avevano circondato, ma nel nome dell'Eterno io le distruggerò.
{118:12} Mi avevano circondato come api, ma sono state spente come fuoco di spine; nel nome dell'Eterno io le distruggerò.
{118:13} Tu mi avevi spinto con violenza per farmi cadere, ma l'Eterno mi ha soccorso.
{118:14} L'Eterno è la mia forza e il mio cantico, ed è stato la mia salvezza.
{118:15} Un grido di giubilo e di vittoria risuona nelle tende dei giusti; la destra del Signore fa prodigi.
{118:16} La destra dell'Eterno sí è alzata; la destra dell'Eterno fa prodigi.
{118:17} io non morrò, ma vivrò e racconterò le opere dell'Eterno.
{118:18} L'Eterno mi ha punito duramente, ma non mi ha lasciato in balìa della morte.
{118:19} Apritemi le porte della giustizia; io vi entrerò e celebrerò l'Eterno.
{118:20} Questa è la porta dell'Eterno, i giusti entreranno per essa.
{118:21} ti celebrerò, perché mi hai risposto e sei stato la mia salvezza.
{118:22} La pietra, che i costruttori avevano rigettata è divenuta la testata d'angolo.
{118:23} Questa è opera dell'Eterno, ed è cosa meravigliosa agli occhi nostri.
{118:24} Questo è il giorno che l'Eterno ha fatto; rallegriamoci ed esultiamo in esso.
{118:25} Deh, o Eterno, soccorrici ora; deh, o Eterno, facci prosperare ora.
{118:26} Benedetto colui che viene nel nome dell'Eterno; noi vi benediciamo dalla casa dell'Eterno.
{118:27} L'Eterno è DIO e ha fatto risplendere la sua luce su di noi, legate la vittima del sacrificio ai corni dell'altare.
{118:28} Tu sei il mio DIO, io ti celebrerò, tu sei il mio DIO, io ti esalterò.
{118:29} Celebrate l'Eterno, perché egli è buono, perché la sua benignità dura in eterno.
{119:1} Beati quelli la cui via è senza macchia e che camminano nella legge dell'Eterno.
{119:2} Beati quelli che osservano i suoi precetti, che lo cercano con tutto il cuore
{119:3} e non commettono il male, ma camminano nelle sue vie.
{119:4} Tu ci hai ordinato di osservare i tuoi comandamenti con cura.
{119:5} Oh, che le mie vie siano ferme nell'osservanza dei tuoi statuti.
{119:6} Allora non sarò svergognato, quando terrò conto di tutti i tuoi comandamenti.
{119:7} Ti celebrerò con cuore retto mentre imparo i tuoi giusti decreti.
{119:8} Osserverò i tuoi statuti, non abbandonarmi completamente.
{119:9} Come può un giovane rendere la sua via pura? Custodendola con la tua parola.
{119:10} Ti ho cercato con tutto il mio cuore; non lasciarmi deviare dai tuoi comandamenti.
{119:11} Ho conservato la tua parola nel mio cuore, per non peccare contro di te.
{119:12} Tu sei benedetto, o Eterno; insegnami i tuoi statuti.
{119:13} Con le mie labbra ho enumerato tutti i decreti della tua bocca.
{119:14} Gioisco seguendo i tuoi precetti, come se possedessi tutte le ricchezze.
{119:15} Mediterò sui tuoi comandamenti e considererò i tuoi sentieri.
{119:16} Mi diletterò nei tuoi statuti e non dimenticherò la tua parola.
{119:17} Fa' del bene al tuo servo, e io vivrò e osserverò la tua parola.
{119:18} Apri i miei occhi, e contemplerò le meraviglie della tua legge.
{119:19} sono straniero sulla terra; non nascondermi i tuoi comandamenti.
{119:20} L'anima mia si consuma per il desiderio dei tuoi decreti in ogni tempo.
{119:21} Tu sgridi i superbi, che sono maledetti, perché si allontanano dai tuoi comandamenti.
{119:22} Togli via da me la vergogna e il disprezzo, perché ho osservato i tuoi precetti.
{119:23} Anche se i principi si siedono e parlano contro di me, il tuo servo medita sulle tue leggi.
{119:24} I tuoi precetti sono la mia gioia e i miei consiglieri.
{119:25} sono prostrato nella polvere; ravvivami secondo la tua parola.
{119:26} Ti ho esposto le mie vie, e tu mi hai risposto; insegnami i tuoi statuti.
{119:27} Fammi comprendere la via dei tuoi comandamenti, e io mediterò sulle tue meraviglie.
{119:28} La mia vita si consuma nel dolore; dammi forza secondo la tua parola.
{119:29} Tienimi lontano dalla falsità e, nella tua grazia, fammi conoscere la tua legge.
{119:30} ho scelto la via della fedeltà; ho posto i tuoi decreti davanti a me.
{119:31} Sto attaccato ai tuoi precetti; o Eterno, non permettere che io sia confuso.
{119:32} Correrò nella via dei tuoi comandamenti, perché tu mi allargherai il cuore.
{119:33} Insegnami, o Eterno, la via dei tuoi statuti e io la seguirò fino alla fine.
{119:34} Dammi intelligenza e io custodirò la tua legge; sí, la osserverò con tutto il cuore.
{119:35} Fammi camminare nella via dei tuoi comandamenti, perché in essa trovo il mio diletto.
{119:36} Piega il mio cuore ai tuoi precetti e non alla cupidigia.
{119:37} Distogli i miei occhi dalle cose vane e vivificami nelle tue vie.
{119:38} Mantieni la tua parola al tuo servo, che ha timore di te.
{119:39} Allontana da me l'oltraggio, che mi spaventa perché i tuoi decreti sono buoni.
{119:40} Ecco, io desidero ardentemente i tuoi comandamenti; vivificami nella tua giustizia.
{119:41} Mi raggiungano le tue misericordie, o Eterno e la tua salvezza secondo la tua parola.
{119:42} Cosí potrò rispondere a colui che mi oltraggia, perché confido nella tua parola.
{119:43} Non togliere completamente dalla mia bocca la parola della verità, perché io spero nei tuoi decreti.
{119:44} Cosí osserverò la tua legge del continuo, per sempre.
{119:45} Camminerò nella libertà perché ricerco i tuoi comandamenti.
{119:46} Parlerò dei tuoi precetti davanti ai re e non sarò svergognato.
{119:47} Mi diletterò nei tuoi comandamenti, perché li amo.
{119:48} E alzerò le mie mani verso i tuoi comandamenti, perché li amo, e mediterò sui tuoi statuti.
{119:49} Ricordati della parola data al tuo servo, con la quale tu mi hai fatto sperare.
{119:50} Questo è il mio conforto nell'afflizione, che la tua parola mi ha vivificato.
{119:51} I superbi mi ricoprono di scherno, ma io non devio dalla tua legge.
{119:52} Ricordo i tuoi antichi decreti, o Eterno, e questo mi consola.
{119:53} Grande sdegno mi prende a motivo degli empi che abbandonano la tua legge.
{119:54} I tuoi statuti sono stati i miei cantici nella casa del mio pellegrinaggio.
{119:55} O Eterno, io ricordo il tuo nome nella notte e osservo la tua legge.
{119:56} Questo mi avviene, perché osservo i tuoi comandamenti.
{119:57} Tu sei la mia parte, o Eterno; ho promesso di osservare le tue parole.
{119:58} Ti ho supplicato con tutto il cuore; abbi pietà di me secondo la tua parola.
{119:59} Ho esaminato le mie vie e ho rivolto i miei passi verso i tuoi precetti.
{119:60} Senza alcun indugio mi sono affrettato ad osservare i tuoi comandamenti.
{119:61} Le corde degli empi mi hanno avviluppato, ma io non ho dimenticato la tua legge.
{119:62} Nel cuore della notte mi alzo per celebrarti, a motivo dei tuoi giusti decreti.
{119:63} sono compagno di tutti quelli che ti temono e di quelli che osservano i tuoi comandamenti.
{119:64} O Eterno, la terra è piena della tua benignità; insegnami i tuoi statuti.
{119:65} Tu hai fatto del bene al tuo servo, o Eterno, secondo la tua parola.
{119:66} Insegnami giusto discernimento e conoscenza, perché credo nei tuoi comandamenti.
{119:67} Prima di essere afflitto andavo errando, ma ora osservo la tua parola.
{119:68} Tu sei buono e fai del bene; insegnami i tuoi statuti.
{119:69} I superbi hanno inventato menzogne contro di me, ma io osserverò i tuoi comandamenti con tutto il cuore.
{119:70} Il loro cuore è insensibile come il grasso, ma io mi diletto nella tua legge.
{119:71} E' stato bene per me l'essere stato afflitto, perché imparassi i tuoi statuti.
{119:72} La legge della tua bocca per me è piú preziosa di migliaia di monete d'oro e d'argento.
{119:73} Le tue mani mi hanno fatto e formato; dammi intelligenza perché possa imparare i tuoi comandamenti.
{119:74} Quelli che ti temono mi vedranno e si rallegreranno, perché ho sperato nella tua parola.
{119:75} so, o Eterno, che i tuoi decreti sono giusti, e che tu mi hai afflitto nella tua fedeltà.
{119:76} Deh, la tua benignità sia il mio conforto, secondo la tua parola data al tuo servo.
{119:77} Vengano a me le tue grandi compassioni e possa cosí vivere, perché la tua legge è il mio diletto.
{119:78} Siano confusi i superbi, perché mi trattano ingiustamente senza motivo ma io medito sui tuoi comandamenti.
{119:79} Si rivolgano a me quelli che ti temono e quelli che conoscono i tuoi precetti.
{119:80} Sia il mio cuore irreprensibile nei riguardi dei tuoi statuti, affinché non sia confuso.
{119:81} La mia anima si strugge per l'ardente desiderio della tua salvezza; io spero nella tua parola.
{119:82} I miei occhi vengono meno aspettando il compimento della tua parola, mentre dico: «Quando mi consolerai?».
{119:83} Anche se son diventato come un otre esposto al fumo, non ho dimenticato i tuoi statuti.
{119:84} Quanti sono i giorni del tuo servo? Quando farai giustizia di quelli che mi perseguitano?
{119:85} I superbi hanno scavato delle fosse per me; essi non agiscono secondo la tua legge.
{119:86} Tutti i tuoi comandamenti sono degni di fiducia; loro mi perseguitano a torto; soccorrimi.
{119:87} Mi hanno quasi eliminato dalla terra, ma io non ho abbandonato i tuoi comandamenti.
{119:88} Vivificami secondo la tua benignità, e io osserverò i precetti della tua bocca.
{119:89} Per sempre, o Eterno, la tua parola è stabile nei cieli.
{119:90} La tua fedeltà dura d'età in età, tu hai stabilito la terra ed essa sussiste.
{119:91} Il cielo e la terra sussistono fino al giorno d'oggi, perché ogni cosa è al tuo servizio.
{119:92} Se la tua legge non fosse stata il mio diletto, sarei già perito nella mia afflizione.
{119:93} Non dimenticherò mai i tuoi comandamenti, perché per mezzo di essi tu mi hai dato la vita.
{119:94} Io sono tuo; salvami, perché ho ricercato i tuoi comandamenti.
{119:95} Gli empi mi insidiano per farmi perire, ma io riguarderò ai tuoi precetti.
{119:96} Ho visto il limite di ogni cosa perfetta, ma il tuo comandamento non ha alcun limite.
{119:97} Oh, quanto amo la tua legge! Essa è la mia meditazione per tutto il giorno.
{119:98} I tuoi comandamenti mi rendono piú saggio dei miei nemici, perché sono sempre con me.
{119:99} Ho maggior intendimento di tutti i miei maestri, perché i tuoi comandamenti sono la mia meditazione.
{119:100} Ho maggior intelligenza dei vecchi, perché osservo i tuoi comandamenti
{119:101} Ho trattenuto i miei passi da ogni sentiero malvagio, per osservare la tua parola.
{119:102} Non mi sono allontanato dai tuoi decreti, perché tu stesso mi hai ammaestrato.
{119:103} Come sono dolci le tue parole al mio palato! Sono piú dolci del miele alla mia bocca.
{119:104} Per mezzo dei tuoi comandamenti io acquisto intelligenza; perciò odio ogni sentiero di falsità.
{119:105} La tua parola è una lampada al mio piede e una luce sul mio sentiero.
{119:106} Io ho giurato, e lo manterrò, di osservare i tuoi giusti decreti.
{119:107} Io sono molto afflitto; vivificami, o Eterno secondo la tua parola.
{119:108} Deh, o Eterno, gradisci le offerte spontanee della mia bocca e insegnami i tuoi decreti.
{119:109} Anche se ho sempre l'anima in palma di mano, non dimentico la tua legge.
{119:110} Gli empi mi hanno teso dei lacci ma io non mi sono allontanato dai tuoi comandamenti.
{119:111} I tuoi precetti sono la mia eredità per sempre; essi sono la gioia del mio cuore.
{119:112} Mi sono impegnato di cuore a mettere in pratica i tuoi statuti sempre, fino alla fine.
{119:113} Io odio gli uomini falsi, ma amo la tua legge.
{119:114} Tu sei il mio rifugio e il mio scudo, io spero nella tua parola.
{119:115} Allontanatevi, o malvagi, perché io voglio osservare i comandamenti del mio DIO.
{119:116} Sostienimi secondo la tua parola, perché io viva, e non permettere che sia confuso nella mia speranza.
{119:117} Rafforzami e sarò salvato, e avrò sempre i tuoi statuti davanti agli occhi.
{119:118} Tu rigetti tutti quelli che si sviano dai tuoi statuti, perché il loro inganno e menzogna.
{119:119} Tu elimini come rifiuto tutti gli empi della terra; perciò io amo i tuoi precetti.
{119:120} La mia carne trema tutta per paura di te, e io temo i tuoi decreti.
{119:121} ho fatto ciò che è retto e giusto; non abbandonarmi ai miei oppressori.
{119:122} Da' sicurezza e prosperità al tuo servo, e non lasciare che i superbi mi opprimano.
{119:123} Gli occhi miei vengono meno cercando la tua salvezza, e la parola della tua giustizia.
{119:124} Prenditi cura del tuo servo secondo la tua benignità e insegnami i tuoi statuti.
{119:125} Io sono tuo servo; dammi intelletto, affinché possa conoscere i tuoi precetti.
{119:126} E' tempo che tu operi, o Eterno; essi hanno annullato la tua legge.
{119:127} Per questo io amo i tuoi comandamenti piú dell'oro, sí, piú dell'oro finissimo.
{119:128} Per questo ritengo giusti tutti i tuoi comandamenti e odio ogni sentiero di menzogna.
{119:129} I tuoi precetti sono meravigliosi, perciò l'anima mia li osserva.
{119:130} La rivelazione delle tue parole illumina e dà intelletto ai semplici.
{119:131} Io apro la mia bocca e sospiro, per il gran desiderio dei tuoi comandamenti.
{119:132} Volgiti a me e abbi pietà di me, come usi fare con quelli che amano il tuo nome.
{119:133} Stabilisci i miei passi nella tua parola e non permettere che alcuna iniquità mi domini.
{119:134} Liberami dall'oppressione degli uomini e io osserverò i tuoi comandamenti.
{119:135} Fa' risplendere il tuo volto sul tuo servo e insegnami i tuoi statuti.
{119:136} Rivi di lacrime mi scendono dagli occhi, perché la tua legge non è osservata.
{119:137} Tu sei giusto, o Eterno, e i tuoi decreti sono retti.
{119:138} Tu hai stabilito i tuoi precetti con giustizia e con grande fedeltà.
{119:139} Il mio zelo mi consuma, perché i miei nemici hanno dimenticato le tue parole.
{119:140} La tua parola è pura d'ogni scoria; perciò il tuo servo l'ama.
{119:141} Sono piccolo e disprezzato, ma non dimentico i tuoi comandamenti.
{119:142} La tua giustizia è una giustizia eterna e la tua legge è verità.
{119:143} Angoscia e affanno mi hanno colto, ma i tuoi comandamenti sono la mia gioia.
{119:144} I tuoi precetti sono giusti per sempre; dammi intelligenza e io vivrò.
{119:145} Io grido con tutto il cuore; rispondimi o Eterno, e osserverò i tuoi statuti.
{119:146} Io t'invoco; salvami, e osserverò i tuoi precetti.
{119:147} mi alzo prima dell'alba e grido; io spero nella tua parola.
{119:148} I miei occhi anticipano le vigilie della notte, per meditare nella tua parola.
{119:149} Ascolta la mia voce secondo la tua benignità; o Eterno, vivificami secondo il tuo giusto decreto.
{119:150} Mi sono vicini quelli che vanno dietro alla malvagità, ma essi sono lontani dalla tua legge.
{119:151} Tu sei vicino, o Eterno, e tutti i tuoi comandamenti sono verità.
{119:152} Da lungo tempo ho saputo dei tuoi precetti, che hai stabiliti in eterno.
{119:153} Considera la mia afflizione e liberami, perché non ho dimenticato la tua legge.
{119:154} Difendi la mia causa e riscattami; vivificami secondo la tua parola.
{119:155} La salvezza, è lontana dagli empi, perché non ricercano i tuoi statuti.
{119:156} Le tue compassioni sono grandi, o Eterno; vivificami secondo i tuoi giusti decreti.
{119:157} I miei persecutori e i miei nemici sono molti; ma io non devio dai tuoi precetti.
{119:158} Ho visto gli sleali e li detesto, perché non osservano la tua parola.
{119:159} Considera quanto amo i tuoi comandamenti! O Eterno, vivificami secondo la tua benignità.
{119:160} La somma della tua parola è verità; e tutti i tuoi giusti decreti durano in eterno.
{119:161} I principi mi perseguitano senza motivo ma il mio cuore ha gran timore della tua parola.
{119:162} provo grande gioia nella tua parola, come chi trova un gran bottino.
{119:163} Odio e detesto la menzogna, ma amo la tua legge.
{119:164} Ti lodo sette volte al giorno per i tuoi giusti decreti.
{119:165} Grande pace hanno quelli che amano la tua legge, e non c'è nulla che li possa far cadere.
{119:166} O Eterno, io spero nella tua salvezza e metto in pratica i tuoi comandamenti.
{119:167} ho osservato i tuoi precetti e li amo grandemente.
{119:168} Ho osservato i tuoi comandamenti e i tuoi precetti, perché tutte le mie vie sono davanti a te.
{119:169} Giunga fino a te il mio grido, o Eterno; dammi intelligenza secondo la tua parola.
{119:170} Giunga la mia supplica davanti a te; liberami secondo la tua parola.
{119:171} Le mie labbra effonderanno lode, perché tu mi insegni i tuoi statuti.
{119:172} La mia lingua annunzierà la tua parola, perché tutti i tuoi comandamenti sono giusti.
{119:173} La tua mano mi aiuti, perché io ho scelto i tuoi comandamenti.
{119:174} desidero ardentemente la tua salvezza, o Eterno, e la tua legge è la mia gioia.
{119:175} Possa io vivere per lodarti, e mi soccorrano i tuoi decreti.
{119:176} vado errando come una pecora smarrita. Cerca il tuo servo, perché io non dimentico i tuoi comandamenti.
{120:1} «Canto dei pellegrinaggi.» Nella mia angoscia ho gridato all'Eterno, ed egli mi ha risposto.
{120:2} O Eterno, liberami dalle labbra bugiarde e dalla lingua ingannatrice.
{120:3} Che ti sarà dato o che ti sarà aggiunto, o lingua bugiarda?
{120:4} Frecce acuminate di un prode, con carboni di ginepro.
{120:5} Me infelice che abito in Mescek, e dimoro fra le tende di Kedar!
{120:6} Troppo a lungo ho dimorato con quelli che odiano la pace.
{120:7} Io sono per la pace; essi invece, quando parlo, sono per la guerra.
{121:1} «Canto dei pellegrinaggi» Io alzo gli occhi ai monti: da dove mi verrà l'aiuto?
{121:2} Il mio aiuto viene dall'Eterno, che ha fatto i cieli e la terra,
{121:3} Egli non permetterà che il tuo piede vacilli, colui che ti protegge non sonnecchierà.
{121:4} Ecco, colui che protegge Israele non sonnecchia e non dorme.
{121:5} L'Eterno è colui che ti protegge, l'Eterno è la tua ombra, egli è alla tua destra.
{121:6} DIO giorno il sole non ti colpirà, né la luna di notte.
{121:7} L'Eterno ti custodirà da ogni male; egli custodirà la tua vita.
{121:8} L'Eterno custodirà il tuo uscire e il tuo entrare ora e sempre.
{122:1} «Canto dei pellegrinaggi. Di Davide.» Io mi sono rallegrato quando mi dissero: «Andiamo alla casa dell'Eterno».
{122:2} I nostri piedi si sono fermati entro le tue porte, o Gerusalemme.
{122:3} Gerusalemme è costruita come una città ben compatta,
{122:4} dove salgono le tribú, le tribú dell'Eterno, per celebrare il nome dell'Eterno.
{122:5} Poiché là sono posti i troni per il giudizio, i troni della casa di Davide.
{122:6} Pregate per la pace di Gerusalemme: prosperino quelli che ti amano.
{122:7} Ci sia pace entro le tue mura e prosperità nei tuoi palazzi.
{122:8} Per amore dei miei fratelli e dei miei amici ora dirò: «Sia pace in te».
{122:9} Per amore della casa dell'Eterno, il nostro DIO, io cercherò il tuo bene.
{123:1} «Canto dei pellegrinaggi.» A te alzo i miei occhi a te che siedi nei cieli.
{123:2} Ecco, come gli occhi dei servi sono rivolti alla mano dei loro padroni e gli occhi della serva alla mano della sua padrona, cosí i nostri occhi, sono rivolti all'eterno, DIO nostro, finché egli abbia pietà di noi.
{123:3} Abbi pietà di noi o Eterno, abbi pietà di noi perché siamo oltremodo sazi di disprezzo.
{123:4} L'anima nostra è oltremodo sazia dello scherno degli arroganti e del disprezzo dei superbi.
{124:1} «Canto dei pellegrinaggi. Di Davide.» Se l'Eterno non fosse stato dalla nostra parte, dica pure Israele:
{124:2} «Se l'Eterno non fosse stato dalla nostra parte, quando gli uomini si levarono contro di noi,
{124:3} essi ci avrebbero inghiottiti vivi, tanto divampò la loro ira contro di noi;
{124:4} allora le acque ci avrebbero sommerso e il torrente ci sarebbe passato sopra,
{124:5} allora le acque rigonfie ci sarebbero passate sopra».
{124:6} Benedetto sia l'Eterno, che non ci ha dati in preda ai loro denti.
{124:7} L'anima nostra è scampata come un uccello dal laccio dell'uccellatore; il laccio si è spezzato e noi siamo scampati.
{124:8} Il nostro aiuto è nel nome dell'Eterno che ha fatto i cieli e la terra.
{125:1} «Canto dei pellegrinaggi.» Quelli che confidano nell'Eterno sono come il monte Sion, che non può essere smosso. ma rimane in eterno.
{125:2} Come Gerusalemme è circondata dai monti, cosí l'Eterno sta intorno al suo popolo, ora e per sempre.
{125:3} Poiché lo scettro dell'empietà non riposerà per sempre sull'eredità dei giusti, perché i giusti non stendano le loro mani a compiere il male.
{125:4} O Eterno, fa' del bene ai buoni e a quelli che sono retti di cuore.
{125:5} Ma quelli che vanno dietro a vie tortuose, l'Eterno li farà andare con gli operatori d'iniquità. Pace, sia su Israele.
{126:1} «Canto dei pellegrinaggi.» Quando l'Eterno fece ritornare i prigionieri di Sion, ci sembrava di sognare.
{126:2} Allora la nostra bocca si riempí di riso e la nostra lingua di canti di gioia, allora si diceva fra le nazioni: «L'Eterno ha fatto cose grandi per loro».
{126:3} L'Eterno ha fatto cose grandi per noi, e siamo pieni di gioia.
{126:4} Fa' ritornare i nostri prigionieri, o Eterno, come i torrenti nel sud.
{126:5} Quelli che seminano con lacrime, mieteranno con canti di gioia.
{126:6} Ben va piangendo colui che porta il seme da spargere, ma tornerà con canti di gioia portando i suoi covoni.
{127:1} «Canto dei pellegrinaggi. Di Salomone.» Se l'Eterno non edifica la casa, invano vi si affaticano gli edificatori; se l'Eterno non custodisce la città, invano vegliano le guardie.
{127:2} E' vano per voi alzarvi di buon'ora e andare tardi a riposare e mangiare il pane di duro lavoro, perchè ai suoi diletti egli dà riposo.
{127:3} Ecco, i figli sono una eredità che viene dall'Eterno; il frutto del grembo è un premio,
{127:4} Come frecce nella mano di un prode, cosí sono i figli della propria giovinezza.
{127:5} Beato l'uomo che ne ha la sua faretra piena! Essi non saranno confusi quando discuteranno coi loro nemici alla porta.
{128:1} «Canto dei pellegrinaggi.» Beato chiunque teme l'Eterno e cammina nelle sue vie.
{128:2} Allora mangerai della fatica delle tue mani, sarai felice e godrai prosperità.
{128:3} Tua moglie sarà come una vite fruttifera nell'intimità della tua casa, i tuoi figli come piante d'olivo intorno alla tua mensa!
{128:4} Ecco, cosí sarà benedetto l'uomo che teme l'Eterno.
{128:5} L'Eterno ti benedica da Sion, e possa tu vedere la prosperità di Gerusalemme tutti i giorni della tua vita.
{128:6} Sí, possa tu vedere i figli dei tuoi figli. Sia pace sopra Israele,
{129:1} «Canto dei pellegrinaggi.» Molto mi hanno oppresso fin dalla mia giovinezza, dica pure Israele:
{129:2} «Molto mi hanno oppresso fin dalla mia giovinezza, ma non mi hanno potuto vincere.
{129:3} Gli aratori hanno arato sul mio dorso, vi hanno tracciato i loro lunghi solchi».
{129:4} L'Eterno è giusto; egli ha reciso le funi degli empi.
{129:5} Siano tutti confusi e voltino le spalle coloro che odiano Sion!
{129:6} Siano come l'erba dei tetti, che si secca prima di crescere;
{129:7} non ne riempie la mano il mietitore, né le braccia chi lega i covoni;
{129:8} e i passanti non dicono: «La benedizione dell'Eterno sia su di voi; noi vi benediciamo nel nome dell'Eterno».
{130:1} «Canto dei pellegrinaggi.» Da luoghi profondi io grido a te, o Eterno.
{130:2} O Signore, ascolta il mio grido; siano le tue orecchie attente alla voce delle mie suppliche.
{130:3} Se tu dovessi tener conto delle colpe, o Eterno, chi potrebbe resistere, o Signore?
{130:4} Ma presso di te vi è perdono, affinché tu sia temuto.
{130:5} Io aspetto l'Eterno, l'anima mia l'aspetta; io spero nella sua parola.
{130:6} L'anima mia attende il Signore, piú che le guardie il mattino, sì piú che le guardie il mattino.
{130:7} O Israele, spera nell'Eterno, perché presso l'Eterno vi è misericordia e presso di lui vi è redenzione completa.
{130:8} Egli redimerà Israele da tutte le sue iniquità.
{131:1} «Canto dei pellegrinaggi. Di Davide.» O Eterno, il mio cuore non è orgoglioso e i miei occhi non sono alteri, e non mi occupo di cose troppo grandi e troppo alte per me.
{131:2} Ho veramente calmato e acquetato la mia anima, come un bambino svezzato sul seno di sua madre; la mia anima dentro di me è come un bambino svezzato.
{131:3} O Israele, spera nell'Eterno, ora e per sempre.
{132:1} «Canto dei pellegrinaggi.» Ricordati, o Eterno, di Davide e di tutte le sue fatiche,
{132:2} come egli giurò all'Eterno e fece voto al Potente di Giacobbe, dicendo:
{132:3} «Non entrerò nella tenda della mia casa, né salirò sul mio letto;
{132:4} non darò sonno ai miei occhi né riposo alle mie palpebre,
{132:5} finché abbia trovato un luogo per l'Eterno, una dimora per il Potente di Giacobbe».
{132:6} Ecco, ne abbiamo sentito parlare in Efratah, l'abbiamo trovata nei campi di Jaar.
{132:7} Andiamo nella sua dimora adoriamo davanti allo sgabello dei suoi piedi.
{132:8} Levati, o Eterno e vieni al luogo del tuo riposo, tu e l'arca della tua forza.
{132:9} I tuoi sacerdoti siano rivestiti di giustizia, e cantino di gioia i tuoi santi.
{132:10} Per amore di Davide, tuo servo, non respingere il volto del tuo unto.
{132:11} L'Eterno ha giurato a Davide in verità e non cambierà: «Io metterò sul tuo trono un frutto delle tue viscere.
{132:12} Se i tuoi figli osserveranno il mio patto e i miei precetti, che insegnerò loro, anche i loro figli sederanno per sempre sul tuo trono».
{132:13} Poiché l'Eterno ha scelto Sion, egli l'ha desiderata per sua dimora:
{132:14} «Questo è il mio luogo di riposo per sempre; qui abiterò, perché l'ho desiderato.
{132:15} Benedirò largamente le sue provviste, sazierò di pane i suoi poveri;
{132:16} rivestirò i suoi sacerdoti di salvezza, esulteranno i suoi santi con grida di gioia.
{132:17} Qui farò crescere la potenza di Davide e provvederò una lampada al mio unto.
{132:18} Coprirò di vergogna i suoi nemici, ma su di lui fiorirà la sua corona».
{133:1} «Canto dei pellegrinaggi. Di Davide.» Ecco, quanto è buono e quanto è piacevole, che i fratelli dimorino assieme nell'Unità!
{133:2} E' come l'Olio prezioso sparso sul capo, che scende sulla barba di Aaronne, che scende fino all'Orlo delle sue vesti.
{133:3} E' come la rugiada dell'Hermon, che scende sui monti di Sion, perché è là che l'Eterno ha posto la benedizione, la vita in eterno.
{134:1} «Canto dei pellegrinaggi.» Ecco, benedite l'Eterno, voi tutti servi dell'Eterno, che state nella casa dell'Eterno durante la notte
{134:2} Alzate le vostre mani verso il santuario e benedite l'Eterno
{134:3} Ti benedica l'Eterno da Sion, egli che ha fatto i cieli e la terra
{135:1} Alleluia. Lodate il nome dell'Eterno, lodatelo, o servi dell'Eterno,
{135:2} che state nella casa dell'Eterno, nei cortili della casa del nostro DIO.
{135:3} Lodate l'Eterno, perché l'Eterno è buono; cantate lodi al suo nome, perché è amabile.
{135:4} Poiché l'Eterno ha scelto per sé Giacobbe, e Israele per suo particolare tesoro.
{135:5} Sì io riconosco che l'Eterno è grande e che il nostro Signore è al di sopra di tutti gli dèi.
{135:6} L'Eterno fa tutto ciò che gli piace, in cielo e in terra, nei mari e in tutti gli abissi.
{135:7} Egli fa salire i vapori dall'estremità della terra, produce i lampi per la pioggia, fa uscire il vento dai suoi depositi.
{135:8} Egli percosse i primogeniti d'Egitto, tanto degli uomini come degli animali;
{135:9} mandò segni e prodigi in mezzo a te, o Egitto, sul Faraone e su tutti i suoi servi
{135:10} Egli percosse grandi nazioni e uccise re potenti:
{135:11} Sihon, re degli Amorei, Og, re di Bashan, e tutti i regni di Canaan.
{135:12} E diede i loro paesi in eredità, in eredità a Israele, suo popolo.
{135:13} O Eterno, il tuo nome dura per sempre; il tuo ricordo, o Eterno, d'età in età.
{135:14} Poiché l'Eterno farà giustizia al suo popolo e avrà compassione dei suoi servi.
{135:15} Gli idoli delle nazioni, sono argento e oro, opera di mano d'uomo:
{135:16} hanno bocca ma non parlano, hanno occhi ma non vedono,
{135:17} hanno orecchi ma non odono; non hanno fiato nella loro bocca.
{135:18} Simili ad essi sono quelli che li fanno, chiunque in essi confida.
{135:19} Casa d'Israele, benedici l'Eterno; casa di Aaronne, benedici l'Eterno.
{135:20} Casa di Levi, benedici l'Eterno; voi che temete l'Eterno, benedite l'Eterno.
{135:21} Da Sion sia benedetto l'Eterno, che abita in Gerusalemme. Alleluia.
{136:1} Celebrate l'Eterno, perché egli è buono, perché la sua benignità dura in eterno,
{136:2} Celebrate il DIO degli dèi, perché la sua benignità dura in eterno.
{136:3} Celebrate il Signore dei signori, perché la sua benignità dura in eterno,
{136:4} colui che solo fa grandi meraviglie, perché la sua benignità dura in eterno,
{136:5} colui che ha fatto i cieli con sapienza, perché la sua benignità dura in eterno,
{136:6} colui che ha disteso la terra sulle acque, perché la sua benignità dura in eterno.
{136:7} colui che ha fatto i grandi luminari, perché la sua benignità dura in eterno:
{136:8} il sole per il governo del giorno, perché la sua benignità dura in eterno,
{136:9} la luna e le stelle per il governo della notte, perché la sua benignità dura in eterno.
{136:10} Colui che percosse gli Egiziani nei loro primogeniti, perché la sua benignità dura in eterno,
{136:11} e fece uscire Israele di mezzo a loro, perché la sua benignità dura in eterno,
{136:12} con mano potente e con braccio disteso, perché la sua benignità dura in eterno.
{136:13} Colui che divise il Mar Rosso in due, perché la sua benignità dura in eterno.
{136:14} e fece passare Israele in mezzo ad esso, perché la sua benignità dura in eterno,
{136:15} ma travolse il Faraone e il suo esercito nel Mar Rosso, perché la sua benignità dura in eterno.
{136:16} Colui che portò il suo popolo attraverso il deserto, perché la sua benignità dura in eterno,
{136:17} colui che percosse grandi re, perché la sua benignità dura in eterno,
{136:18} e uccise re potenti, perché la sua benignità dura in eterno:
{136:19} Sihon, re degli Amorrei, perché la sua benignità dura in eterno,
{136:20} e Og, re di Bashan, perché la sua benignità dura in eterno.
{136:21} E diede il loro paese in eredità, perché la sua benignità dura in eterno,
{136:22} in eredità a Israele, suo servo, perché la sua benignità dura in eterno.
{136:23} Egli si ricordò di noi nella nostra bassa condizione, perché la sua benignità dura in eterno,
{136:24} e ci liberò dai nostri nemici, perché la sua benignità dura in eterno.
{136:25} Egli dà il cibo a ogni carne, perché la sua benignità dura in eterno.
{136:26} Celebrate il DIO del cielo, perché la sua benignità dura in eterno.
{137:1} Là, presso i fiumi di Babilonia, sedevamo e piangevamo, ricordandoci di Sion;
{137:2} sui salici di quella terra avevamo appese le nostre cetre.
{137:3} Là, quelli che ci avevano condotti in cattività ci chiedevano le parole di un canto, sí, quelli che ci opprimevano chiedevano canti di gioia, dicendo: «Cantateci un canto di Sion».
{137:4} Come avremmo potuto cantare i canti dell'Eterno in un paese straniero?
{137:5} Se mi dimentico di te, o Gerusalemme, dimentichi la mia destra ogni abilità;
{137:6} resti la mia lingua attaccata al palato, se non mi ricordo di te, se non metto Gerusalemme al di sopra della mia piú grande gioia.
{137:7} Ricordati, o Eterno, dei figli di Edom, che nel giorno di Gerusalemme dicevano: «Demolitela, demolitela fin dalle fondamenta».
{137:8} O figlia di Babilonia, che devi esser distrutta beato chi ti darà la retribuzione del male che ci hai fatto!
{137:9} Beato chi prende i tuoi bambini e li sbatte contro la roccia!
{138:1} «Salmo di Davide.» Io ti celebrerò con tutto il mio cuore, davanti agli dèi canterò le tue lodi.
{138:2} Adorerò rivolto al tuo santo tempio e celebrerò il tuo nome per la tua benignità e per la tua verità, perché tu hai esaltato la tua parola e il tuo nome al di sopra di ogni altra cosa.
{138:3} Nel giorno in cui ti ho invocato tu mi hai risposto ed hai accresciuto il vigore dell'anima mia.
{138:4} Tutti i re della terra ti celebreranno, o Eterno, quando udranno le parole della tua bocca,
{138:5} e canteranno le vie dell'Eterno, perché grande è la gloria dell'Eterno.
{138:6} Anche se l'Eterno è eccelso, egli ha riguardo degli umili, ma il superbo lo conosce da lontano.
{138:7} Anche se cammino in mezzo all'avversità tu mi conserverai in vita; tu stenderai la mano contro l'ira dei miei nemici e la tua destra mi salverà.
{138:8} L'Eterno compirà l'opera sua in me; o Eterno la tua benignità dura per sempre; non abbandonare le opere delle tue mani.
{139:1} «Al maestro del coro. Salmo di Davide.» Tu mi hai investigato, o Eterno e mi conosci.
{139:2} Tu sai quando mi siedo e quando mi alzo, tu intendi il mio pensiero da lontano.
{139:3} Tu esamini accuratamente il mio cammino e il mio riposo e conosci a fondo tutte le mie vie.
{139:4} Poiché prima ancora che la parola sia sulla mia bocca tu, o Eterno, la conosci appieno.
{139:5} Tu mi cingi di dietro e davanti e metti la tua mano su di me.
{139:6} La tua conoscenza è troppo sublime per me talmente alta che non posso raggiungerla.
{139:7} Dove potrei andare lontano dal tuo Spirito, o dove potrei fuggire lontano dalla tua presenza?
{139:8} Se salgo in cielo, tu sei là; se stendo il mio letto nello Sceol, ecco, tu sei anche là.
{139:9} Se prendo le ali dell'alba e vado a dimorare all'estremità del mare,
{139:10} anche là la tua mano mi guiderà e la tua destra mi afferrerà.
{139:11} Se dico: «Certo le tenebre mi nasconderanno», persino la notte diventerà luce intorno a me;
{139:12} le tenebre stesse non possono nasconderti nulla, anzi la notte risplende come il giorno; le tenebre e la luce, sono uguali per te.
{139:13} Sí, tu hai formato le mie interiora, tu mi hai intessuto nel grembo di mia madre.
{139:14} Io ti celebrerò, perché sono stato fatto in modo stupendo; le tue opere, sono meravigliose, e io lo so molto bene.
{139:15} Le mie ossa non ti erano nascoste quando fui formato in segreto e intessuto nelle profondità della terra.
{139:16} I tuoi occhi videro la massa informe del mio corpo, e nel tuo libro erano già scritti tutti i giorni che erano stati fissati per me anche se nessuno di essi esisteva ancora.
{139:17} Oh, quanto mi sono preziosi i tuoi pensieri o DIO! Quanto grande è l'intero loro numero!
{139:18} Se li volessi contare, sarebbero più numerosi della sabbia; quando mi sveglio sono ancora con te.
{139:19} Certamente tu ucciderai l'empio o DIO; perciò voi, uomini di sangue, allontanatevi da me.
{139:20} Essi parlano contro di te perfidamente, i tuoi nemici fanno uso del tuo nome invano.
{139:21} Non odio forse quelli che ti odiano, o Eterno, e non detesto quelli che si levano contro di te?
{139:22} Io li odio di un odio perfetto, essi son divenuti miei nemici.
{139:23} Investigami, O DIO, e conosci il mio cuore; provami e conosci i miei pensieri;
{139:24} e vedi se vi è in me alcuna via iniqua, e guidami per la via eterna.
{140:1} «Al maestro del coro. Salmo di Davide.» Liberami, o Eterno dagli uomini malvagi; proteggimi dagli uomini violenti,
{140:2} che tramano malvagità nel loro cuore: essi si radunano continuamente per far guerra.
{140:3} Aguzzano la loro lingua come il serpente e hanno un veleno di aspide sotto le loro labbra, (Sela)
{140:4} Preservami, o Eterno, dalle mani dell'empio e proteggimi dall'uomo violento che cospirano per farmi cadere.
{140:5} I superbi hanno nascosto per me un laccio e corde, mi hanno teso una rete ai margini del sentiero, hanno disposto tranelli per me. (Sela)
{140:6} Io ho detto all'Eterno: «Tu sei il mio DIO, ascolta o Eterno, il grido delle mie suppliche.
{140:7} O Eterno il Signore, tu sei la forza della mia salvezza, tu hai coperto il mio capo nel giorno della battaglia.
{140:8} O Eterno, non concedere agli empi quel che desiderano, non favorire i loro disegni, perché non si esaltino. (Sela)
{140:9} Fa che la testa di quanti mi circondano sia coperta dalla perversità delle loro stesse labbra.
{140:10} Cadano loro addosso carboni accesi; siano essi gettati nel fuoco, in fosse profonde, da cui non possano piú risorgere.
{140:11} L'uomo maldicente non sia reso stabile sulla terra; la sventura perseguiti l'uomo violento fino alla rovina».
{140:12} Io so che l'Eterno difenderà la causa dell'afflitto e farà giustizia al povero.
{140:13} Certo i giusti celebreranno il tuo nome, e gli uomini retti abiteranno alla tua presenza.
{141:1} «Salmo di Davide.» O Eterno, io grido a te; affrettati a rispondermi. Porgi orecchio alla mia voce, quando grido a te.
{141:2} Giunga la mia preghiera davanti a te come l'incenso, l'elevazione delle mie mani come il sacrificio della sera.
{141:3} O Eterno, poni una guardia davanti alla mia bocca.
{141:4} Non permettere che il mio cuore sia attirato da alcuna cosa malvagia, per commettere opere malvagie con gli operatori d'iniquità, e fa' che io non mangi dei loro cibi squisiti.
{141:5} Mi percuota pure il giusto, sarà una cortesia; mi riprenda pure, sarà come olio sul capo; il mio capo non lo rifiuterà. Ma la mia preghiera continua ad essere contro le loro opere malvagie.
{141:6} I loro principi sono stati precipitati dai dirupi, ed essi daranno ascolto alle mie parole, perché sono piacevoli.
{141:7} Come quando uno ara e apre la terra, cosí le nostre ossa sono sparse all'ingresso dello Sceol.
{141:8} Ma i miei occhi sono rivolti a te, o Eterno, mio Signore; io mi rifugio in te, non lasciarmi indifeso.
{141:9} Preservami dal laccio che mi hanno teso e dai tranelli degli operatori d'iniquità.
{141:10} Cadano gli empi nelle loro stesse reti, mentre io passerò oltre.
{142:1} «Cantico di Davide, quando era nella caverna. Preghiera.» Io grido con la mia voce all'Eterno; con la mia voce imploro l'Eterno.
{142:2} Davanti a lui io effondo il mio lamento davanti a lui espongo la mia avversità.
{142:3} Quando il mio spirito veniva meno in me, tu conoscevi il mio cammino. Essi hanno teso un laccio per me sul sentiero che stavo percorrendo.
{142:4} Guardo alla mia destra ed ecco: non vi è alcuno che mi riconosca; ogni via di scampo è preclusa; nessuno si prende cura della mia vita.
{142:5} grido a te, o Eterno, e dico: «Tu sei il mio rifugio, la mia parte nella terra dei viventi.
{142:6} Presta attenzione al mio grido, perche sono ridotto agli estremi; liberami dai miei persecutori, perché sono piú forti di me.
{142:7} Fammi uscire dalla prigione, perché possa celebrare il tuo nome. I giusti si stringeranno intorno a me, perché tu mi ricolmerai di beni».
{143:1} «Salmo di Davide.» Ascolta la mia preghiera, o Eterno, porgi orecchio alle mie suppliche; nella tua fedeltà e nella tua giustizia rispondimi.
{143:2} E non entrare in giudizio col tuo servo, perché nessun vivente sarà trovato giusto davanti a te.
{143:3} Poiché il nemico mi perseguita, egli ha prostrato fino a terra la mia vita; mi fa abitare in luoghi tenebrosi, come quelli che sono morti già da lungo tempo.
{143:4} Perciò il mio spirito viene meno dentro di me, e il mio cuore è tutto smarrito dentro di me.
{143:5} Ricordo i giorni antichi; medito su tutte le tue opere; rifletto su ciò che le tue mani hanno fatto.
{143:6} Protendo le mie mani verso di te, la mia anima è assetata di te, come una terra arida. (Sela)
{143:7} Affrettati a rispondermi, o Eterno, lo spirito mio viene meno; non nascondermi il tuo volto, perché non divenga simile a quelli che scendono nella fossa.
{143:8} Fammi sentire la tua benignità al mattino, perché io confido in te; fammi conoscere la via per la quale devo camminare, perché io elevo la mia anima a te.
{143:9} Liberami dai miei nemici, o Eterno, in te mi nascondo.
{143:10} Insegnami a fare la tua volontà, perché tu sei il mio DIO; il tuo buon Spirito mi guidi in terra piana.
{143:11} Vivificami, o Eterno, per amore del tuo nome; nella tua giustizia tirami fuori dall'avversità.
{143:12} Nella tua benignità distruggi i miei nemici e fa' perire tutti quelli che affliggono l'anima mia, perché io sono il tuo servo.
{144:1} «Salmo di Davide.» Benedetto sia l'Eterno, la mia rocca, che ammaestra le mie mani alla guerra e le mie dita alla battaglia.
{144:2} Egli è la mia grazia e la mia fortezza, il mio alto rifugio e il mio liberatore, il mio scudo in cui mi rifugio, colui che rende sottomesso a me il mio popolo.
{144:3} O Eterno, che cosa è l'uomo perché te ne curi, o il figlio dell'uomo perché tu ne tenga conto?
{144:4} L'uomo è come un soffio e i suoi giorni sono come l'ombra che passa.
{144:5} Abbassa i tuoi cieli, o Eterno, e discendi, ed essi fumeranno.
{144:6} Lancia i fulmini e disperdili, scaglia le tue frecce e mettili in fuga.
{144:7} Stendi la tua mano dall'alto, salvami e liberami dalle grandi acque e dalla mano degli stranieri,
{144:8} la cui bocca proferisce menzogna e la cui destra è destra d'inganno.
{144:9} O DIO, ti canterò un nuovo cantico, canterò le tue lodi su un'arpa a dieci corde.
{144:10} Tu, che dai vittoria ai re e che liberi il tuo servo Davide dalla spada funesta,
{144:11} salvami e liberami dalla mano degli stranieri, la cui bocca proferisce menzogna e la cui destra è destra d'inganno.
{144:12} I nostri figli nella loro giovinezza siano come piante rigogliose, e le nostre figlie siano come colonne d'angolo, ben scolpite per adornare un palazzo.
{144:13} I nostri granai siano ricolmi e forniscano ogni specie di beni; le nostre greggi si riproducano a migliaia e a decine di migliaia nelle nostre campagne;
{144:14} i nostri buoi tirino pesanti carichi e non vi sia alcuna irruzione, né sortita, né grido nelle nostre piazze.
{144:15} Beato il popolo che è in tale stato; beato il popolo il cui DIO è l'Eterno.
{145:1} «Salmo di lode. Di Davide.» Io ti esalterò, o mio DIO e mio Re, e benedirò il tuo nome in eterno.
{145:2} Ti benedirò ogni giorno e loderò il tuo nome in eterno.
{145:3} L'Eterno è grande e degno di somma lode, e la sua grandezza è imperscrutabile.
{145:4} Una generazione proclamerà le lodi delle tue opere all'altra e annunzierà i tuoi portenti.
{145:5} Mediterò sul glorioso splendore della tua maestà e sulle tue meravigliose opere.
{145:6} Essi parleranno della potenza delle tue tremende opere, e io racconterò la tua grandezza.
{145:7} Essi proclameranno il ricordo della tua grande bontà e canteranno con gioia la tua giustizia.
{145:8} L'Eterno è misericordioso e pieno di compassione, lento all'ira e di grande benignità,
{145:9} L'Eterno è buono verso tutti e pieno di compassione per tutte le sue opere.
{145:10} Tutte le tue opere ti celebreranno o Eterno, e i tuoi santi ti benediranno.
{145:11} Essi parleranno della gloria del tuo regno e racconteranno della tua potenza.
{145:12} per far conoscere ai figli degli uomini i tuoi portenti e il glorioso splendore del tuo regno.
{145:13} Il tuo regno è un regno eterno e il tuo dominio dura per ogni età.
{145:14} L'Eterno sostiene tutti quelli che cadono e rialza tutti quelli che sono abbattuti.
{145:15} Gli occhi di tutti guardano a te con aspettazione, e tu dai loro il cibo a suo tempo.
{145:16} Tu apri la tua mano e appaghi il desiderio di ogni essere vivente.
{145:17} L'Eterno è giusto in tutte le sue vie e benigno in tutte le sue opere.
{145:18} L'Eterno è vicino a tutti quelli che lo invocano, a tutti quelli che lo invocano in verità.
{145:19} Egli soddisfa il desiderio di quelli che lo temono, ode il loro grido e li salva.
{145:20} L'Eterno protegge tutti quelli che l'amano e distruggerà tutti gli empi.
{145:21} La mia bocca narrerà la lode dell'Eterno, e ogni carne benedirà il suo santo nome per sempre.
{146:1} Alleluia. Anima mia, loda l'Eterno.
{146:2} Io loderò l'Eterno finché ho vita, canterò le lodi del mio DIO per tutta la mia esistenza.
{146:3} Non confidate nei principi né in alcun figlio d'uomo, che non può salvare.
{146:4} Quando il suo spirito se ne va, egli ritorna alla terra, e in quello stesso giorno i suoi progetti periscono.
{146:5} Beato colui che ha il DIO di Giacobbe per suo aiuto, la cui speranza è nell'Eterno, il suo DIO,
{146:6} che ha fatto i cieli e la terra, il mare e tutto ciò che è in essi, che serba la fedeltà in eterno,
{146:7} che rende giustizia agli oppressi e dà il cibo agli affamati. L'Eterno libera i prigionieri.
{146:8} L'Eterno apre gli occhi ai ciechi, l'Eterno rialza quelli che sono abbattuti, l'Eterno ama i giusti.
{146:9} L'Eterno protegge i forestieri, soccorre l'orfano e la vedova ma sovverte la via degli empi.
{146:10} L'Eterno regna per sempre il tuo DIO, o Sion, per ogni età. Alleluia.
{147:1} Lodate l'Eterno, perché è cosa buona cantare le lodi al nostro DIO, perché è piacevole e conveniente lodarlo.
{147:2} L'Eterno edifica Gerusalemme e raccoglie i dispersi d'Israele
{147:3} Egli guarisce quelli che hanno il cuore rotto e fascia le loro ferite.
{147:4} Conta il numero delle stelle e le chiama tutte per nome.
{147:5} Grande è il nostro Signore, immensa è la sua potenza e infinita la sua intelligenza.
{147:6} L'Eterno innalza gli umili, ma abbassa i malvagi fino a terra.
{147:7} Cantate all'Eterno con ringraziamento, cantate con la cetra le lodi al nostro DIO,
{147:8} che copre il cielo di nuvole, prepara la pioggia per la terra e fa crescere l'erba sui monti.
{147:9} Egli provvede cibo al bestiame e ai piccoli dei corvi che gridano.
{147:10} Egli non si compiace nella forza del cavallo né prende alcun piacere nelle gambe dell'uomo.
{147:11} L'Eterno prende piacere in quelli che lo temono in quelli che sperano nella sua benignità.
{147:12} Loda l'Eterno, o Gerusalemme, celebra il tuo DIO, o Sion.
{147:13} Poiché egli ha rinforzato le sbarre delle tue porte e ha benedetto i tuoi figli in mezzo a te.
{147:14} Egli conserva la pace entro i tuoi confini e ti sazia col fior di frumento.
{147:15} Invia sulla terra il suo comando, la sua parola corre velocissima.
{147:16} Manda la neve come lana e sparge la brina come cenere.
{147:17} Getta la sua grandine come a pezzi; chi può resistere al suo freddo?
{147:18} Manda la sua parola e li fa sciogliere fa soffiare il suo vento, e le acque corrono.
{147:19} Egli ha fatto conoscere la sua parola a Giacobbe, i suoi statuti e i suoi decreti a Israele.
{147:20} Egli non ha fatto questo con alcun'altra nazione, ed esse non conoscono i suoi decreti. Alleluia.
{148:1} Alleluia. Lodate l'Eterno dai cieli, lodatelo nei luoghi altissimi.
{148:2} Lodatelo, voi tutti suoi angeli, lodatelo voi tutti suoi eserciti.
{148:3} Lodatelo, sole e luna, lodatelo, voi tutte stelle lucenti.
{148:4} Lodatelo, voi cieli dei cieli, e voi acque al di sopra dei cieli
{148:5} Tutte queste cose lodino il nome dell'Eterno, perché egli comandò, ed esse furono create.
{148:6} Egli le ha stabilite per sempre, in eterno; ha fatto uno statuto che non passerà mai.
{148:7} Lodate l'Eterno dalla terra, voi mostri marini e oceani tutti,
{148:8} fuoco e grandine, neve e nubi, vento di tempesta che esegue i suoi ordini;
{148:9} monti e colli tutti, alberi fruttiferi e cedri tutti;
{148:10} voi tutti animali selvatici e domestici, rettili e uccelli alati;
{148:11} voi re della terra e popoli tutti, principi e giudici tutti della terra;
{148:12} giovani e fanciulle, vecchi e bambini.
{148:13} Lodino il nome dell'Eterno, perché solo il suo nome è esaltato. La sua gloria è al di sopra della terra e dei cieli.
{148:14} Egli ha accresciuto la forza del suo popolo, un motivo questo di lode per tutti i suoi santi, per i figli d'Israele, un popolo a lui vicino. Alleluia.
{149:1} Alleluia. Cantate all'Eterno un canto nuovo, cantate la sua lode nell'assemblea dei santi.
{149:2} Si rallegri Israele in colui che lo ha fatto, esultino i figli di Sion nel loro Re.
{149:3} Lodino il suo nome con la danza, cantino le sue lodi col tamburello e la cetra,
{149:4} perché l'Eterno si compiace nel suo popolo; egli corona di salvezza gli umili.
{149:5} Esultino i santi nella gloria, cantino di gioia sui loro letti.
{149:6} Abbiano nella loro bocca le lodi di DIO e nella loro mano una spada a due tagli,
{149:7} per far vendetta sulle nazioni e infliggere castighi sui popoli,
{149:8} per legare i loro re con catene e i loro nobili con ceppi di ferro,
{149:9} per eseguire su di loro il giudizio scritto. Questo è l'onore riservato a tutti i suoi santi. Alleluia.
{150:1} Alleluia, lodate DIO nel suo santuario, lodatelo nel firmamento della sua potenza.
{150:2} Lodatelo per i suoi portenti, lodatelo secondo la sua grandezza.
{150:3} Lodatelo col suono della tromba, lodatelo con l'arpa e con la cetra.
{150:4} Lodatelo col tamburello e con la danza, lodatelo con strumenti a corda e a fiato.
{150:5} Lodatelo con cembali risonanti, lodatelo con cembali squillanti.
{150:6} Ogni cosa che respira lodi l'Eterno. Alleluia.
