{1:1} Poiché molti hanno intrapreso ad esporre ordinatamente la narrazione delle cose che si sono verificate in mezzo a noi,
{1:2} come ce le hanno trasmesse coloro che da principio ne furono testimoni oculari e ministri della parola,
{1:3} è parso bene anche a me, dopo aver indagato ogni cosa accuratamente fin dall'inizio, di scrivertene per ordine, eccellentissimo Teofilo,
{1:4} affinché tu riconosca la certezza delle cose che ti sono state insegnate.
{1:5} Ai giorni di Erode, re della Giudea, vi era un certo sacerdote di nome Zaccaria, della classe di Abia; sua moglie era discendente da Aaronne e si chiamava Elisabetta.
{1:6} Erano entrambi giusti agli occhi di Dio, camminando irreprensibili in tutti i comandamenti e le leggi del Signore.
{1:7} Ma non avevano figli, perché Elisabetta era sterile, ed entrambi erano già avanzati in età.
{1:8} Or avvenne che, mentre Zaccaria esercitava il suo ufficio sacerdotale davanti a Dio nell'ordine della sua classe,
{1:9} secondo l'usanza del servizio sacerdotale, gli toccò in sorte di entrare nel tempio del Signore per bruciare l'incenso.
{1:10} Intanto l'intera folla del popolo stava fuori in preghiera, nell'ora dell'incenso.
{1:11} Allora un angelo del Signore gli apparve, stando in piedi alla destra dell'altare dell'incenso.
{1:12} Al vederlo Zaccaria fu turbato e preso da paura,
{1:13} Ma l'angelo gli disse: «Non temere Zaccaria, perché la tua preghiera è stata esaudita e tua moglie Elisabetta ti partorirà un figlio, al quale porrai nome Giovanni.
{1:14} Ed egli sarà per te motivo di gioia e di allegrezza, e molti si rallegreranno per la sua nascita.
{1:15} Perché egli sarà grande davanti al Signore; non berrà né vino né bevande inebrianti e sarà ripieno di Spirito Santo fin dal grembo di sua madre.
{1:16} E convertirà molti dei figli d'Israele al Signore, loro Dio.
{1:17} Ed andrà davanti a lui nello spirito e potenza di Elia, per ricondurre i cuori dei padri verso i figli e i ribelli alla saggezza dei giusti, per preparare al Signore un popolo ben disposto».
{1:18} E Zaccaria disse all'angelo: «Da che cosa conoscerò questo? Poiché io sono vecchio e mia moglie è avanzata negli anni».
{1:19} E l'angelo, rispondendo, gli disse: «Io sono Gabriele che sto alla presenza di Dio, e sono stato mandato per parlarti e annunziarti queste buone novelle.
{1:20} Ed ecco, tu sarai muto e non potrai parlare fino al giorno in cui queste cose avverranno, perché non hai creduto alle mie parole che si adempiranno a loro tempo».
{1:21} Intanto il popolo aspettava Zaccaria e si meravigliava che egli si trattenesse cosí a lungo nel tempio.
{1:22} Ma, quando uscí, non poteva parlare loro; allora essi compresero che egli aveva avuto una visione nel tempio; egli faceva loro dei cenni, ma rimase muto.
{1:23} E avvenne che, quando furono compiuti i giorni del suo servizio, egli ritornò a casa sua.
{1:24} Ora, dopo quei giorni, sua moglie Elisabetta concepí; e si tenne nascosta per cinque mesi e diceva:
{1:25} «Ecco cosa mi ha fatto il Signore nei giorni, in cui ha volto il suo sguardo su di me per rimuovere la mia vergogna tra gli uomini».
{1:26} Nel sesto mese, l'angelo Gabriele fu mandato da Dio in una città della Galilea, chiamata Nazaret,
{1:27} ad una vergine fidanzata a un uomo di nome Giuseppe, della casa di Davide; e il nome della vergine era Maria.
{1:28} E l'angelo, entrato da lei, disse: «Salve, o grandemente favorita, il Signore è con te; tu sei benedetta fra le donne»
{1:29} Ma quando lo vide, ella rimase turbata alle sue parole, e si domandava cosa potesse significare un tale saluto.
{1:30} E l'angelo le disse: «Non temere, Maria, perché hai trovato grazia presso Dio.
{1:31} Ed ecco, tu concepirai nel grembo e partorirai un figlio, e gli porrai nome Gesú.
{1:32} Egli sarà grande e sarà chiamato Figlio dell'Altissimo; e il Signore Dio gli darà il trono di Davide, suo padre;
{1:33} e regnerà sulla casa di Giacobbe in eterno, e il suo regno non avrà mai fine».
{1:34} E Maria disse all'angelo: «Come avverrà questo, poiché io non conosco uomo?».
{1:35} E l'angelo, rispondendo, le disse: «Lo Spirito Santo verrà su di te e la potenza dell'Altissimo ti adombrerà, pertanto il santo che nascerà da te sarà chiamato figlio di Dio.
{1:36} Ed ecco Elisabetta, tua parente, ha anch'ella concepito un figlio nella sua vecchiaia; e questo è il sesto mese per lei, che era chiamata sterile
{1:37} poiché nulla è impossibile con Dio».
{1:38} Allora Maria disse: «Ecco la serva del Signore; mi sia fatto secondo la tua parola». E l'angelo si allontanò da lei.
{1:39} Ora in quei giorni Maria si levò e si recò in fretta nella regione montuosa, in una città di Giuda,
{1:40} ed entrò in casa di Zaccaria e salutò Elisabetta.
{1:41} E avvenne che, appena Elisabetta udì il saluto di Maria, il bambino le sobbalzò nel grembo, ed Elisabetta fu ripiena di Spirito Santo,
{1:42} ed esclamò a gran voce, dicendo: «Tu sei benedetta fra le donne e benedetto è il frutto del tuo grembo.
{1:43} E perché mi accade questo, che la madre del mio Signore venga a me?
{1:44} Poiché, ecco, appena la voce del tuo saluto mi è giunta agli orecchi, il bambino è sobbalzato di gioia nel mio grembo.
{1:45} Ora, beata è colei che ha creduto, perché le cose dettele da parte del Signore avranno compimento».
{1:46} E Maria disse: «L'anima mia magnifica il Signore,
{1:47} e lo spirito mio esulta in Dio, mio Salvatore,
{1:48} perché egli ha avuto riguardo alla bassezza della sua serva, poiché ecco d'ora in poi tutte le generazioni mi proclameranno beata,
{1:49} perché il Potente mi ha fatto cose grandi, e Santo è il suo nome!
{1:50} E la sua misericordia si estende di generazione in generazione verso coloro che lo temono.
{1:51} Egli ha operato potentemente col suo braccio; ha disperso i superbi nei pensieri del loro cuore;
{1:52} ha rovesciato i potenti dai loro troni ed ha innalzato gli umili
{1:53} ha ricolmato di beni gli affamati e ha rimandato i ricchi a mani vuote.
{1:54} Egli ha soccorso Israele, suo servo, ricordandosi della sua misericordia
{1:55} come aveva dichiarato ai nostri padri, ad Abrahamo e alla sua progenie, per sempre».
{1:56} E Maria rimase con Elisabetta circa tre mesi, poi se ne tornò a casa sua.
{1:57} Ora giunse per Elisabetta il tempo di partorire, e diede alla luce un figlio.
{1:58} I suoi vicini e i parenti, udendo che il Signore le aveva usato grande misericordia, si rallegrarono con lei.
{1:59} Ed avvenne che nell'ottavo giorno vennero per circoncidere il bambino e intendevano chiamarlo Zaccaria, col nome di suo padre;
{1:60} ma sua madre intervenne e disse: «No, si chiamerà invece Giovanni».
{1:61} Ed essi le dissero: «Non vi è alcuno nella tua parentela che si chiami con questo nome».
{1:62} Cosí domandarono con cenni a suo padre, come voleva che lo si chiamasse.
{1:63} Egli allora chiese una tavoletta e vi scrisse: «Il suo nome è Giovanni». E tutti si meravigliarono.
{1:64} In quell'istante la sua bocca si aperse e la sua lingua si sciolse, e parlava benedicendo Dio.
{1:65} E tutti i loro vicini furono presi da timore, e tutte queste cose erano divulgate per tutta la regione montuosa della Giudea.
{1:66} E tutti coloro che le udirono, le riposero nel cuore loro, dicendo: «Chi sarà mai questo bambino?». E la mano del Signore era con lui.
{1:67} E Zaccaria, suo padre, fu ripieno di Spirito Santo e profetizzò, dicendo:
{1:68} «Benedetto sia il Signore Dio d'Israele, perché ha visitato e compiuto la redenzione per il suo popolo;
{1:69} e ci ha suscitato una potente salvezza nella casa di Davide suo servo
{1:70} come egli aveva dichiarato per bocca dei suoi santi profeti fin dai tempi antichi, perché fossimo salvati
{1:71} dai nostri nemici e dalle mani di tutti coloro che ci odiano,
{1:72} per usare misericordia verso i nostri padri e ricordarsi del suo santo patto,
{1:73} il giuramento fatto ad Abrahamo nostro padre,
{1:74} per concederci che, liberati dalle mani dei nostri nemici, lo potessimo servire senza paura,
{1:75} in santità e giustizia davanti a lui tutti i giorni della nostra vita.
{1:76} E tu, o piccolo bambino, sarai chiamato profeta dell'Altissimo, perché tu andrai davanti alla faccia del Signore a preparare le sue vie,
{1:77} per dare al suo popolo la conoscenza della salvezza, nel perdono dei loro peccati;
{1:78} grazie alle viscere di misericordia de nostro Dio, per cui l'aurora dall'alto ci visiterà,
{1:79} per illuminare quelli che giacevano nelle tenebre e nell'ombra della morte, per guidare i nostri passi nella via della pace».
{1:80} Intanto il bambino cresceva e si fortificava nello spirito, e rimase nei deserti fino al giorno che egli doveva manifestarsi ad Israele.
{2:1} Ora, in quei giorni fu emanato un decreto da parte di Cesare Augusto che si compisse il censimento di tutto l'impero.
{2:2} Questo censimento fu il primo ad essere fatto quando Quirinio era governatore della Siria.
{2:3} E tutti andavano a farsi registrare ciascuno nella sua città.
{2:4} Or anche Giuseppe uscí dalla città di Nazaret della Galilea, per recarsi in Giudea nella città di Davide, chiamata Betlemme, perché egli era della casa e della famiglia di Davide,
{2:5} per farsi registrare con Maria, sua moglie, che aveva sposato e che era incinta.
{2:6} Cosí mentre erano là, giunse per lei il tempo del parto.
{2:7} Ed ella diede alla luce il suo figlio primogenito, e lo fasciò e lo pose a giacere in una mangiatoia, perché non c'era posto per loro nell'albergo.
{2:8} Ora in quella stessa regione c'erano dei pastori che dimoravano all'aperto nei campi, e di notte facevano la guardia al loro gregge.
{2:9} Ed ecco, un angelo del Signore si presentò loro e la gloria del Signore risplendette intorno a loro, ed essi furono presi da grande paura.
{2:10} Ma l'angelo disse loro: «Non temete, perché vi annunzio una grande gioia che tutto il popolo avrà;
{2:11} poiché oggi nella città di Davide è nato per voi un Salvatore, che è Cristo, il Signore
{2:12} E questo vi servirà di segno: Voi troverete un bambino fasciato, coricato in una mangiatoia».
{2:13} E ad un tratto si uní all'angelo una moltitudine dell'esercito celeste che lodava Dio, dicendo:
{2:14} «Gloria a Dio nei luoghi altissimi, e pace in terra agli uomini, su cui si posa il suo favore».
{2:15} E avvenne che, quando gli angeli si allontanarono da loro per ritornare in cielo, i pastori dissero tra loro: «Andiamo fino a Betlemme, per vedere ciò che è avvenuto e che il Signore ci ha fatto conoscere».
{2:16} Andarono quindi in fretta e trovarono Maria, Giuseppe e il bambino, che giaceva in una mangiatoia.
{2:17} Dopo averlo visto, divulgarono quanto era stato loro detto a proposito di quel bambino.
{2:18} E tutti coloro che li udirono si meravigliarono delle cose raccontate loro dai pastori.
{2:19} Maria custodiva tutte queste parole, meditandole in cuor.
{2:20} E i pastori se ne ritornarono, glorificando e lodando Dio per tutte le cose che avevano udito e visto, come era stato loro detto.
{2:21} E quando furono trascorsi gli otto giorni dopo i quali egli doveva essere circonciso, gli fu posto nome Gesú, il nome dato dall'angelo prima che fosse concepito nel grembo.
{2:22} Quando poi furono compiuti i giorni della purificazione di lei secondo la legge di Mosé, portarono il bambino a Gerusalemme per presentarlo al Signore
{2:23} come è scritto nella legge del Signore: «Ogni maschio primogenito sarà chiamato santo al Signore»,
{2:24} e per offrire in sacrificio, come è detto nella legge del Signore, un paio di tortore o due giovani colombi.
{2:25} Or ecco, vi era a Gerusalemme un uomo chiamato Simeone; quest'uomo era giusto e pio e aspettava la consolazione d'Israele; e lo Spirito Santo era su di lui.
{2:26} E gli era stato divinamente rivelato dallo Spirito Santo, che non sarebbe morto prima di aver visto il Cristo del Signore.
{2:27} Egli dunque, mosso dallo Spirito, venne nel tempio, e, come i genitori vi portavano il bambino Gesú, per fare a suo riguardo quanto prescriveva la legge,
{2:28} egli lo prese tra le braccia e benedisse Dio, dicendo:
{2:29} «Ora, Signore, lascia che il tuo servo muoia in pace secondo la tua parola,
{2:30} perché i miei occhi hanno visto la tua salvezza,
{2:31} che tu hai preparato davanti a tutti i popoli;
{2:32} luce per illuminare le genti e gloria del tuo popolo Israele».
{2:33} E Giuseppe e la madre del bambino si meravigliavano delle cose che si dicevano di lui.
{2:34} Poi Simeone li benedisse e disse a Maria sua madre: «Ecco, costui è posto per la caduta e per l'innalzamento di molti in Israele e per essere segno di contraddizione,
{2:35} e a te stessa una spada trafiggerà l'anima, affinché siano svelati i pensieri di molti cuori».
{2:36} Vi era anche Anna, una profetessa, figlia di Fanuel, della tribú di Aser, la quale era molto avanzata in età, avendo vissuto dopo la sua verginità sette anni con il marito.
{2:37} Ella era vedova e, sebbene avesse ormai ottantaquattro anni, non si allontanava mai dal tempio, servendo Dio notte e giorno con digiuni e preghiere.
{2:38} Sopraggiunta ella pure in quel momento, lodava il Signore e parlava di quel bambino a tutti coloro che aspettavano la redenzione in Gerusalemme.
{2:39} Ora, quando ebbero compiuto tutto quello che riguardava l'osservanza della legge del Signore, ritornarono in Galilea nella loro città di Nazaret.
{2:40} Intanto il bambino cresceva e si fortificava nello spirito, essendo ripieno di sapienza; e la grazia di Dio era su di lui.
{2:41} Or i suoi genitori si recavano ogni anno a Gerusalemme per la festa di Pasqua.
{2:42} E, quando egli compí dodici anni, essi salirono a Gerusalemme, secondo l'usanza della festa.
{2:43} Terminati quei giorni, mentre essi ritornavano, il fanciullo Gesú rimase in Gerusalemme; ma Giuseppe e sua madre non lo sapevano.
{2:44} Supponendo che egli fosse nella comitiva, essi fecero una giornata di cammino, poi si misero a cercarlo fra i parenti e i conoscenti;
{2:45} e, non avendolo trovato, tornarono a Gerusalemme in cerca di lui.
{2:46} E avvenne che, tre giorni dopo, lo trovarono nel tempio, seduto in mezzo ai dottori, intento ad ascoltarli e a far loro domande.
{2:47} E tutti quelli che l'udivano, stupivano della sua intelligenza e delle sue risposte.
{2:48} E, quando essi lo videro, rimasero stupiti, e sua madre gli disse: «Figlio, perché ci hai fatto questo? Ecco, tuo padre ed io, angosciati, ti cercavamo!».
{2:49} Ma egli disse loro: «Perché mi cercavate? Non sapevate che io devo occuparmi delle cose del Padre mio?».
{2:50} Ma essi non compresero le parole che aveva detto loro.
{2:51} Ed egli scese con loro, tornò a Nazaret e stava loro sottomesso. E sua madre serbava tutte queste parole nel suo cuore.
{2:52} E Gesú cresceva in sapienza, in statura e in grazia davanti a Dio e agli uomini.
{3:1} Or nell'anno quindicesimo del regno di Tiberio Cesare, mentre Ponzio Pilato era governatore della Giudea. Erode tetrarca della Galilea, suo fratello Filippo tetrarca dell'Iturea e della regione della Traconitide e Lisania tetrarca dell'Abilene,
{3:2} sotto i sommi sacerdoti Anna e Caiafa, la parola di Dio fu indirizzata a Giovanni, figlio di Zaccaria, nel deserto.
{3:3} Egli allora percorse tutta la regione nei dintorni del Giordano, predicando un battesimo di ravvedimento per il perdono dei peccati,
{3:4} come sta scritto nel libro delle parole del profeta Isaia, che dice: «Ecco la voce di uno che grida nel deserto: Preparate la via del Signore, raddrizzate i suoi sentieri.
{3:5} Ogni valle sia colmata e ogni monte e colle sia abbassato; i luoghi tortuosi siano raddrizzati e le vie scabrose appianate
{3:6} e ogni carne vedrà la salvezza di Dio».
{3:7} Egli dunque diceva alle folle che andavano per essere da lui battezzate: «Razza di vipere, chi vi ha insegnato a fuggire dall'ira a venire?
{3:8} Fate dunque frutti degni del ravvedimento e non cominciate a dire dentro di voi: "Noi abbiamo Abrahamo per padre", perché io vi dico che Dio può suscitare dei figli ad Abrahamo anche da queste pietre.
{3:9} E già la scure è posta alla radice degli alberi; ogni albero quindi che non produce buon frutto sarà tagliato e gettato nel fuoco».
{3:10} Or le folle lo interrogavano, dicendo: «Che faremo noi dunque?».
{3:11} Allora egli, rispondendo, disse loro: «Chi ha due tuniche ne faccia parte a chi non ne ha, e chi ha da mangiare faccia altrettanto».
{3:12} Or vennero anche dei pubblicani per essere battezzati e gli chiesero: «Maestro, che dobbiamo fare.».
{3:13} Ed egli disse loro: «Non riscuotete nulla di piú di quanto vi è stato ordinato».
{3:14} Anche i soldati lo interrogarono dicendo: «E noi, che dobbiamo fare?». Ed egli disse loro: «Non fate estorsioni ad alcuno, non accusate falsamente alcuno e contentatevi della vostra paga».
{3:15} Ora il popolo era in attesa, e tutti si chiedevano in cuor loro se Giovanni fosse lui il Cristo,
{3:16} Giovanni rispose, dicendo a tutti: «lo vi battezzo con acqua; ma viene colui che è piú forte di me, al quale io non sono neppure degno di sciogliere il legaccio dei sandali; egli vi battezzerà con lo Spirito Santo e col fuoco.
{3:17} Egli ha in mano il suo ventilabro, per pulire interamente la sua aia e raccogliere il grano nel suo granaio; ma brucerà la pula con fuoco inestinguibile».
{3:18} Cosí egli evangelizzava il popolo, esortandolo in molti altri modi.
{3:19} Ora Erode, il tetrarca, essendo stato da lui ripreso a causa di Erodiade, moglie di suo fratello Filippo, e per tutte le malvagità che egli aveva commesso,
{3:20} aggiunse a tutte le altre anche questa, cioè di rinchiudere Giovanni in prigione.
{3:21} Ora, come tutto il popolo era battezzato, anche Gesú fu battezzato, e mentre stava pregando, il cielo si aprí
{3:22} e lo Spirito Santo scese sopra di lui in forma corporea come di colomba; e dal cielo venne una voce, che diceva: «Tu sei il mio amato Figlio, in te mi sono compiaciuto!».
{3:23} E Gesú aveva circa trent'anni e lo si credeva figlio di Giuseppe, figlio di Eli;
{3:24} figlio di Matthat, figlio di Levi, figlio di Melchi, figlio di Ianna, figlio di Giuseppe;
{3:25} figlio di Mattathia, figlio di Amos, figlio di Naum, figlio di Esli, figlio di Naggai;
{3:26} figlio di Maath, figlio di Mattathia, figlio di Semei, figlio di Giuseppe, figlio di Giuda
{3:27} figlio di Ioanna, figlio di Resa, figlio di Zorobabel, figlio di Salathiel, figlio di Neri.
{3:28} figlio di Melchi, figlio di Addi, figlio di Cosam, figlio di Elmodam figlio di Er;
{3:29} figlio di Iose, figlio di Eliezer, figlio di Iorim, figlio di Matthat, figlio di Levi;
{3:30} figlio di Simeone, figlio di Giuda, figlio di Giuseppe, figlio di Ionan, figlio di Ellakim;
{3:31} figlio di Melea, figlio di Mena figlio di Mattatha, figlio di Natan, figlio di Davide
{3:32} figlio di Iesse, figlio di Obed, figlio di Booz, figlio di Salmon, figlio di Naasson;
{3:33} figlio di Aminadab, figlio di Aram, figlio di Esrom, figlio di Fares, figlio di Giuda.
{3:34} figlio di Giacobbe, figlio di Isacco, figlio di Abrahamo, figlio di Tara, figlio di Nacor;
{3:35} figlio di Seruk, figlio di Ragau, figlio di Pelek, figlio di Eber, figlio di Sela
{3:36} figlio di Cainan, figlio di Arfacsad, figlio di Sem, figlio di Noè, figlio di Lamek;
{3:37} figlio di Mathusala, figlio di Enok, figlio di Iared, figlio di Mahalaleel, figlio di Cainan;
{3:38} figlio di Enos, figlio di Set, figlio di Adamo, di Dio.
{4:1} Or Gesú, ripieno di Spirito Santo, ritornò dal Giordano e fu condotto dallo Spirito nel deserto,
{4:2} e per quaranta giorni fu tentato dal diavolo; durante quei giorni non mangiò nulla; ma quando furono trascorsi, egli ebbe fame.
{4:3} E il diavolo gli disse: «Se tu sei il Figlio di Dio, di' a questa pietra che diventi pane».
{4:4} Ma Gesú gli rispose, dicendo: «Sta scritto: "L'uomo non vivrà soltanto di pane, ma di ogni parola di Dio.
{4:5} Poi il diavolo lo condusse su di un alto monte e gli mostrò in un attimo tutti i regni del mondo.
{4:6} E il diavolo gli disse: «Io ti darò tutto il potere di questi regni e la loro gloria, perché essa mi è stata data nelle mani e io la do a chi voglio.
{4:7} Se dunque tu prostrandoti mi adori, sarà tutta tua».
{4:8} Ma Gesú, rispondendo, gli disse: «Vattene via da me, Satana. Sta scritto: "Adora il Signore Dio tuo e servi a lui solo"».
{4:9} Poi lo condusse a Gerusalemme lo pose sull'orlo del tempio e gli disse: «"Se tu sei il Figlio di Dio, gettati giú di qui;
{4:10} perché sta scritto: "Egli comanderà ai suoi angeli attorno a te di custodirti.
{4:11} Ed essi ti sosterranno con le loro mani, affinché il tuo piede non urti contro alcuna pietra"».
{4:12} E Gesú, rispondendo, gli disse: «E' stato detto: "Non tentare il Signore Dio tuo".».
{4:13} E, quando il diavolo ebbe finito ogni tentazione, si allontanò da lui, fino ad un certo tempo.
{4:14} E Gesú, nella potenza dello Spirito se ne ritornò in Galilea e la sua fama si sparse per tutta la regione all'intorno.
{4:15} Ed egli insegnava nelle loro sinagoghe, essendo onorato da tutti.
{4:16} Poi venne a Nazaret, dove era cresciuto e, com'era solito fare in giorno di sabato, entrò nella sinagoga e si alzò per leggere.
{4:17} E gli fu dato in mano il libro del profeta Isaia; lo aprí e trovò quel passo dove era scritto:
{4:18} «Lo Spirito del Signore è sopra di me, perché mi ha unto per evangelizzare i poveri; mi ha mandato per guarire quelli che hanno il cuore rotto, per proclamare la liberazione ai prigionieri e il recupero della vista ai ciechi, per rimettere in libertà gli oppressi,
{4:19} e per predicare l'anno accettevole del Signore».
{4:20} Poi, chiuso il libro e resolo all'inserviente, si pose a sedere; e gli occhi di tutti nella sinagoga erano fissi su di lui.
{4:21} Allora cominciò a dir loro: «Oggi questa Scrittura si è adempiuta nei vostri orecchi».
{4:22} E tutti gli rendevano testimonianza e si meravigliavano delle parole di grazia che uscivano dalla sua bocca, e dicevano: «Non è costui il figlio di Giuseppe?».
{4:23} Ed egli disse loro: «Certamente voi mi citerete questo proverbio: "Medico, cura te stesso" tutto ciò che abbiamo udito essere avvenuto a Capernaum, fallo anche qui nella tua patria».
{4:24} Ma egli disse: «In verità vi dico che nessun profeta è ben accetto nella sua patria,
{4:25} Vi dico in verità che al tempo di Elia, quando il cielo fu serrato tre anni e sei mesi e vi fu una grande fame in tutto il paese, vi erano molte vedove in Israele;
{4:26} eppure a nessuna di loro fu mandato Elia, se non a una donna vedova in Sarepta di Sidone.
{4:27} E al tempo del profeta Eliseo vi erano molti lebbrosi in Israele; eppure nessuno di loro fu mondato, eccetto Naaman il Siro».
{4:28} Nell'udire queste cose, tutti nella sinagoga furono presi dall'ira.
{4:29} E, levatisi, lo cacciarono dalla città e lo condussero fino al ciglio della sommità del monte, su cui la loro città era edificata, per precipitarlo giú.
{4:30} Ma egli, passando in mezzo a loro, se ne andò,
{4:31} Poi discese a Capernaum, città della Galilea, e nei giorni di sabato insegnava alla gente.
{4:32} Ed essi stupivano del suo insegnamento, perché la sua parola era con autorità.
{4:33} Or nella sinagoga c'era un uomo posseduto da uno spirito di un demone immondo, che si mise a gridare a gran voce,
{4:34} dicendo: «Ah, che vi è fra noi e te, o Gesú Nazareno? Sei tu venuto per distruggerci? Io so chi tu sei: Il Santo di Dio!».
{4:35} Ma Gesú lo sgridò, dicendo: «Ammutolisci ed esci da costui!». E il demone, dopo averlo gettato in mezzo a loro uscí da lui senza fargli alcun male.
{4:36} Allora tutti furono presi da stupore e si dicevano l'un l'altro: «Che parola è mai questa? Egli comanda con autorità e potenza agli spiriti immondi, e questi escono».
{4:37} E la fama di lui si diffondeva in ogni luogo della regione all'intorno.
{4:38} Uscito poi dalla sinagoga, Gesú entrò in casa di Simone. Or la suocera di Simone era stata colpita da una grande febbre; e gli fecero richiesta per lei.
{4:39} Ed egli, chinatosi su di lei, sgridò la febbre e questa la lasciò; ed ella, alzatasi prontamente, si mise a servirli.
{4:40} Al tramontar del sole, tutti coloro che avevano degli infermi colpiti da varie malattie li condussero da lui; ed egli, imposte le mani su ciascuno di loro, li guarí.
{4:41} Da molti uscivano i demoni, gridando e dicendo: «Tu sei il Cristo, il Figlio di Dio». Ma egli li sgridava e non permetteva loro di parlare, perché sapevano che egli era il Cristo.
{4:42} Poi, fattosi giorno, egli uscí e andò in un luogo deserto. Ma le folle lo cercavano e lo raggiunsero; e lo trattenevano perché non andasse via da loro.
{4:43} Ma egli disse loro: «Bisogna che io annunzi la buona novella del regno di Dio anche alle altre città, perché sono stato mandato per questo».
{4:44} E andava predicando nelle sinagoghe della Galilea.
{5:1} Or avvenne che, mentre egli si trovava sulla riva del lago di Gennesaret e la folla gli si stringeva attorno per ascoltare la parola di Dio,
{5:2} vide due barche ormeggiate alla riva del lago, dalle quali erano scesi i pescatori e lavavano le reti.
{5:3} Allora salí su una delle barche, che era di Simone, e lo pregò di scostarsi un poco da terra. Postosi a sedere, ammaestrava le folle dalla barca.
{5:4} E, quando ebbe finito di parlare, disse a Simone: «Prendi il largo, e calate le vostre reti per pescare».
{5:5} E Simone, rispondendo, gli disse: «Maestro, ci siamo affaticati tutta la notte e non abbiamo preso nulla; però, alla tua parola, calerò la rete».
{5:6} E, fatto ciò, presero una tale quantità di pesci che la rete si rompeva.
{5:7} Allora fecero cenno ai loro compagni, che erano nell'altra barca, perché venissero ad aiutarli. Ed essi vennero e riempirono tutt'e due le barche, tanto che stavano affondando.
{5:8} Vedendo questo, Simon Pietro si gettò ai piedi di Gesú, dicendo: «Signore allontanati da me perché sono un uomo peccatore».
{5:9} Infatti Pietro e tutti quelli che erano con lui furono presi da grande stupore, per la quantità di pesci che avevano preso.
{5:10} Lo stesso avvenne pure a Giacomo e a Giovanni, figli di Zebedeo, che erano compagni di Simone. Allora Gesú disse a Simone: «Non temere; da ora in avanti tu sarai pescatore di uomini vivi».
{5:11} Essi quindi, tirate in secco le barche, lasciarono ogni cosa e lo seguirono.
{5:12} Or avvenne che, mentre egli si trovava in una di quelle città, ecco un uomo tutto coperto di lebbra che, veduto Gesú, si prostrò con la faccia a terra e lo pregò, dicendo: «Signore, se tu vuoi, tu puoi mondarmi».
{5:13} Allora egli, distesa la mano, lo toccò dicendo: «Sí, lo voglio, sii mondato». E subito la lebbra lo lasciò.
{5:14} E Gesú gli comandò: «Non dirlo a nessuno; ma va mostrati al sacerdote e fa' un'offerta per la tua purificazione, come ha prescritto Mosé, affinché ciò serva loro di testimonianza».
{5:15} E la sua fama si diffondeva sempre piú; e grandi folle si radunavano per udirlo e per essere da lui guarite dalle loro infermità.
{5:16} Ma egli si ritirava in luoghi solitari e pregava.
{5:17} Or un giorno avvenne che, mentre egli insegnava, erano presenti, seduti, dei farisei e dei dottori della legge, i quali erano venuti da tutti i villaggi della Galilea, della Giudea e da Gerusalemme; e la potenza del Signore era con lui, per compiere guarigioni.
{5:18} Ed ecco, alcuni uomini portavano sopra un letto un uomo paralitico e cercavano di portarlo dentro e di metterlo davanti a lui.
{5:19} Ma, non riuscendo ad introdurlo a causa della folla, salirono sul tetto della casa e lo calarono attraverso le tegole con il lettuccio, proprio in mezzo, davanti a Gesú.
{5:20} Ed egli, veduta la loro fede, disse a quello: «Uomo, i tuoi peccati ti sono perdonati».
{5:21} Allora gli scribi e i farisei cominciarono a ragionare, dicendo: «Chi è costui che pronunzia bestemmie? Chi può togliere i peccati se non Dio solo?».
{5:22} Ma Gesú conosciuti i loro pensieri, prese la parola e disse loro: «Che ragionate nei vostri cuori?
{5:23} Che cosa è piú facile dire: "I tuoi peccati ti sono perdonati" oppure dire: "Alzati e cammina"
{5:24} Ora, affinché sappiate che il Figlio dell'uomo ha autorità sulla terra di perdonare i peccati, io ti dico, (disse al paralitico), alzati, prendi il tuo lettuccio e va' a casa tua».
{5:25} E subito quell'uomo si alzò davanti a loro, prese il lettuccio su cui era disteso e se ne andò a casa sua, glorificando Dio.
{5:26} E tutti furono presi da stupore e glorificavano Dio. E, pieni di paura, dicevano: «Oggi abbiamo visto delle cose sorprendenti».
{5:27} E, dopo queste cose, egli uscí e vide un pubblicano di nome Levi che sedeva al banco delle imposte, e gli disse: «Seguimi».
{5:28} Ed egli, lasciata ogni cosa, si alzò e lo seguì.
{5:29} Poi Levi gli preparò un gran banchetto in casa sua, e una grande folla di pubblicani e di altri erano a tavola con loro.
{5:30} Ma gli scribi e i farisei di quel luogo mormoravano contro i discepoli di Gesú, dicendo: «Perché mangiate e bevete con i pubblicani e i peccatori?».
{5:31} E Gesú, rispondendo, disse loro: «Non sono i sani che hanno bisogno del medico, ma i malati.
{5:32} IO non sono venuto a chiamare a ravvedimento i giusti, ma i peccatori».
{5:33} Allora essi gli dissero: «Perché i discepoli di Giovanni e anche quelli dei farisei digiunano spesso e fanno preghiere, mentre i tuoi mangiano e bevono?».
{5:34} Ed egli disse loro: «Potete voi far digiunare gli intimi amici dello sposo, mentre lo sposo è con loro?
{5:35} Ma verranno i giorni in cui lo sposo sarà loro tolto e allora, in quei giorni, digiuneranno».
{5:36} Inoltre disse loro una parabola: «Nessuno cuce un pezzo di un vestito nuovo sopra un vestito vecchio; altrimenti si trova con il nuovo strappato, e il pezzo tolto dal nuovo non si adatta al vecchio.
{5:37} E nessuno mette vino nuovo in otri vecchi; altrimenti il vino nuovo rompe gli otri, ed esso si spande e gli otri vanno perduti.
{5:38} Ma bisogna mettere il vino nuovo in otri nuovi, cosí tutti e due si conservano.
{5:39} Nessuno poi, avendo bevuto del vino vecchio, ne vuole subito del nuovo, perché egli dice: "Il vecchio è migliore"».
{6:1} Or avvenne in un giorno di sabato, dopo il grande sabato, che egli camminava attraverso i campi di grano, ed i suoi discepoli coglievano delle spighe e le mangiavano, sfregandole con le mani.
{6:2} E alcuni dei farisei dissero loro: «Perché fate ciò che non è lecito fare nei giorni di sabato?».
{6:3} Ma Gesú, rispondendo, disse loro: «Non avete voi letto ciò che fece Davide e coloro che erano con lui quando ebbe fame?
{6:4} Come egli entrò nella casa di Dio, prese i pani della presentazione, e ne mangiò e ne diede anche a quelli che erano con lui, sebbene non fosse lecito mangiarne se non ai soli sacerdoti?».
{6:5} Poi disse loro: «Il Figlio dell'uomo è signore anche del sabato».
{6:6} Or avvenne in un altro sabato che egli entrò nella sinagoga e insegnava; or là c'era un uomo la cui mano destra era secca.
{6:7} E i farisei e gli scribi lo stavano osservando se lo avesse guarito di sabato per poi accusarlo.
{6:8} Ma egli conosceva i loro pensieri e disse all'uomo dalla mano secca: «Alzati e mettiti qui nel mezzo». Ed egli si alzò in piedi.
{6:9} Quindi Gesú disse loro: «Io vi domando: E' lecito, nei giorni di sabato fare del bene o del male, salvare una persona o ucciderla?».
{6:10} E, volgendo lo sguardo intorno su tutti loro, disse a quell'uomo: «Stendi la tua mano!». Ed egli lo fece, e la sua mano fu resa sana come l'altra.
{6:11} Ma essi furono pieni di rabbia e discutevano fra loro che cosa potessero fare a Gesù.
{6:12} Or avvenne in quei giorni che egli se ne andò sul monte a pregare, e passò la notte in preghiera a Dio.
{6:13} E quando fu giorno, chiamò a sé i suoi discepoli, e ne scelse dodici ai quali diede anche il nome di apostoli:
{6:14} Simone, che soprannominò Pietro, e Andrea suo fratello, Giacomo e Giovanni, Filippo e Bartolomeo,
{6:15} Matteo e Tommaso, Giacomo d'Alfeo e Simone, chiamato Zelota,
{6:16} Giuda, fratello di Giacomo e Giuda Iscariota, che fu anche il traditore.
{6:17} Poi, sceso con loro, si fermò in un luogo pianeggiante, con la folla dei suoi discepoli e con un gran numero di popolo da tutta la Giudea, da Gerusalemme e dal litorale di Tiro e di Sidone, che erano venuti per udirlo e per essere guariti dalle loro malattie;
{6:18} e anche quelli che erano tormentati da spiriti immondi erano guariti.
{6:19} E tutta la folla cercava di toccarlo, perché da lui usciva una potenza che guariva tutti.
{6:20} Quindi egli, alzati gli occhi verso i suoi discepoli, diceva: «Beati voi, poveri perché vostro è il regno di Dio.
{6:21} Beati voi, che ora avete fame, perché sarete saziati, Beati voi, che ora piangete, perché riderete.
{6:22} Beati voi, quando gli uomini vi odieranno, vi scomunicheranno e vitupereranno, e bandiranno il vostro nome come malvagio, a causa del Figlio dell'uomo.
{6:23} Rallegratevi in quel giorno e saltate di gioia, perché ecco, il vostro premio è grande in cielo, nello stesso modo infatti i loro padri trattavano i profeti.
{6:24} Ma guai a voi ricchi, perché avete la vostra consolazione.
{6:25} Guai a voi che siete sazi, perché avrete fame. Guai a voi che ora ridete perché farete cordoglio e piangerete.
{6:26} Guai a voi, quando tutti gli uomini diranno bene di voi, perché allo stesso modo facevano i padri loro verso i falsi profeti.
{6:27} Ma io dico a voi che udite: Amate i vostri nemici; fate del bene a coloro che vi odiano.
{6:28} Benedite coloro che vi maledicono e pregate per coloro che vi maltrattano.
{6:29} Se qualcuno ti percuote su una guancia, porgigli anche l'altra; e a chi ti toglie il mantello, non impedire di prenderti anche la tunica.
{6:30} Da' a chiunque ti chiede; e se qualcuno ti toglie il tuo, non glielo ridomandare.
{6:31} Ma come volete che gli uomini facciano a voi, cosí fate a loro.
{6:32} Ma se amate coloro che vi amano, che merito ne avrete? Poiché anche i peccatori amano coloro che li amano.
{6:33} E se fate del bene a coloro che vi fanno del bene, che merito ne avrete? Poiché i peccatori fanno lo stesso.
{6:34} E se prestate a coloro dai quali sperate di riavere, che merito ne avrete? Anche i peccatori prestano ai peccatori, per riceverne altrettanto.
{6:35} Ma amate i vostri nemici, fate del bene e prestate senza sperarne nulla, e il vostro premio sarà grande e sarete i figli dell'Altissimo, perché egli è benigno verso gli ingrati e i malvagi.
{6:36} Siate dunque misericordiosi, come anche il Padre vostro è misericordioso.
{6:37} Non giudicate e non sarete giudicati; non condannate e non sarete condannati; perdonate e vi sarà perdonato.
{6:38} Date e vi sarà dato: una buona misura, pigiata, scossa e traboccante vi sarà versata in seno, perché con la misura con cui misurate, sarà altresí misurato a voi».
{6:39} Poi egli disse loro una parabola: «Può un cieco far da guida a un altro cieco? Non cadranno tutti e due nella fossa?
{6:40} Nessun discepolo è da piú del suo maestro, anzi ogni discepolo ben addestrato sarà come il suo maestro.
{6:41} Ora, perché guardi la pagliuzza che e nell'occhio di tuo fratello e non scorgi la trave che è nel tuo proprio occhio?
{6:42} O come puoi dire al tuo fratello: "Fratello, lascia che tolga la pagliuzza che è nel tuo occhio", quando tu stesso non vedi la trave che è nel tuo proprio occhio? Ipocrita, togli prima la trave dal tuo occhio e allora potrai vedere bene per togliere la pagliuzza dall'occhio di tuo fratello.
{6:43} Poiché non c'è albero buono che faccia frutto cattivo, né albero cattivo che faccia frutto buono.
{6:44} Ogni albero infatti lo si riconosce dal proprio frutto, perché non si raccolgono fichi dalle spine e non si vendemmia uva da un rovo.
{6:45} L'uomo buono dal buon tesoro del suo cuore trae il bene; e l'uomo malvagio dal malvagio tesoro del suo cuore trae il male, perché la bocca di uno parla dall'abbondanza del cuore.
{6:46} Ora, perché mi chiamate, Signore, Signore, e non fate quello che dico?
{6:47} Chiunque viene a me, e ode le mie parole e le mette in pratica, io vi mostrerò a chi e simile.
{6:48} Egli è simile ad un uomo che, costruendo una casa, ha scavato molto profondo e ha posto il fondamento sopra la roccia, e venuta una piena, il torrente ha investito quella casa, ma non l'ha potuta scrollare perché era stata fondata sulla roccia.
{6:49} Chi invece le ha udite e non le ha messe in pratica, è simile a un uomo che ha edificato una casa sopra la terra senza fondamento; quando il torrente l'ha investita, essa è subito caduta, e la sua rovina è stata grande».
{7:1} Ora, dopo che ebbe terminato tutto questo suo discorso al popolo che udiva, entrò in Capernaum.
{7:2} Ora il servo di un centurione, che gli era molto caro, era malato e stava per morire.
{7:3} E il centurione, avendo sentito parlare di Gesú, gli mandò alcuni anziani dei Giudei, pregandolo di venire a guarire il suo servo.
{7:4} Ed essi, giunti da Gesú, lo pregarono con insistenza dicendo: «Egli merita che tu gli conceda questo,
{7:5} perché egli ama la nostra nazione, ed è stato lui a costruirci la sinagoga».
{7:6} Allora Gesú andò con loro. Egli non era molto lontano dalla casa, quando il centurione gli mandò degli amici per dirgli: «Signore, non disturbarti, perché io non sono degno che tu entri sotto il mio tetto.
{7:7} Per questo neppure mi sono ritenuto degno di venire da te; ma di' una parola e il mio servo sarà guarito.
{7:8} Poiché anch'io sono un uomo sottoposto all'autorità altrui e ho sotto di me dei soldati, e dico ad uno: "Va'" ed egli va, e a un altro: "Vieni" ed egli viene, e al mio servo: "Fa' questo" ed egli lo fa».
{7:9} Quando Gesú udí queste cose si meravigliò di lui e, rivolgendosi alla folla che lo seguiva, disse: «Io vi dico, che neppure in Israele ho trovato una fede cosí grande».
{7:10} E, quando gli inviati fecero ritorno a casa, trovarono il servo, che era stato infermo, guarito.
{7:11} E il giorno dopo egli si recò in una città, chiamata Nain; e con lui andavano molti dei suoi discepoli e una grande folla.
{7:12} E quando fu vicino alla porta della città, ecco che si portava a seppellire un morto, figlio unico di sua madre, che era vedova; e una grande folla della città era con lei.
{7:13} Appena la vide, il Signore ne ebbe compassione e le disse: «Non piangere!».
{7:14} Accostatosi, toccò la bara, e i portatori si fermarono, allora egli disse: «Giovinetto, io ti dico, alzati!».
{7:15} E il morto si mise a sedere e cominciò a parlare. E Gesú lo consegnò a sua madre.
{7:16} Allora furono tutti presi da meraviglia e glorificavano Dio, dicendo: «Un grande profeta è sorto fra noi» e: «Dio ha visitato il suo popolo».
{7:17} E questo detto a suo riguardo si sparse per tutta la Giudea e per tutta la regione all'intorno.
{7:18} Or Giovanni venne informato dai suoi discepoli di tutte queste cose.
{7:19} E Giovanni, chiamati a sé due dei suoi discepoli, li mandò da Gesú a dirgli: «Sei tu colui che ha da venire, oppure dobbiamo aspettarne un altro?».
{7:20} Quegli uomini, dunque, andarono da lui e gli dissero: «Giovanni Battista ci ha mandati da te, a dirti: "Sei tu colui che deve venire, oppure dobbiamo aspettarne un altro?"».
{7:21} In quella stessa ora Gesú ne guarí molti da infermità, da calamità e da spiriti maligni, e a molti ciechi donò la vista.
{7:22} E Gesú, rispondendo, disse loro: «Andate e riferite a Giovanni ciò che avete visto e udito: i ciechi recuperano la vista, gli zoppi camminano, i lebbrosi sono mondati, i sordi odono, i morti risuscitano, e l'evangelo è annunziato ai poveri.
{7:23} E beato è colui che non si scandalizza di me!».
{7:24} Quando i messaggeri di Giovanni se ne furono andati, egli prese a dire alle folle riguardo a Giovanni: «Che cosa siete andati a vedere nel deserto? Una canna agitata dal vento?
{7:25} Ma che cosa siete andati a vedere? Un uomo vestito con morbide vesti? Ecco, coloro che portano splendide vesti e vivono in delizie stanno nei palazzi dei re.
{7:26} Ma che cosa siete andati a vedere? Un profeta? Sí, vi dico, ancor piú di un profeta.
{7:27} Egli è colui del quale è scritto: "Ecco, io mando il mio messaggero davanti alla tua faccia, il quale preparerà la tua strada davanti a te".
{7:28} Perché io vi dico che fra i nati di donna, non vi è alcun profeta piú grande di Giovanni Battista; tuttavia il minimo nel regno di Dio è piú grande di lui».
{7:29} E tutto il popolo che lo aveva udito, e i pubblicani riconobbero la giustizia di Dio, e si fecero battezzare del battesimo di Giovanni.
{7:30} Ma i farisei e i dottori della legge respinsero il disegno di Dio per loro e non si fecero battezzare.
{7:31} Allora il Signore disse: «A che cosa dunque paragonerò gli uomini di questa generazione? E a chi somigliano?
{7:32} Sono simili ai fanciulli che siedono in piazza e gridano gli uni agli altri, dicendo: "Noi vi abbiamo suonato il flauto e non avete ballato, vi abbiamo cantato dei lamenti e non avete pianto".
{7:33} E' venuto infatti Giovanni Battista che non mangia pane né beve vino, e voi dite: "Egli ha un demone".
{7:34} E' venuto il Figlio dell'uomo che mangia e beve voi dite: "Ecco un mangione e un beone, amico dei pubblicani e dei peccatori".
{7:35} Ma alla sapienza è stata fatta giustizia da tutti i suoi figli».
{7:36} Or uno dei farisei lo invitò a mangiare con lui; ed egli, entrato in casa del fariseo, si mise a tavola.
{7:37} Ed ecco una donna della città, che era una peccatrice, saputo che egli era a tavola in casa del fariseo, portò un vaso di alabastro pieno di olio profumato.
{7:38} E, stando ai suoi piedi, di dietro piangendo, cominciò a bagnargli di lacrime i piedi e ad asciugarli con i capelli del suo capo; e glieli baciava e li ungeva con l'olio profumato.
{7:39} Al vedere questo, il fariseo che lo aveva invitato disse fra sé: «Se costui fosse un profeta, saprebbe chi e quale genere di persona e la donna che lo tocca perché è una peccatrice».
{7:40} E Gesú, rispondendo, gli disse: «Simone, ho qualche cosa da dirti». Ed egli disse: «Maestro, di' pure».
{7:41} E Gesú gli disse: «Un creditore aveva due debitori; l'uno gli doveva cinquecento denari e l'altro cinquanta.
{7:42} Non avendo essi di che pagare, egli condonò il debito ad entrambi. Secondo te, chi di loro lo amerà di piú?».
{7:43} E Simone, rispondendo, disse: «Suppongo sia colui, al quale egli ha condonato di piú». E Gesú gli disse: «Hai giudicato giustamente».
{7:44} Poi, volgendosi verso la donna, disse a Simone: «Vedi questa donna? Io sono entrato in casa tua e tu non mi hai dato dell'acqua per lavare i piedi lei invece mi ha bagnato i piedi con le lacrime e li ha asciugati con i capelli del suo capo.
{7:45} Tu non mi hai dato neppure un bacio, ma lei da quando sono entrato, non ha smesso di baciarmi i piedi.
{7:46} Tu non mi hai unto il capo di olio ma lei, ha unto i miei piedi di olio profumato.
{7:47} Perciò ti dico che i suoi molti peccati le sono perdonati, perché ha molto amato; ma colui al quale poco è perdonato, poco ama».
{7:48} Poi disse a lei: «I tuoi peccati ti sono perdonati».
{7:49} Allora quelli che erano a tavola con lui cominciarono a dire fra loro: «Chi è costui che perdona anche i peccati?».
{7:50} Ma Gesú disse alla donna: «La tua fede ti ha salvata; va' in pace!».
{8:1} E in seguito avvenne che egli andava attorno per le città e i villaggi, predicando e annunziando la buona novella del regno di Dio; con lui vi erano i dodici,
{8:2} e certe donne, che erano state guarite da spiriti maligni e da infermità: Maria, detta Maddalena, dalla quale erano usciti sette demoni,
{8:3} Giovanna, moglie di Cuza, amministratore di Erode, Susanna e molte altre, le quali lo sostenevano con i loro beni.
{8:4} Ora, mentre si radunava una grande folla ed accorreva a lui gente da ogni città, egli disse in parabola:
{8:5} «Un seminatore uscí a seminare la sua semente; e mentre egli seminava una parte cadde lungo la via, fu calpestata e gli uccelli del cielo la mangiarono.
{8:6} Un'altra parte cadde sulla roccia e, appena germogliata, seccò per mancanza di umidità.
{8:7} Un'altra parte cadde fra le spine; e le spine, cresciute insieme, la soffocarono.
{8:8} Una parte invece cadde in buona terra, germogliò e fruttò il cento per uno». Dette queste cose, esclamò: «Chi ha orecchi da udire, oda!».
{8:9} Allora i suoi discepoli gli domandarono che cosa significasse quella parabola.
{8:10} Ed egli disse: «A voi è dato di conoscere i misteri del regno di Dio; ma agli altri essi sono proposti in parabole, affinché vedendo non vedano e udendo non intendano.
{8:11} Or questo è il significato della parabola: La semente è la parola di Dio.
{8:12} Quelli lungo la strada sono coloro che odono la parola, ma poi viene il diavolo e porta via la parola dal loro cuore, affinché non credano e non siano salvati.
{8:13} Quelli sulla roccia sono coloro che, quando ascoltano, ricevono la parola con gioia; costoro però non hanno radice, credono per un certo tempo, ma al momento della prova, si tirano indietro.
{8:14} E la parte che è caduta fra le spine sono coloro che hanno udito la parola; ma, strada facendo, sono soffocati dalle sollecitudini, dalle ricchezze e dai piaceri di questa vita, e non giungono a maturità.
{8:15} Ma la parte che è caduta in buona terra sono coloro che, dopo aver udita la parola, la ritengono in un cuore onesto e buono e portano frutto con perseveranza».
{8:16} «E nessuno, accesa una lampada, la copre con un vaso o la mette sotto il letto, ma la mette sul candeliere, affinché coloro che entrano vedano la luce.
{8:17} Poiché non vi è nulla di nascosto che non sarà manifestato, né di segreto che non debba essere conosciuto e portato alla luce.
{8:18} Fate dunque attenzione a come ascoltate, perché a chi ha sarà dato, ma a chi non ha sarà tolto anche quello che pensa di avere».
{8:19} Or sua madre e i suoi fratelli vennero da lui, ma non potevano avvicinarlo a causa della folla.
{8:20} E da alcuni gli fu riferito: «Tua madre e i tuoi fratelli sono là fuori e ti vogliono vedere».
{8:21} Ma egli, rispondendo, disse loro: «Mia madre e i miei fratelli sono quelli che odono la parola di Dio e la mettono in pratica».
{8:22} Ora uno di quei giorni avvenne che egli salí su una barca con i suoi discepoli e disse loro: «Passiamo all'altra riva del lago». Ed essi presero il largo.
{8:23} Mentre navigavano, egli si addormentò; e un turbine di vento si abbattè sul lago, tanto che la barca si riempiva, ed erano in pericolo.
{8:24} Allora essi, accostatisi, lo svegliarono, dicendo: «Maestro, maestro, noi periamo!». Ed egli, destatosi, sgridò il vento e la furia dell'acqua; e questi si acquetarono e si fece bonaccia.
{8:25} E Gesú disse ai suoi discepoli: «Dov'è la vostra fede?». Ed essi, impauriti, si meravigliavano e si dicevano l'un l'altro: «Chi è mai costui, che comanda anche al vento e all'acqua, e gli ubbidiscono?».
{8:26} Poi navigarono verso la regione dei Gadareni che sta di fronte alla Galilea;
{8:27} e, quando scese a terra, gli venne incontro un uomo di quella città, il quale già da lungo tempo era posseduto da demoni, e non indossava vesti, e non abitava in alcuna casa, ma tra i sepolcri.
{8:28} Quando vide Gesú, lanciò un grido, gli si gettò ai piedi e disse a gran voce: «Che vi è fra me e te, o Gesú, Figlio del Dio Altissimo? Ti prego, non tormentarmi!».
{8:29} Gesú comandava infatti allo spirito immondo di uscire da quell'uomo, perché molte volte se ne era impossessato e, benché fosse stato legato con catene e con ceppi e fosse sorvegliato, egli spezzava i legami ed era spinto dal demone nei deserti.
{8:30} E Gesú lo interrogò, dicendo: «Qual è il tuo nome?». Ed egli disse: «Legione». Perché molti demoni erano entrati in lui.
{8:31} Ed essi lo pregavano che non comandasse loro di andare nell'abisso.
{8:32} Or c'era là un numeroso branco di porci che pascolavano sul monte, e quei demoni lo pregarono che permettesse loro di entrare in quelli. Ed egli lo permise loro.
{8:33} I demoni allora, usciti da quell'uomo, entrarono nei porci, e quel branco si precipitò dal dirupo nel lago ed annegò.
{8:34} E quando videro ciò che era accaduto, quelli che li custodivano fuggirono e andarono a portare la notizia in città e per le campagne.
{8:35} La gente allora uscí per vedere ciò che era accaduto e venne da Gesú, e trovò l'uomo dal quale erano usciti i demoni seduto ai piedi di Gesú, vestito e sano di mente, ed ebbe paura.
{8:36} Or quelli che avevano visto l'accaduto, raccontarono loro come l'indemoniato era stato liberato.
{8:37} Allora tutta la popolazione della regione dei Gadareni, chiese a Gesú di allontanarsi da loro, perché erano in preda a un grande spavento. E Gesú, salito sulla barca, tornò indietro.
{8:38} Intanto l'uomo, da cui erano usciti i demoni, lo pregava di poter restare con lui; ma Gesú lo congedò, dicendo:
{8:39} «Ritorna a casa tua e racconta quali grandi cose Dio ha fatto per te». Ed egli se ne andò per tutta la città proclamando le grandi cose che Gesú aveva fatto per lui.
{8:40} Or avvenne che, quando Gesú fu ritornato, la folla lo accolse perché tutti lo aspettavano.
{8:41} Ed ecco venire un uomo di nome Iairo, che era capo della sinagoga; gettatosi ai piedi di Gesú, lo pregava di andare a casa sua,
{8:42} perché egli aveva una figlia unica di circa dodici anni, che stava per morire. Or mentre vi andava, la folla gli si accalcava attorno.
{8:43} E una donna, che aveva un flusso di sangue da dodici anni ed aveva speso con i medici tutti i suoi beni senza poter essere guarita da alcuno
{8:44} Si avvicinò di dietro e toccò il lembo del suo vestito, e in quell'istante il suo flusso di sangue si arrestò.
{8:45} E Gesú disse: «Chi mi ha toccato?». Siccome tutti lo negavano, Pietro e coloro che erano con lui dissero: «Maestro, le folle ti stringono e ti premono e tu dici: Chi mi ha toccato?».
{8:46} Ma Gesú disse: «Qualcuno mi ha toccato, perché ho sentito che una potenza è uscita da me».
{8:47} Allora la donna, vedendo che non era rimasta inosservata, venne tutta tremante e, gettandosi ai suoi piedi, gli dichiarò in presenza di tutto il popolo per quale motivo lo aveva toccato e come era stata guarita all'istante.
{8:48} Ed egli le disse: «Fatti animo, figliola; la tua fede ti ha guarita; va' in pace!».
{8:49} Mentre egli parlava ancora, venne uno dalla casa del capo della sinagoga, e gli disse: «La tua figlia è morta, non disturbare il maestro».
{8:50} Ma Gesú, udito ciò, gli disse: «Non temere; credi solamente ed ella sarà quanta».
{8:51} Giunto alla casa, non permise ad alcuno di entrare, eccetto Pietro, Giovanni e Giacomo, e il padre e la madre della fanciulla.
{8:52} Or tutti piangevano e facevano cordoglio per lei. Ma egli disse: «Non piangete; ella non è morta, ma dorme».
{8:53} Ed essi lo deridevano, sapendo che era morta.
{8:54} Ma egli, dopo aver messo tutti fuori, le prese la mano ed esclamò dicendo: «Fanciulla, alzati!».
{8:55} E il suo spirito ritornò in lei e subito ella si alzò; Gesú poi comandò che le si desse da mangiare.
{8:56} E i suoi genitori rimasero stupefatti. Ma Gesú raccomandò loro di non dire a nessuno quanto era accaduto.
{9:1} Poi, chiamati insieme i suoi dodici discepoli, diede loro potere ed autorità sopra tutti i demoni e di guarire le malattie.
{9:2} E li mandò a predicare il regno di Dio e a guarire i malati.
{9:3} E disse loro: «Non prendete nulla per il viaggio: né bastoni, né sacca, né pane, né denari, e non abbiate due tuniche ciascuno.
{9:4} In qualunque casa entrerete, là rimanete e da quella ripartite.
{9:5} Se poi alcuni non vi ricevono, uscendo da quella città, scuotete anche la polvere dai vostri piedi, in testimonianza contro di loro».
{9:6} Allora essi partirono e andavano per i villaggi; evangelizzando e operando guarigioni dovunque.
{9:7} Or Erode, il tetrarca, sentí parlare di tutte le cose fatte da Gesú e ne era perplesso, perché alcuni dicevano che Giovanni era risuscitato dai morti,
{9:8} altri invece che Elia era apparso, e altri ancora che era risuscitato uno degli antichi profeti.
{9:9} Ma Erode disse: «Giovanni l'ho decapitato io; chi è dunque costui del quale sento dire tali cose?». E cercava di vederlo
{9:10} Quando gli apostoli ritornarono, raccontarono a Gesú tutte le cose che avevano fatto. Allora egli li prese con sé e si ritirò in disparte in un luogo deserto di una città, detta Betsaida.
{9:11} Ma quando le folle lo vennero a sapere, lo seguirono; ed egli le accolse e parlava loro del regno di Dio, e guariva coloro che avevano bisogno di guarigione.
{9:12} Or il giorno cominciava a declinare; e i dodici, accostatisi, gli dissero: «Congeda la folla, perché se ne vada per i villaggi e per le campagne d'intorno a trovare alloggio e nutrimento perché qui siamo in un luogo deserto».
{9:13} Ma egli disse loro: «Date voi ad essi da mangiare». Essi risposero: «Noi non abbiamo altro che cinque pani e due pesci, a meno che andiamo noi stessi a comprare dei viveri per tutta questa gente»
{9:14} Erano infatti circa cinquemila uomini. Ma egli disse ai suoi discepoli: «Fateli accomodare a gruppi di cinquanta».
{9:15} Essi fecero cosí e fecero accomodare tutti.
{9:16} Egli allora prese i cinque pani e i due pesci e, alzati gli occhi al cielo, li benedisse, li spezzò e li diede ai suoi discepoli, perché li distribuissero alla folla.
{9:17} E tutti mangiarono e furono saziati; e dei pezzi avanzati ne raccolsero dodici ceste.
{9:18} Or avvenne che, mentre egli si trovava in disparte a pregare, i discepoli erano con lui. Ed egli li interrogò, dicendo: «Chi dicono le folle che io sia?».
{9:19} Ed essi, rispondendo, dissero: «Alcuni dicono Giovanni Battista altri Elia ed altri uno degli antichi profeti che è risuscitato».
{9:20} Ed egli disse loro: «E voi chi dite che io sia?». Pietro allora, rispondendo, disse: «Il Cristo di Dio».
{9:21} Allora egli ingiunse loro severamente e comandò di non dirlo ad alcuno
{9:22} dicendo: «E' necessario che il Figlio dell'uomo soffra molte cose, sia rigettato dagli anziani, dai capi dei sacerdoti e dagli scribi, sia ucciso e risusciti il terzo giorno».
{9:23} Poi disse a tutti: «Se qualcuno vuol venire dietro a me, rinneghi se stesso, prenda ogni giorno la sua croce e mi segua.
{9:24} Perché chi vorrà salvare la sua vita, la perderà; ma chi perderà la sua vita per causa mia, la salverà.
{9:25} Che giova infatti all'uomo guadagnare tutto il mondo, se poi rovina se stesso e va in perdizione?
{9:26} Perché, se uno ha vergogna di me e delle mie parole, anche il Figlio dell'uomo avrà vergogna di lui, quando verrà nella gloria sua e del Padre e dei santi angeli.
{9:27} Or io vi dico in verità che vi sono alcuni qui presenti che non gusteranno la morte, prima di aver visto il regno di Dio».
{9:28} Or avvenne che circa otto giorni dopo questi discorsi, egli prese con sé Pietro, Giovanni e Giacomo e salí sul monte per pregare.
{9:29} E mentre egli pregava, l'aspetto del suo volto cambiò e la sua veste divenne candida e sfolgorante.
{9:30} Ed ecco, due uomini parlavano con lui; essi erano Mosé ed Elia,
{9:31} i quali, apparsi in gloria, parlavano della sua dipartita che stava per compiersi a Gerusalemme.
{9:32} Or Pietro e i suoi compagni erano appesantiti dal sonno; ma, quando furono completamente svegli, videro la sua gloria e i due uomini che erano con lui.
{9:33} E mentre questi si separavano da lui Pietro disse a Gesú: «Maestro, è bene per noi stare qui; facciamo dunque tre tende: una per te, una per Mosé e una per Elia»; ma egli non sapeva quello che diceva.
{9:34} E, mentre egli parlava cosí, venne una nuvola che li avvolse nella sua ombra; e i discepoli temettero, quando essi entrarono nella nuvola.
{9:35} E una voce venne dalla nuvola dicendo: «Questi è il mio amato Figlio; ascoltatelo».
{9:36} E, mentre quella voce parlava, Gesú si trovò tutto solo. Or essi tacquero, e in quei giorni non raccontarono nulla a nessuno di ciò che avevano visto.
{9:37} Or il giorno seguente, quando discesero dal monte, avvenne che una gran folla venne incontro a Gesú.
{9:38} Ed ecco, un uomo fra la folla si mise a gridare, dicendo: «Maestro, ti prego, volgi lo sguardo su mio figlio perché è l'unico che ho.
{9:39} Ed ecco, uno spirito lo prende e subito egli grida; poi lo contorce e lo fa schiumare, e se ne va da lui a fatica, dopo averlo straziato.
{9:40} Io ho pregato i tuoi discepoli di scacciarlo, ma non hanno potuto».
{9:41} E Gesú, rispondendo, disse: «O generazione incredula e perversa, fino a quando sarò con voi e vi sopporterò? Porta qui tuo figlio».
{9:42} E mentre il fanciullo si avvicinava, il demone lo contorse e lo straziò. Ma Gesú sgridò lo spirito immondo, guarí il fanciullo e lo rese a suo padre.
{9:43} E tutti rimasero sbalorditi della magnificenza di Dio. Ora, mentre tutti si meravigliavano per tutte le cose che Gesú faceva, egli disse ai suoi discepoli:
{9:44} «Voi, riponete queste parole nei vostri orecchi, perché il Figlio dell'uomo sarà dato nelle mani degli uomini».
{9:45} Ma essi non compresero questo parlare; ed era loro velato per cui non lo potevano intendere, e temevano di interrogarlo in merito a ciò che aveva detto.
{9:46} Poi sorse fra loro una disputa: chi di loro fosse il maggiore.
{9:47} Allora Gesú, conoscendo il pensiero del loro cuore, prese un piccolo fanciullo e se lo pose accanto
{9:48} e disse loro: «Chi riceve questo piccolo fanciullo nel nome mio, riceve me e chi riceve me, riceve colui che mi ha mandato, perché chi è il piú piccolo di tutti voi, questi sarà grande».
{9:49} Or Giovanni prese la parola e gli disse: «Maestro, noi abbiamo visto uno che scacciava i demoni nel tuo nome e glielo abbiamo proibito, perché non ti segue con noi».
{9:50} Ma Gesú gli disse: «Non glielo proibite. perché chi non è contro di noi è per noi».
{9:51} Or avvenne che, mentre si stava compiendo il tempo in cui egli doveva essere portato in cielo, egli diresse risolutamente la sua faccia per andare a Gerusalemme,
{9:52} e mandò dei messaggeri davanti a sé. Ed essi, partiti, entrarono in un villaggio dei Samaritani, per preparargli un alloggio.
{9:53} Ma quelli del villaggio non lo vollero ricevere, perché egli camminava con la faccia rivolta a Gerusalemme.
{9:54} Visto ciò, i suoi discepoli Giacomo e Giovanni dissero: «Signore, vuoi che diciamo che scenda fuoco dal cielo e li consumi, come fece anche Elia?».
{9:55} Ma egli si voltò verso di loro e li sgridò dicendo: «Voi non sapete di quale spirito siete;
{9:56} poiché il Figlio dell'uomo non è venuto per distruggere le anime degli uomini, ma per salvarle». Poi andarono in un altro villaggio.
{9:57} Or avvenne che, mentre camminavano per la via, qualcuno gli disse: «Signore, io ti seguirò dovunque andrai».
{9:58} Ma Gesú gli disse: «Le volpi hanno delle tane e gli uccelli del cielo dei nidi; ma il Figlio dell'uomo non ha dove posare il capo».
{9:59} Poi disse ad un altro: «Seguimi!». Ma quello rispose: «Signore, permettimi prima di andare a seppellire mio padre».
{9:60} Gesú gli disse: «Lascia che i morti seppelliscano i loro morti, ma tu va' ad annunziare il regno di Dio».
{9:61} Ancora un altro gli disse: «Signore io ti seguirò, ma permettimi prima di congedarmi da quelli di casa mia».
{9:62} Gesú gli disse: «Nessuno che ha messo la mano all'aratro e poi si volge indietro, è adatto per il regno di Dio».
{10:1} Dopo queste cose, il Signore ne designò altri settanta e li mandò a due a due davanti a sé, in ogni città e luogo dove egli stava per recarsi.
{10:2} E diceva loro: «La mèsse è grande, ma gli operai sono pochi; pregate dunque il Signore della mèsse che spinga degli operai nella sua mèsse,
{10:3} Andate; ecco, io vi mando come agnelli in mezzo ai lupi,
{10:4} Non portate borsa, né sacca, né sandali, e non salutate alcuno per via.
{10:5} E in qualunque casa entriate, dite prima: "Pace a questa casa".
{10:6} E se lí vi è un figlio di pace, la vostra pace si poserà su di lui; se no, essa ritornerà a voi.
{10:7} Rimanete quindi nella stessa casa, mangiando e bevendo ciò che vi daranno, perché l'operaio è degno della sua ricompensa. Non passate di casa in casa.
{10:8} E in qualunque città entriate, se vi ricevono, mangiate di ciò che vi sarà messo davanti.
{10:9} E guarite i malati che saranno in essa e dite loro: "Il regno di Dio si è avvicinato a voi".
{10:10} Ma in qualunque città entriate, se non vi ricevono uscite nelle strade di quella e dite:
{10:11} "Noi scuotiamo contro di voi la polvere stessa della vostra città che si è attaccata a noi, sappiate tuttavia questo, che il regno di Dio si è avvicinato a voi".
{10:12} Io Vi dico che in quel giorno Sodoma sarà trattata con piú tolleranza di quella città.
{10:13} Guai a te, Corazin! Guai a te, Betsaida! Perché se in Tiro e in Sidone fossero state fatte le potenti opere compiute in voi, già da tempo si sarebbero ravvedute, vestendosi di sacco e sedendo nella cenere,
{10:14} Perciò nel giorno del giudizio Tiro e Sidone saranno trattate con piú tolleranza di voi.
{10:15} E tu, Capernaum, che sei stata innalzata fino al cielo, sarai abbassata fin nell'inferno.
{10:16} Chi ascolta voi, ascolta me; chi disprezza voi, disprezza me; e chi disprezza me, disprezza colui che mi ha mandato».
{10:17} Or i settanta tornarono con allegrezza, dicendo: «Signore, anche i demoni ci sono sottoposti nel nome tuo».
{10:18} Ed egli disse loro: «Io vedevo Satana cadere dal cielo come una folgore.
{10:19} Ecco, io vi ho dato il potere di calpestare serpenti e scorpioni, e su tutta la potenza del nemico, e nulla potrà farvi del male.
{10:20} Tuttavia non vi rallegrate del fatto che gli spiriti vi sono sottoposti, ma rallegratevi piuttosto perché i vostri nomi sono scritti nei cieli».
{10:21} In quella stessa ora Gesú giubilò nello spirito e disse: «Io ti rendo lode, o Padre, Signore del cielo e della terra perche hai nascosto queste cose ai savi e agli intelligenti e le hai rivelate ai piccoli fanciulli. Sí, o Padre, perché cosí ti è piaciuto.
{10:22} Ogni cosa mi è stata data in mano dal Padre mio; e nessuno conosce chi è il Figlio se non il Padre, né chi è il Padre se non il Figlio e colui al quale il Figlio lo voglia rivelare».
{10:23} Poi, rivolto verso i discepoli, disse loro in disparte: «Beati gli occhi che vedono le cose che voi vedete,
{10:24} perché vi dico che molti profeti e re hanno desiderato di vedere le cose che voi vedete e non le hanno viste, e di udire le cose che voi udite e non le hanno udite».
{10:25} Allora ecco, un certo dottore della legge si levò per metterlo alla prova e disse: «Maestro, che devo fare per ereditare la vita eterna?».
{10:26} Ed egli disse: «Che cosa sta scritto nella legge? Come leggi?».
{10:27} E quegli, rispondendo, disse: «Ama a il Signore Dio tuo con tutto il tuo cuore, con tutta la tua anima, con tutta la tua forza e con tutta la tua mente, e il prossimo tuo come te stesso».
{10:28} Ed egli gli disse: «Hai risposto esattamente; fa' questo e vivrai»
{10:29} Ma egli, volendo giustificarsi, disse a Gesú: «E chi è il mio prossimo?».
{10:30} Gesú allora rispose e disse: «Un uomo scendeva da Gerusalemme a Gerico e cadde nelle mani dei ladroni i quali, dopo averlo spogliato e coperto di ferite, se ne andarono lasciandolo mezzo morto.
{10:31} Per caso un sacerdote scendeva per quella stessa strada e, veduto quell'uomo, passò oltre, dall'altra parte.
{10:32} Similmente anche un levita si trovò a passare da quel luogo, lo vide e passò oltre, dall'altra parte.
{10:33} Ma un Samaritano che era in viaggio, passò accanto a lui, lo vide e ne ebbe compassione.
{10:34} E, accostatosi, fasciò le sue piaghe, versandovi sopra olio e vino, poi lo mise sulla propria cavalcatura, lo portò a una locanda e si prese cura di lui.
{10:35} E il giorno dopo, prima di partire, prese due denari, e li diede al locandiere, dicendogli: "Prenditi cura di lui e tutto quello che spenderai in piú, te lo renderò al mio ritorno".
{10:36} Quale dunque di questi tre ti pare sia stato il prossimo di colui che cadde nelle mani dei ladroni?».
{10:37} E quello disse: «Colui che usò misericordia verso di lui». Gesú allora gli disse: «Va' e fa' lo stesso anche tu».
{10:38} Ora, mentre essi erano in cammino, avvenne che egli entrò in un villaggio; e una certa donna, di nome Marta, lo ricevette in casa sua.
{10:39} Or ella aveva una sorella che si chiamava Maria, la quale si pose a sedere ai piedi di Gesú, e ascoltava la sua parola.
{10:40} Ma Marta, tutta presa dalle molte faccende, si avvicinò e disse: «Signore, non t'importa che mia sorella mi abbia lasciata sola a servire? Dille dunque che mi aiuti».
{10:41} Ma Gesú, rispondendo, le disse: «Marta, Marta, tu ti preoccupi e ti inquieti per molte cose
{10:42} ma una sola cosa è necessaria, e Maria ha scelto la parte migliore, che non le sarà tolta».
{11:1} E avvenne che egli si trovava in un certo luogo a pregare e, come ebbe finito, uno dei suoi discepoli gli disse: «Signore, insegnaci a pregare, come Giovanni ha insegnato ai suoi discepoli».
{11:2} Ed egli disse loro: «Quando pregate, dite: "Padre nostro che sei nei cieli, sia santificato il tuo nome, venga il tuo regno, sia fatta la tua volontà sulla terra, come nel cielo.
{11:3} Dacci di giorno in giorno il nostro pane necessario.
{11:4} E perdona i nostri peccati, perché anche noi perdoniamo ad ogni nostro debitore; e non esporci alla tentazione, ma liberaci dal maligno.
{11:5} Poi disse loro: «Chi è fra voi colui che ha un amico, che va da lui a mezzanotte, dicendogli: "Amico, prestami tre pani,
{11:6} perché un mio amico in viaggio è arrivato da me, e io non ho cosa mettergli davanti"
{11:7} e quello di dentro, rispondendo, gli dice: "Non darmi fastidio, la porta è già chiusa e i miei bambini sono a letto con me; non posso alzarmi per darteli"?
{11:8} Io vi dico che anche se non si alzasse a darglieli perché gli è amico, nondimeno per la sua insistenza si alzerà e gli darà tutti i pani di cui ha bisogno.
{11:9} Perciò vi dico: Chiedete e vi sarà dato; cercate e troverete; bussate e vi sarà aperto.
{11:10} Poiché chiunque chiede riceve, chi cerca trova e sarà aperto a chi bussa.
{11:11} E chi è tra voi quel padre che, se il figlio gli chiede del pane, gli dà una pietra? O se gli chiede un pesce gli dà al posto del pesce una serpe?
{11:12} O se gli chiede un uovo, gli dà uno scorpione?
{11:13} Se voi dunque, che siete malvagi, sapete dare buoni doni ai vostri figli, quanto piú il vostro Padre celeste donerà lo Spirito Santo a coloro che glielo chiedono».
{11:14} Or egli stava scacciando un demone che era muto; e avvenne che, quando il demone fu uscito, il muto parlò e le folle si meravigliarono.
{11:15} Ma alcuni di loro dissero: «Egli scaccia i demoni per mezzo di Beelzebub il principe dei demoni».
{11:16} Altri invece, per metterlo alla prova, chiedevano da lui un segno dal cielo.
{11:17} Ma egli, conoscendo i loro pensieri, disse loro: «Ogni regno diviso contro se stesso va in rovina, e ogni casa divisa contro se stessa crolla.
{11:18} Se dunque anche Satana è diviso contro se stesso, come può durare il suo regno? Poiché voi dite che io scaccio i demoni per mezzo di Beelzebub.
{11:19} Or se io scaccio i demoni per mezzo di Beelzebub, per mezzo di chi li scacciano i vostri figli? Perciò essi saranno i vostri giudici.
{11:20} Ma se io scaccio i demoni col dito di Dio, il regno di Dio è dunque giunto fino a voi.
{11:21} Quando l'uomo forte, ben armato, custodisce la sua casa, i suoi beni stanno al sicuro.
{11:22} Ma se arriva uno piú forte di lui e lo vince, questi gli toglie l'armatura nella quale confidava e ne divide le sue spoglie.
{11:23} Chi non è con me è contro di me, e chi non raccoglie con me disperde.
{11:24} Quando lo spirito immondo esce da un uomo, vaga per luoghi aridi, cercando riposo; e, non trovandone, dice: "Ritornerò nella mia casa dalla quale sono uscito".
{11:25} E, se quando torna, la trova spazzata e adorna,
{11:26} allora va e prende con sé sette altri spiriti peggiori di lui, ed essi entrano là e vi abitano; e l'ultima condizione di quell'uomo diviene peggiore della prima».
{11:27} Or avvenne che, mentre egli diceva queste cose, una donna della folla alzò la voce e gli disse: «Beato il grembo che ti ha portato e le mammelle che ti hanno allattato».
{11:28} Ma egli disse: «Beati piuttosto coloro che odono la parola di Dio e l'osservano».
{11:29} Ora, come le folle gli si stringevano attorno, egli cominciò a dire: «Questa generazione è malvagia; essa chiede un segno, ma nessun segno le sarà dato se non il segno del profeta Giona.
{11:30} Infatti, come Giona fu un segno per i Niniviti, cosí anche il Figlio dell'uomo sarà un segno per questa generazione.
{11:31} La regina del Mezzodí si leverà nel giudizio con gli uomini di questa generazione e li condannerà, perché essa venne dagli estremi confini della terra per udire la sapienza di Salomone; ed ecco, qui vi è uno piú grande di Salomone.
{11:32} I Niniviti risorgeranno nel giudizio con questa generazione e la condanneranno, perché essi si ravvidero alla predicazione di Giona, ed ecco, qui vi è uno piú grande di Giona».
{11:33} «Or nessuno, quando ha acceso una lampada, la mette in un luogo nascosto o sotto il moggio, ma sul candeliere, affinché coloro che entrano vedano la luce.
{11:34} La lampada del corpo è l'occhio se dunque il tuo occhio è sano, tutto il tuo corpo sarà illuminato, ma se il tuo occhio è malato, anche tutto il tuo corpo sarà pieno di tenebre.
{11:35} Bada perciò che la luce che è in te non sia tenebre.
{11:36} Se quindi tutto il tuo corpo è illuminato senza avere alcuna parte tenebrosa, tutto sarà illuminato, come quando la lampada ti illumina col suo splendore».
{11:37} Ora, mentre egli parlava, un certo fariseo lo invitò a pranzo in casa sua. Ed egli entrò e si mise a tavola.
{11:38} Il fariseo notò questo e si meravigliò che non si fosse lavato prima del pranzo.
{11:39} E il Signore gli disse: «Ora voi farisei pulite l'esterno della coppa e del piatto, ma il vostro interno è pieno di rapina e di malvagità.
{11:40} Stolti! Colui che ha fatto l'esterno non ha fatto anche l'interno?
{11:41} Ma date in elemosina quel che c'è dentro, e ogni cosa sarà pura per voi.
{11:42} Ma guai a voi farisei! Poiché voi pagate la decima della ruta della menta e di ogni erba, e poi trascurate la giustizia e l'amore di Dio. Dovevate fare queste cose, senza trascurare le altre.
{11:43} Guai a voi farisei! Perché amate il primo posto nelle sinagoghe e i saluti nelle piazze.
{11:44} Guai a voi scribi e farisei ipocriti! Perché siete come i sepolcri che non si vedono, e gli uomini vi camminano sopra senza accorgersene».
{11:45} Allora uno dei dottori della legge, rispondendo, gli disse: «Maestro, dicendo queste cose, tu offendi anche noi».
{11:46} Ed egli disse: «Guai anche a voi, dottori della legge! Perché caricate gli uomini di pesi difficili da portare, e voi non toccate questi pesi neppure con un dito.
{11:47} Guai a voi! Perché voi edificate i sepolcri dei profeti, e i vostri padri li hanno uccisi.
{11:48} Cosí facendo, voi testimoniate e approvate le opere dei vostri padri, infatti essi uccisero i profeti e voi edificate i loro sepolcri.
{11:49} Per questa ragione anche la sapienza di Dio ha detto: "Io manderò loro dei profeti e degli apostoli, ed essi ne uccideranno alcuni ed altri li perseguiteranno".
{11:50} Affinché sia chiesto conto a questa generazione del sangue di tutti i profeti, che è stato sparso fin dalla fondazione del mondo:
{11:51} dal sangue di Abele fino al sangue di Zaccaria, che fu ucciso tra l'altare e il tempio; sí, io vi dico, ne sarà chiesto conto a questa generazione.
{11:52} Guai a voi dottori della legge! Perché avete sottratto la chiave della scienza voi stessi non siete entrati e ne avete impedito l'accesso a coloro che entravano».
{11:53} Ora, mentre egli diceva loro queste cose, gli scribi e i farisei, cominciarono ad irritarsi grandemente contro di lui e ad assalirlo con molte domande
{11:54} tendendogli tranelli, per coglierlo in fallo e poterlo accusare per qualche sua parola.
{12:1} Nel frattempo, essendosi radunata la folla a migliaia, cosí da calpestarsi gli uni gli altri, Gesú prese a dire ai suoi discepoli: «Prima di ogni cosa guardatevi dal lievito dei farisei, che è ipocrisia.
{12:2} Ma non vi è nulla di nascosto che non debba essere palesato, né di occulto che non debba essere conosciuto.
{12:3} Perciò tutto quello che avete detto nelle tenebre sarà udito nella luce; e ciò che avete detto all'orecchio nelle stanze interne, sarà predicato sui tetti delle case».
{12:4} «Or dico a voi, amici miei, non temete coloro che uccidono il corpo, ma dopo questo non possono far niente di più.
{12:5} Io vi mostrerò chi dovete temere: temete colui che, dopo aver ucciso, ha il potere di gettare nella Geenna; sí, vi dico, temete lui.
{12:6} Cinque passeri non si vendono forse per due soldi? Eppure neanche uno di essi è dimenticato davanti a Dio.
{12:7} Anzi, persino i capelli del vostro capo sono tutti contati; non temete dunque voi valete piú di molti passeri.
{12:8} Or io vi dico: Chiunque mi riconoscerà davanti agli uomini, anche il Figlio dell'uomo lo riconoscerà davanti agli angeli di Dio.
{12:9} Ma chi mi rinnegherà davanti agli uomini, sarà rinnegato davanti agli angeli di Dio.
{12:10} E chiunque parlerà contro il Figlio dell'uomo sarà perdonato, ma chi bestemmierà contro lo Spirito Santo, non sarà perdonato.
{12:11} Quando poi vi condurranno davanti alle sinagoghe, ai magistrati e alle autorità, non preoccupatevi di come o di che cosa rispondere a vostra difesa, o di quel che dovrete dire,
{12:12} perché lo Spirito Santo in quello stesso momento vi insegnerà ciò che dovrete dire».
{12:13} Or qualcuno della folla gli disse: «Maestro, di' a mio fratello che divida con me l'eredità».
{12:14} Ma egli gli disse: «O uomo, chi mi ha costituito giudice e arbitro su di voi?».
{12:15} Poi disse loro: «Fate attenzione e guardatevi dall'avarizia, perché la vita di uno non consiste nell'abbondanza delle cose che possiede».
{12:16} Ed egli disse loro una parabola: «La tenuta di un uomo ricco diede un abbondante raccolto;
{12:17} ed egli ragionava fra sé dicendo: Che farò, perché non ho posto dove riporre i miei raccolti?
{12:18} E disse: "Questo farò, demolirò i miei granai e ne costruirò di piú grandi, dove riporrò tutti i miei raccolti e i miei beni,
{12:19} poi dirò all'anima mia: Anima, tu hai molti beni riposti per molti anni; riposati, mangia, bevi e godi
{12:20} Ma Dio gli disse: "Stolto, questa stessa notte l'anima tua ti sarà ridomandata e di chi saranno le cose che tu hai preparato?"
{12:21} Cosí avviene a chi accumula tesori per sé e non è ricco verso Dio».
{12:22} Poi disse ai suoi discepoli: «Perciò vi dico: Non siate in ansia per la vostra vita di che mangerete, né per il vostro corpo di che vi vestirete.
{12:23} La vita vale piú del nutrimento e il corpo piú del vestito.
{12:24} Osservate i corvi, essi non seminano e non mietono, non hanno dispensa né granaio, eppure Dio li nutre; ebbene, voi valete molto piú degli uccelli.
{12:25} E chi di voi può con la sua ansietà aggiungere alla sua statura un sol cubito?
{12:26} Se dunque non potete far neppure ciò che è minimo, perché siete in ansia per il resto?
{12:27} Osservate come crescono i gigli: essi non lavorano e non filano; eppure io vi dico che Salomone stesso, in tutta la sua gloria, non fu vestito come uno di loro.
{12:28} Ora se Dio riveste cosí l'erba che oggi è nel campo e domani è gettata nel forno, quanto maggiormente rivestirà voi, o gente di poca fede?
{12:29} Inoltre non cercate che cosa mangerete o che cosa berrete, e non ne state in ansia,
{12:30} perché le genti del mondo cercano tutte queste cose, ma il Padre vostro sa che voi ne avete bisogno.
{12:31} Cercate piuttosto il regno di Dio, e tutte queste cose vi saranno sopraggiunte.
{12:32} Non temere, o piccol gregge, perché al Padre vostro è piaciuto di darvi il regno.
{12:33} Vendete i vostri beni e dateli in elemosina; fatevi delle borse che non invecchiano un tesoro inesauribile nei cieli dove il ladro non giunge e la tignola non rode.
{12:34} Poiché dov'è il vostro tesoro, là sarà anche il vostro cuore».
{12:35} «I vostri lombi siano cinti e le vostre lampade accese.
{12:36} E siate simili a coloro che aspettano il loro padrone quando ritorna dalle nozze, per aprirgli appena egli arriva e bussa.
{12:37} Beati quei servi che il padrone troverà vigilanti quando egli verrà. In verità vi dico che egli si cingerà e li farà mettere a tavola, ed egli stesso si metterà a servirli.
{12:38} E se verrà alla seconda o alla terza vigilia, e li troverà cosí, beati quei servi.
{12:39} Or sappiate questo: se il padrone di casa sapesse a quale ora viene il ladro, veglierebbe e non si lascerebbe forzare la casa.
{12:40} Anche voi dunque siate pronti perché il Figlio dell'uomo verrà nell'ora che non pensate».
{12:41} E Pietro gli disse: «Signore, questa parabola la dici per noi soli o per tutti?».
{12:42} E il Signore disse: «Chi è dunque quell'amministratore fedele e saggio, che il padrone costituirà sui suoi domestici per dar loro a suo tempo la porzione di viveri?
{12:43} Beato quel servo che il suo padrone, arrivando, troverà a far cosí.
{12:44} In verità vi dico che lo costituirà su tutti i suoi beni.
{12:45} Ma se quel servo dice in cuor suo: "Il mio padrone tarda a venire" e comincia a battere i servi e le serve, e a mangiare, a bere e a ubriacarsi,
{12:46} il padrone di quel servo verrà nel giorno in cui non se l'aspetta e nell'ora che egli non sa; lo punirà severamente e gli assegnerà la sorte con gli infedeli.
{12:47} Ora quel servo che ha conosciuto la volontà del suo padrone e non si è preparato e non ha fatto la sua volontà riceverà molte battiture.
{12:48} Ma colui che non la conosciuta, se fa cose che meritano le battiture, ne riceverà poche. A chiunque è stato dato molto, sarà domandato molto; e a chi molto è stato affidato, molto piú sarà richiesto».
{12:49} «Io sono venuto a gettare fuoco sulla terra e quanto desidero che fosse già acceso.
{12:50} Ora io ho un battesimo di cui devo essere battezzato, e come sono angustiato finché non sia compiuto.
{12:51} Pensate voi che sia venuto a mettere pace sulla terra? No, vi dico, ma piuttosto divisione;
{12:52} perché, d'ora in avanti, cinque persone in una casa saranno divise, tre contro due e due contro tre.
{12:53} Il padre sarà diviso contro il figlio e il figlio contro il padre; la madre contro la figlia e la figlia contro la madre; la suocera contro la sua nuora e la nuora contro la sua suocera».
{12:54} Or egli disse ancora alle folle: «Quando voi vedete una nuvola alzarsi da ponente, subito dite: "Viene la pioggia", e cosí avviene;
{12:55} quando invece soffia lo scirocco dite: "Sarà caldo", e cosí avviene.
{12:56} Ipocriti! Voi sapete discernere l'aspetto del cielo e della terra, ma come mai non discernete questo tempo?
{12:57} E perché non giudicate da voi stessi ciò che è giusto?
{12:58} Quando vai col tuo avversario dal magistrato, per strada fa' di tutto per accordarti con lui, perché non ti trascini dal giudice e il giudice ti consegni all'ufficiale giudiziario e l'ufficiale ti metta in prigione.
{12:59} Io ti dico che non ne uscirai, finché tu abbia pagato fino all'ultimo spicciolo».
{13:1} In quello stesso tempo, c'erano lì alcuni che gli raccontarono di quei Galilei il cui sangue Pilato aveva mescolato con i loro sacrifici.
{13:2} E Gesú, rispondendo, disse loro: «Pensate voi che quei Galilei fossero piú peccatori di tutti gli altri Galilei, perché hanno sofferto tali cose?
{13:3} No, vi dico; ma se non vi ravvedete perirete tutti allo stesso modo.
{13:4} Oppure pensate voi che quei diciotto, sui quali cadde la torre in Siloe e li uccise, fossero piú colpevoli di tutti gli abitanti di Gerusalemme?
{13:5} No, vi dico; ma se non vi ravvedete, perirete tutti allo stesso modo».
{13:6} Or disse questa parabola: «Un uomo aveva un fico piantato nella sua vigna; venne a cercarvi del frutto ma non ne trovò.
{13:7} Disse allora al vignaiolo: Ecco, sono già tre anni che io vengo a cercare frutto su questo fico, e non ne trovo; taglialo; perché deve occupare inutilmente il terreno?
{13:8} Ma quegli gli rispose e disse: Signore, lascialo ancora quest'anno, finché lo scalzi e gli metta del letame
{13:9} e se fa frutto, bene; altrimenti, in avvenire lo taglierai"».
{13:10} Or egli insegnava in una delle sinagoghe in giorno di sabato.
{13:11} Ed ecco vi era una donna, che da diciotto anni aveva uno spirito di infermità, ed era tutta curva e non poteva in alcun modo raddrizzarsi.
{13:12} Or Gesú, vedutala, la chiamò a sé e le disse: «Donna, tu sei liberata dalla tua infermità».
{13:13} E pose le mani su di lei ed ella fu subito raddrizzata, e glorificava Dio.
{13:14} Ma il capo della sinagoga, indignato che Gesú avesse guarito in giorno di sabato, si rivolse alla folla e disse: «Vi sono sei giorni in cui si deve lavorare; venite dunque in quelli a farvi guarire e non in giorno di sabato».
{13:15} Allora il Signore gli rispose e disse: «Ipocriti! Ciascun di voi non slega forse di sabato dalla mangiatoia, il suo bue o il suo asino per condurlo a bere?
{13:16} Non doveva quindi essere sciolta da questo legame, in giorno di sabato, costei che è figlia di Abrahamo e che Satana aveva tenuta legata per ben diciotto anni?».
{13:17} E mentre egli diceva queste cose, tutti i suoi avversari erano svergognati, tutta la folla invece si rallegrava di tutte le opere gloriose da lui compiute.
{13:18} Quindi egli disse: «A cosa è simile il regno di Dio, e a che lo paragonerò?
{13:19} E' simile a un granel di senape che un uomo ha preso e gettato nel suo orto, poi è cresciuto ed è diventato un grande albero, e gli uccelli del cielo sono venuti a cercar riparo tra i suoi rami».
{13:20} Poi disse di nuovo: «A che paragonerò il regno di Dio?
{13:21} Esso è simile al lievito che una donna prende e ripone in tre stai di farina, finché sia tutta lievitata».
{13:22} Ed egli andava in giro per città e villaggi insegnando, e intanto si avvicinava a Gerusalemme.
{13:23} Or un tale gli chiese: «Signore, sono pochi coloro che si salvano?». Egli disse loro:
{13:24} «Sforzatevi di entrare per la porta stretta, perché vi dico che molti cercheranno di entrare e non potranno.
{13:25} Una volta che il padrone di casa si è alzato ed ha chiuso la porta, voi allora, stando di fuori, comincerete a bussare alla porta dicendo: Signore, Signore, aprici ma egli, rispondendo, vi dirà: "Io non so da dove venite".
{13:26} Allora comincerete a dire: "Noi abbiamo mangiato e bevuto in tua presenza, e tu hai insegnato nelle nostre piazze".
{13:27} Ma egli dirà: "Io vi dico che non so da dove venite, via da me voi tutti operatori d'iniquità
{13:28} Lí sarà pianto e stridor di denti, quando vedrete Abrahamo, Isacco, Giacobbe e tutti i profeti nel regno di Dio, mentre voi ne sarete cacciati fuori.
{13:29} Ne verranno da oriente e da occidente, da settentrione e da mezzogiorno, e sederanno a tavola nel regno di Dio.
{13:30} Ed ecco, vi sono alcuni fra gli ultimi che saranno i primi, e alcuni fra i primi che saranno gli ultimi».
{13:31} In quello stesso giorno alcuni farisei, vennero a dirgli: «Parti e vattene da qui perché Erode vuole ucciderti».
{13:32} Ed egli disse loro: «Andate a dire a quella volpe: "Ecco, oggi e domani io scaccio i demoni e compio guarigioni, e il terzo giorno giungo al termine della mia corsa".
{13:33} Ma oggi, domani e dopodomani devo camminare, perché non può essere che un profeta muoia fuori di Gerusalemme.
{13:34} Gerusalemme, Gerusalemme, che uccidi i profeti e lapidi coloro che ti sono mandati! Quante volte ho voluto a raccogliere i tuoi figli come la gallina raccoglie i suoi pulcini sotto le ali, ma voi non avete voluto!
{13:35} Ecco, la vostra casa vi è lasciata deserta. Or io vi dico che non mi vedrete piú finché venga il tempo in cui direte: "Benedetto colui che viene nel nome del Signore"».
{14:1} Or avvenne che, come egli entrò in casa di uno dei capi dei farisei in giorno di sabato per mangiare, essi lo osservavano;
{14:2} ed ecco, davanti a lui c'era un uomo idropico.
{14:3} E Gesú, rispondendo ai dottori della legge e ai farisei, disse: «E' lecito guarire in giorno di sabato?».
{14:4} Ma essi tacquero. Allora egli lo prese per mano, lo guarì e lo congedò.
{14:5} Poi, rispondendo loro disse: «Chi di voi se il suo asino o bue cade in un pozzo, non lo tira subito fuori in giorno di sabato?».
{14:6} Ma essi non gli potevano rispondere nulla in merito a queste cose.
{14:7} Ora, notando come essi sceglievano i primi posti a tavola, propose agli invitati questa parabola, dicendo:
{14:8} «Quando sei invitato a nozze da qualcuno, non metterti al primo posto, perché quel tale potrebbe aver invitato un altro piú importante di te,
{14:9} e chi ha invitato te e lui non venga a dirti: "Cedi il posto a questi". E allora tu, pieno di vergogna, non vada ad occupare l'ultimo posto.
{14:10} Ma quando sei invitato, va' a metterti all'ultimo posto affinché, venendo chi ti ha invitato, ti dica: "Amico, sali più su Allora ne avrai onore davanti a coloro che sono a tavola con te.
{14:11} Perché chiunque si innalza sarà abbassato e chi si abbassa sarà innalzato».
{14:12} Or egli disse a colui che lo aveva invitato: «Quando fai un pranzo o una cena, non chiamare i tuoi amici, né i tuoi fratelli, né i tuoi parenti, né i vicini ricchi, affinché essi non invitino a loro volta te, e ti sia reso il contraccambio.
{14:13} Ma quando fai un banchetto, chiama i mendicanti, i mutilati, gli zoppi, i ciechi;
{14:14} e sarai beato, perché essi non hanno modo di contraccambiarti; ma il contraccambio ti sarà reso alla risurrezione dei giusti».
{14:15} Or uno dei commensali, udite queste cose, gli disse: «Beato chi mangerà del pane nel regno di Dio».
{14:16} Allora Gesú gli disse: «Un uomo fece una gran cena e invitò molti;
{14:17} e, all'ora della cena, mandò il suo servo a dire agli invitati: "Venite, perché è già tutto pronto".
{14:18} Ma tutti allo stesso modo cominciarono a scusarsi. Il primo gli disse: "Ho comprato un podere e devo andare a vederlo; ti prego di scusarmi".
{14:19} E un altro disse: "Ho comprato cinque paia di buoi e vado a provarli; ti prego di scusarmi".
{14:20} Un altro ancora disse: "Ho preso moglie e perciò non posso venire".
{14:21} Cosí quel servo tornò e riferí queste cose al suo signore. Allora il padrone di casa, pieno di sdegno, disse al suo servo: "Presto, va' per le piazze e per le strade della città, conduci qua i mendicanti, i mutilati, gli zoppi e i ciechi".
{14:22} Poi il servo gli disse: "Signore, è stato fatto come hai comandato, ma c'è ancora posto".
{14:23} Allora il signore disse al servo: "Va' fuori per le vie e lungo le siepi e costringili ad entrare, affinché la mia casa sia piena.
{14:24} Perché io vi dico che nessuno di quegli uomini che erano stati invitati gusterà la mia cena"».
{14:25} Or grandi folle andavano a lui, ed egli si rivolse loro e disse:
{14:26} «Se uno viene a me e non odia suo padre e sua madre, moglie e figli fratelli e sorelle e perfino la sua propria vita, non può essere mio discepolo.
{14:27} E chiunque non porta la sua croce e mi segue, non può essere mio discepolo.
{14:28} Chi di voi infatti, volendo edificare una torre, non si siede prima a calcolarne il costo, per vedere se ha abbastanza per portarla a termine?
{14:29} Che talora, avendo posto il fondamento e non potendola finire, tutti coloro che la vedono non comincino a beffarsi di lui,
{14:30} dicendo: "Quest'uomo ha cominciato a costruire e non è stato capace di terminare".
{14:31} Ovvero quale re, andando a far guerra contro un altro re, non si siede prima a determinare se può con diecimila affrontare colui che gli viene contro con ventimila?
{14:32} Se no, mentre quello è ancora lontano, gli manda un'ambasciata per trattar la pace.
{14:33} Cosí dunque, ognuno di voi che non rinunzia a tutto ciò che ha, non può essere mio discepolo.
{14:34} Il sale è buono, ma se il sale diviene insipido, con che cosa gli si renderà il sapore?
{14:35} Esso non serve né per la terra, né per il concime, ma è gettato via. Chi ha orecchi da udire oda».
{15:1} Or tutti i Pubblicani e i peccatori, si accostavano a lui per udirlo.
{15:2} E i farisei e gli scribi mormoravano, dicendo: «Costui accoglie i peccatori e mangia con loro».
{15:3} Allora egli disse loro questa parabola:
{15:4} «Qual uomo fra voi, se ha cento pecore e ne perde una, non lascia le novantanove nel deserto e non va dietro alla perduta finché non la ritrova?
{15:5} E quando la ritrova, se la mette sulle spalle tutto contento;
{15:6} e, giunto a casa, convoca gli amici e i vicini e dice loro: "Rallegratevi con me perché ho ritrovato la mia pecora che era perduta
{15:7} Io vi dico che allo stesso modo vi sarà in cielo piú gioia per un solo peccatore che si ravvede, che per novantanove giusti che non hanno bisogno di ravvedimento.
{15:8} O quale donna, se ha dieci dramme, e ne perde una, non accende la lampada, non spazza la casa e non cerca accuratamente finché non la ritrova?
{15:9} E quando l'ha trovata, chiama insieme le amiche e le vicine, dicendo: "Rallegratevi con me, perché ho ritrovato la dramma che avevo perduta".
{15:10} Allo stesso modo vi dico, vi sarà gioia presso gli angeli di Dio per un solo peccatore che si ravvede».
{15:11} Disse ancora: «Un uomo aveva due figli.
{15:12} Il piú giovane di loro disse al padre: "Padre, dammi la parte dei beni che mi spetta". E il padre divise fra loro i beni.
{15:13} Pochi giorni dopo il figlio piú giovane, raccolta ogni cosa, se ne andò in un paese lontano e là dissipò le sue sostanze vivendo dissolutamente.
{15:14} Ma quando ebbe speso tutto, in quel paese sopraggiunse una grave carestia ed egli cominciò ad essere nel bisogno.
{15:15} Allora andò a mettersi con uno degli abitanti di quel paese, che lo mandò nei suoi campi a pascolare i porci.
{15:16} Ed egli desiderava riempire il ventre con le carrube che i porci mangiavano, ma nessuno gliene dava.
{15:17} Allora, rientrato in sé, disse: "Quanti lavoratori salariati di mio padre hanno pane in abbondanza, io invece muoio di fame!
{15:18} Mi leverò e andrò da mio padre, e gli dirò: Padre, ho peccato contro il cielo e davanti a te
{15:19} non sono piú degno di essere chiamato tuo figlio; trattami come uno dei tuoi lavoratori salariati
{15:20} Egli dunque si levò e andò da suo padre. Ma mentre era ancora lontano, suo padre lo vide e ne ebbe compassione; corse, gli si gettò al collo e lo baciò.
{15:21} E il figlio gli disse: "Padre, ho peccato contro il cielo e davanti a te e non sono piú degno di essere chiamato tuo figlio".
{15:22} Ma il padre disse ai suoi servi: "Portate qui la veste piú bella e rivestitelo, mettetegli un anello al dito e dei sandali ai piedi.
{15:23} Portate fuori il vitello ingrassato e ammazzatelo; mangiamo e rallegriamoci,
{15:24} perché questo mio figlio era morto ed è tornato in vita, era perduto ed è stato ritrovato". E si misero a fare grande festa.
{15:25} Or il suo figlio maggiore era nei campi; e come ritornava e giunse vicino a casa, udí la musica e le danze.
{15:26} Chiamato allora un servo, gli domandò cosa fosse tutto ciò.
{15:27} E quello gli disse: "E' tornato tuo fratello e tuo padre ha ammazzato il vitello ingrassato, perché lo ha riavuto sano salvo".
{15:28} Udito ciò, egli si adirò e non volle entrare; allora suo padre uscí e lo pregava di entrare.
{15:29} Ma egli, rispose al padre e disse: "Ecco, son già tanti anni che io ti servo e non ho mai trasgredito alcun tuo comandamento, eppure non mi hai mai dato un capretto per far festa con i miei amici.
{15:30} Ma quando è tornato questo tuo figlio, che ha divorato i tuoi beni con le meretrici, tu hai ammazzato per lui il vitello ingrassato
{15:31} Allora il padre gli disse: "Figlio, tu sei sempre con me, e ogni cosa mia è tua.
{15:32} Ma si doveva fare festa e rallegrarsi perché questo tuo fratello era morto ed è tornato in vita, era perduto ed è stato ritrovato"».
{16:1} Or egli disse ancora ai suoi discepoli: «Vi era un uomo ricco che aveva un fattore; e questi fu accusato davanti a lui di dissipare i suoi beni.
{16:2} Allora egli lo chiamò e gli disse: "Che cosa è questo che sento dire di te? Rendi ragione della tua amministrazione, perché tu non puoi piú essere mio fattore".
{16:3} E il fattore disse fra se stesso: "Che farò ora, dato che il mio padrone mi toglie l'amministrazione? A zappare non son capace, e a mendicare mi vergogno.
{16:4} Io so cosa fare affinché, quando io sarò rimosso dall'amministrazione, mi accolgano nelle loro case
{16:5} Chiamati dunque ad uno ad uno i debitori del suo padrone, disse al primo: "Quanto devi al mio padrone?
{16:6} Quello rispose: "Cento bati di olio". Allora egli gli disse: "Prendi la tua ricevuta, siedi e scrivi subito cinquanta".
{16:7} Poi disse ad un altro: "e tu quanto devi". Ed egli disse: "Cento cori di grano". Allora egli gli disse: "Prendi la tua ricevuta e scrivi ottanta".
{16:8} Il padrone lodò il fattore disonesto, perché aveva agito con avvedutezza, poiché i figli di questo mondo, nella loro generazione, sono piú avveduti dei figli della luce.
{16:9} Or io vi dico: Fatevi degli amici con le ricchezze ingiuste perché, quando esse verranno a mancare, vi ricevano nelle dimore eterne.
{16:10} Chi è fedele nel poco, è fedele anche nel molto; e chi è ingiusto nel poco, è ingiusto anche nel molto.
{16:11} Se dunque voi non siete stati fedeli nelle ricchezze ingiuste, chi vi affiderà le vere?
{16:12} E se non siete stati fedeli nelle ricchezze altrui, chi vi darà le vostre?
{16:13} Nessun servo può servire a due padroni; perché o odierà l'uno e amerà l'altro, o si affezionerà all'uno e disprezzerà l'altro; voi non potete servire a Dio e a mammona».
{16:14} Or i farisei, che erano amanti del denaro, udivano tutte queste cose e si beffavano di lui.
{16:15} Ed egli disse loro: «Voi siete quelli che giustificate voi stessi davanti agli uomini, ma Dio conosce i vostri cuori; poiché ciò che è grandemente stimato tra gli uomini è cosa abominevole davanti a Dio.
{16:16} La legge e i profeti arrivano fino a Giovanni; da allora in poi il regno di Dio è annunziato e ognuno si sforza di entrarvi.
{16:17} Ma è piú facile che passino il cielo e la terra, piuttosto che cada un sol apice della legge.
{16:18} Chiunque manda via la propria moglie e ne sposa un'altra, commette adulterio; e chiunque sposa una donna mandata via dal marito, commette adulterio».
{16:19} «Or vi era un uomo ricco, che si vestiva di porpora e bisso, e ogni giorno se la godeva splendidamente.
{16:20} Vi era anche un mendicante chiamato Lazzaro, che giaceva alla sua porta tutto coperto di piaghe ulcerose
{16:21} e desiderava saziarsi delle briciole che cadevano dalla tavola del ricco, e perfino i cani venivano a leccare le sue piaghe.
{16:22} Or avvenne che il mendicante morí e fu portato dagli angeli nel seno di Abrahamo; morí anche il ricco e fu sepolto.
{16:23} E, essendo tra i tormenti nell'inferno, alzò gli occhi e vide da lontano Abrahamo e Lazzaro nel suo seno.
{16:24} Allora, gridando, disse: "Padre Abrahamo, abbi pietà di me, e manda Lazzaro a intingere nell'acqua la punta del dito per rinfrescarmi la lingua, perché soffro terribilmente in questa fiamma
{16:25} Ma Abrahamo disse: "Figlio, ricordati che tu hai ricevuto i tuoi beni durante la tua vita e Lazzaro similmente i mali; ora invece egli è consolato e tu soffri.
{16:26} Oltre a tutto ciò, fra noi e voi è posto un grande baratro, in modo tale che coloro che vorrebbero da qui passare a voi non possono; cosí pure nessuno può passare di là a noi
{16:27} Ma quello disse: "Ti prego dunque, o padre, di mandarlo a casa di mio padre,
{16:28} perché io ho cinque fratelli, affinché li avverta severamente, e cosí non vengano anch'essi in questo luogo di tormento.
{16:29} Abrahamo rispose: "hanno Mosé e i profeti, ascoltino quelli".
{16:30} Quello disse: "No, padre Abrahamo, ma se qualcuno dai morti andrà da loro, si ravvederanno".
{16:31} Allora egli gli disse: "se non ascoltano Mosé e i profeti, non crederanno neppure se uno risuscitasse dai morti"».
{17:1} Or egli disse ai suoi discepoli: «è impossibile che non avvengano scandali; ma guai a colui per colpa del quale avvengono!
{17:2} Sarebbe meglio per lui che gli fosse messa al collo una macina da mulino e fosse gettato nel mare, piuttosto che scandalizzare uno solo di questi piccoli.
{17:3} State attenti a voi stessi! Se tuo fratello pecca contro di te, riprendilo; e se si pente, perdonagli.
{17:4} E se anche peccasse sette volte al giorno contro di te, e sette volte al giorno ritorna a te, dicendo: "Mi pento", perdonagli».
{17:5} Allora gli apostoli dissero al Signore: «Accresci a noi la fede».
{17:6} E il Signore disse: «Se aveste tanta fede quanto un granel di senape, potreste dire a questo gelso: "sradicati e trapiantati in mare" ed esso vi ubbidirebbe.
{17:7} Ora chi di voi, se ha un servo ad arare o a pascolare il gregge gli dirà quando è tornato a casa dai campi: "Vieni subito a metterti a tavola"?
{17:8} Non gli dirà piuttosto: "Preparami la cena, rimboccati le vesti e servimi affinché io abbia mangiato e bevuto, poi mangerai e berrai tu
{17:9} Ringrazierà forse quel servo perché ha fatto le cose che gli erano state comandate? Non lo penso.
{17:10} Cosí anche voi, quando avrete fatto tutte le cose che vi sono comandate, dite: "Siamo servi inutili. Abbiamo fatto ciò che dovevamo fare".
{17:11} Or avvenne che, nel suo cammino verso Gerusalemme, egli passò attraverso la Samaria e la Galilea.
{17:12} E, come egli entrava in un certo villaggio, gli vennero incontro dieci uomini lebbrosi, i quali si fermarono a distanza,
{17:13} e alzarono la voce, dicendo: «Maestro, Gesú, abbi pietà di noi».
{17:14} Ed egli, vedutili, disse loro: «Andate a mostrarvi ai sacerdoti». E avvenne che, mentre se ne andavano, furono mondati.
{17:15} E uno di loro, vedendosi guarito, tornò indietro glorificando Dio ad alta voce.
{17:16} E si gettò con la faccia a terra ai piedi di Gesú, ringraziandolo. Or questi era un Samaritano.
{17:17} Gesú allora prese a dire: «Non sono stati guariti tutti e dieci? Dove sono gli altri nove?
{17:18} Non si è trovato nessuno che sia ritornato per dare gloria a Dio, se non questo straniero?».
{17:19} E disse a questi: «Alzati e va la tua fede a ti ha guarito».
{17:20} Ora, interrogato dai farisei sul quando verrebbe il regno di Dio, rispose loro e disse: «Il regno di Dio non viene in maniera che si possa osservare
{17:21} né si dirà: "Eccolo quí" o: "Eccolo là", poiché, ecco, il regno di Dio è dentro di voi».
{17:22} Poi disse ai suoi discepoli: «Verranno i giorni in cui desidererete vedere uno dei giorni del Figlio dell'uomo, ma non lo vedrete.
{17:23} E vi si dirà: "Eccolo quí" o: "Eccolo là" non vi andate e non li seguite.
{17:24} Perché come il lampo che, guizzando da una estremità all'altra del cielo, illumina ogni cosa, cosí sarà anche il Figlio dell'uomo nel suo giorno.
{17:25} Ma prima è necessario che egli soffra molte cose e sia rigettato da questa generazione.
{17:26} E, come avvenne ai giorni di Noé, cosí avverrà anche nei giorni del Figlio dell'uomo.
{17:27} Le persone mangiavano, bevevano, si ammogliavano e si maritavano, fino al giorno in cui Noé entrò nell'arca, e venne il diluvio e li fece perire tutti.
{17:28} Lo stesso avvenne anche ai giorni di Lot: la gente mangiava, beveva, comperava, vendeva, piantava ed edificava;
{17:29} ma nel giorno in cui Lot uscí da Sodoma, piovve dal cielo fuoco e zolfo e li fece perire tutti.
{17:30} Cosí sarà nel giorno in cui il Figlio dell'uomo sarà manifestato.
{17:31} In quel giorno chi si troverà sul tetto della casa, non scenda in casa a prendere le sue cose; cosí pure chi si troverà nei campi, non torni indietro.
{17:32} Ricordatevi della moglie di Lot,
{17:33} Chi cercherà di salvare la propria vita, la perderà; ma chi la perderà, la salverà.
{17:34} Io Vi dico: In quella notte due saranno in un letto; l'uno sarà preso e l'altro lasciato,
{17:35} Due donne macineranno insieme; l'una sarà presa e l'altra lasciata.
{17:36} Due uomini saranno nei campi; l'uno sarà preso e l'altro lasciato».
{17:37} I discepoli allora, rispondendo, gli dissero: «Dove Signore?» Ed egli disse loro: «Dove sarà il corpo, là si raduneranno le aquile»,
{18:1} Poi propose loro ancora una parabola, per mostrare che bisogna continuamente pregare senza stancarsi,
{18:2} dicendo: «C'era in una città un giudice che non temeva Dio e non aveva rispetto per alcun uomo.
{18:3} Or in quella stessa città c'era una vedova che andava da lui, dicendo: "Fammi giustizia del mio avversario".
{18:4} Per un certo tempo egli si rifiutò di farlo, ma poi disse fra sé: "Anche se non temo Dio e non ho rispetto per alcun uomo,
{18:5} tuttavia, poiché questa vedova continua a infastidirmi, le farò giustizia perché a forza di venire, alla fine non mi esaurisca"».
{18:6} E il Signore disse: «Ascoltate ciò che dice il giudice iniquo.
{18:7} Non vendicherà Dio i suoi eletti che gridano a lui giorno e notte. Tarderà egli forse a intervenire a loro favore?
{18:8} Sí, io vi dico che li vendicherà prontamente. Ma quando il Figlio dell'uomo verrà, troverà la fede sulla terra?».
{18:9} Disse ancora questa parabola per certuni che presumevano di essere giusti e disprezzavano gli altri.
{18:10} «Due uomini salirono al tempio per pregare; uno era fariseo e l'altro pubblicano
{18:11} Il fariseo, stando in piedi, dentro di sé pregava cosí: "O Dio, ti ringrazio che non sono come gli altri uomini, rapaci, ingiusti, adulteri, e neppure come quel pubblicano.
{18:12} Io digiuno due volte la settimana e pago la decima di tutto ciò che possiedo".
{18:13} Il pubblicano invece, stando lontano, non ardiva neppure alzare gli occhi al cielo; ma si batteva il petto, dicendo: "O Dio, sii placato verso me peccatore",
{18:14} Io vi dico che questi, e non l'altro, ritornò a casa sua giustificato, perché chiunque si innalza sarà abbassato e chi si abbassa sarà innalzato»,
{18:15} Gli presentarono anche dei piccoli fanciulli perché li toccasse; ma i discepoli, vedendo ciò, li sgridavano.
{18:16} Gesú allora, chiamati a sé i fanciulli, disse: «Lasciate che i piccoli fanciulli vengano a me e non glielo impedite, perché di tali è il regno di Dio.
{18:17} In verità vi dico che chi non riceve il regno di Dio come un piccolo fanciullo, non vi entrerà».
{18:18} Uno dei capi lo interrogò, dicendo: «Maestro buono, che devo fare per ereditare la vita eterna?».
{18:19} E Gesú gli disse: «Perché mi chiami buono? Nessuno è buono, tranne uno solo, cioè Dio.
{18:20} Tu conosci i comandamenti: "Non commettere adulterio, non uccidere, non rubare, non dire falsa testimonianza, onora tuo padre e tua madre"».
{18:21} E colui disse: «Tutte queste cose le ho osservate fin dalla mia giovinezza».
{18:22} Udito ciò, Gesú gli disse: «Ti manca ancora una cosa: vendi tutto quello che hai e dallo ai poveri e avrai un tesoro nel cielo, poi vieni e seguimi».
{18:23} Ma egli, udite queste cose, si rattristò grandemente, perché era molto ricco.
{18:24} Allora Gesú, visto che si era molto rattristato, disse «Quanto è difficile per coloro che hanno delle ricchezze entrare nel regno di Dio!
{18:25} Perché è piú facile che un cammello passi attraverso la cruna di un ago, che un ricco entri nel regno di Dio».
{18:26} E quelli che l'udivano dissero: «Chi dunque può essere salvato?».
{18:27} Ma egli disse: «Le cose impossibili agli uomini, sono possibili a Dio».
{18:28} Poi Pietro disse: «Ecco, noi abbiamo lasciato ogni cosa e ti abbiamo seguito».
{18:29} Ed egli disse loro: «In verità vi dico che non c'è nessuno che abbia lasciato casa o genitori o fratelli o moglie o figli, per il regno di Dio,
{18:30} che non ne riceva molte volte tanto in questo tempo, e nell'età a venire la vita eterna».
{18:31} Poi prese con sé i dodici e disse loro: «Ecco, noi saliamo a Gerusalemme, e tutte le cose scritte dai profeti riguardo al Figlio dell'uomo si compiranno.
{18:32} Egli infatti sarà consegnato in mano dei gentili, sarà schernito e oltraggiato e gli sarà sputato addosso.
{18:33} E, dopo averlo flagellato, lo uccideranno; ma il terzo giorno risusciterà».
{18:34} Ma essi non compresero nulla di tutto ciò: questo parlare era per loro oscuro e non capivano le cose che erano state loro dette.
{18:35} Ora, come egli si avvicinava a Gerico, un cieco era seduto lungo la strada. mendicando;
{18:36} sentendo passare la folla domandò che cosa fosse;
{18:37} gli risposero che stava passando Gesú, il Nazareno.
{18:38} Allora egli gridò, dicendo: «Gesú, Figlio di Davide, abbi pietà di me».
{18:39} Quelli che camminavano davanti lo sgridavano perché tacesse, ma lui gridava ancora piú forte: «Figlio di Davide, abbi pietà di me».
{18:40} Allora Gesú, fermatosi, ordinò che gli fosse condotto e, quando gli fu vicino, lo interrogò,
{18:41} dicendo: «Cosa vuoi che io ti faccia?». Ed egli disse: «Signore, che io recuperi la vista».
{18:42} E Gesú gli disse: «Recupera la vista; la tua fede ti ha guarito».
{18:43} All'istante egli recuperò la vista e lo seguiva glorificando Dio; e tutto il popolo, vedendo questo, diede lode a Dio.
{19:1} Poi Gesú, entrato in Gerico, l'attraversava;
{19:2} ed ecco un uomo, chiamato Zaccheo il quale era il capo dei pubblicani ed era ricco.
{19:3} Egli cercava di vedere chi fosse Gesú, ma non poteva a motivo della folla, perché era piccolo di statura.
{19:4} Allora corse avanti e salí su un sicomoro per vederlo, perché egli doveva passare di là.
{19:5} E, quando Gesú arrivò in quel luogo alzò gli occhi, lo vide e gli disse: «Zaccheo, scendi giú subito, perché oggi devo fermarmi in casa tua».
{19:6} Ed egli scese in fretta e lo ricevette con gioia.
{19:7} Vedendo ciò, tutti mormoravano, dicendo: «Egli è andato ad alloggiare in casa di un uomo peccatore».
{19:8} Ma Zaccheo si alzò e disse al Signore: «Signore, io do la metà dei miei beni ai poveri e, se ho defraudato qualcuno di qualcosa, gli restituirò quattro volte tanto».
{19:9} E Gesú gli disse: «Oggi la salvezza è entrata in questa casa, perché anche costui è figlio d'Abrahamo.
{19:10} Perché il Figlio dell'uomo è venuto a cercare e a salvare ciò che era perduto».
{19:11} E, mentre essi ascoltavano queste cose, Gesú proseguí a raccontare una parabola, perché era vicino a Gerusalemme, ed essi pensavano che il regno di Dio dovesse manifestarsi subito.
{19:12} Disse dunque: «Un uomo nobile andò in un paese lontano, per ricevere l'investitura di un regno e poi tornare.
{19:13} E, chiamati a sé dieci suoi servi, diede loro dieci mine, e disse loro: "Trafficate fino al mio ritorno".
{19:14} Ma i suoi cittadini lo odiavano e gli mandarono dietro un'ambasciata, dicendo: "Non vogliamo che costui regni su di noi".
{19:15} Ora, quando fu di ritorno, dopo aver ricevuto l'investitura del regno fece chiamare quei servi ai quali aveva dato il denaro per sapere quanto ciascuno avesse guadagnato trafficando.
{19:16} Allora si fece avanti il primo e disse: "Signore, la tua mina ha fruttato altre dieci mine";
{19:17} ed egli disse: "Bene, servo buono poiché sei stato fedele in cosa minima, ricevi il governo su dieci città
{19:18} Venne poi il secondo, dicendo: "Signore, la tua mina ha fruttato altre cinque mine";
{19:19} ed egli disse anche a costui: "Tu pure sii capo di cinque città".
{19:20} Venne poi un altro, che disse: "Signore, ecco la tua mina che ho tenuta riposta in un fazzoletto
{19:21} perché ho avuto paura di te, che sei un uomo severo; tu prendi ciò che non hai depositato e mieti ciò che non hai seminato".
{19:22} E il suo signore gli disse: "Ti giudicherò dalle tue stesse parole, malvagio servo; tu sapevi che sono un uomo duro, che prendo ciò che non ho depositato e mieto ciò che non ho seminato;
{19:23} perché non hai depositato il mio denaro in banca; cosí, al mio ritorno, lo avrei riscosso con l'interesse?"
{19:24} Disse poi ai presenti: "Toglietegli la mina e datela a colui che ha dieci mine".
{19:25} Ed essi gli dissero: "Signore, egli ha dieci mine".
{19:26} "Poiché io vi dico che a chi ha sarà dato; ma a chi non ha sarà tolto anche quello che ha.
{19:27} Inoltre, conducete qui i miei nemici, che non hanno voluto che io regnassi su di loro e uccideteli alla mia presenza.
{19:28} Dopo aver detto queste cose, egli andava avanti salendo a Gerusalemme.
{19:29} E, come fu vicino a Betfage e a Betania, presso il monte detto degli Ulivi, mandò due dei suoi discepoli,
{19:30} dicendo: «Andate nel villaggio di fronte, entrando nel quale troverete un puledro di asino legato, su cui nessun uomo è mai salito; scioglietelo e conducetelo qui.
{19:31} E se qualcuno vi domanda perché lo sciogliete, direte loro cosí: "Il Signore ne ha bisogno"».
{19:32} E quelli che erano stati mandati andarono e trovarono come egli aveva loro detto.
{19:33} E, mentre scioglievano il puledro, i suoi padroni dissero loro: «Perché sciogliete il puledro?».
{19:34} Ed essi dissero: «Il Signore ne ha bisogno».
{19:35} Lo condussero allora da Gesú e, gettate le loro vesti sopra il puledro, vi fecero montare Gesú.
{19:36} E, mentre egli avanzava, stendevano le loro vesti sulla strada.
{19:37} E, quando egli fu vicino alla discesa del monte degli Ulivi, tutta la folla dei discepoli iniziò con gioia a lodare Dio a gran voce per tutte le opere potenti che avevano visto,
{19:38} dicendo: «Benedetto il Re che viene nel nome del Signore; pace in cielo e gloria nei luoghi altissimi».
{19:39} E alcuni farisei fra la folla gli dissero: «Maestro, sgrida i tuoi discepoli!».
{19:40} Ed egli, rispondendo, disse loro: «Io vi dico che se costoro tacessero, griderebbero le pietre».
{19:41} E come egli si avvicinava, vide la città e pianse a su di essa,
{19:42} dicendo: «Oh, se tu, proprio tu, avessi riconosciuto almeno in questo tuo giorno le cose necessarie alla tua pace! Ma ora esse sono nascoste agli occhi tuoi.
{19:43} Poiché verranno sopra di te dei giorni in cui i tuoi nemici ti circonderanno di trincee, ti accerchieranno e ti assedieranno da ogni parte.
{19:44} E abbatteranno te e i tuoi figli dentro di te; e non lasceranno in te pietra su pietra perché tu non hai riconosciuto il tempo in cui sei stata visitata».
{19:45} Poi, entrato nel tempio, cominciò a cacciarne fuori coloro che vendevano e comperavano,
{19:46} dicendo loro: «Sta scritto: "La mia casa è casa di preghiera, ma voi ne avete fatto un covo di ladroni"».
{19:47} Ogni giorno egli insegnava nel tempio. E i capi dei sacerdoti, gli scribi e i capi del popolo cercavano di farlo morire.
{19:48} Ma non riuscivano a decidere che cosa fare, perché tutto il popolo lo ascoltava pendendo dalle sue labbra.
{20:1} E in uno di quei giorni avvenne che, mentre egli istruiva il popolo nel tempio e predicava l'evangelo, sopraggiunsero i capi dei sacerdoti e gli scribi, con gli anziani,
{20:2} e gli dissero: «Dicci con quale autorità fai queste cose; o, chi è colui che ti ha dato questa autorità?».
{20:3} Ed egli, rispondendo, disse loro: «Anch'io vi domanderò una cosa, e voi rispondetemi.
{20:4} Il battesimo di Giovanni veniva dal cielo o dagli uomini?».
{20:5} Ed essi ragionavano fra loro, dicendo: «Se diciamo dal cielo, egli ci dirà: "Perché dunque non gli avete creduto?".
{20:6} Se invece diciamo dagli uomini, tutto il popolo ci lapiderà perché è convinto che Giovanni era un profeta».
{20:7} Risposero dunque che non sapevano da dove venisse.
{20:8} Allora Gesú disse loro: «Neppure io vi dirò con quale autorità faccio queste cose».
{20:9} Poi cominciò a raccontare al popolo questa parabola: «Un uomo piantò una vigna, l'affidò a certi vignaioli e se ne andò lontano per lungo tempo.
{20:10} Al tempo del raccolto, mandò un servo da quei vignaioli perché gli dessero la sua parte del frutto della vigna; ma i vignaioli, battutolo, lo rimandarono a mani vuote.
{20:11} Egli mandò di nuovo un altro servo ma essi, dopo aver battuto e insultato anche questo, lo rimandarono a mani vuote.
{20:12} Egli ne mandò ancora un terzo, ma essi ferirono anche questo e lo cacciarono.
{20:13} Allora il padrone della vigna disse: "Che devo fare? Manderò il mio amato figlio. Forse, vedendo lui, lo rispetteranno!".
{20:14} Ma i vignaioli, quando lo videro, dissero tra di loro: "Costui è l'erede; venite, uccidiamolo affinché l'eredità diventi nostra".
{20:15} Cosí cacciatolo fuori dalla vigna, lo uccisero. Che farà dunque a costoro il padrone della vigna?
{20:16} Egli verrà, sterminerà quei vignaioli, e darà la vigna ad altri». Ma essi, udito ciò, dissero: «Cosí non sia».
{20:17} Allora egli, guardandoli in faccia, disse: «Che cosa è dunque ciò che sta scritto: "La pietra che gli edificatori hanno rigettata è diventata la testata d'angolo"?
{20:18} Chiunque cadrà su questo sasso si sfracellerà, e colui sul quale esso cadrà sarà stritolato».
{20:19} In quello stesso momento, i capi dei sacerdoti e gli scribi, cercarono di mettergli le mani addosso, perché avevano compreso che aveva raccontato quella parabola per loro, ma temettero il popolo.
{20:20} Essi lo osservavano attentamente e gli mandarono degli istigatori che, fingendosi giusti, lo sorprendessero in fallo in un suo discorso, per poi consegnarlo al potere e all'autorità del governatore.
{20:21} Costoro lo interrogarono, dicendo: «Maestro, noi sappiamo che tu parli e insegni rettamente e che non usi alcuna parzialità ma insegni la via di Dio in verità.
{20:22} Ci è lecito pagare il tributo a Cesare o no?».
{20:23} Ma egli, accortosi della loro malizia, disse loro: «Perché mi tentate?
{20:24} Mostratemi un denaro: di chi è l'immagine e l'iscrizione che porta?». Ed essi, rispondendo, dissero: «Di Cesare».
{20:25} Allora egli disse loro: «Rendete dunque a Cesare ciò che è di Cesare, e a Dio ciò che è di Dio».
{20:26} E cosí non poterono coglierlo in fallo nel suo discorso davanti al popolo e, meravigliati della sua risposta, tacquero.
{20:27} Or gli si accostarono alcuni sadducei, i quali negano che vi sia la risurrezione, e lo interrogarono,
{20:28} dicendo: «Maestro, Mosé ci ha scritto che se il fratello di qualcuno muore avendo moglie e muore senza figli, il suo fratello prenda la moglie e susciti una discendenza a suo fratello.
{20:29} Or vi furono sette fratelli; il primo prese moglie e morí senza lasciare figli.
{20:30} Il secondo la prese come moglie, e morí anch'egli senza lasciare figli.
{20:31} La prese poi il terzo; e cosí tutti e sette morirono senza lasciare figli.
{20:32} Dopo tutti, morí anche la donna.
{20:33} Nella risurrezione, dunque, di chi sarà moglie? Poiché tutti e sette l'hanno avuta per moglie».
{20:34} E Gesú, rispondendo, disse loro: «I figli di questa età si sposano e si maritano
{20:35} ma coloro che sono ritenuti degni di ottenere l'altra età e la risurrezione dei morti, non si sposano né si maritano;
{20:36} essi infatti non possono piú morire, perché sono come gli angeli e sono figli di Dio, essendo figli della risurrezione.
{20:37} E che i morti risuscitino, lo ha dichiarato Mosé stesso nel passo del roveto, quando chiama Signore, il Dio di Abrahamo, il Dio di Isacco e il Dio di Giacobbe.
{20:38} Or egli non è il Dio dei morti ma dei viventi, poiché tutti vivono per lui».
{20:39} Allora alcuni degli scribi presero la parola e dissero: «Maestro, hai detto bene».
{20:40} E non ardirono piú fargli alcuna domanda.
{20:41} Ed egli disse loro: «Come mai dicono che il Cristo è Figlio di Davide?
{20:42} Nel libro dei Salmi Davide stesso dice: "Il Signore ha detto al mio Signore: Siedi alla mia destra,
{20:43} finché io abbia posto i tuoi nemici come sgabello dei tuoi piedi".
{20:44} Davide dunque lo chiama Signore come può essere suo figlio?».
{20:45} Ora, mentre tutto il popolo stava ascoltando, egli disse ai suoi discepoli:
{20:46} «Guardatevi dagli scribi, i quali passeggiano volentieri in lunghe vesti e amano i saluti nelle piazze, i primi seggi nelle sinagoghe e i primi posti nei conviti;
{20:47} essi divorano le case delle vedove e fanno lunghe preghiere per farsi vedere. Essi riceveranno una piú dura condanna».
{21:1} Poi Gesú alzò gli occhi e vide i ricchi che gettavano i loro doni nella cassa del tesoro,
{21:2} e vide anche una povera vedova che vi gettava due spiccioli,
{21:3} e disse: «In verità io vi dico che questa povera vedova ha gettato piú di tutti gli altri.
{21:4} Tutti costoro infatti hanno gettato nelle offerte per la casa di Dio del loro superfluo, ma costei vi ha gettato nella sua povertà tutto quello che aveva per vivere».
{21:5} Poi, come alcuni parlavano del tempio e facevano notare che era adorno di belle pietre e di offerte, egli disse:
{21:6} «Di tutte queste cose che ammirate, verranno i giorni in cui non sarà lasciata pietra su pietra che non sia diroccata».
{21:7} Essi allora lo interrogarono dicendo: «Maestro, quando avverranno dunque queste cose e quale sarà il segno che queste cose stanno per compiersi?».
{21:8} Ed egli disse: «Guardate di non essere ingannati, perché molti verranno nel mio nome, dicendo: "Sono io" e: "Il tempo è giunto". Non andate dunque dietro a loro.
{21:9} Quando poi sentirete parlare di guerre e di tumulti, non vi spaventate perché queste cose devono prima avvenire, ma non verrà subito la fine».
{21:10} Allora disse loro: «Si solleverà nazione contro nazione e regno contro regno;
{21:11} e vi saranno grandi terremoti, carestie e pestilenze in vari luoghi vi saranno anche dei fenomeni spaventevoli e grandi segni dal cielo.
{21:12} Ma prima di tutte queste cose, vi metteranno le mani addosso e vi perseguiteranno, consegnandovi alle sinagoghe e mettendovi in prigione; e sarete portati davanti ai re e ai governatori a causa del mio nome;
{21:13} ma questo vi darà occasione di testimoniare.
{21:14} Mettetevi dunque in cuore di non premeditare come rispondere a vostra difesa,
{21:15} perché io vi darò una favella e una sapienza a cui tutti i vostri avversari non potranno contraddire o resistere.
{21:16} Or voi sarete traditi anche dai genitori, dai fratelli, dai parenti e dagli amici; e faranno morire alcuni di voi.
{21:17} E sarete odiati da tutti a causa del mio nome.
{21:18} Ma neppure un capello del vostro capo perirà.
{21:19} Nella vostra perseveranza guadagnerete le anime vostre».
{21:20} «Ora, quando vedrete Gerusalemme circondata da eserciti, sappiate che allora la sua desolazione è vicina.
{21:21} Allora, coloro che sono nella Giudea fuggano sui monti; e coloro che sono in città se ne allontanino; e coloro che sono nei campi non entrino in essa.
{21:22} Poiché questi sono giorni di vendetta, affinché tutte le cose che sono scritte siano adempiute.
{21:23} Guai alle donne incinte e a quelle che allatteranno in quei giorni, perché vi sarà grande avversità nel paese e ira su questo popolo.
{21:24} Ed essi cadranno sotto il taglio della spada, e saranno condotti prigionieri fra tutte le nazioni; e Gerusalemme sarà calpestata dai gentili, finché i tempi dei gentili siano compiuti».
{21:25} «E vi saranno dei segni nel sole, nella luna e nelle stelle, e sulla terra angoscia di popoli, nello smarrimento al fragore del mare e dei flutti;
{21:26} gli uomini verranno meno dalla paura e dall'attesa delle cose che si abbatteranno sul mondo, perché le potenze dei cieli saranno scrollate.
{21:27} Allora vedranno il Figlio dell'uomo venire su una nuvola con potenza e grande gloria.
{21:28} Ora, quando queste cose cominceranno ad accadere, guardate in alto e alzate le vostre teste, perché la vostra redenzione è vicina».
{21:29} Poi disse loro una parabola: «Osservate il fico e tutti gli alberi.
{21:30} Quando essi cominciano a mettere i germogli, vedendoli, voi stessi riconoscete che l'estate è vicina;
{21:31} cosí anche voi, quando vedrete accadere queste cose, sappiate che il regno di Dio è vicino.
{21:32} In verità io vi dico che questa generazione non passerà finché tutte queste cose non siano accadute.
{21:33} Il cielo e la terra passeranno, ma le mie parole non passeranno».
{21:34} «Or fate attenzione che talora i vostri cuori non siano aggravati da gozzoviglie da ubriachezza e dalle preoccupazioni di questa vita, e che quel giorno vi piombi addosso all'improvviso.
{21:35} Perché verrà come un laccio su tutti quelli che abitano sulla faccia di tutta la terra.
{21:36} Vegliate dunque, pregando in ogni tempo, affinché siate ritenuti degni di scampare a tutte queste cose che stanno per accadere e di comparire davanti al Figlio dell'uomo».
{21:37} Durante il giorno egli insegnava nel tempio, e la notte usciva e la trascorreva all'aperto sul monte degli Ulivi.
{21:38} E tutto il popolo, al mattino presto veniva da lui nel tempio per ascoltarlo.
{22:1} Si avvicinava intanto la festa degli Azzimi, detta Pasqua.
{22:2} Ed i capi dei sacerdoti e gli scribi cercavano come farlo morire, poiché temevano il popolo.
{22:3} Or Satana entrò in Giuda, soprannominato Iscariota, che era nel numero dei dodici.
{22:4} Cosí egli andò ad accordarsi con i capi dei sacerdoti e con i magistrati sul come tradirlo.
{22:5} Ed essi se ne rallegrarono e convennero di dargli del denaro.
{22:6} Ed egli acconsentí, e cercava l'opportunità di consegnarlo nelle loro mani di nascosto dalla folla.
{22:7} Or venne il giorno degli Azzimi, nel quale si doveva sacrificare la Pasqua.
{22:8} E Gesú mandò Pietro e Giovanni, dicendo: «Andate e preparate la Pasqua per noi, affinché la possiamo mangiare».
{22:9} Ed essi gli dissero: «Dove vuoi che la prepariamo?».
{22:10} Allora egli disse loro: «Ecco, quando entrerete in città, vi verrà incontro un uomo che porta una brocca d'acqua; seguitelo nella casa dove entrerà.
{22:11} Dite quindi al padrone di casa: "Il Maestro ti manda a dire: Dov'è la sala, nella quale posso mangiare la Pasqua con i miei discepoli?"
{22:12} Allora egli vi mostrerà una grande sala arredata; là preparerete la Pasqua».
{22:13} Andati dunque, essi trovarono come aveva loro detto e prepararono la Pasqua.
{22:14} E, quando giunse l'ora, egli si mise a tavola e i dodici apostoli con lui.
{22:15} Allora egli disse loro: «Ho grandemente desiderato di mangiare questa Pasqua con voi prima di soffrire,
{22:16} poiché io vi dico che non ne mangerò piú finché abbia il suo compimento nel regno di Dio».
{22:17} Poi prese il calice, rese grazie e disse: «Prendete questo e dividetelo fra di voi,
{22:18} perché io vi dico che non berrò piú del frutto della vigna, finché il regno di Dio sia venuto».
{22:19} Poi, preso il pane, rese grazie, lo spezzò e lo diede loro dicendo: «Questo è il mio corpo, che è dato per voi; fate questo in memoria di me»
{22:20} Cosí pure, dopo aver cenato, prese il calice dicendo: «Questo calice è il nuovo patto nel mio sangue, che è sparso per voi.
{22:21} Ma ecco, la mano di colui che mi tradisce è sulla tavola con me.
{22:22} Certamente il Figlio dell'uomo se ne va, come è stabilito, ma guai a quell'uomo per mezzo del quale è tradito!».
{22:23} Allora essi cominciarono a domandarsi l'un l'altro, chi di loro avrebbe fatto questo.
{22:24} E tra di loro sorse anche una contesa, intorno a chi di loro doveva essere considerato il maggiore.
{22:25} Ma Gesú disse loro: «I re delle nazioni le signoreggiano, e coloro che esercitano autorità su di esse sono chiamati benefattori.
{22:26} Ma con voi non sia cosí; anzi il piú grande fra di voi sia come il minore e chi governa come colui che serve.
{22:27} Chi è infatti piú grande chi siede a tavola, o colui che serve? Non è forse colui che siede a tavola? Eppure io sono in mezzo a voi come colui che serve.
{22:28} Or voi siete quelli che siete rimasti con me nelle mie prove.
{22:29} Ed io vi assegno il regno, come il Padre mio lo ha assegnato a me,
{22:30} affinché mangiate e beviate alla mia tavola nel mio regno e sediate su troni per giudicare le dodici tribú d'Israele.
{22:31} Il Signore disse ancora: «Simone, Simone, ecco, Satana ha chiesto di vagliarvi come si vaglia il grano.
{22:32} Ma io ho pregato per te, affinché la tua fede non venga meno; e tu, quando sarai ritornato, conferma i tuoi fratelli».
{22:33} Ma egli disse: «Signore, io sono pronto ad andare con te tanto in prigione che alla morte».
{22:34} Ma Gesú disse: «Pietro, io ti dico che oggi il gallo non canterà, prima che tu abbia negato tre volte di conoscermi».
{22:35} Poi disse loro: «Quando vi mandai senza borsa, senza sacca e senza sandali, vi è forse mancata qualche cosa?». Ed essi dissero: «Nessuna».
{22:36} Disse loro dunque: «Ma ora chi ha una borsa la prenda con sé, e cosí pure una sacca; e chi non ha la spada venda la sua veste e ne compri una.
{22:37} Poiché io vi dico che ciò che è scritto deve ancora essere adempiuto in me: "Ed egli è stato annoverato fra i malfattori" Le cose infatti che sono scritte di me hanno il loro compimento».
{22:38} Allora essi dissero: «Signore, ecco qui due spade». Ma egli disse loro: «Basta!».
{22:39} Poi, uscito, andò come al solito al monte degli ulivi, e anche i suoi discepoli lo seguirono.
{22:40} Giunto sul posto, disse loro: «Pregate per non entrare in tentazione»
{22:41} E si allontanò da loro, circa un tiro di sasso e, postosi in ginocchio, pregava,
{22:42} dicendo: «Padre, se vuoi, allontana da me questo calice! Tuttavia non sia fatta la mia volontà, ma la tua».
{22:43} Allora gli apparve un angelo dal cielo per dargli forza.
{22:44} Ed egli, essendo in agonia, pregava ancor piú intensamente, e il suo sudore divenne simile a grumi di sangue che cadevano a terra.
{22:45} Alzatosi poi dalla preghiera, venne dai suoi discepoli e li trovò che dormivano per la tristezza
{22:46} e disse loro: «Perché dormite? Alzatevi e pregate per non entrare in tentazione».
{22:47} Mentre egli parlava ancora, ecco una turba; or colui che si chiamava Giuda uno dei dodici, li precedeva e si accostò a Gesú per baciarlo.
{22:48} E Gesú gli disse: «Giuda, tradisci il Figlio dell'uomo con un bacio?».
{22:49} Allora quelli attorno a Gesú, vedendo ciò che stava per accadere, gli dissero: «Signore, dobbiamo colpire con la spada?».
{22:50} E uno di loro colpí il servo del sommo sacerdote e gli recise l'orecchio destro.
{22:51} Ma Gesú, rispondendo, disse: «Lasciate, basta cosí». E, toccato l'orecchio di quell'uomo, lo guarí.
{22:52} Poi Gesú disse ai capi dei sacerdoti, ai capitani del tempio e agli anziani che erano venuti contro di lui: «Siete usciti contro di me con spade e bastoni come contro un brigante?
{22:53} Mentre ogni giorno io ero con voi nel tempio, voi non metteste mai le mani su di me; ma questa è la vostra ora e la potestà delle tenebre».
{22:54} Dopo averlo catturato, lo portarono via e lo condussero nella casa del sommo sacerdote. E Pietro seguiva da lontano.
{22:55} Quando essi accesero un fuoco in mezzo al cortile e si posero a sedere attorno, Pietro si sedette in mezzo a loro.
{22:56} Una serva lo vide seduto presso il fuoco, lo guardò attentamente e disse: «Anche costui era con lui».
{22:57} Ma egli lo negò, dicendo: «Donna, non lo conosco».
{22:58} Poco dopo lo vide un altro e disse: «Anche tu sei di quelli». Ma Pietro disse: «O uomo, non lo sono».
{22:59} Passata circa un'ora, un altro affermava con insistenza, dicendo: «In verità anche costui era con lui, perché è Galileo».
{22:60} Ma Pietro disse: «O uomo, non so quello che dici». E subito, mentre ancora parlava, il gallo cantò.
{22:61} E il Signore, voltatosi, guardò Pietro. E Pietro si ricordò della parola che il Signore gli aveva detto: «Prima che il gallo canti, tu mi rinnegherai tre volte».
{22:62} Allora Pietro uscì fuori e pianse amaramente.
{22:63} Intanto gli uomini che tenevano Gesú lo schernivano, percuotendolo.
{22:64} E, dopo averlo bendato, lo percuotevano in faccia e gli domandavano, dicendo: «Indovina, chi è colui che ti ha percosso?».
{22:65} E, bestemmiando, dicevano molte altre cose contro di lui.
{22:66} Appena fu giorno si riunirono gli anziani del popolo, i capi dei sacerdoti e gli scribi e lo condussero nel loro sinedrio, dicendo:
{22:67} «Se tu sei il Cristo, diccelo». Ma egli disse loro: «Anche se ve lo dicessi, non credereste.
{22:68} Se poi vi interrogassi, non mi rispondereste né mi lascereste andare.
{22:69} Ma da ora in poi il Figlio dell'uomo sederà alla destra della potenza di Dio».
{22:70} Allora tutti dissero: «Sei tu dunque il Figlio di Dio?». Ed egli disse loro: «Voi dite giustamente, perché io lo sono».
{22:71} Essi allora dissero: «Che bisogno abbiamo ancora di testimonianza? Dal momento che noi stessi l'abbiamo udito dalla sua propria bocca».
{23:1} Allora tutta l'assemblea si alzò e lo condusse da Pilato.
{23:2} E cominciarono ad accusarlo, dicendo: «Noi abbiamo sorpreso costui che sovvertiva la nazione e proibiva di dare i tributi a Cesare, affermando di essere un re, il Cristo».
{23:3} Allora Pilato lo interrogò, dicendo: «Sei tu il re dei Giudei?». E Gesú gli rispose e disse: «Tu lo dici».
{23:4} Pilato quindi disse ai capi dei sacerdoti e alle turbe: «Io non trovo nessuna colpa in quest'uomo».
{23:5} Ma quelli insistevano, dicendo: «Egli solleva il popolo insegnando per tutta la Giudea, dopo aver cominciato dalla Galilea fin qua».
{23:6} Allora Pilato, avendo udito nominare la Galilea, domandò se quell'uomo fosse Galileo.
{23:7} E, saputo che apparteneva alla giurisdizione di Erode, lo mandò da Erode, che in quei giorni si trovava anch'egli a Gerusalemme.
{23:8} Quando Erode vide Gesú, se ne rallegrò grandemente; da molto tempo infatti desiderava vederlo, perché aveva sentito dire molte cose di lui e sperava di vederlo compiere qualche miracolo.
{23:9} Egli gli rivolse molte domande, ma Gesú non gli rispose nulla.
{23:10} Intanto i capi dei sacerdoti e gli scribi stavano là accusandolo con veemenza.
{23:11} Allora Erode, con i suoi soldati, dopo averlo oltraggiato e schernito, lo rivestí di una veste splendida e lo rimandò da Pilato.
{23:12} In quel giorno Erode e Pilato divennero amici, mentre prima erano stati nemici.
{23:13} Allora Pilato, riuniti i capi dei sacerdoti i magistrati e il popolo,
{23:14} disse loro: «Voi mi avete portato quest'uomo, come uno che perverte il popolo; ed ecco, dopo averlo esaminato alla vostra presenza, non ho trovato in lui nessuna delle colpe di cui lo accusate
{23:15} e neppure Erode, perche lo ha rimandato a noi; in realtà egli non ha fatto nulla che meriti la morte.
{23:16} Perciò, dopo averlo fatto flagellare, lo rilascerò».
{23:17} Ora in occasione della festa di Pasqua, il governatore doveva liberare qualcuno.
{23:18} Ma essi tutti insieme gridarono, dicendo: «A morte costui, e liberaci Barabba».
{23:19} Questi era stato incarcerato per una sedizione fatta in città e per omicidio.
{23:20} Perciò Pilato desiderando liberare Gesú parlò loro di nuovo.
{23:21} Ma essi gridavano, dicendo: «Crocifiggilo, crocifiggilo».
{23:22} Per la terza volta, egli disse loro: «Ma che male ha fatto costui? Io non ho trovato in lui alcuna colpa che meriti la morte. Perciò, dopo averlo fatto flagellare, lo rilascerò».
{23:23} Ma quelli insistevano con grandi grida, chiedendo che fosse crocifisso, e le loro grida e quelle dei capi dei sacerdoti finirono per prevalere.
{23:24} Pilato allora decise che fosse fatto ciò che chiedevano.
{23:25} E rilasciò loro colui che era stato incarcerato per sedizione e per omicidio e che essi avevano richiesto; e consegnò Gesú alla loro volontà.
{23:26} Mentre lo conducevano via, presero un certo Simone di Cirenea che veniva dai campi, e gli misero addosso la croce, perché la portasse dietro a Gesú.
{23:27} Or lo seguiva una grande folla di popolo e di donne, che facevano cordoglio e lamenti su di lui.
{23:28} Ma Gesú. voltandosi verso di loro disse: «Figlie di Gerusalemme, non piangete per me, ma piangete per voi stesse e per i vostri figli.
{23:29} Perché ecco, verranno i giorni in cui si dirà: "Beate le sterili e beati i grembi che non hanno partorito e le mammelle che non hanno allattato!".
{23:30} Allora cominceranno a dire ai monti: "Cadeteci addosso" e alle colline: "Copriteci"
{23:31} Perché, se tali cose si fanno al legno verde, che cosa sarà fatto al legno secco?».
{23:32} Or venivano condotti con lui anche due malfattori per essere messi a morte.
{23:33} E quando giunsero al luogo, detto del Teschio, là crocifissero lui e i malfattori, l'uno a destra e l'altro a sinistra.
{23:34} E Gesú diceva: «Padre perdona loro perché non sanno quello che fanno». Poi, spartite le sue vesti, le tirarono a sorte.
{23:35} E il popolo stava là a guardare, ed anche i magistrati col popolo lo beffavano, dicendo: «Egli ha salvati gli altri, salvi se stesso se veramente egli è il Cristo. l'eletto di Dio».
{23:36} Anche i soldati lo schernivano, accostandosi e presentandogli dell'aceto.
{23:37} e dicendo: «Se tu sei il re dei Giudei, salva te stesso».
{23:38} Sopra il suo capo, inoltre vi era una scritta, in caratteri greci, latini ed ebraici: "COSTUI E IL RE DEI GIUDEI".
{23:39} Or uno dei malfattori appesi lo ingiuriava, dicendo: «Se tu sei il Cristo, salva te stesso e noi».
{23:40} Ma l'altro, rispondendo, lo sgridava dicendo: «Non hai neppure timore di Dio, trovandoti sotto la medesima condanna?
{23:41} Noi in realtà siamo giustamente condannati, perché riceviamo la dovuta pena dei nostri misfatti, ma costui non ha commesso alcun male».
{23:42} Poi disse a Gesú: «Signore, ricordati di me quando verrai nel tuo regno».
{23:43} Allora Gesú gli disse: «In verità ti dico: oggi tu sarai con me in paradiso».
{23:44} Era circa l'ora sesta, e si fece buio su tutto il paese fino all'ora nona.
{23:45} Il sole si oscurò e la cortina del tempio si squarciò in mezzo.
{23:46} E Gesú, gridando con gran voce, disse: «Padre, nelle tue mani rimetto il mio spirito». E detto questo, rese lo spirito.
{23:47} Allora il centurione, visto quanto era accaduto, glorificò Dio, dicendo: «Veramente quest'uomo era giusto».
{23:48} E tutta la folla che si era radunata per osservare ciò che accadeva, alla vista di questo, se ne tornò a casa battendosi il petto.
{23:49} Ma tutti i suoi conoscenti e le donne che l'avevano seguito dalla Galilea se ne stavano a distanza, osservando queste cose.
{23:50} Or vi era un uomo di nome Giuseppe, che era membro del sinedrio, uomo giusto e buono,
{23:51} il quale non aveva acconsentito alla deliberazione e all'operato degli altri. Egli era di Arimatea, città dei Giudei, e aspettava anch'egli il regno di Dio.
{23:52} Costui si presentò a Pilato e chiese il corpo di Gesú.
{23:53} E, dopo averlo tirato giú dalla croce, lo avvolse in un lenzuolo e lo mise in un sepolcro scavato nella roccia, dove nessuno era ancora stato sepolto.
{23:54} Era il giorno della Preparazione, e il sabato stava per cominciare.
{23:55} Le donne, che erano venute con Gesú dalla Galilea seguendolo da vicino osservarono il sepolcro e come vi era stato deposto il corpo di Gesú;
{23:56} poi esse tornarono a casa e prepararono gli aromi e gli unguenti, e durante il sabato si riposarono, secondo il comandamento.
{24:1} Ora nel primo giorno della settimana, al mattino molto presto esse, e altre donne con loro, si recarono al sepolcro, portando gli aromi che avevano preparato.
{24:2} E trovarono che la pietra era stata rotolata dal sepolcro.
{24:3} Ma, entrate, non trovarono il corpo del Signore Gesú.
{24:4} E, mentre erano grandemente perplesse a questo riguardo, ecco presentarsi loro due uomini in vesti sfolgoranti.
{24:5} Ora, essendo esse impaurite e tenendo la faccia chinata a terra, quelli dissero loro: «Perché cercate il vivente tra i morti?
{24:6} Egli non è qui, ma è risuscitato; ricordatevi come vi parlò, mentre era ancora in Galilea,
{24:7} dicendo che il Figlio dell'uomo doveva esser dato nelle mani di uomini peccatori, essere crocifisso e risuscitare il terzo giorno».
{24:8} Ed esse si ricordarono delle sue parole.
{24:9} Al loro ritorno dal sepolcro, raccontarono tutte queste cose agli undici e a tutti gli altri.
{24:10} Or quelle che riferirono queste cose agli apostoli erano Maria Maddalena, Giovanna, Maria madre di Giacomo e le altre donne che erano con loro.
{24:11} Ma queste parole parvero loro come un'assurdità; ed essi non credettero loro.
{24:12} Pietro tuttavia, alzatosi, corse al sepolcro e, chinatosi a guardare, non vide altro che le lenzuola che giacevano da sole, poi se ne andò, meravigliandosi dentro di sé di quanto era accaduto.
{24:13} In quello stesso giorno, due di loro se ne andavano verso un villaggio, di nome Emmaus, distante sessanta stadi da Gerusalemme.
{24:14} Ed essi parlavano tra loro di tutto quello che era accaduto.
{24:15} Or avvenne che, mentre parlavano e discorrevano insieme, Gesú stesso si accostò e si mise a camminare con loro.
{24:16} Ma i loro occhi erano impediti dal riconoscerlo.
{24:17} Egli disse loro: «Che discorsi sono questi che vi scambiate l'un l'altro, cammin facendo? E perché siete mesti?».
{24:18} E uno di loro, di nome Cleopa, rispondendo, gli disse: «Sei tu l'unico forestiero in Gerusalemme, che non conosca le cose che vi sono accadute in questi giorni?».
{24:19} Ed egli disse loro: «Quali?». Essi gli dissero: «Le cose di Gesú Nazareno, che era un profeta potente in opere e parole davanti a Dio e davanti a tutto il popolo.
{24:20} E come i capi dei sacerdoti e i nostri magistrati lo hanno consegnato per essere condannato a morte e l'hanno crocifisso
{24:21} Or noi speravamo che fosse lui che avrebbe liberato Israele; invece, con tutto questo, siamo già al terzo giorno da quando sono avvenute queste cose.
{24:22} Ma anche alcune donne tra di noi ci hanno fatto stupire perché, essendo andate di buon mattino al sepolcro,
{24:23} e non avendo trovato il suo corpo, sono tornate dicendo di aver avuto una visione di angeli, i quali dicono che egli vive.
{24:24} E alcuni dei nostri sono andati al sepolcro e hanno trovato le cose come avevano detto le donne, ma lui non l'hanno visto».
{24:25} Allora egli disse loro: «O insensati e tardi di cuore a credere a tutte le cose che i profeti hanno detto!
{24:26} Non doveva il Cristo soffrire tali cose, e cosí entrare nella sua gloria?».
{24:27} E cominciando da Mosé e da tutti i profeti, spiegò loro in tutte le Scritture le cose che lo riguardavano.
{24:28} Come si avvicinavano al villaggio dove erano diretti, egli finse di andare oltre.
{24:29} Ma essi lo trattennero, dicendo: «Rimani con noi, perché si fa sera e il giorno è già declinato». Egli dunque entrò per rimanere con loro.
{24:30} E, come si trovava a tavola con loro prese il pane, lo benedisse e, dopo averlo spezzato, lo distribuí loro.
{24:31} Allora si aprirono loro gli occhi e lo riconobbero; ma egli scomparve dai loro occhi.
{24:32} Ed essi si dissero l'un l'altro: «Non ardeva il nostro cuore dentro di noi, mentre egli ci parlava per la via e ci apriva le Scritture?».
{24:33} In quello stesso momento si alzarono e ritornarono a Gerusalemme, dove trovarono gli undici e quelli che erano con loro riuniti insieme.
{24:34} Costoro dicevano: «Il Signore è veramente risorto ed è apparso a Simone».
{24:35} Essi allora raccontarono le cose avvenute loro per via, e come lo avevano riconosciuto allo spezzar del pane.
{24:36} Ora, mentre essi parlavano di queste cose, Gesú stesso si rese presente in mezzo a loro e disse loro: «Pace a voi!».
{24:37} Ma essi, terrorizzati e pieni di paura, pensavano di vedere uno spirito.
{24:38} Allora egli disse loro: «Perché siete turbati? E perché nei vostri cuori sorgono dei dubbi?
{24:39} Guardate le mie mani e i miei piedi, perché sono io. Toccatemi e guardate, perché uno spirito non ha carne e ossa, come vedete che ho io».
{24:40} E, detto questo, mostrò loro le mani e i piedi.
{24:41} Ma poiché essi non credevano ancora per la gioia ed erano pieni di meraviglia, egli disse loro: «Avete qui qualcosa da mangiare?».
{24:42} Ed essi gli diedero un pezzo di pesce arrostito e un favo di miele.
{24:43} Ed egli li prese e mangiò in loro presenza.
{24:44} Poi disse loro: «Queste sono le parole che vi dicevo quando ero ancora con voi: che si dovevano adempiere tutte le cose scritte a mio riguardo nella legge di Mosé, nei profeti e nei salmi».
{24:45} Allora aprí loro la mente, perché comprendessero le Scritture,
{24:46} e disse loro: «Cosí sta scritto, e cosí era necessario che il Cristo soffrisse e risuscitasse dai morti il terzo giorno
{24:47} e che nel suo nome si predicasse il ravvedimento e il perdono dei peccati a tutte le genti, cominciando da Gerusalemme.
{24:48} Or voi siete testimoni di queste cose.
{24:49} Ed ecco, io mando su di voi la promessa del Padre mio; ma voi rimanete nella città di Gerusalemme, finché siate rivestiti di potenza dall'alto.
{24:50} Poi li condusse fuori fino a Betania e alzate in alto le mani, li benedisse.
{24:51} E avvenne che, mentre egli li benediceva, si separò da loro e fu portato su nel cielo.
{24:52} Ed essi, dopo averlo adorato, tornarono a Gerusalemme con grande gioia.
{24:53} E stavano continuamente nel tempio, lodando e benedicendo Dio. Amen!
