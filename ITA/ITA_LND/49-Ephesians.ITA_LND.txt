{1:1} Paolo, apostolo di Gesú Cristo per la volontà di Dio, ai santi che sono in Efeso e fedeli in Cristo Gesú:
{1:2} grazia a voi e pace da Dio, nostro Padre, e dal Signore Gesú Cristo.
{1:3} Benedetto sia Dio, Padre del Signor nostro Gesú Cristo, che ci ha benedetti con ogni benedizione spirituale nei luoghi celesti in Cristo,
{1:4} allorché in lui ci ha eletti prima della fondazione del mondo, affinché fossimo santi e irreprensibili davanti a lui nell'amore,
{1:5} avendoci predestinati ad essere adottati come suoi figli per mezzo di Gesú Cristo secondo il beneplacito della sua volontà,
{1:6} a lode della gloria della sua grazia mediante la quale egli ci ha grandemente favoriti nell'amato suo Figlio,
{1:7} in cui abbiamo la redenzione per mezzo del suo sangue, il perdono dei peccati secondo le ricchezze della sua grazia,
{1:8} che egli ha fatto abbondare verso di noi con ogni sapienza e intelligenza,
{1:9} facendoci conoscere il mistero della sua volontà secondo il suo beneplacito che egli aveva determinato in se stesso,
{1:10} per raccogliere nella dispensazione del compimento dei tempi sotto un sol capo, in Cristo, tutte le cose, tanto quelle che sono nei cieli come quelle che sono sulla terra.
{1:11} In lui siamo anche stati scelti per un'eredità, essendo predestinati secondo il proponimento di colui che opera tutte le cose secondo il consiglio della sua volontà,
{1:12} affinché fossimo a lode della sua gloria, noi che prima abbiamo sperato in Cristo.
{1:13} In lui anche voi, dopo aver udita la parola della verità, l'evangelo della vostra salvezza, e aver creduto, siete stati sigillati con lo Spirito Santo della promessa;
{1:14} il quale è la garanzia della nostra eredità, in vista della piena redenzione dell'acquistata proprietà a lode della sua gloria.
{1:15} Perciò anch'io, avendo udito della vostra fede nel Signore Gesú e del vostro amore verso tutti i santi,
{1:16} non cesso mai di rendere grazie per voi, ricordandovi nelle mie preghiere,
{1:17} affinché il Dio del Signor nostro Gesú Cristo, il Padre della gloria, vi dia lo Spirito di sapienza e di rivelazione, nella conoscenza di lui,
{1:18} e illumini gli occhi della vostra mente, affinché sappiate qual è la speranza della sua vocazione e quali sono le ricchezze della gloria della sua eredità tra i santi,
{1:19} e qual è la straordinaria grandezza della sua potenza verso di noi che crediamo secondo l'efficacia della forza della sua potenza,
{1:20} che egli ha messo in atto in Cristo risuscitandolo dai morti e facendolo sedere alla sua destra nei luoghi celesti.
{1:21} al di sopra di ogni principato, potestà, potenza, signoria e di ogni nome che si nomina non solo in questa età, ma anche in quella futura,
{1:22} ponendo ogni cosa sotto i suoi piedi, e lo ha dato per capo sopra ogni cosa alla chiesa,
{1:23} che è il suo corpo, il compimento di colui che compie ogni cosa in tutti.
{2:1} Egli ha vivificato anche voi, che eravate morti nei falli e nei peccati,
{2:2} nei quali già camminaste, seguendo il corso di questo mondo, secondo il principe della potestà dell'aria, dello spirito che al presente opera nei figli della disubbidienza,
{2:3} fra i quali anche noi tutti un tempo vivemmo nelle concupiscenze della nostra carne, adempiendo i desideri della carne e della mente, ed eravamo per natura figli d'ira, come anche gli altri.
{2:4} Ma Dio, che è ricco in misericordia per il suo grande amore con il quale ci ha amati,
{2:5} anche quando eravamo morti nei falli, ci ha vivificati con Cristo (voi siete salvati per grazia),
{2:6} e ci ha risuscitati con lui e con lui ci ha fatti sedere nei luoghi celesti in Cristo Gesú,
{2:7} per mostrare nelle età che verranno le eccellenti ricchezze della sua grazia con benignità verso di noi in Cristo Gesú.
{2:8} Voi infatti siete stati salvati per grazia, mediante la fede, e ciò non viene da voi, è il dono di Dio,
{2:9} non per opere, perché nessuno si glori.
{2:10} Noi infatti siamo opera sua, creati in Cristo Gesú per le buone opere che Dio ha precedentemente preparato, perché le compiamo.
{2:11} Perciò ricordatevi che un tempo voi gentili di nascita, chiamati incirconcisi da quelli che si dicono circoncisi, perché tali sono stati fatti nella carne per mano d'uomo,
{2:12} eravate in quel tempo senza Cristo, estranei dalla cittadinanza d'Israele e estranei ai patti della promessa, non avendo speranza ed essendo senza Dio nel mondo.
{2:13} Ma ora, in Cristo Gesú, voi che un tempo eravate lontani, siete stati avvicinati per mezzo del sangue di Cristo.
{2:14} Egli infatti è la nostra pace, colui che ha fatto dei due popoli uno e ha demolito il muro di separazione,
{2:15} avendo abolito nella sua carne l'inimicizia, la legge dei comandamenti fatta di prescrizioni, per creare in se stesso dei due un solo uomo nuovo, facendo la pace,
{2:16} e per riconciliare a ambedue con Dio in un sol corpo per mezzo della croce, avendo ucciso l'inimicizia in se stesso.
{2:17} Ed egli venne per annunziare la pace a voi che eravate lontani e a quelli che erano vicini,
{2:18} poiché per mezzo di lui abbiamo entrambi accesso al Padre in uno stesso Spirito.
{2:19} Voi dunque non siete piú forestieri né ospiti, ma concittadini dei santi e membri della famiglia di Dio,
{2:20} edificati sul fondamento degli apostoli e dei profeti, essendo Gesú Cristo stesso la pietra angolare,
{2:21} su cui tutto l'edificio ben collegato cresce per essere un tempio santo nel Signore,
{2:22} nel quale anche voi siete insieme edificati per essere una dimora di Dio nello Spirito.
{3:1} Per questa ragione io, Paolo, sono il prigioniero di Cristo Gesú per voi gentili,
{3:2} se pure avete sentito della dispensazione della grazia di Dio, che mi è stata affidata per voi;
{3:3} come per rivelazione egli mi ha fatto conoscere il mistero, di cui prima ne scrissi in breve.
{3:4} Nel leggere questo, voi potete capire quale sia la mia intelligenza del mistero di Cristo,
{3:5} che non fu fatto conoscere nelle altre età ai figli degli uomini, come ora è stato rivelato ai santi apostoli e ai suoi profeti per mezzo dello Spirito,
{3:6} affinche i gentili siano coeredi dello stesso corpo e partecipi della sua promessa in Cristo mediante l'evangelo,
{3:7} di cui sono stato fatto ministro, secondo il dono della grazia di Dio che mi è stata data in virtú della sua potenza.
{3:8} A me, il minimo di tutti i santi, è stata data questa grazia di annunziare fra i gentili le imperscrutabili ricchezze di Cristo,
{3:9} e di manifestare a tutti la partecipazione del mistero che dalle piú antiche età è stato nascosto in Dio, il quale ha creato tutte le cose per mezzo di Gesù Cristo;
{3:10} affinché, per mezzo della chiesa, nel tempo presente sia manifestata ai principati e alle potestà, nei luoghi celesti, la multiforme sapienza di Dio,
{3:11} secondo il proponimento eterno che egli attuò in Cristo Gesú, nostro Signore,
{3:12} in cui abbiamo la libertà e l'accesso a Dio nella fiducia mediante la fede in lui.
{3:13} Per la qual cosa vi chiedo che non vi scoraggiate a causa delle mie tribolazioni che soffro per voi, il che è la vostra gloria.
{3:14} Per questa ragione, io piego le mie ginocchia davanti al Padre del Signor nostro Gesú Cristo,
{3:15} dal quale prende nome ogni famiglia nei cieli e sulla terra,
{3:16} perché vi dia, secondo le ricchezze della sua gloria, di essere fortificati con potenza per mezzo del suo Spirito nell'uomo interiore,
{3:17} perché Cristo abiti nei vostri cuori per mezzo della fede,
{3:18} affinché, radicati e fondati nell'amore, possiate comprendere con tutti i santi quale sia la larghezza, la lunghezza, la profondità e l'altezza,
{3:19} e conoscere l'amore di Cristo che sopravanza ogni conoscenza, affinché siate ripieni di tutta la pienezza di Dio.
{3:20} Or a colui che può, secondo la potenza che opera in noi, fare smisuratamente al di là di quanto chiediamo o pensiamo,
{3:21} a lui sia la gloria nella chiesa in Cristo Gesú per tutte le generazioni, nei secoli dei secoli. Amen.
{4:1} Io dunque, il prigioniero per il Signore, vi esorto a camminare nel modo degno della vocazione a cui siete stati chiamati,
{4:2} con ogni umiltà e mansuetudine, con pazienza, sopportandovi gli uni gli altri nell'amore,
{4:3} studiandovi di conservare l'unità dello Spirito nel vincolo della pace.
{4:4} Vi è un unico corpo e un unico Spirito, come pure siete stati chiamati nell'unica speranza della vostra vocazione.
{4:5} Vi è un unico Signore, un'unica fede, un unico battesimo,
{4:6} un Dio unico e Padre di tutti, che è al di sopra di tutti, fra tutti e in voi tutti.
{4:7} Ma a ciascuno di noi è stata data la grazia secondo la misura del dono di Cristo.
{4:8} Per la qual cosa la Scrittura dice: «Essendo salito in alto, egli ha condotto prigioniera la prigionia e ha dato dei doni agli uomini».
{4:9} Or questo: «E' salito» che cosa vuol dire se non che prima era pure disceso nelle parti piú basse della terra?
{4:10} Colui che è disceso è lo stesso che è anche salito al di sopra di tutti i cieli per riempire tutte le cose.
{4:11} Ed egli stesso ha dato alcuni come apostoli, altri come profeti, altri come evangelisti e altri come pastori e dottori,
{4:12} per il perfezionamento dei santi, per l'opera del ministero e per l'edificazione del corpo di Cristo,
{4:13} finché giungiamo tutti all'unità della fede e della conoscenza del Figlio di Dio a un uomo perfetto, alla misura della statura della pienezza di Cristo
{4:14} affinché non siamo piú bambini sballottati e trasportati da ogni vento di dottrina, per la frode degli uomini, per la loro astuzia, mediante gli inganni dell'errore,
{4:15} ma dicendo la verità con amore, cresciamo in ogni cosa verso colui che è il capo, cioè Cristo.
{4:16} Dal quale tutto il corpo ben connesso e unito insieme, mediante il contributo fornito da ogni giuntura e secondo il vigore di ogni singola parte, produce la crescita del corpo per l'edificazione di se stesso nell'amore.
{4:17} Questo dunque attesto nel Signore, che non camminiate piú come camminano ancora gli altri gentili, nella vanità della loro mente,
{4:18} ottenebrati nell'intelletto, estranei alla vita di Dio, per l'ignoranza che è in loro e per l'indurimento del loro cuore.
{4:19} Essi, essendo diventati insensibili, si sono abbandonati alla dissolutezza, commettendo ogni impurità con insaziabile bramosia.
{4:20} Voi però non è cosí che avete conosciuto Cristo,
{4:21} se pure gli avete dato ascolto e siete stati ammaestrati in lui secondo la verità che è in Gesú
{4:22} per spogliarvi, per quanto riguarda la condotta di prima, dell'uomo vecchio che si corrompe per mezzo delle concupiscenze della seduzione,
{4:23} per essere rinnovati nello spirito della vostra mente,
{4:24} e per essere rivestiti dell'uomo nuovo, creato secondo Dio nella giustizia e santità della verità.
{4:25} Perciò, messa da parte la menzogna ciascuno dica la verità al suo prossimo perché siamo membra gli uni degli altri.
{4:26} Adiratevi e non peccate; il sole non tramonti sul vostro cruccio;
{4:27} e non date luogo al diavolo.
{4:28} Chi rubava non rubi piú, ma piuttosto si affatichi facendo qualche buona opera con le proprie mani, affinché abbia qualcosa da dare a chi è nel bisogno.
{4:29} Nessuna parola malvagia esca dalla vostra bocca, ma se ne avete una buona per l'edificazione, secondo il bisogno, ditela affinché conferisca grazia a quelli che ascoltano.
{4:30} E non contristate lo Spirito Santo di Dio, col quale siete stati sigillati per il giorno della redenzione.
{4:31} Sia rimossa da voi ogni amarezza, ira, cruccio, tumulto e maldicenza con ogni malizia.
{4:32} Siate invece benigni e misericordiosi gli uni verso gli altri, perdonandovi a vicenda, come anche Dio vi ha perdonato in Cristo.
{5:1} Siate dunque imitatori di Dio, come figli carissimi,
{5:2} e camminate nell'Amore, come anche Cristo ci ha amati e ha dato se stesso per noi, in offerta e sacrificio a Dio come un profumo di odore soave.
{5:3} Ma come si conviene ai santi, né fornicazione, né impurità alcuna, né avarizia siano neppure nominate fra di voi;
{5:4} lo stesso si dica della disonestà, del parlare sciocco e della buffoneria, le quali cose sono sconvenienti, ma piuttosto abbondi il rendimento di grazie.
{5:5} Sappiate infatti questo: nessun fornicatore o immondo o avaro, il quale è un idolatra, ha alcuna eredità nel regno di Cristo e di Dio.
{5:6} Nessuno vi seduca con vani ragionamenti, perché per queste cose viene l'ira di Dio sui figli della disubbidienza.
{5:7} Non siate dunque loro compagni.
{5:8} Un tempo infatti eravate tenebre, ma ora siete luce nel Signore; camminate dunque come figli di luce.
{5:9} poiché il frutto dello Spirito consiste in tutto ciò che è bontà, giustizia e verità,
{5:10} esaminando ciò che è accettevole al Signore.
{5:11} E non partecipate alle opere infruttuose delle tenebre, ma piuttosto riprovatele,
{5:12} perché è persino vergognoso dire le cose che si fanno da costoro in segreto.
{5:13} Ma tutte le cose, quando sono esposte alla luce, divengono manifeste, poiché tutto ciò che è manifestato è luce.
{5:14} Perciò la Scrittura dice: «Risvegliati, o tu che dormi, risorgi dai morti, e Cristo risplenderà su di te».
{5:15} Badate dunque di camminare con diligenza non da stolti, ma come saggi,
{5:16} riscattando il tempo, perché i giorni sono malvagi.
{5:17} Non siate perciò disavveduti, ma intendete quale sia la volontà del Signore.
{5:18} E non vi inebriate di vino, nel quale vi è dissolutezza, ma siate ripieni di Spirito,
{5:19} parlandovi gli uni gli altri con salmi inni e cantici spirituali, cantando e lodando col vostro cuore il Signore,
{5:20} rendendo continuamente grazie per ogni cosa a Dio e Padre nel nome del Signor nostro Gesú Cristo;
{5:21} sottomettetevi gli uni agli altri nel timore di Cristo.
{5:22} Mogli, siate sottomesse ai vostri mariti come al Signore,
{5:23} poiché il marito è capo della moglie, come anche Cristo è capo della chiesa, ed egli stesso è Salvatore del corpo.
{5:24} Parimenti come la chiesa è sottomessa a Cristo, cosí le mogli devono essere sottomesse ai loro mariti in ogni cosa.
{5:25} Mariti, amate le vostre mogli, come anche Cristo ha amato la chiesa e ha dato se stesso per lei,
{5:26} per santificarla, avendola purificata col lavacro dell'acqua per mezzo della parola,
{5:27} per far comparire la chiesa davanti a sé gloriosa, senza macchia o ruga o alcunché di simile, ma perché sia santa ed irreprensibile.
{5:28} Cosí i mariti devono amare le loro mogli, come i loro propri corpi; chi ama la propria moglie ama se stesso.
{5:29} Nessuno infatti ebbe mai in odio la sua carne, ma la nutre e la cura teneramente, come anche il Signore fa con la chiesa,
{5:30} poiché noi siamo membra del suo corpo, della sua carne e delle sue ossa.
{5:31} «Perciò l'uomo lascerà suo padre e sua madre e si unirà a sua moglie, e i due diverranno una sola carne».
{5:32} Questo mistero è grande; or lo dico in riferimento a Cristo e alla chiesa.
{5:33} Ma ciascuno di voi cosí ami la propria moglie come ama se stesso; e similmente la moglie rispetti il marito.
{6:1} Figli, ubbidite nel Signore ai vostri genitori, perché ciò è giusto.
{6:2} «Onora tuo padre e tua madre», questo è il primo comandamento con promessa,
{6:3} «affinché tu stia bene e abbia lunga vita sopra la terra».
{6:4} E voi, padri, non provocate ad ira i vostri figli, ma allevateli nella disciplina e nell'ammonizione del Signore.
{6:5} Servi, ubbidite ai vostri padroni secondo la carne con timore e tremore, nella semplicità del vostro cuore, come a Cristo,
{6:6} non servendo per essere visti, come per piacere agli uomini, ma come servi di Cristo, facendo la volontà di Dio di buon animo,
{6:7} servendo con amore, come a Cristo e non come agli uomini,
{6:8} sapendo che ciascuno, schiavo o libero che sia, se avrà fatto del bene, ne riceverà la ricompensa dal Signore.
{6:9} E voi, padroni, fate lo stesso verso di loro, mettendo da parte le minacce, sapendo che il loro e vostro Signore è in cielo e che presso di lui non c'è alcuna parzialità,
{6:10} Del resto, fratelli miei, fortificatevi nel Signore e nella forza della sua potenza.
{6:11} Rivestitevi dell'intera armatura di Dio per poter rimanere ritti e saldi contro le insidie del diavolo
{6:12} poiché il nostro combattimento non è contro sangue e carne, ma contro i principati, contro le potestà, contro i dominatori del mondo di tenebre di questa età, contro gli spiriti malvagi nei luoghi celesti.
{6:13} Perciò prendete l'intera armatura di Dio, affinché possiate resistere nel giorno malvagio e restare ritti in piedi dopo aver compiuto ogni cosa.
{6:14} State dunque saldi, avendo ai lombi la cintura della verità, rivestiti con la corazza della giustizia,
{6:15} e avendo i piedi calzati con la prontezza dell'evangelo della pace,
{6:16} soprattutto prendendo lo scudo della fede, con il quale potete spegnere tutti i dardi infuocati del maligno.
{6:17} Prendete anche l'elmo della salvezza e la spada dello Spirito, che è la parola di Dio,
{6:18} pregando in ogni tempo con ogni sorta di preghiera e di supplica nello Spirito, vegliando a questo scopo con ogni perseveranza e preghiera per tutti i santi,
{6:19} e anche per me affinché, quando apro la mia bocca, mi sia dato di esprimermi con franchezza per far conoscere il mistero dell'evangelo
{6:20} per il quale sono ambasciatore in catene, affinché lo possa annunziare con franchezza, come è mio dovere fare.
{6:21} Ora, affinché anche voi sappiate come sto e ciò che faccio, Tichico, il caro fratello e fedele ministro nel Signore, vi informerà di tutto;
{6:22} ve l'ho mandato proprio a questo scopo, affinché veniate a conoscenza del nostro stato e consoli i vostri cuori.
{6:23} Pace ai fratelli e amore con fede da Dio Padre e dal Signore Gesú Cristo.
{6:24} La grazia sia con tutti quelli che amano il Signor nostro Gesú Cristo con sincerità.
