{1:1} Il principio dell'evangelo di Gesú Cristo, il Figlio di Dio,
{1:2} Come sta scritto nei profeti: «Ecco, io mando il mio messaggero davanti alla tua faccia, il quale preparerà la tua via davanti a te.
{1:3} Vi è una voce di uno che grida nel deserto: "Preparate la via del Signore, raddrizzate i suoi sentieri"».
{1:4} Giovanni comparve nel deserto, battezzando e predicando un battesimo di ravvedimento, per il perdono dei peccati.
{1:5} E tutto il paese della Giudea e quelli di Gerusalemme andavano a lui, ed erano tutti battezzati da lui nel fiume Giordano, confessando i loro peccati.
{1:6} Or Giovanni era vestito di peli di cammello, aveva una cintura di cuoio intorno ai lombi e mangiava locuste e miele selvatico.
{1:7} E predicava, dicendo: «Dopo di me viene uno che è piú forte di me, al quale io non sono degno neppure di chinarmi a sciogliere il legaccio dei suoi sandali.
{1:8} Io vi ho battezzati con acqua, ma egli vi battezzerà con lo Spirito Santo»,
{1:9} E avvenne in quei giorni, che Gesú venne da Nazaret di Galilea e fu battezzato da Giovanni nel Giordano.
{1:10} E subito, come usciva dall'acqua, vide aprirsi i cieli e lo Spirito scendere su di lui come una colomba.
{1:11} E venne dal cielo una voce: «Tu sei il mio amato Figlio nel quale mi sono compiaciuto».
{1:12} Subito dopo lo Spirito lo sospinse nel deserto;
{1:13} e rimase nel deserto quaranta giorni, tentato da Satana. Era con le fiere e gli angeli lo servivano.
{1:14} Ora, dopo che Giovanni fu messo in prigione, Gesú venne in Galilea predicando l'evangelo del regno di Dio
{1:15} e dicendo: «Il tempo è compiuto e il regno di Dio è vicino. Ravvedetevi e credete all'evangelo».
{1:16} Camminando poi lungo il mare della Galilea, egli vide Simone e Andrea suo fratello, che gettavano la rete in mare, perche erano pescatori.
{1:17} E Gesú disse loro: «Seguitemi, e io vi farò diventare pescatori di uomini».
{1:18} Ed essi, lasciate subito le loro reti, lo seguirono.
{1:19} Poi, andando un po' oltre, vide Giacomo, figlio di Zebedeo, e Giovanni suo fratello, i quali riparavano le loro reti nella barca.
{1:20} E subito li chiamò; ed essi, lasciato Zebedeo loro padre nella barca con gli operai, lo seguirono.
{1:21} Poi entrarono in Capernaum, e subito, in giorno di sabato, egli entrò nella sinagoga e insegnava.
{1:22} E la gente stupiva della sua dottrina perché egli li ammaestrava come uno che ha autorità e non come gli scribi,
{1:23} Ora nella loro sinagoga vi era un uomo posseduto da uno spirito immondo, il quale si mise a gridare,
{1:24} dicendo: «Che vi è fra noi e te, Gesú Nazareno? Sei tu venuto per distruggerci? Io so chi tu sei: Il Santo di Dio».
{1:25} Ma Gesú lo sgridò, dicendo: «Ammutolisci ed esci da costui!».
{1:26} E lo spirito u immondo, straziandolo e mandando un gran grido, uscí da lui.
{1:27} E tutti furono sbalorditi, tanto che si domandavano fra loro dicendo: «Che è mai questo? Quale nuova dottrina è mai questa? Egli comanda con autorità persino agli spiriti immondi, ed essi gli ubbidiscono».
{1:28} E la sua fama si diffuse subito per tutta la regione intorno alla Galilea.
{1:29} Appena furono usciti dalla sinagoga, vennero nella casa di Simone e di Andrea, con Giacomo e Giovanni.
{1:30} Or la suocera di Simone giaceva a letto con la febbre ed essi subito gli parlarono di lei.
{1:31} Allora egli si avvicinò, la prese per la mano e l'alzò, e immediatamente la febbre la lasciò ed essa si mise a servirli.
{1:32} Poi, fattosi sera, dopo il tramonto del sole, gli portarono tutti i malati e gli indemoniati.
{1:33} E tutta la città era affollata davanti alla porta.
{1:34} Egli ne guarí molti, colpiti da varie malattie, e scacciò molti demoni, e non permetteva ai demoni di parlare perché sapevano chi egli fosse.
{1:35} Poi il mattino seguente, essendo ancora molto buio, Gesú si alzò, uscí e se ne andò in un luogo solitario e là pregava.
{1:36} E Simone e quelli che erano con lui lo cercarono.
{1:37} E, trovatolo, gli dissero: «Tutti ti cercano!».
{1:38} Ed egli disse loro: «Andiamo nei villaggi vicini affinché io predichi anche là, perché è per questo che io sono venuto».
{1:39} Ed egli andò predicando nelle loro sinagoghe per tutta la Galilea e scacciando demoni.
{1:40} E venne da lui un lebbroso il quale, supplicandolo, cadde in ginocchio davanti a lui, e gli disse: «Se vuoi, tu puoi mondarmi».
{1:41} E Gesú, mosso a pietà, stese la mano, lo toccò e gli disse: «Sí, lo voglio, sii mondato!».
{1:42} E, come ebbe detto questo, subito la lebbra lo lasciò e fu guarito.
{1:43} Poi, dopo averlo severamente ammonito, lo mandò via subito,
{1:44} dicendogli: «Guardati dal farne parola ad alcuno, ma va mostrati al sacerdote e offri per la tua purificazione quanto ha prescritto Mosè, come testimonianza per loro».
{1:45} Ma egli, andandosene, cominciò a proclamare e a divulgare grandemente il fatto, al punto che Gesú non poteva piú entrare pubblicamente in città, ma se ne stava fuori in luoghi solitari; e da ogni parte venivano a lui.
{2:1} Alcuni giorni dopo, egli entrò di nuovo in Capernaum e si venne a sapere che egli si trovava in casa;
{2:2} e subito si radunò tanta gente da non trovare piú posto neppure davanti alla porta; ed egli annunziava loro la parola.
{2:3} Allora vennero da lui alcuni a presentargli un paralitico, portato da quattro uomini
{2:4} Ma, non potendo accostarsi a lui a causa della folla, scoperchiarono il tetto sul punto ove era Gesú e, fatta un'apertura, calarono il lettuccio sul quale giaceva il paralitico.
{2:5} Come Gesú vide la loro fede, disse al paralitico: «Figliolo, i tuoi peccati ti sono perdonati!».
{2:6} Or vi erano là seduti alcuni scribi i quali ragionavano in cuor loro:
{2:7} «Perché mai costui parla in questo modo? Egli bestemmia. Chi può perdonare i peccati, se non Dio solo?».
{2:8} Ma Gesú, avendo subito conosciuto nel suo spirito che ragionavano queste cose dentro di sé, disse loro: «Perché ragionate voi queste cose nei vostri cuori?
{2:9} Che cosa è piú facile dire al paralitico: "I tuoi peccati ti sono perdonati", oppure dire: "Alzati, prendi il tuo lettuccio e cammina".
{2:10} Ora, affinché sappiate che il Figlio dell'uomo ha potestà di perdonare i peccati in terra,
{2:11} io ti dico (disse al paralitico): Alzati, prendi il tuo lettuccio e vattene a casa tua».
{2:12} Ed egli si alzò immediatamente, prese il suo lettuccio e uscí in presenza di tutti, cosí che tutti stupivano e glorificavano Dio dicendo: «Non abbiamo mai visto nulla di simile!».
{2:13} Gesú uscí di nuovo lungo il mare e tutta la folla veniva a lui, ed egli li ammaestrava.
{2:14} Nel passare vide Levi figlio di Alfeo, che sedeva al banco delle imposte, e gli disse: «Seguimi!». Ed egli, alzatosi, lo seguí.
{2:15} Or avvenne che mentre egli era a tavola in casa di Levi, molti pubblicani e peccatori si misero a tavola con Gesú e con i suoi discepoli; infatti erano molti quelli che lo seguivano.
{2:16} Allora gli scribi e i farisei, vedendolo mangiare con i pubblicani e con i peccatori, dissero ai suoi discepoli: «Come mai mangia e beve egli in compagnia dei pubblicani e dei peccatori?».
{2:17} E Gesú, udito ciò, disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori a ravvedimento».
{2:18} Allora i discepoli di Giovanni e quelli dei farisei stavano digiunando. Ora essi vennero da Gesú e gli dissero: «Perché i discepoli di Giovanni e quelli dei farisei digiunano mentre i tuoi discepoli non digiunano?».
{2:19} E Gesú disse loro: «Possono forse gli amici dello sposo digiunare, mentre lo sposo è con loro? Per tutto il tempo che hanno lo sposo con loro, non possono digiunare.
{2:20} Ma verranno i giorni in cui sarà loro tolto lo sposo, e allora in quei giorni digiuneranno.
{2:21} Nessuno cuce un pezzo di stoffa nuova sopra un vestito vecchio, altrimenti il pezzo nuovo porta via l'intero rattoppo e lo strappo si fa peggiore.
{2:22} Cosí, nessuno mette vino nuovo in otri vecchi, altrimenti il vino nuovo rompe gli otri, il vino si spande e gli otri si perdono; ma il vino nuovo va messo in otri nuovi».
{2:23} Or avvenne che in giorno di sabato egli passava per i campi, e i suoi discepoli, strada facendo, si misero a svellere delle spighe.
{2:24} E i farisei gli dissero: «Guarda, perché fanno ciò che non è lecito in giorno di sabato?».
{2:25} Ma egli disse loro: «Non avete mai letto ciò che fece Davide, quando si trovò nel bisogno ed ebbe fame, lui e quelli con lui?
{2:26} Come egli entrò nella casa di Dio, al tempo del sommo sacerdote Abiatar, e mangiò i pani di presentazione che non è lecito mangiare se non ai sacerdoti, e ne diede anche a quelli che erano con lui?».
{2:27} Poi disse loro: «Il sabato è fatto per l'uomo e non l'uomo per il sabato.
{2:28} Perciò il Figlio dell'uomo è signore anche del sabato».
{3:1} Poi egli entrò di nuovo nella sinagoga, e là c'era un uomo che aveva una mano secca.
{3:2} Ed essi lo stavano ad osservare per vedere se lo avesse guarito in giorno di sabato, per poi accusarlo,
{3:3} Ed egli disse all'uomo che aveva la mano secca: «Alzati in mezzo a tutti!».
{3:4} Poi disse loro: «E' lecito in giorno di sabato fare del bene o del male, salvare una vita o annientarla?». Ma essi tacevano.
{3:5} Allora egli, guardatili tutt'intorno con indignazione, rattristato per la durezza del loro cuore, disse a quell'uomo: «Stendi la tua mano!». Egli la stese e la sua mano fu risanata come l'altra.
{3:6} E i farisei, usciti, tennero subito consiglio con gli erodiani contro di lui come farlo morire.
{3:7} Ma Gesú si ritirò con i suoi discepoli verso il mare; e una gran folla lo seguí dalla Galilea e dalla Giudea,
{3:8} ed anche da Gerusalemme, dall'Idumea e da oltre il Giordano; similmente una gran folla dai dintorni di Tiro e di Sidone, udendo le grandi cose che egli faceva, venne a lui.
{3:9} Allora egli disse ai suoi discepoli di tenergli sempre pronta una barchetta per non essere schiacciato dalla folla.
{3:10} Poiché egli ne aveva guariti molti, tutti quelli che avevano malattie si accalcavano attorno a lui per toccarlo,
{3:11} E gli spiriti immondi, quando lo vedevano, si prostravano davanti a lui e gridavano, dicendo: «Tu sei il Figlio di Dio!».
{3:12} Ma egli li sgridava severamente, perché non dicessero chi egli fosse.
{3:13} Poi egli salí sul monte, chiamò presso di sé Quelli che volle; ed essi si avvicinarono a lui.
{3:14} Quindi ne costituí dodici perché stessero con lui e potesse mandarli a predicare,
{3:15} e avessero il potere di guarire le infermità e di scacciare i demoni.
{3:16} Essi erano: Simone al quale pose nome Pietro;
{3:17} Giacomo figlio di Zebedeo e Giovanni fratello di Giacomo, ai quali diede il nome di Boanerges, che vuol dire: "Figli del tuono";
{3:18} Andrea, Filippo, Bartolomeo, Matteo, Tommaso, Giacomo di Alfeo, Taddeo, Simone il Cananeo,
{3:19} e Giuda Iscariota, quello che poi lo tradí.
{3:20} Poi entrarono in una casa. E la folla si radunò di nuovo, tanto che non potevano neppure prendere cibo.
{3:21} E quando i suoi parenti udirono ciò, uscirono per prenderlo, perché dicevano: «Egli è fuori di sé»
{3:22} Ma gli scribi, che erano discesi da Gerusalemme, dicevano: «Egli ha Beelzebub e scaccia i demoni con l'aiuto del principe dei demoni».
{3:23} Ma egli, chiamatili a sé, disse loro in parabole: «Come può Satana scacciare Satana?
{3:24} E se un regno è diviso contro se stesso, quel regno non può durare.
{3:25} E se una casa è divisa in parti contrarie, quella casa non può durare.
{3:26} Cosí, se Satana insorge contro se stesso ed è diviso, non può durare, ma è giunto alla fine.
{3:27} Nessuno può entrare in casa dell'uomo forte e rapirgli i suoi beni, se prima non ha legato l'uomo forte; solo allora potrà saccheggiare la sua casa.
{3:28} In verità vi dico che ai figli degli uomini sarà perdonato ogni peccato e qualunque bestemmia essi diranno;
{3:29} ma chiunque bestemmierà contro lo Spirito Santo, non ha perdono in eterno; ma è sottoposto a giudizio eterno».
{3:30} Asseriva questo perché dicevano: «Egli ha uno spirito immondo».
{3:31} Nel frattempo giunsero i suoi fratelli e sua madre e, fermatisi fuori, lo mandarono a chiamare.
{3:32} Or la folla sedeva intorno a lui; e gli dissero: «Ecco, tua madre e i tuoi fratelli sono là fuori e ti cercano».
{3:33} Ma egli rispose loro, dicendo: «Chi è mia madre, o i miei fratelli?».
{3:34} Poi guardando in giro su coloro che gli sedevano intorno, disse: «Ecco mia madre e i miei fratelli.
{3:35} Poiché chiunque fa la volontà di Dio, questi è mio fratello, mia sorella e madre».
{4:1} Poi prese di nuovo ad insegnare in riva al mare; e una gran folla si radunò intorno a lui, tanto che egli, salito su una barca, vi sedeva stando in mare, mentre l'intera folla era a terra lungo la riva.
{4:2} Ed egli insegnava loro molte cose in parabole, e diceva loro nel suo insegnamento:
{4:3} «Ascoltate! Ecco, il seminatore uscí a seminare.
{4:4} Or avvenne che mentre seminava, una parte del seme cadde lungo la strada e gli uccelli del cielo vennero e la mangiarono.
{4:5} Un'altra cadde in luoghi rocciosi dove non c'era molta terra e subito spuntò, perché non c'era un terreno profondo.
{4:6} Ma quando si levò il sole fu riarsa; e poiché non aveva radice si seccò.
{4:7} Un'altra cadde tra le spine; le spine crebbero, la soffocarono e non diede frutto.
{4:8} Un'altra cadde in buona terra e portò frutto che crebbe, e si sviluppò tanto da rendere l'uno trenta, l'altro sessanta e l'altro cento».
{4:9} Poi egli disse loro: «Chi ha orecchi da udire, oda!».
{4:10} Ora, quando egli fu solo, coloro che gli stavano attorno con i dodici lo interrogarono sulla parabola.
{4:11} Ed egli disse loro: «A voi è dato di conoscere il mistero del regno di Dio; ma a coloro che sono di fuori tutte queste cose si propongono in parabole,
{4:12} affinché: "Vedendo, vedano ma non intendano, udendo, odano ma non comprendano, che talora non si convertano e i peccati non siano loro perdonati"».
{4:13} Poi disse loro: «Non comprendete questa parabola? E come comprenderete tutte le altre parabole?
{4:14} Il seminatore è colui che semina la parola.
{4:15} Quelli lungo la strada sono coloro nei quali viene seminata la parola; ma dopo che l'hanno udita, subito viene Satana e porta via la parola seminata nei loro cuori.
{4:16} Parimenti quelli che ricevono il seme su un suolo roccioso sono coloro che, quando hanno udita la parola, subito la ricevono con gioia;
{4:17} ma non hanno in sé radice e sono di corta durata; e, quando sopravviene la tribolazione o la persecuzione a causa della parola, sono subito scandalizzati.
{4:18} Quelli invece che ricevono il seme fra le spine, sono coloro che odono la parola;
{4:19} ma le sollecitudini di questo mondo, l'inganno delle ricchezze e le cupidigie delle altre cose, che sopravvengono, soffocano la parola e questa rimane infruttuosa.
{4:20} Ma quelli che hanno ricevuto il seme in buon terreno, sono coloro che odono la parola, la ricevono e portano frutto, chi il trenta, chi il sessanta e chi il cento».
{4:21} Disse loro ancora: «Si prende forse la lampada per metterla sotto il moggio o sotto il letto? Non la si mette piuttosto sopra il candeliere?
{4:22} Poiché non c'è nulla di nascosto che non sia manifestato, né nulla di segreto che non sia palesato.
{4:23} Chi ha orecchi da udire, oda!».
{4:24} Disse loro ancora: «Fate attenzione a ciò che udite. Con la stessa misura con cui misurate, sarà misurato a voi; e a voi che udite sarà dato di piú.
{4:25} Poiché a chi ha, sarà dato; ma a chi non ha, gli sarà tolto anche quello che ha».
{4:26} Disse ancora: «Il regno di Dio è come un uomo che getta il seme in terra.
{4:27} Ora la notte e il giorno, mentre egli dorme e si alza, il seme germoglia e cresce senza che egli sappia come.
{4:28} Poiché la terra produce spontaneamente prima lo stelo, poi la spiga, poi il chicco pieno nella spiga.
{4:29} E, quando il frutto è maturo, il mietitore mette subito mano alla falce perché è venuta la mietitura».
{4:30} Disse ancora: «A che cosa paragoneremo il regno di Dio? O con quale parabola lo rappresenteremo?
{4:31} Esso è simile a un granello di senape che, quando è seminato in terra, è il piú piccolo di tutti i semi che sono sulla terra;
{4:32} ma, dopo che è stato seminato, cresce e diventa il piú grande di tutte le erbe, e mette rami cosí grandi che gli uccelli del cielo possono ripararsi sotto la sua ombra».
{4:33} E con molte parabole di questo genere annunciava loro la parola, come essi erano in grado di capire.
{4:34} E non parlava loro senza parabole; ma in privato ai suoi discepoli spiegava ogni cosa.
{4:35} Or in quello stesso giorno, fattosi sera, disse loro: «Passiamo all'altra riva».
{4:36} E i discepoli, licenziata la folla, lo presero con loro, cosí come egli era, nella barca. Con lui c'erano altre barchette.
{4:37} Si scatenò una gran bufera di vento e le onde si abbattevano sulla barca, tanto che questa si riempiva.
{4:38} Egli intanto stava dormendo a poppa, su un guanciale. Essi lo destarono e gli dissero: «Maestro, non t'importa che noi periamo?».
{4:39} Ed egli, destatosi, sgridò il vento e disse al mare: «Taci e calmati!». E il vento cessò e si fece gran bonaccia.
{4:40} Poi disse loro: «Perché siete voi cosí paurosi? Come mai non avete fede?».
{4:41} Ed essi furono presi da gran timore e dicevano tra loro: «Chi è dunque costui al quale anche il vento e il mare ubbidiscono?».
{5:1} Cosí giunsero all'altra riva del mare, nel paese dei Gadareni.
{5:2} E, come Gesú scese dalla barca, subito gli venne incontro dai sepolcri un uomo posseduto da uno spirito immondo,
{5:3} il quale aveva la sua dimora fra i sepolcri, e nessuno riusciva a tenerlo legato neanche con catene.
{5:4} Infatti piú volte era stato legato con ceppi e con catene; ma egli aveva sempre spezzato le catene e infranto i ceppi; e nessuno era riuscito a domarlo.
{5:5} Continuamente, notte e giorno, fra i sepolcri e su per i monti, andava gridando e picchiandosi con pietre.
{5:6} Ora, quando vide Gesú da lontano, egli accorse e gli si prostrò davanti,
{5:7} e dando un gran grido, disse: «Che c'è fra me e te, Gesú Figlio del Dio altissimo? Io ti scongiuro, in nome di Dio, di non tormentarmi!».
{5:8} Perché egli gli diceva: «Spirito immondo, esci da quest'uomo!».
{5:9} Poi Gesú gli domandò: «Qual è il tuo nome?». E quello rispose, dicendo: «Io mi chiamo Legione, perché siamo molti».
{5:10} E lo supplicava con insistenza perché non li mandasse fuori da quella regione.
{5:11} Or vi era là, sul pendio del monte, un grande branco di porci che pascolava.
{5:12} Allora tutti i demoni lo pregarono, dicendo: «Mandaci nei porci, perché entriamo in essi».
{5:13} E Gesú prontamente lo permise loro; allora gli spiriti immondi, usciti, entrarono nei porci e il branco si precipitò giú per il dirupo nel mare, erano circa duemila, e affogarono nel mare.
{5:14} Allora quelli che custodivano i porci fuggirono e diffusero la notizia in città e per le campagne; e la gente venne a vedere ciò che era accaduto.
{5:15} Giunti che furono da Gesú, videro l'indemoniato seduto, vestito e sano di mente, lui che era stato posseduto dalla Legione, ed ebbero paura.
{5:16} E quelli che avevano visto l'accaduto, raccontarono loro ciò che era successo all'indemoniato e il fatto dei porci.
{5:17} Allora essi cominciarono a pregarlo che se ne andasse dal loro territorio.
{5:18} Mentre egli saliva sulla barca, colui che era stato indemoniato lo pregava di poter rimanere con lui
{5:19} ma Gesú non glielo permise; gli disse invece: «Va' a casa tua dai tuoi e racconta loro quali grandi cose il Signore ti ha fatto e come ha avuto pietà di te».
{5:20} Egli se ne andò e cominciò a predicare per la Decapoli tutto quanto Gesú gli aveva fatto; tutti restavano meravigliati.
{5:21} E, quando Gesú passò nuovamente all'altra riva in barca, una grande folla si radunò intorno a lui; ed egli se ne stava in riva al mare.
{5:22} Allora venne uno dei capi della sinagoga, di nome Iairo, il quale vedutolo, gli si gettò ai piedi,
{5:23} e lo pregò con molta insistenza, dicendo: «La mia figliola è agli estremi; vieni a imporle le mani, affinché sia guarita e viva».
{5:24} Ed egli se ne andò con lui. Una grande folla lo seguiva e gli si stringeva intorno.
{5:25} Ora una donna che aveva un flusso di sangue già da dodici anni
{5:26} e aveva molto sofferto da parte di parecchi medici, spendendo tutti i suoi averi senza alcun giovamento, anzi piuttosto peggiorando,
{5:27} avendo sentito parlare di Gesú, venne tra la folla alle sue spalle e toccò il suo vestito,
{5:28} poiché diceva: «Se solo tocco le sue vesti sarò guarita».
{5:29} E immediatamente il flusso del suo sangue si stagnò, ed ella sentí nel suo corpo di essere guarita da quel male.
{5:30} Ma subito Gesú, avvertendo in se stesso che una potenza era uscita da lui, voltatosi nella folla, disse: «Chi mi ha toccato i vestiti?».
{5:31} E i suoi discepoli gli dissero: «Non vedi che la folla ti stringe da ogni parte e tu dici: "chi mi ha toccato?"».
{5:32} Ma egli guardava intorno per vedere colei che aveva fatto ciò.
{5:33} Allora la donna, paurosa e tremante, sapendo quanto era avvenuto in lei, venne e gli si gettò ai piedi e gli disse tutta la verità.
{5:34} Ma egli le disse: «Figliola, la tua fede ti ha guarita; va' in pace e sii guarita dal tuo male».
{5:35} Mentre egli stava ancora parlando, vennero alcuni dalla casa del capo della sinagoga, dicendo: «La tua figlia è morta; perché importuni ancora il Maestro?».
{5:36} Ma Gesú, appena intese ciò che si diceva, disse al capo della sinagoga: «Non temere, credi solamente!».
{5:37} E non permise che alcuno lo seguisse, all'infuori di Pietro, Giacomo e Giovanni, fratello di Giacomo.
{5:38} E, giunto a casa del capo della sinagoga, vide un gran trambusto e gente che piangeva e urlava forte.
{5:39} Ed entrato, disse loro: «Perché fate tanto chiasso e piangete? La fanciulla non è morta, ma dorme»,
{5:40} E quelli lo deridevano, ma egli, messili tutti fuori, prese con sé il padre, la madre della fanciulla e coloro che erano con lui, ed entrò là dove giaceva la fanciulla.
{5:41} Quindi presa la fanciulla per mano, le disse: «Talitha cumi»; che tradotto vuol dire: «Fanciulla, ti dico: Alzati!».
{5:42} E subito la fanciulla si alzò e si mise a camminare; ella aveva infatti dodici anni. Ed essi furono presi da un grande stupore.
{5:43} Ma egli comandò loro con fermezza che nessuno lo venisse a sapere; poi ordinò che si desse da mangiare alla fanciulla.
{6:1} Poi uscí di là e venne nella sua patria, e i suoi discepoli lo seguirono.
{6:2} E, venuto il sabato, si mise ad insegnare nella sinagoga. E molti, udendolo, stupivano e dicevano: «Da dove vengono a costui queste cose? Che sapienza è mai questa che gli è data? E come mai si compiono tali potenti opere per mano sua?
{6:3} Non è costui il falegname, il figlio di Maria, il fratello di Giacomo, di Iose, di Giuda e di Simone? E le sue sorelle non sono qui fra noi?». Ed erano scandalizzati a causa di lui.
{6:4} Ma Gesú disse loro: «Nessun profeta è disonorato, se non nella sua patria, fra i suoi parenti e in casa sua».
{6:5} E non potè fare lí alcuna opera potente, salvo che guarire pochi infermi, imponendo loro le mani.
{6:6} E si meravigliava della loro incredulità; e andava in giro per i villaggi, insegnando.
{6:7} Poi egli chiamò a sé i dodici e cominciò a mandarli a due a due; e diede loro potere sugli spiriti immondi.
{6:8} E ordinò loro che non prendessero nulla per il viaggio, eccetto un bastone soltanto: né sacca né pane né denaro nella cintura;
{6:9} e che fossero calzati di sandali e non indossassero due tuniche.
{6:10} Disse loro ancora: «Dovunque entrate in una casa, fermatevi lí, finché non partiate da quel luogo.
{6:11} Se poi alcuni non vi ricevono e non vi ascoltano, andando via di là, scuotete la polvere dai vostri piedi in testimonianza contro di loro. In verità vi dico che nel giorno del giudizio Sodoma e Gomorra saranno trattate con piú tolleranza che quella città».
{6:12} Cosí partiti, predicavano che la gente si doveva ravvedere;
{6:13} e scacciavano molti demoni e ungevano con olio molti infermi, e li guarivano.
{6:14} Ora il re Erode sentí parlare di Gesú, perché il suo nome era diventato celebre, e diceva: «Quel Giovanni che battezzava è risuscitato dai morti; e perciò le potenze miracolose operano in lui».
{6:15} Altri dicevano: «E' Elia»; ed altri: «E' un profeta, o come uno dei profeti».
{6:16} Ma Erode, udito questo, diceva: «Quel Giovanni, che io ho fatto decapitare, è risorto dai morti!».
{6:17} Erode stesso infatti aveva fatto arrestare Giovanni e l'aveva tenuto legato in carcere a causa di Erodiade, moglie di Filippo suo fratello, perché egli l'aveva presa per moglie.
{6:18} Giovanni infatti diceva ad Erode: «Non ti è lecito di avere la moglie di tuo fratello».
{6:19} Ed Erodiade gli portava rancore e volentieri l'avrebbe fatto uccidere, ma non poteva.
{6:20} Erode infatti temeva Giovanni, sapendolo uomo giusto e santo, e lo proteggeva; e, dopo averlo udito, faceva molte cose e lo ascoltava volentieri.
{6:21} Ora, venuto un giorno propizio, Erode per il suo compleanno offrí un banchetto ai suoi grandi, ai comandanti e ai notabili della Galilea.
{6:22} La figlia di Erodiade stessa entrò e danzò, e piacque ad Erode e a coloro che erano a tavola con lui; allora il re disse alla fanciulla: «Domandami tutto ciò che vuoi e io te lo darò».
{6:23} E le giurò: «Qualsiasi cosa mi chiederai, te la darò, fino alla metà del mio regno!».
{6:24} Ella uscí, e disse a sua madre: «Che cosa devo chiedere?». Quella rispose: «La testa di Giovanni Battista».
{6:25} Ed ella, ritornata subito dal re, gli fece in fretta la richiesta, dicendo: «Io desidero che tu mi dia immediatamente, su un piatto, la testa di Giovanni Battista».
{6:26} E il re, sebbene ne fosse molto rattristato, a motivo del giuramento e per rispetto dei convitati, non volle opporle un rifiuto.
{6:27} Cosí il re mandò subito una guardia, con l'ordine di portargli la testa di Giovanni.
{6:28} E quegli andò, lo decapitò in prigione e portò la sua testa su un piatto e la diede alla fanciulla, e la fanciulla la diede a sua madre.
{6:29} E quando i suoi discepoli udirono ciò, vennero, presero il suo corpo e lo posero in un sepolcro.
{6:30} Ora gli apostoli si radunarono intorno a Gesú, e gli riferirono tutto quello che avevano fatto ed insegnato.
{6:31} Ed egli disse loro: «Venite in disparte in un luogo solitario e riposatevi un po'». Poichè era tanta la gente che andava e veniva, che essi non avevano neppure il tempo di mangiare.
{6:32} Partirono quindi in barca verso un luogo solitario e appartato.
{6:33} La folla però li vide partire, e molti lo riconobbero, e da tutte le città accorsero là a piedi ed arrivarono prima di loro, e si strinsero intorno a lui.
{6:34} E Gesú, sbarcato, vide una grande folla e ne ebbe compassione, perché erano come pecore senza pastore, e prese a insegnare loro molte cose.
{6:35} Ed essendo già tardi, i suoi discepoli gli si avvicinarono e gli dissero: «Questo luogo è deserto, ed è già tardi.
{6:36} Licenzia questa gente perché se ne vada nelle campagne e nei villaggi all'intorno a comprarsi del pane, perché non ha nulla da mangiare».
{6:37} Ma egli, rispondendo, disse loro: «Date voi a loro da mangiare». Ed essi gli dissero: «Dobbiamo andare noi a comperare del pane per duecento denari e dare loro da mangiare?».
{6:38} Ed egli disse loro: «Quanti pani avete? Andate a vedere». Ed essi, accertatisi, dissero: «Cinque pani e due pesci».
{6:39} Allora egli ordinò loro di farli accomodare tutti, per gruppi, sull'erba verde.
{6:40} Cosí essi si sedettero in gruppi di cento e di cinquanta.
{6:41} Poi egli prese i cinque pani e i due pesci e, alzati gli occhi al cielo, li benedisse, quindi spezzò i pani e li diede ai suoi discepoli, perché li distribuissero loro; e divise pure i due pesci fra tutti.
{6:42} Mangiarono tutti a sazietà.
{6:43} E raccolsero dodici ceste piene di pezzi di pane e di resti dei pesci.
{6:44} Or coloro che avevano mangiato di quei pani erano cinquemila uomini.
{6:45} Subito dopo Gesú costrinse i suoi discepoli a salire nella barca e precederlo all'altra riva verso Betsaida, mentre egli licenziava la folla.
{6:46} Appena l'ebbe congedata, salí sul monte a pregare.
{6:47} Fattosi sera, la barca era in mezzo al mare ed egli era a terra tutto solo.
{6:48} E, vedendo i discepoli affaticarsi a remare, perché avevano il vento contrario, verso la quarta vigilia della notte, egli andò verso loro camminando sul mare, e voleva oltrepassarli.
{6:49} Ma essi, vedendolo camminare sul mare, pensavano che fosse un fantasma e si misero a gridare
{6:50} perché lo avevano visto tutti e si erano spaventati, ma egli subito parlò loro e disse: «Fatevi animo, sono io, non temete!».
{6:51} Poi salí con loro sulla barca e il vento si calmò, ed essi erano enormemente stupiti in se stessi e si meravigliarono,
{6:52} perché non avevano capito il fatto dei pani, essendo il loro cuore indurito.
{6:53} Compiuta la traversata, giunsero nella contrada di Gennesaret e vi approdarono.
{6:54} E, scesi dalla barca, subito la gente lo riconobbe;
{6:55} e, percorrendo per tutta quella regione all'intorno, incominciò a portare i malati sui lettucci, ovunque sentiva che si trovasse
{6:56} e dovunque egli giungeva, in villaggi, città o borgate, la gente metteva gli infermi sulle piazze e lo pregava di poter toccare almeno il lembo del suo vestito, e tutti quelli che lo toccavano erano guariti.
{7:1} Allora si riunirono intorno a lui i farisei e alcuni scribi venuti da Gerusalemme.
{7:2} E, avendo visto che alcuni dei suoi discepoli mangiavano il cibo con le mani impure, cioè non lavate, li accusarono.
{7:3} Infatti i farisei e tutti i Giudei non mangiano se non si sono prima lavate le mani con gran cura, attenendosi alla tradizione degli anziani;
{7:4} e, quando tornano dalla piazza, non mangiano senza prima essersi purificati. Ci sono molte altre cose, che sono tenuti ad osservare per tradizione: lavatura di coppe, di brocche, di vasi di rame e di letti.
{7:5} Poi i farisei e gli scribi gli domandarono: «Perché i tuoi discepoli non si comportano secondo la tradizione degli anziani, ma prendono il cibo senza lavarsi le mani?».
{7:6} Ma egli, rispondendo, disse loro: «Ben profetizzò Isaia di voi, ipocriti, come sta scritto: "Questo popolo mi onora con le labbra, ma il loro cuore è lontano da me.
{7:7} Ma invano mi rendono un culto, insegnando dottrine che sono precetti di uomini"
{7:8} Trascurando infatti il comandamento di Dio, vi attenete alla tradizione degli uomini: lavatura di brocche e di coppe; e fate molte altre cose simili».
{7:9} Disse loro ancora: «Voi siete abili nell'annullare il comandamento di Dio, per osservare la vostra tradizione.
{7:10} Mosé infatti ha detto: "onora tuo padre e tua madre" e: "chi maledice il padre o la madre sia messo a morte".
{7:11} Ma voi dite: "Se un uomo dice a suo padre o a sua madre: Tutto quello con cui potrei assisterti è Corban cioè un'offerta a Dio",
{7:12} non gli lasciate piú far nulla per suo padre o per sua madre,
{7:13} annullando cosí la parola di Dio con la vostra tradizione, che voi avete tramandata. E fate molte altre cose simili».
{7:14} Poi, chiamata a sé tutta la folla, disse loro: «Ascoltatemi tutti ed intendete:
{7:15} Non c'è nulla di esterno all'uomo che, entrando in lui, possa contaminarlo; sono invece le cose che escono da lui che lo contaminano.
{7:16} Chi ha orecchi da udire, oda!».
{7:17} Quando poi egli fu rientrato in casa, lontano dalla folla, i suoi discepoli lo interrogarono sul significato della parabola.
{7:18} Ed egli disse loro: «Siete anche voi cosí privi d'intelligenza? Non capite voi che tutto ciò che dal di fuori entra nell'uomo non può contaminarlo,
{7:19} perché non entra nel suo cuore, ma nel ventre, e poi se ne va nella fogna?». Cosí dicendo, dichiarava puri tutti gli alimenti.
{7:20} Disse ancora: «Ciò che esce dall'uomo, quello lo contamina.
{7:21} Dal di dentro infatti, cioè dal cuore degli uomini, procedono pensieri malvagi, adultéri, fornicazioni, omicidi,
{7:22} furti, cupidigie, malizie, frodi, insolenza, invidia, bestemmia, orgoglio, stoltezza.
{7:23} Tutte queste cose malvagie escono dal di dentro dell'uomo e lo contaminano».
{7:24} Poi partí di là e andò nel territorio di Tiro e di Sidone, entrò in una casa e non voleva che alcuno lo sapesse, ma non potè restare nascosto.
{7:25} Infatti una donna, la cui figlia aveva uno spirito immondo, avendo sentito parlare di Gesú, venne e gli si gettò ai piedi.
{7:26} Or quella donna era greca, sirofenicia di origine, e lo pregava di scacciare il demone da sua figlia;
{7:27} ma Gesú le disse: «Lascia che si sazino prima i figli, perché non è bene prendere il pane dei figli e gettarlo ai cagnolini».
{7:28} Ma ella rispose e gli disse: «Dici bene, o Signore, ma anche i cagnolini sotto la tavola mangiano delle briciole dei figli».
{7:29} Allora egli le disse: «Per questa tua parola, va il demone è uscito da tua figlia».
{7:30} Ed ella, tornata a casa sua, trovò la figlia coricata a letto, e il demone era uscito da lei.
{7:31} Poi Gesú, partito di nuovo dal territorio di Tiro e di Sidone, giunse al mare di Galilea, in mezzo al territorio della Decapoli.
{7:32} E gli presentarono un sordo che parlava a stento, pregandolo di imporgli le mani.
{7:33} Ed egli, condottolo in disparte, lontano dalla folla, gli mise le dita negli orecchi e, dopo aver sputato, gli toccò la lingua.
{7:34} Poi, alzati gli occhi al cielo, sospirò e gli disse: «Effata», che vuol dire: «Apriti!».
{7:35} E subito gli si aprirono gli orecchi si sciolse il nodo della sua lingua e parlava distintamente.
{7:36} E Gesú ordinò loro di non dirlo a nessuno; ma quanto piú lo vietava loro, tanto piú essi lo divulgavano.
{7:37} E, pieni di stupore, dicevano: «Egli ha fatto bene ogni cosa: egli fa udire i sordi e parlare i muti!».
{8:1} In quei giorni, essendovi una folla grandissima e non avendo da mangiare, Gesú chiamò a sé i suoi discepoli, e disse loro:
{8:2} «Ho pietà di questa folla, perché sono già tre giorni che stanno con me, e non hanno di che mangiare.
{8:3} E se io li rimando digiuni a casa, verranno meno per via; alcuni di loro, infatti, sono venuti da lontano».
{8:4} E i suoi discepoli gli risposero: «Come potrebbe alcuno saziare di pane costoro, qui nel deserto?».
{8:5} Ed egli domandò loro: «Quanti pani avete?». Essi dissero: «Sette».
{8:6} Allora egli ordinò alla folla di sedere per terra; e presi i sette pani, rese grazie, li spezzò e li diede ai suoi discepoli, perché li distribuissero alla folla; ed essi li distribuirono.
{8:7} Avevano pure alcuni pesciolini, dopo averli benedetti, ordinò che anche quelli fossero distribuiti alla folla.
{8:8} Cosí essi mangiarono a sazietà; e i discepoli portarono via sette panieri di pezzi avanzati.
{8:9} Or quelli che avevano mangiato erano circa quattromila; poi li licenziò.
{8:10} E subito, salito in barca con i suoi discepoli, andò dalle parti di Dalmanuta.
{8:11} Sopraggiunsero i farisei e cominciarono a discutere con lui, chiedendogli un segno dal cielo per metterlo alla prova.
{8:12} Ma egli, gemendo nel suo spirito, disse: «Perché questa generazione chiede un segno? In verità vi dico che non sarà dato alcun segno a questa generazione».
{8:13} Quindi lasciatili, salí di nuovo in barca e passò all'altra riva.
{8:14} Ora i discepoli avevano dimenticato di prendere del pane e non avevano con sé nella barca che un pane solo.
{8:15} Ed egli li ammoniva, dicendo: «State attenti, guardatevi dal lievito dei farisei e dal lievito di Erode!».
{8:16} Ma essi discutevano fra di loro dicendo: «Noi non abbiamo pane».
{8:17} Accortosene, Gesú disse loro: «Perché discutete sul fatto che non avete pane? Non capite ancora e non intendete? Avete il vostro cuore ancora indurito?
{8:18} Avete occhi e non vedete, avete orecchi e non udite? E non vi ricordate?
{8:19} Quando spezzai i cinque pani per i cinquemila, quante ceste piene di pezzi avete raccolto?». Essi dissero: «Dodici».
{8:20} «E quando spezzai i sette pani per i quattromila, quanti panieri pieni di pezzi raccoglieste?». Ed essi dissero: «Sette».
{8:21} Ed egli disse loro: «Come, ancora non capite?».
{8:22} Poi venne a Betsaida; e gli portarono un cieco, pregandolo di toccarlo.
{8:23} Allora preso il cieco per mano, lo condusse fuori dal villaggio e, dopo avergli sputato sugli occhi e impostegli le mani, gli domandò se vedesse qualcosa.
{8:24} E quegli, alzando gli occhi, disse: «Vedo gli uomini camminare e mi sembrano alberi».
{8:25} Allora gli pose di nuovo le mani sugli occhi e lo fece guardare in alto; ed egli recuperò la vista e vedeva tutti chiaramente.
{8:26} E Gesú lo rimandò a casa sua, dicendo: «Non entrare nel villaggio e non dirlo ad alcuno nel villaggio».
{8:27} Poi Gesú con i suoi discepoli, se ne andò per le borgate di Cesarea di Filippo; e lungo il cammino interrogò i suoi discepoli, dicendo loro: «Chi dice la gente che io sia?».
{8:28} Essi risposero: «Alcuni Giovanni Battista, altri Elia, ed altri uno dei profeti».
{8:29} Ed egli disse loro: «Ma voi, chi dite che io sia?». E Pietro, rispondendo, gli disse: «Tu sei il Cristo».
{8:30} Allora egli intimò loro severamente di non parlare di lui ad alcuno.
{8:31} Poi cominciò a insegnare loro che era necessario che il Figlio dell'uomo soffrisse molte cose, fosse riprovato dagli anziani dai capi dei sacerdoti e dagli scribi e fosse ucciso, e dopo tre giorni risuscitasse.
{8:32} E parlava di queste cose apertamente. Allora Pietro, lo prese in disparte e cominciò a riprenderlo.
{8:33} Ma egli, voltatosi e riguardando i suoi discepoli, sgridò Pietro, dicendo: «Vattene lontano da me, Satana, perché tu non hai il senso delle cose di Dio, ma delle cose degli uomini».
{8:34} Poi chiamata a sé la folla con i suoi discepoli, disse loro: «Chiunque vuol venire dietro a me rinneghi se stesso, prenda la sua croce e mi segua
{8:35} perché chiunque vorrà salvare la sua vita, la perderà; ma chi perderà la sua vita per amor mio e dell'evangelo, la salverà.
{8:36} Che gioverà infatti all'uomo guadagnare il mondo intero, se poi perde l'anima sua?
{8:37} O che cosa potrebbe dare l'uomo in cambio dell'anima sua?
{8:38} Perché chi si vergognerà di me e delle mie parole, in mezzo a questa generazione adultera e peccatrice, anche il Figlio dell'uomo si vergognerà di lui, quando verrà nella gloria del Padre suo, con i santi angeli».
{9:1} Poi disse loro: «In verità vi dico che vi sono alcuni qui presenti che non gusteranno la morte, senza aver visto il regno di Dio venire con potenza».
{9:2} Sei giorni dopo Gesú prese con sé Pietro, Giacomo e Giovanni e li condusse in disparte, essi soli, sopra un alto monte; e fu trasfigurato davanti a loro.
{9:3} E le sue vesti divennero risplendenti e bianchissime, come neve, piú bianche di ciò che potrebbe fare alcun lavandaio sulla terra.
{9:4} Ed apparve loro Elia con Mosè, i quali conversavano con Gesú.
{9:5} Pietro allora, prendendo la parola, disse a Gesú: «Maestro, è bene per noi stare qui; facciamo dunque tre tende: una per te, una per Mosè e una per Elia!».
{9:6} Egli infatti non sapeva che cosa dire, perché erano spaventati.
{9:7} Venne poi una nuvola che li adombrò; e dalla nuvola uscí una voce che disse: «Questi è il mio amato Figlio; ascoltatelo!».
{9:8} Ed improvvisamente, guardandosi attorno, non videro piú nessuno, se non Gesú tutto solo con loro.
{9:9} Ora, come scendevano dal monte Gesú ordinò loro di non raccontare ad alcuno le cose che avevano visto, fino a quando il Figlio dell'uomo sarebbe risuscitato dai morti.
{9:10} Ed essi tennero per sé quella dichiarazione e discutevano fra di loro che cosa significasse risuscitare dai morti
{9:11} Poi lo interrogarono, dicendo: «Perche gli scribi dicono che prima deve venire Elia?».
{9:12} Ed egli, rispondendo, disse loro: «Elia veramente deve venire prima e ristabilire ogni cosa; ma come sta scritto del Figlio dell'uomo: Egli dovrà soffrire molte cose ed essere disprezzato.
{9:13} Ma io vi dico che Elia è venuto e gli hanno fatto tutto quello che hanno voluto, come era scritto di lui».
{9:14} Ritornato poi dai discepoli, vide una grande folla intorno a loro e degli scribi, che disputavano con loro.
{9:15} E subito tutta la folla, vedutolo, sbigottí e accorse a salutarlo.
{9:16} Allora egli domandò agli scribi: «Di che cosa discutete con loro?».
{9:17} Ed uno della folla, rispondendo, disse: «Maestro, ti avevo condotto mio figlio che ha uno spirito muto,
{9:18} e dovunque lo afferra, lo strazia ed egli schiuma, digrigna i denti e si irrigidisce. Cosí ho detto ai tuoi discepoli di scacciarlo, ma non hanno potuto».
{9:19} Ed egli, rispondendogli, disse: «O generazione incredula, fino a quando sarò con voi? Fino a quando vi sopporterò? portatelo da me».
{9:20} Ed essi glielo portarono. Ma appena lo vide, lo spirito lo scosse con violenza, e il fanciullo, caduto a terra, si rotolava schiumando.
{9:21} E Gesú domandò al padre di lui: «Da quanto tempo gli accade questo?». Ed egli disse: «Dalla sua fanciullezza.
{9:22} E spesso lo ha gettato nel fuoco e nell'acqua per distruggerlo ma, se tu puoi qualcosa, abbi pietà di noi e aiutaci».
{9:23} E Gesú gli disse: «Se tu puoi credere, ogni cosa è possibile a chi crede».
{9:24} Subito il padre del fanciullo, gridando con lacrime, disse: «Io credo Signore, sovvieni alla mia incredulità».
{9:25} Allora Gesú, vedendo accorrere la folla, sgridò lo spirito immondo dicendogli: «Spirito muto e sordo, io te lo comando, esci da lui e non entrare mai piú in lui».
{9:26} E il demone, gridando e straziandolo grandemente, se ne uscí. E il fanciullo divenne come morto, sicché molti dicevano: «E' morto».
{9:27} Ma Gesú, presolo per mano, lo sollevò, ed egli si alzò in piedi.
{9:28} Or quando Gesú fu entrato in casa, i suoi discepoli lo interrogarono in privato: «Perché non abbiamo noi potuto scacciarlo?».
{9:29} Ed egli disse loro: «Questa specie di spiriti non si può scacciare in altro modo, se non con la preghiera e il digiuno».
{9:30} Poi, partiti di là, attraversarono la Galilea; ed egli non voleva che alcuno lo sapesse.
{9:31} Egli infatti ammaestrava i suoi discepoli e diceva loro: «Il Figlio dell'uomo sarà presto dato nelle mani degli uomini ed essi lo uccideranno; ma dopo essere stato ucciso, risusciterà il terzo giorno»
{9:32} Essi però non comprendevano questo parlare e avevano timore di interrogarlo.
{9:33} Giunsero poi a Capernaum, e quando fu in casa, domandò loro: «Di che discutevate fra di voi per la strada?».
{9:34} Ed essi tacquero, perché per via avevano discusso intorno a chi fra di loro fosse il piú grande.
{9:35} Allora, postosi a sedere, egli chiamò i dodici, e disse loro: «Se alcuno vuol essere il primo, sia l'ultimo di tutti e il servo di tutti».
{9:36} E preso un bambino, lo pose in mezzo a loro; poi, presolo in braccio, disse loro:
{9:37} «Chiunque riceve uno di questi bambini nel mio nome, riceve me; e chiunque riceve me, non riceve me, ma colui che mi ha mandato».
{9:38} Allora Giovanni, prendendo la parola, gli disse: «Maestro, noi abbiamo visto un tale che non ci segue scacciare demoni nel tuo nome e glielo abbiamo proibito, perché non ci segue».
{9:39} Ma Gesú disse: «Non glielo proibite, perché nessuno può fare un'opera potente nel nome mio, e subito dopo dire male di me.
{9:40} Poiché chi non è contro di noi, è per noi.
{9:41} Chiunque infatti vi dà da bere un bicchiere d'acqua nel nome mio, perché siete di Cristo, io vi dico in verità che non perderà affatto la sua ricompensa».
{9:42} «E chiunque scandalizzerà uno di questi piccoli che credono in me, sarebbe meglio per lui che gli fosse legata intorno al collo una pietra da mulino e che fosse gettato in mare.
{9:43} Ora, se la tua mano ti è occasione di peccato, tagliala; è meglio per te entrare monco nella vita, che avere due mani e andare nella Geenna, nel fuoco inestinguibile,
{9:44} dove il loro verme non muore e il fuoco non si spegne.
{9:45} E se il tuo piede ti è occasione di peccato, taglialo, è meglio per te entrare zoppo nella vita, che avere due piedi ed essere gettato nella Geenna, nel fuoco inestinguibile,
{9:46} dove il loro verme non muore e il fuoco non si spegne.
{9:47} E se l'occhio tuo ti è occasione di peccato, cavalo; è meglio per te entrare con un occhio solo nella vita, che averne due ed essere gettato nella Geenna del fuoco,
{9:48} dove il loro verme non muore e il fuoco non si spegne.
{9:49} Poiché ognuno deve essere salato col fuoco, e ogni sacrificio deve essere salato col sale.
{9:50} Il sale è buono, ma se il sale diviene insipido, con che cosa gli darete sapore? Abbiate del sale in voi stessi e state in pace gli uni con gli altri».
{10:1} Poi, partendo di là, si recò nel territorio della Giudea lungo il Giordano, e di nuovo le folle si radunarono intorno a lui, ed egli nuovamente, come al solito, le ammaestrava.
{10:2} E i farisei, per metterlo alla prova, gli domandarono: «E' lecito al marito ripudiare la moglie?».
{10:3} Ed egli, rispondendo, disse loro: «Che cosa vi ha comandato Mosè?».
{10:4} Essi dissero: «Mosè ha permesso di scrivere un atto di divorzio e di ripudiare la moglie».
{10:5} E Gesú, rispondendo, disse loro: «Fu a causa della durezza del vostro cuore che egli scrisse questa disposizione;
{10:6} ma al principio della creazione, Dio li fece maschio e femmina.
{10:7} Perciò l'uomo lascerà suo padre e sua madre e si unirà a sua moglie;
{10:8} e i due diverranno una stessa carne; cosí non sono piú due, ma una sola carne.
{10:9} L'uomo dunque non separi ciò che Dio ha unito!».
{10:10} E in casa i suoi discepoli lo interrogarono di nuovo su questo argomento.
{10:11} Allora egli disse loro: «Chiunque manda via la propria moglie e ne sposa un'altra, commette adulterio contro di lei.
{10:12} Similmente, se la moglie lascia il proprio marito e ne sposa un altro, commette adulterio».
{10:13} Allora, gli furono presentati dei fanciulli, perché li toccasse, ma i discepoli sgridavano coloro che li portavano.
{10:14} E Gesú, nel vedere ciò, si indignò, e disse loro: «Lasciate che i piccoli fanciulli vengano a me e non glielo impedite, perché di tali è il regno di Dio.
{10:15} In verità vi dico che chiunque non riceve il regno di Dio come un piccolo fanciullo, non entrerà in esso».
{10:16} E, presili in braccio, li benedisse, imponendo loro le mani.
{10:17} Ora, mentre stava per mettersi in viaggio, un tale gli corse incontro; e inginocchiatosi davanti a lui, gli chiese: «Maestro buono, cosa devo fare per ereditare la vita eterna?».
{10:18} E Gesú gli disse: «Perché mi chiami buono? Nessuno è buono, tranne uno solo, cioè Dio.
{10:19} Tu conosci i comandamenti: "Non commettere adulterio. Non uccidere. Non rubare. Non dire falsa testimonianza. Non frodare. Onora tuo padre e tua madre"».
{10:20} Ed egli, rispondendo, gli disse: «Maestro, tutte queste cose le ho osservate fin dalla mia fanciullezza».
{10:21} Allora Gesú, fissandolo nel volto, l'amò e gli disse: «Una cosa ti manca; va
{10:22} Ma egli, rattristatosi per quella parola, se ne andò dolente, perché aveva molti beni.
{10:23} Allora Gesú, volgendo lo sguardo attorno, disse ai suoi discepoli: «Quanto difficilmente coloro che hanno delle ricchezze entreranno nel regno di Dio!».
{10:24} E i discepoli sbigottirono alle sue parole. Ma Gesú, prendendo di nuovo la parola, disse loro: «Figli, quanto è difficile, per coloro che confidano nelle ricchezze entrare nel regno di Dio.
{10:25} E piú facile che un cammello passi per la cruna, di un ago, che un ricco entri nel regno di Dio».
{10:26} Ed essi, ancora piú stupiti, dicevano fra di loro: «E chi dunque può essere salvato?».
{10:27} Ma Gesú, fissando lo sguardo su di loro, disse: «Questo è impossibile agli uomini, ma non a Dio, perché ogni cosa è possibile a Dio»,
{10:28} E Pietro prese a dirgli: «Ecco, noi abbiamo lasciato ogni cosa e ti abbiamo seguito».
{10:29} Allora Gesú, rispondendo, disse: «Io vi dico in verità che non c'è nessuno che abbia lasciato casa o fratelli o sorelle o padre o madre o moglie o figli o poderi per amor mio e dell'evangelo,
{10:30} che non riceva il centuplo ora, in questo tempo, in case, fratelli, sorelle madre, figli e poderi, insieme a persecuzioni e, nel secolo a venire, la vita eterna.
{10:31} Ma molti primi saranno ultimi, e molti ultimi saranno primi».
{10:32} Or essi si trovavano in viaggio per salire a Gerusalemme, e Gesú li precedeva, ed essi erano sgomenti e lo seguivano con timore. Ed egli presi nuovamente i dodici in disparte, prese a dir loro quello che gli sarebbe accaduto:
{10:33} «Ecco, noi saliamo a Gerusalemme e il Figlio dell'uomo sarà dato nelle mani dei capi dei sacerdoti e degli scribi; ed essi lo condanneranno a morte e lo consegneranno nelle mani dei gentili,
{10:34} i quali lo scherniranno, lo flagelleranno, gli sputeranno addosso e l'uccideranno, ma il terzo giorno egli risusciterà».
{10:35} Allora Giacomo e Giovanni, figli di Zebedeo, si accostarono a lui, dicendo: «Maestro, noi desideriamo che tu faccia per noi ciò che ti chiederemo».
{10:36} Ed egli disse loro: «Che volete che io vi faccia?».
{10:37} Essi gli dissero: «Concedici di sedere uno alla tua destra e l'altro alla tua sinistra nella tua gloria».
{10:38} E Gesú disse loro: «Voi non sapete quello che domandate. Potete voi bere il calice che io berrò ed essere battezzati del battesimo di cui io sono battezzato?». Essi gli dissero: «Sí, lo possiamo».
{10:39} E Gesú disse loro: «Voi certo berrete il calice che io bevo e sarete battezzati del battesimo di cui io sono battezzato,
{10:40} ma quanto a sedere alla mia destra o alla mia sinistra, non sta a me darlo, ma è per coloro ai quali è stato preparato».
{10:41} Udito ciò, gli altri dieci cominciarono ad indignarsi contro Giacomo e Giovanni.
{10:42} Ma Gesú, chiamatili a sé, disse loro: «Voi sapete che coloro che sono ritenuti i sovrani delle nazioni le signoreggiano, e i loro grandi esercitano dominio su di esse;
{10:43} ma tra voi non sarà cosí; anzi chiunque vorrà diventare grande tra voi, sarà vostro servo;
{10:44} e chiunque fra voi vorrà essere il primo, sarà schiavo di tutti.
{10:45} Poiché anche il Figlio dell'uomo non è venuto per essere servito, ma per servire e per dare la sua vita come prezzo di riscatto per molti».
{10:46} Giunsero cosí a Gerico. E come egli usciva da Gerico con i suoi discepoli e con una grande folla, un certo figlio di Timeo, Bartimeo il cieco, sedeva lungo la strada mendicando.
{10:47} Or avendo udito che chi passava era Gesú il Nazareno, cominciò a gridare e a dire: «Gesú, Figlio di Davide, abbi pietà di me!».
{10:48} Molti lo sgridavano affinché tacesse ma egli gridava ancora piú forte: «Figlio di Davide, abbi pietà di me!».
{10:49} E Gesú, fermatosi, ordinò che lo si chiamasse. Chiamarono dunque il cieco dicendogli: «Fatti animo, alzati, egli ti chiama!».
{10:50} Allora egli, gettando via il suo vestito, si alzò e venne a Gesú.
{10:51} E Gesú, rivolgendogli la parola, disse: «Che vuoi che io ti faccia?». Il cieco gli disse: «Rabboni, che io recuperi la vista!».
{10:52} E Gesú gli disse: «Va la tua fede a ti ha guarito». E in quell'istante recuperò la vista e si mise a seguire Gesú per la via.
{11:1} Ora quando furono giunti vicino a Gerusalemme, verso Betfage e Betania, presso il monte degli Ulivi, Gesú mandò due dei suoi discepoli,
{11:2} dicendo loro: «Andate nel villaggio che vi sta di fronte e, appena entrati in esso, troverete un puledro d'asino legato, sul quale nessuno è ancora salito; scioglietelo e conducetelo da me.
{11:3} E se qualcuno vi dice: "Perché fate questo?". Rispondete: "Il Signore ne ha bisogno. Lo rimanderà qui subito"».
{11:4} Essi dunque andarono e trovarono il puledro legato vicino ad una porta, fuori sulla strada, e lo sciolsero.
{11:5} Alcuni dei presenti dissero loro: «Cosa fate? Perché sciogliete il puledro?».
{11:6} Ed essi risposero loro come Gesú aveva loro indicato, e quelli li lasciarono andare.
{11:7} Allora essi condussero il puledro a Gesú, vi posero sopra i loro mantelli, ed egli vi si sedette sopra.
{11:8} E molti stendevano i loro vestiti sulla strada, e altri tagliavano rami dagli alberi e li spargevano sulla strada.
{11:9} E tanto quelli che precedevano come quelli che seguivano, gridando, dicevano: «Osanna! Benedetto colui che viene nel nome del Signore!
{11:10} Benedetto il regno di Davide nostro padre, che viene nel nome del Signore. Osanna nei luoghi altissimi!».
{11:11} Cosí Gesú entrò in Gerusalemme e nel tempio; e, dopo aver osservato bene ogni cosa, essendo ormai tardi, uscí con i dodici diretto a Betania.
{11:12} Il giorno seguente, usciti da Betania, egli ebbe fame.
{11:13} E, vedendo da lontano un fico che aveva delle foglie, andò a vedere se vi trovasse qualcosa; ma, avvicinatosi ad esso, non vi trovò altro che foglie, perché non era il tempo dei fichi.
{11:14} Allora Gesú, rivolgendosi al fico, disse: «Nessuno mangi mai piú frutto da te in eterno». E i suoi discepoli l'udirono.
{11:15} Cosí giunsero a Gerusalemme. E Gesú, entrato nel tempio, cominciò a scacciare quelli che nel tempio vendevano e compravano e rovesciò le tavole dei cambiamonete e le sedie dei venditori di colombi.
{11:16} E non permetteva ad alcuno di portare oggetti attraverso il tempio.
{11:17} E insegnava, dicendo loro: «Non è scritto: "La mia casa sarà chiamata casa di preghiera per tutte le genti?" Voi, invece, ne avete fatto un covo di ladroni!».
{11:18} Ora gli scribi e i capi dei sacerdoti, avendo udito queste cose, cercavano il modo di farlo morire. Avevano infatti paura di lui, perché tutta la folla era rapita in ammirazione del suo insegnamento.
{11:19} E, quando fu sera, Gesú uscí fuori dalla città.
{11:20} Il mattino seguente, ripassando vicino al fico, lo videro seccato fin dalle radici.
{11:21} E Pietro, ricordandosi, gli disse: «Maestro, ecco, il fico che tu maledicesti è seccato».
{11:22} Allora Gesú, rispondendo, disse loro: «Abbiate la fede di Dio!
{11:23} Perche in verità vi dico che se alcuno dirà a questo monte: "Spostati e gettati nel mare" e non dubiterà in cuor suo ma crederà che quanto dice avverrà qualunque cosa dirà, gli sarà concesso.
{11:24} Perciò vi dico: Tutte le cose che domandate pregando, credete di riceverle e le otterrete.
{11:25} E quando vi mettete a pregare, se avete qualcosa contro qualcuno, perdonate affinché anche il Padre vostro, che è nei cieli, perdoni i vostri peccati.
{11:26} Ma se voi non perdonate, neanche il Padre vostro, che è nei cieli, perdonerà i vostri peccati».
{11:27} Poi vennero di nuovo a Gerusalemme; e mentre egli passeggiava per il tempio, i capi dei sacerdoti, gli scribi e gli anziani, si accostarono a lui,
{11:28} e gli dissero: «Con quale autorità fai queste cose? E chi ti ha dato codesta autorità per fare queste cose?».
{11:29} E Gesú, rispondendo, disse loro: «Anch'io vi domanderò una cosa, rispondetemi dunque, ed io vi dirò con quale autorità faccio queste cose.
{11:30} Il battesimo di Giovanni veniva dal cielo o dagli uomini? Rispondetemi».
{11:31} Ed essi ragionavano tra di loro, dicendo: «Se diciamo dal cielo, egli dirà: "Perché dunque non gli credeste?"
{11:32} Ma se diciamo dagli uomini, noi abbiamo paura del popolo, poiché tutti ritenevano che Giovanni fosse veramente un profeta».
{11:33} Perciò, rispondendo, dissero a Gesú: «Non lo sappiamo». E Gesú, rispondendo, disse loro: «Neppure io vi dico con quale autorità faccio queste cose».
{12:1} Poi egli cominciò a parlar loro in parabole: «Un uomo piantò una vigna, vi fece attorno una siepe, vi scavò un luogo dove pigiare l'uva, vi costruí una torre, e l'affidò a dei vignaioli, poi se ne andò lontano.
{12:2} Nella stagione della raccolta inviò a quei vignaioli un servo per ricevere da loro la sua parte del frutto della vigna.
{12:3} Ma essi lo presero, lo batterono e lo rimandarono a mani vuote.
{12:4} Egli mandò loro di nuovo un altro servo; ma essi, dopo avergli tirate delle pietre, lo ferirono alla testa e lo rimandarono vilipeso.
{12:5} Ne inviò ancora un altro e questi lo uccisero. Poi ne mandò molti altri, e di questi alcuni furono percossi, altri uccisi.
{12:6} Gli restava ancora uno da mandare: il suo amato figlio. Per ultimo mandò loro anche lui, dicendo: "avranno almeno rispetto per mio figlio"
{12:7} Ma quei vignaioli dissero fra loro: "Costui è l'erede, venite, uccidiamolo e l'eredità sarà nostra"
{12:8} Cosí lo presero, lo uccisero e lo gettarono fuori dalla vigna.
{12:9} Che farà dunque il padrone della vigna? Egli verrà e sterminerà quei vignaioli e darà la vigna ad altri.
{12:10} Non avete neppure letto questa scrittura: "La pietra che gli edificatori hanno scartata è divenuta la testata d'angolo.
{12:11} Ciò è stato fatto dal Signore, ed è cosa meravigliosa agli occhi nostri"?».
{12:12} Allora essi cercavano di prenderlo, perché avevano capito che egli aveva detto quella parabola contro di loro; ma ebbero paura della folla; e, lasciatolo, se ne andarono.
{12:13} Gli mandarono poi alcuni farisei ed erodiani per coglierlo in fallo nelle parole.
{12:14} Ed essi, giunti, gli dissero: «Maestro, noi sappiamo che tu sei verace e non hai riguardi per nessuno, perché non badi all'apparenza delle persone, ma insegni la via di Dio secondo verità. è lecito o no pagare il tributo a Cesare? Dobbiamo pagarlo o no?».
{12:15} Ma egli, conoscendo la loro ipocrisia, disse loro: «Perché mi tentate? Portatemi un denaro perché lo veda».
{12:16} Essi glielo portarono. Ed egli disse loro: «Di chi è questa immagine e questa iscrizione?». Essi gli dissero: «Di Cesare».
{12:17} Allora Gesú rispose e disse loro: «Rendete a Cesare ciò che è di Cesare, e a Dio ciò che è di Dio». Ed essi si meravigliarono di lui.
{12:18} Poi si presentarono a lui dei sadducei, i quali dicono che non vi è risurrezione, e lo interrogarono, dicendo:
{12:19} «Maestro, Mosè ci lasciò scritto che se muore il fratello di uno e lascia la moglie senza figli, il fratello di lui deve sposare la vedova per suscitare una discendenza a suo fratello.
{12:20} Ora vi erano sette fratelli; il primo prese moglie e morí senza lasciare figli.
{12:21} Quindi la prese il secondo, ma anche questi morí senza lasciare figli; cosí pure il terzo.
{12:22} Tutti e sette l'ebbero per moglie, e morirono senza lasciare figli. Infine, dopo tutti, morí anche la donna.
{12:23} Nella risurrezione dunque, quando risusciteranno, di chi di loro sarà ella moglie? Poiché tutti e sette l'hanno avuta per moglie».
{12:24} Ma Gesú, rispondendo, disse loro: «Non è proprio per questo che siete in errore, perché non conoscete né le Scritture né la potenza di Dio?
{12:25} Infatti, quando gli uomini risusciteranno dai morti, né si ammoglieranno nè si mariteranno, ma saranno come gli angeli in cielo.
{12:26} Riguardo poi alla risurrezione dei morti, non avete letto nel libro di Mosé come Dio gli parlò dal roveto, dicendo io sono il Dio di Abrahamo, il Dio di Isacco e il Dio di Giacobbe
{12:27} Egli non è Dio dei morti, ma Dio dei viventi. Voi, dunque, vi sbagliate grandemente».
{12:28} Allora uno degli scribi che aveva udita la loro discussione, riconoscendo che egli aveva loro risposto bene, si accostò e gli domandò: «Qual è il primo comandamento di tutti?».
{12:29} E Gesú gli rispose: «Il primo comandamento di tutti è: "ascolta, Israele: Il Signore Dio nostro è l'unico Signore",
{12:30} e: "ama il Signore Dio tuo con tutto il tuo cuore, con tutta la tua anima, con tutta la tua mente e con tutta la tua forza". Questo è il primo comandamento.
{12:31} E il secondo è simile a questo: "ama il tuo prossimo come te stesso". Non vi è alcun altro comandamento maggiore di questi».
{12:32} Allora lo scriba gli disse: «Bene, Maestro. Hai detto secondo verità che vi è un sol Dio e non ve n'è alcun altro all'infuori di lui;
{12:33} e che amarlo con tutto il cuore, con tutta la mente, con tutta l'anima e con tutta la forza, e amare il prossimo come se stessi vale piú di tutti gli olocausti e i sacrifici»,
{12:34} E Gesú, vedendo che aveva risposto saggiamente, gli disse: «Tu non sei lontano dal regno di Dio». E nessuno ardiva piú interrogarlo.
{12:35} E Gesú, insegnando nel tempio, prese a dire: «Come mai gli scribi dicono che il Cristo è Figlio di Davide?
{12:36} Poiché Davide stesso, per lo Spirito Santo, disse: "il Signore ha detto al mio Signore: Siedi alla mia destra, finché io abbia fatto dei tuoi nemici lo sgabello dei tuoi piedi".
{12:37} Davide stesso dunque lo chiama Signore; come può dunque egli essere suo figlio?». E la maggior parte della folla lo ascoltava con piacere.
{12:38} Ed egli diceva loro nel suo insegnamento: «Guardatevi dagli scribi che amano passeggiare in lunghe vesti ed essere salutati nelle piazze,
{12:39} e avere i primi seggi nelle sinagoghe, e i primi posti nei conviti,
{12:40} che divorano le case delle vedove e per mettersi in mostra, fanno lunghe preghiere; essi riceveranno una piú dura condanna».
{12:41} E Gesú, postosi a sedere di fronte alla cassa del tesoro, osservava come la gente vi gettava il denaro; e tanti ricchi ne gettavano molto.
{12:42} Venuta una povera vedova, vi gettò due spiccioli, cioè un quadrante.
{12:43} E Gesú, chiamati a sé i suoi discepoli, disse loro: «In verità vi dico che questa povera vedova ha gettato nel tesoro piú di tutti gli altri.
{12:44} Poiché tutti vi hanno gettato del loro superfluo, mentre ella, nella sua povertà, vi ha gettato tutto quello che aveva per vivere».
{13:1} Mentre egli usciva dal tempio, uno dei suoi discepoli gli disse: «Maestro, guarda che pietre e che costruzioni!».
{13:2} E Gesú, rispondendo, gli disse: «Vedi questi grandi edifici? Non sarà lasciata pietra su pietra che non sarà diroccata».
{13:3} E, come egli era seduto sul monte degli Ulivi di fronte al tempio, Pietro, Giacomo, Giovanni e Andrea gli domandarono in disparte:
{13:4} «Dicci, quando avverranno queste cose, e quale sarà il segno del tempo in cui tutte queste cose dovranno compiersi?».
{13:5} E Gesú, rispondendo loro, prese a dire: «Guardate che nessuno vi seduca.
{13:6} Poiché molti verranno nel mio nome, dicendo: "sono io" e ne sedurranno molti.
{13:7} Ora, quando udrete parlare di guerre e di rumori di guerre, non vi turbate perché bisogna che queste cose avvengano; ma non sarà ancora la fine.
{13:8} Infatti si solleverà nazione contro nazione e regno contro regno; vi saranno terremoti in vari luoghi, carestie ed agitazioni. Queste cose non saranno altro che l'inizio delle doglie di parto.
{13:9} Badate a voi stessi! Poiché vi consegneranno ai tribunali e sarete battuti nelle sinagoghe; sarete portati davanti ai governatori e ai re, per causa mia, in testimonianza a loro.
{13:10} Ma prima bisogna che l'evangelo sia predicato fra tutte le genti.
{13:11} Ora, quando vi condurranno via per consegnarvi nelle loro mani, non preoccupatevi in anticipo di ciò che dovrete dire, e non lo premeditate; ma dite ciò che vi sarà dato in quell'istante, perché non siete voi a parlare, ma lo Spirito Santo.
{13:12} Ora, il fratello consegnerà a morte il fratello e il padre il figlio; e i figli insorgeranno contro i genitori e li faranno morire.
{13:13} E voi sarete odiati da tutti a causa del mio nome; ma chi avrà perseverato fino alla fine sarà salvato».
{13:14} «Or quando vedrete l'abominazione della desolazione, predetta dal profeta Daniele, posta dove non dovrebbe essere (chi legge intenda), allora coloro che saranno nella Giudea fuggano ai monti.
{13:15} E chi sarà sul tetto di casa non scenda, né entri in casa a prendere qualcosa da casa sua.
{13:16} E chi sarà nei campi non torni indietro a prendersi il vestito.
{13:17} Or guai alle donne incinte e a quelle che allatteranno in quei giorni!
{13:18} E pregate che la vostra fuga non avvenga d'inverno.
{13:19} Perché in quei giorni vi sarà una grande tribolazione, la piú grande che sia mai venuta dall'inizio della creazione fatta da Dio fino ad oggi, né mai piú vi sarà.
{13:20} E se il Signore non avesse abbreviato quei giorni, nessuna carne si salverebbe; ma a motivo degli eletti, che egli ha scelto, il Signore ha abbreviato quei giorni.
{13:21} Allora, se qualcuno vi dirà: "ecco qui il Cristo" ovvero: "eccolo là", non gli credete.
{13:22} Sorgeranno infatti falsi cristi e falsi profeti e faranno segni e prodigi da sedurre, se fosse possibile, anche gli eletti.
{13:23} Voi però state attenti; ecco, io vi ho predetto ogni cosa».
{13:24} «Ma in quei giorni, dopo quella tribolazione, il sole si oscurerà e la luna non darà il suo splendore;
{13:25} le stelle del cielo cadranno e le potenze che sono nei cieli saranno scrollate.
{13:26} Allora vedranno il Figlio dell'uomo venire nelle nuvole, con grande potenza e gloria.
{13:27} Egli allora manderà i suoi angeli e raccoglierà i suoi eletti dai quattro venti, dall'estremità della terra fino all'estremità del cielo.
{13:28} Or dal fico imparate questa similitudine: quando i suoi rami diventano teneri e spuntano le prime foglie, voi sapete che l'estate è vicina.
{13:29} Cosí anche voi, quando vedrete accadere queste cose, sappiate che egli è vicino, proprio alle porte.
{13:30} In verità vi dico che questa generazione non passerà, prima che tutte queste cose siano avvenute.
{13:31} Il cielo e la terra passeranno, ma le mie parole non passeranno».
{13:32} «Ma quanto a quel giorno e a quell'ora, nessuno li conosce, né gli angeli nel cielo, né il Figlio, ma solo il Padre.
{13:33} State attenti, vegliate e pregate, perché non sapete quando sarà quel momento.
{13:34} E come se un uomo, andando in viaggio, lasciasse la propria casa, dandone l'autorità ai suoi servi, a ciascuno il suo compito, e al portinaio ordinasse di vegliare.
{13:35} Vegliate dunque, perché non sapete quando il padrone di casa verrà; se di sera, a mezzanotte, al cantar del gallo o al mattino;
{13:36} perché, venendo all'improvviso, non vi trovi addormentati.
{13:37} Ora, ciò che dico a voi, lo dico a tutti: Vegliate!».
{14:1} Ora, due giorni dopo era la Pasqua e la festa degli Azzimi; e i capi dei sacerdoti e gli scribi cercavano il modo di prendere Gesú con inganno e ucciderlo.
{14:2} Ma dicevano: «Non durante la festa, perché non succeda un tumulto di popolo».
{14:3} Ora egli, trovandosi a Betania in casa di Simone il lebbroso, mentre era a tavola, entrò una donna con un vaso di alabastro di olio profumato di autentico nardo, di grande valore; or ella, rotto il vaso di alabastro, glielo versò sul capo.
{14:4} Alcuni si sdegnarono fra di loro e dissero: «Perché tutto questo spreco di olio?
{14:5} Poiché si poteva vendere quest'olio per piú di trecento denari e darli ai poveri». Ed erano indignati contro di lei.
{14:6} Ma Gesú disse: «Lasciatela fare; perché le date fastidio? Ella ha compiuto una buona opera verso di me.
{14:7} Perché i poveri li avrete sempre con voi; e quando volete, potete far loro del bene, ma non avrete sempre me.
{14:8} Ella ha fatto ciò che poteva; ha unto in anticipo il mio corpo per la sepoltura.
{14:9} Ma in verità vi dico che in tutto il mondo, ovunque sarà predicato questo evangelo, si racconterà pure in suo ricordo ciò che costei ha fatto».
{14:10} Allora Giuda Iscariota, uno dei dodici, andò dai capi dei sacerdoti, per consegnarlo nelle loro mani.
{14:11} Ed essi, udito ciò, si rallegrarono e promisero di dargli del denaro. Cosí egli cercava un'occasione propizia per tradirlo.
{14:12} Ora, nel primo giorno della festa degli Azzimi, quando si sacrificava la Pasqua, i suoi discepoli gli dissero: «Dove vuoi che andiamo a prepararti da mangiare la Pasqua?».
{14:13} Allora egli mandò due dei suoi discepoli, dicendo loro: «Andate in città e incontrerete un uomo, che porta una brocca piena d'acqua; seguitelo.
{14:14} E là dove entrerà, dite al padron di casa: "Il Maestro chiede: Dov'è la stanza in cui mangerò la Pasqua con i miei discepoli?"
{14:15} Egli allora vi mostrerà una grande sala di sopra arredata e pronta; là apparecchiate per noi».
{14:16} I suoi discepoli andarono e, giunti in città, trovarono come egli aveva loro detto; e apparecchiarono la Pasqua.
{14:17} Quando fu sera, egli giunse con i dodici.
{14:18} E, mentre erano a tavola e mangiavano, Gesú disse: «In verità vi dico che uno di voi, che mangia con me, mi tradirà».
{14:19} Allora essi cominciarono a rattristarsi e a dirgli uno dopo l'altro: «Sono forse io?». E un altro disse: «Sono forse io?».
{14:20} Ed egli, rispondendo, disse loro: «è uno dei dodici che intinge con me nel piatto.
{14:21} Si, il Figlio dell'uomo se ne va come sta scritto di lui; ma guai a quell'uomo per mezzo del quale il Figlio dell'uomo è tradito. Sarebbe stato meglio per lui, se quell'uomo non fosse mai nato!».
{14:22} E mentre essi mangiavano, Gesú prese del pane e, dopo averlo benedetto lo spezzò e lo diede loro dicendo: «Prendete, mangiate; questo è il mio corpo».
{14:23} Poi prese il calice e rese grazie, lo diede loro, e tutti ne bevvero.
{14:24} Quindi disse loro: «Questo è il mio sangue, il sangue del nuovo patto, che è sparso per molti.
{14:25} In verità vi dico che non berrò piú del frutto della vigna fino al giorno in cui lo berrò nuovo nel regno di Dio».
{14:26} E, dopo aver cantato un inno, uscirono, dirigendosi verso il monte degli Ulivi.
{14:27} E Gesú disse loro: «Voi tutti sarete scandalizzati di me questa notte, perché sta scritto: "Percuoterò il Pastore e le pecore saranno disperse".
{14:28} Ma dopo che sarò risuscitato, io vi precederò in Galilea».
{14:29} E Pietro gli disse: «Anche se tutti gli altri si scandalizzassero di te, io non mi scandalizzerò».
{14:30} E Gesú gli disse: «In verità ti dico che oggi, in questa stessa notte, prima che il gallo canti due volte, mi rinnegherai tre volte».
{14:31} Ma egli con piú fermezza diceva: «Anche se dovessi morire con te, non ti rinnegherò affatto». Lo stesso dicevano pure tutti gli altri.
{14:32} Poi essi arrivarono ad un luogo chiamato Getsemani, ed egli disse ai suoi discepoli: «Sedete qui, finché io abbia pregato».
{14:33} Quindi prese con sé Pietro, Giacomo e Giovanni, e cominciò ad essere preso da timore e angoscia;
{14:34} e disse loro: «L'anima mia è grandemente rattristata, fino alla morte, rimanete qui e vegliate».
{14:35} E, andato un poco avanti, si gettò a terra e pregava che, se fosse possibile, si allontanasse da lui quell'ora.
{14:36} E disse: «Abba, Padre, ogni cosa ti è possibile; allontana da me questo calice! Però non ciò che io voglio, ma ciò che tu vuoi».
{14:37} Quindi, tornato indietro, trovò i discepoli che dormivano e disse a Pietro: «Simone, dormi? Non hai avuto la forza di vegliare una sola ora?
{14:38} Vegliate e pregate per non entrare in tentazione, certo lo spirito è pronto, ma la carne è debole».
{14:39} Se ne andò di nuovo e pregò, dicendo le medesime parole.
{14:40} Ritornato, trovò i discepoli nuovamente addormentati, perché i loro occhi erano appesantiti e non sapevano che cosa rispondergli.
{14:41} Infine, ritornò per la terza volta e disse loro: «Dormite pure ora e riposatevi, basta! L'ora è giunta. Ecco, il Figlio dell'uomo è consegnato nelle mani dei peccatori.
{14:42} Alzatevi, andiamo; ecco, colui che mi tradisce è vicino».
{14:43} E in quell'istante, mentre egli parlava ancora, giunse Giuda, uno dei dodici, e con lui una gran turba con spade e bastoni, mandata dai capi dei sacerdoti dagli scribi e dagli anziani.
{14:44} Or chi lo tradiva aveva dato loro un segnale, dicendo: «Quello che bacerò è lui. Pigliatelo e conducetelo via sotto buona scorta».
{14:45} E, come fu giunto, subito si accostò a lui e disse: «Rabbi, Rabbi»; e lo baciò caldamente!
{14:46} Essi allora gli misero le mani addosso e lo arrestarono.
{14:47} E uno dei presenti trasse la spada, percosse il servo del sommo sacerdote e gli recise un orecchio.
{14:48} Allora Gesú, rispondendo. disse: «Siete venuti con spade e bastoni per catturarmi, come se fossi un brigante?
{14:49} Eppure, ogni giorno ero in mezzo a voi nel tempio ad insegnare, e voi non mi avete preso; ma questo è avvenuto perché si adempissero le Scritture!».
{14:50} Allora i discepoli, abbandonatolo, se ne fuggirono tutti.
{14:51} Ed un certo giovane lo seguiva, avvolto in un lenzuolo sul corpo nudo, ed essi lo afferrarono.
{14:52} Ma egli, lasciato il lenzuolo. se ne fuggí nudo dalle loro mani.
{14:53} Essi allora condussero Gesú dal sommo sacerdote, presso il quale si radunarono tutti i capi dei sacerdoti, gli anziani e gli scribi.
{14:54} E Pietro lo seguí da lontano fin dentro il cortile del sommo sacerdote, dove si mise a sedere con le guardie, scaldandosi vicino al fuoco.
{14:55} Ora i capi dei sacerdoti e tutto il sinedrio, cercavano qualche testimonianza contro Gesú, per farlo morire; ma non ne trovavano.
{14:56} Molti infatti deponevano il falso contro di lui; ma le loro testimonianze non erano concordi.
{14:57} Allora alcuni, alzatisi, testimoniarono il falso contro di lui, dicendo:
{14:58} «Noi l'abbiamo udito dire: "Io distruggerò questo tempio fatto da mani, e in tre giorni ne edificherò un altro non fatto da mani"».
{14:59} Ma neppure su questo la loro testimonianza era concorde.
{14:60} Allora il sommo sacerdote, alzatosi in mezzo all'assemblea, interrogò Gesú, dicendo: «Non rispondi nulla? Che cosa testimoniano costoro contro di te?».
{14:61} Ma egli tacque e non rispose nulla. Di nuovo, il sommo sacerdote lo interrogò e gli disse: «Sei tu il Cristo, il Figlio del Benedetto?».
{14:62} E Gesú disse: «Sí, io lo sono. E voi vedrete il Figlio dell'uomo sedere alla destra della Potenza e venire con le nuvole del cielo».
{14:63} Allora il sommo sacerdote, stracciandosi le vesti, disse: «Che bisogno abbiamo ancora di testimoni?
{14:64} Avete udito la bestemmia; che ve ne pare?». E tutti lo giudicarono reo di morte.
{14:65} Allora alcuni cominciarono a sputargli addosso, a bendargli il viso, a dargli degli schiaffi ed a dirgli: «Indovina». E le guardie lo percuotevano.
{14:66} Or mentre Pietro era giú nel cortile, sopraggiunse una serva del sommo sacerdote.
{14:67} E, visto Pietro che si scaldava, lo guardò attentamente e disse: «Anche tu eri con Gesú Nazareno».
{14:68} Ma egli negò dicendo: «Non lo conosco e non capisco ciò che dici». Uscí quindi fuori nel vestibolo, e il gallo cantò.
{14:69} Or la serva, vedutolo di nuovo, cominciò a dire ai presenti: «Costui è uno di loro».
{14:70} Ma egli negò ancora. E, poco dopo, i presenti dissero di nuovo a Pietro: «Veramente tu sei uno di loro; infatti sei Galileo e il tuo parlare lo rivela».
{14:71} Ma egli cominciò a maledire e a giurare: «Io non conosco quest'uomo di cui parlate».
{14:72} E il gallo cantò per la seconda volta; allora Pietro si ricordò della parola che Gesú gli aveva detta: «Prima che il gallo canti due volte, mi rinnegherai tre volte». E, pensando a ciò, scoppiò a piangere.
{15:1} E al mattino presto, i capi dei sacerdoti con gli anziani, gli scribi e tutto il sinedrio, tenuto consiglio, legarono Gesú, lo portarono via e lo consegnarono a Pilato.
{15:2} E Pilato gli domandò: «Sei tu il re dei Giudei?». Ed egli, rispondendo, gli disse: «Tu lo dici».
{15:3} E i capi dei sacerdoti lo accusavano di molte cose; ma egli non rispondeva nulla.
{15:4} Pilato lo interrogò di nuovo, dicendo: «Non rispondi nulla? Vedi di quante cose ti accusano?».
{15:5} Ma Gesú non rispose piú nulla, tanto che Pilato ne rimase meravigliato.
{15:6} Or ad ogni festa era solito rilasciare loro un prigioniero, chiunque essi chiedessero.
{15:7} Vi era allora in prigione un tale chiamato Barabba, insieme ad altri compagni ribelli, i quali avevano commesso un omicidio durante una sommossa.
{15:8} E la folla, gridando, cominciò a domandare che facesse come aveva sempre fatto per loro.
{15:9} Allora Pilato rispose loro, dicendo: «Volete che vi liberi il re dei Giudei?».
{15:10} Perché sapeva che i capi dei sacerdoti glielo avevano consegnato per invidia.
{15:11} Ma i capi dei sacerdoti incitarono la folla a chiedere piuttosto che liberasse loro Barabba.
{15:12} E Pilato, prendendo di nuovo la parola, disse loro: «Che volete dunque che faccia di colui che voi chiamate il re dei Giudei?».
{15:13} Ed essi gridarono di nuovo: «Crocifiggilo!».
{15:14} E Pilato disse loro: «Ma che male ha fatto?». Essi allora gridarono ancora piú forte: «Crocifiggilo!».
{15:15} Perciò Pilato, volendo soddisfare la folla, liberò loro Barabba. E, dopo aver flagellato Gesú, lo consegnò loro perché fosse crocifisso.
{15:16} Allora i soldati lo condussero nel cortile interno, cioè nel pretorio, e convocarono l'intera coorte.
{15:17} Lo vestirono di porpora e, intrecciata una corona di spine, gliela misero sul capo.
{15:18} Cominciarono poi a salutarlo dicendo: «Salve, re dei Giudei!».
{15:19} E gli percuotevano il capo con una canna, gli sputavano addosso e, piegando le ginocchia, lo adoravano.
{15:20} Dopo averlo schernito, lo spogliarono della porpora e lo rivestirono delle sue vesti, poi lo portarono fuori per crocifiggerlo.
{15:21} E costrinsero un passante, un certo Simone di Cirene che tornava dalla campagna, padre di Alessandro e di Rufo, perché portasse la sua croce.
{15:22} Poi condussero Gesú al luogo detto Golgota che significa: Luogo del teschio.
{15:23} Gli diedero da bere del vino mescolato con mirra, ma egli non lo prese.
{15:24} E, dopo averlo crocifisso, spartirono le sue vesti, tirandole a sorte, per sapere che cosa toccasse a ciascuno.
{15:25} Era l'ora terza quando lo crocifissero.
{15:26} E l'iscrizione che indicava il motivo della condanna, posta sopra lui, diceva: "il re dei Giudei"
{15:27} Crocifissero pure con lui due ladroni, uno alla sua destra e l'altro alla sua sinistra.
{15:28} Cosí si adempí la Scrittura che dice: «Egli è stato annoverato fra i malfattori».
{15:29} E coloro che passavano lí vicino lo ingiuriavano, scuotendo il capo e dicendo: «Eh, tu che distruggi il tempio e in tre giorni lo riedifichi
{15:30} salva te stesso e scendi giú dalla croce!».
{15:31} Similmente anche i capi dei sacerdoti con gli scribi, beffandosi, dicevano tra di loro: «Egli ha salvato gli altri, e non può salvare se stesso.
{15:32} Il Cristo, il re d'Israele, scenda ora dalla croce, affinché lo vediamo e crediamo». Anche quelli che erano stati crocifissi con lui, lo ingiuriavano.
{15:33} Poi, venuta l'ora sesta, si fece buio su tutto il paese fino all'ora nona.
{15:34} E all'ora nona, Gesú gridò a gran voce: «Eloì, Eloì, lammà sabactanì?». Che, tradotto vuol dire: «Dio mio, Dio mio, perché mi hai abbandonato?.».
{15:35} E alcuni degli astanti, udito ciò, dicevano: «Ecco, egli chiama Elia!».
{15:36} Allora uno di loro accorse, inzuppò una spugna nell'aceto e, postala su una canna, gli diede da bere, dicendo: «Lasciate, vediamo se viene Elia a tirarlo giú».
{15:37} Ma Gesú, emesso un forte grido, rese lo spirito.
{15:38} Allora il velo del tempio, si squarciò in due, dall'alto in basso.
{15:39} E il centurione che stava di fronte a Gesú, visto che dopo aver gridato cosí aveva reso lo spirito, disse: «Veramente quest'uomo era Figlio di Dio».
{15:40} Vi erano pure delle donne che guardavano da lontano, fra di esse vi erano Maria Maddalena e Maria madre di Giacomo il minore e di Iose e Salome
{15:41} che lo seguivano e lo servivano quando era in Galilea; e ce n'erano molte altre che erano salite con lui a Gerusalemme.
{15:42} Poi, avvicinandosi ormai la sera, poiché era la Preparazione, cioè la vigilia del sabato,
{15:43} Giuseppe d'Arimatea, un rispettabile membro del consiglio, che aspettava anch'egli il regno di Dio, andò coraggiosamente da Pilato e domandò il corpo di Gesú.
{15:44} E Pilato si meravigliò che fosse già morto. E, chiamato il centurione, gli domandò se fosse morto da molto tempo.
{15:45} E, rassicurato dal centurione, concesse il corpo a Giuseppe.
{15:46} E questi, comperato un lenzuolo e deposto Gesú dalla croce, lo avvolse nel lenzuolo e lo mise in un sepolcro che era stato scavato nella roccia; poi rotolò una pietra davanti all'entrata del sepolcro.
{15:47} E Maria Maddalena e Maria, madre di Iose, osservavano dove egli veniva deposto.
{16:1} Ora, trascorso il sabato, Maria Maddalena, Maria, madre di Giacomo, e Salome acquistarono degli aromi a per andare ad imbalsamare Gesú.
{16:2} La mattina del primo giorno della settimana, molto presto, vennero al sepolcro al levar del sole.
{16:3} E dicevano fra di loro: «Chi ci rotolerà la pietra dall'entrata del sepolcro?».
{16:4} Ma, alzando gli occhi, videro che la pietra era stata rotolata, sebbene fosse molto grande.
{16:5} Entrate dunque nel sepolcro, videro un giovanetto che sedeva dal lato destro vestito di bianco, e rimasero spaventate.
{16:6} Ed egli disse loro: «Non vi spaventate! Voi cercate Gesú il Nazareno che è stato crocifisso; è risuscitato, non è qui, ecco il luogo dove l'avevano posto.
{16:7} Ma andate a dire ai suoi discepoli e a Pietro che egli vi precede in Galilea; là lo vedrete come vi ha detto».
{16:8} Ed esse, uscite prontamente, fuggirono via dal sepolcro, perché erano prese da tremore e stupore; e non dissero nulla a nessuno, perché avevano paura.
{16:9} Ora Gesú, essendo risuscitato la mattina del primo giorno della settimana, apparve prima a Maria Maddalena, dalla quale aveva scacciato sette demoni.
{16:10} Ed ella andò e l'annunciò a quelli che erano stati con lui, i quali erano afflitti e piangevano.
{16:11} Ma essi, sentendo dire che era vivo e che era stato visto da lei, non credettero.
{16:12} Dopo queste cose, apparve in altra forma a due di loro, che erano in cammino verso la campagna,
{16:13} Anch'essi andarono ad annunziarlo agli altri; ma non credettero neppure a loro.
{16:14} Infine apparve agli undici mentre erano a tavola e li rimproverò per la loro incredulità e durezza di cuore, perché non avevano creduto a coloro che lo avevano visto risuscitato.
{16:15} Poi disse loro: «Andate per tutto il mondo e predicate l'evangelo a ogni creatura;
{16:16} chi ha creduto ed è stato battezzato, sarà salvato; ma chi non ha creduto, sarà condannato.
{16:17} E questi sono i segni che accompagneranno quelli che hanno creduto: nel mio nome scacceranno i demoni, parleranno nuove lingue;
{16:18} prenderanno in mano dei serpenti anche se berranno qualcosa di mortifero, non farà loro alcun male; imporranno le mani agli infermi, e questi guariranno».
{16:19} Il Signore Gesú dunque, dopo aver loro parlato, fu portato in cielo e si assise alla destra di Dio.
{16:20} Essi poi se ne andarono a predicare dappertutto, mentre il Signore operava con loro e confermava la parola con i segni che l'accompagnavano. Amen.
