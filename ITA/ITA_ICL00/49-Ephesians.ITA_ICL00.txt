{i1:1} Saluti
{1:1} Io, Paolo, *apostolo di Gesù *Cristo per volontà di Dio, saluto i fratelli della città di Efeso che credono in Cristo Gesù:
{1:2} Dio nostro Padre e Gesù Cristo nostro Signore, vi diano grazia e pace.
{i1:3} Dio ci ha amati per mezzo di Cristo
{1:3} Benedetto sia Dio Padre di Gesù Cristo nostro Signore. ∆ Egli ci ha uniti a Cristo nel cielo, ci ha dato tutte le benedizioni dello Spirito.
{1:4} Prima della creazione del mondo Dio ci ha scelti per mezzo di Cristo, per renderci ∆ santi e senza difetti ∆ di fronte a lui. Nel suo amore
{1:5} Dio aveva deciso di farci diventare suoi figli per mezzo di Cristo Gesù. Così ha voluto nella sua bontà.
{1:6} A Dio dunque sia lode, per il dono meraviglioso che egli ci ha fatto per mezzo di Gesù suo amatissimo Figlio.
{1:7} Cristo è morto per noi e noi siamo liberati; i nostri peccati sono perdonati. Questa è la ricchezza della grazia di Dio,
{1:8} che egli ci ha dato con abbondanza. Ci ha dato la piena sapienza e la piena intelligenza:
{1:9} ci ha fatto conoscere il segreto progetto della sua volontà: quello che fin da principio generosamente aveva deciso di realizzare per mezzo di Cristo.
{1:10} Così Dio conduce la storia al suo compimento: riunisce tutte le cose, quelle del cielo e quelle della terra sotto un unico capo, Cristo.
{1:11} E anche noi, perché a Cristo siamo uniti, abbiamo avuto la nostra parte nel suo progetto Dio ha scelto anche noi fin dal principio. E Dio realizza tutto ciò che ha stabilito.
{1:12} Così ha voluto che fossimo una lode della sua grandezza, noi che prima degli altri abbiamo sperato in Cristo.
{1:13} E anche voi siete uniti a Cristo, perché avete ascoltato l’annunzio della verità, il messaggio del *Vangelo che vi portò la salvezza, e avete creduto in Cristo. Allora Dio vi ha segnati con il suo sigillo: lo *Spirito Santo che aveva promesso.
{1:14} Lo Spirito Santo è caparra della nostra futura eredità: di quella piena liberazione che Dio darà a tutti quelli che ha fatto suoi, perché possano lodare la sua grandezza.
{i1:15} La preghiera di Paolo
{1:15} Per tutto questo, per le notizie sulla vostra fede nel Signore Gesù e sul vostro amore verso tutti i fratelli,
{1:16} io ringrazio continuamente Dio per voi. Nelle mie preghiere mi ricordo di voi:
{1:17} al Dio del Signore nostro Gesù Cristo, a lui che è il Padre glorioso, io chiedo che vi faccia il dono della sapienza che viene dallo Spirito e che egli si riveli a voi, così che voi possiate conoscerlo ancora di più.
{1:18} Chiedo a Dio di illuminare gli occhi della vostra mente e di farvi comprendere a quale traguardo di speranza egli vi chiama, quale grandiosa ricchezza di gloria egli ha preparato per quelli che sono suoi,
{1:19} e l’immensa potenza con la quale ha agito per noi che crediamo in lui. È la stessa energia e forza onnipotente
{1:20} che Dio ha mostrato quando ha risuscitato Cristo dalla morte e lo ha portato nel mondo celeste e gli ha dato potere ∆ accanto a sé.
{1:21} Là, egli si trova al di sopra di tutte le ∆ autorità, le forze, le potenze di ogni genere, sia di questo mondo, sia del mondo futuro.
{1:22} Infatti Dio ha messo tutte le cose sotto di lui, lo ha fatto capo di tutto e lo ha dato alla chiesa come capo supremo.
{1:23} E la chiesa è il corpo di Cristo. E Cristo, il quale domina completamente tutta la realtà, è in essa pienamente presente.
{i2:1} Dalla morte alla vita
{2:1} Anche voi, tempo fa, vi comportavate alla maniera di questo mondo, ubbidivate al capo delle potenze che regnano tra cielo e terra, cioè a
{2:2} quello *spirito maligno che ora agisce negli uomini i quali si ribellano contro Dio. Così, avendo commesso molti errori e molti peccati, eravate senza vita.
{2:3} Del resto, anche tutti noi siamo stati ribelli, come loro: un tempo seguivamo le voglie della nostra fragile natura, facevamo tutto ciò che voleva il nostro corpo e la nostra mente corrotta; così che, naturalmente, avremmo dovuto meritare la condanna di Dio, come tutti gli altri.
{2:4} Ma la misericordia di Dio è immensa, e grande è l’amore che egli ha manifestato verso di noi.
{2:5} Ricordate, è per grazia di Dio che siete stati salvati: infatti, a causa dei nostri peccati, noi eravamo senza vita, ed egli ci ha fatti rivivere insieme con Cristo.
{2:6} Uniti a Gesù Cristo, Dio ci ha risuscitati e ci ha portati nel suo regno per farci regnare con lui.
{2:7} Così, egli è stato buono verso di noi — per mezzo di Gesù Cristo — e così ha voluto mostrare anche a quelli che verranno, quanto ricca e generosa è la sua grazia.
{2:8} Ricordate, è per grazia di Dio che siete stati salvati, per mezzo della fede. La salvezza non viene da voi, ma è un dono di Dio;
{2:9} non è il risultato dei vostri sforzi. Dunque nessuno può vantarsene,
{2:10} perché è Dio che ci ha fatti. Egli ci ha creati e uniti a Cristo Gesù, per farci compiere nella vita quelle opere buone che egli ha preparato fin da principio.
{i2:11} Cristo elimina la separazione tra Ebrei e pagani
{2:11} Ricordate: voi, per nascita, non siete Ebrei. Gli Ebrei vi chiamano i «non *circoncisi », mentre chiamano se stessi «i circoncisi» a causa del segno fatto sui loro corpi.
{2:12} Voi eravate lontani dal *Cristo; eravate stranieri, non appartenevate al popolo di Dio; eravate esclusi dalle sue promesse e dalla sua *alleanza; nel mondo eravate persone senza speranza e senza Dio.
{2:13} Ora invece, uniti a Cristo Gesù per mezzo della sua morte, voi, che eravate lontani, siete diventati vicini.
{2:14} Infatti Cristo è la nostra pace: egli ha fatto diventare un unico popolo i pagani e gli Ebrei; egli ha demolito quel muro che li separava e li rendeva nemici. Infatti, sacrificando se stesso,
{2:15} ha abolito la *Legge giudaica con tutti i regolamenti e le proibizioni. Così, ha creato un popolo nuovo, e ha portato la pace fra loro;
{2:16} per mezzo della sua morte in croce li ha uniti in un solo corpo, e li ha messi in pace con Dio. Sulla croce, sacrificando se stesso, egli ha distrutto ciò che li separava.
{2:17} Egli è venuto ad annunziare il messaggio di pace: pace a voi che eravate lontani e pace a quelli che erano vicini.
{2:18} Per mezzo di Gesù Cristo noi tutti, Ebrei e pagani, possiamo presentarci a Dio Padre, uniti dallo stesso *Spirito Santo.
{2:19} Di conseguenza, ora voi non siete più stranieri, né ospiti. Anche voi, insieme con gli altri, appartenete al popolo e alla famiglia di Dio.
{2:20} Siete parte di quell’edificio che ha come fondamenta gli *apostoli e i *profeti, e come pietra principale lo stesso Gesù Cristo.
{2:21} È lui che dà solidità a tutta la costruzione, e la fa crescere fino a diventare un Tempio santo per il Signore.
{2:22} Uniti a lui, anche voi siete costruiti insieme con gli altri, per essere la casa dove Dio abita per mezzo dello *Spirito Santo.
{i3:1} Paolo, l’apostolo dei non Ebrei
{3:1} Per questo motivo, io, Paolo, rivolgo a Dio una preghiera… A causa di *Cristo ora io sono in prigione, per voi che non siete Ebrei.
{3:2} Penso che abbiate sentito parlare dell’incarico che Dio, nella sua bontà, mi ha affidato e che riguarda voi.
{3:3} Io ho ricevuto una rivelazione che mi ha fatto conoscere il progetto segreto di Dio. Già nelle pagine precedenti ve ne ho scritto,
{3:4} e leggendo potete capire fino a che punto conosco quel segreto che riguarda Gesù Cristo.
{3:5} Nei tempi passati, questo progetto segreto non è stato manifestato agli uomini; ai nostri giorni invece, per mezzo dello *Spirito Santo, esso è stato rivelato ai santi *apostoli e *profeti di Dio.
{3:6} E il segreto è questo: anche i pagani diventano un unico corpo in Cristo Gesù, e ricevono la stessa eredità che Dio ha promesso al suo popolo per mezzo del Vangelo,
{3:7} del quale sono diventato servitore per dono della grazia di Dio, per un gesto della sua potenza.
{3:8} A me, che sono l’ultimo di tutti i cristiani, Dio ha dato la grazia di annunziare ai pagani le infinite ricchezze di Cristo.
{3:9} Dio, creatore dell’universo, mi ha incaricato di far conoscere a tutti come egli realizza quel progetto che aveva sempre tenuto nascosto dentro di sé.
{3:10} Così, per mezzo della chiesa, anche le autorità e le potenze presenti nel cielo, ora conoscono la misteriosa sapienza di Dio:
{3:11} quella che egli ha manifestato, compiendo il suo eterno progetto per mezzo di Gesù Cristo, nostro Signore.
{3:12} Uniti a Cristo, avendo fede in lui, noi possiamo presentarci a Dio con libertà e piena fiducia.
{3:13} Perciò, vi prego, non lasciatevi scoraggiare a causa delle sofferenze che io sopporto per il vostro bene: anzi, dovete esserne orgogliosi.
{i3:14} L’amore di Cristo
{3:14} Per questo motivo, dunque, io mi inginocchio davanti a Dio Padre,
{3:15} a lui che è il Padre di tutte le famiglie del cielo e della terra.
{3:16} A lui chiedo di usare verso di voi la sua gloriosa e immensa potenza, e di farvi diventare spiritualmente forti con la forza del suo *Spirito;
{3:17} di far abitare Cristo nei vostri cuori, per mezzo della fede. A lui chiedo che siate saldamente radicati e stabilmente fondati nell’amore.
{3:18} Così voi, insieme con tutto il popolo di Dio, potrete conoscere l’ampiezza, la lunghezza, l’altezza e la profondità
{3:19} dell’amore di Cristo, che è più grande di ogni conoscenza, e sarete pieni di tutta la ricchezza di Dio.
{3:20} A Dio, che già agisce in noi, con potenza, e in tutte le cose può fare molto più di quanto noi possiamo domandare o pensare,
{3:21} a Dio sia gloria, per mezzo di Cristo Gesù e della chiesa, in ogni tempo e sempre! *Amen.
{i4:1} L’unità del corpo di Cristo
{4:1} Perciò, io che sono prigioniero a causa del Signore, vi raccomando: fate in modo che la nostra vita sia degna della vocazione che avete ricevuto!
{4:2} Siate sempre umili, cordiali e pazienti; sopportatevi l’un l’altro con amore;
{4:3} cercate di conservare, per mezzo della pace che vi unisce, quella unità che viene dallo *Spirito Santo.
{4:4} Uno solo è il corpo, uno solo è lo Spirito come una sola è la speranza alla quale Dio vi ha chiamati.
{4:5} Uno solo è il Signore, una sola è la fede, uno solo è il battesimo.
{4:6} Uno solo è Dio, Padre di tutti, al di sopra di tutti, che in tutti è presente e agisce.
{4:7} Eppure a ciascuno di noi *Cristo ha dato la grazia sotto forma di doni diversi.
{4:8} Dice la *Bibbia: Quando è salito in alto, ha portato con sé dei prigionieri, ha distribuito doni agli uomini.
{4:9} Se la Bibbia dice è salito in alto vuol dire che prima era disceso sulla terra.
{4:10} Colui che è venuto sulla terra è lo stesso che è salito nella più alta regione del cielo, per riempire tutto l’universo con la sua presenza.
{4:11} Ebbene, è proprio lui che ha dato diversi doni agli uomini: alcuni li ha fatti *apostoli, altri *profeti, altri evangelisti, altri *pastori e *maestri.
{4:12} Così egli prepara il popolo di Dio per il servizio che deve compiere. E così si costruisce il corpo di Cristo,
{4:13} fino a quando tutti assieme arriveremo all’unità, con la stessa fede e con la stessa conoscenza del Figlio di Dio; finché saremo giunti alla perfezione, a misura dell’infinita grandezza di Cristo che riempie l’universo.
{4:14} Non saremo allora più come bambini messi in agitazione da ogni nuova idea, portati qua e là come dal vento. Gli uomini che agiscono con inganno e con astuzia non potranno più farci cadere nell’errore.
{4:15} Al contrario, vivremo nella verità e nell’amore, per crescere continuamente e per avvicinarci sempre più a Cristo. Egli è il capo;
{4:16} e ogni parte del corpo collegata dalle giunture che lo tengono bene unito, riceve da lui quella forza che fa crescere tutto il corpo, nell’amore.
{i4:17} La vecchia vita e la nuova vita
{4:17} Ora, in nome del Signore, io vi scongiuro: non comportatevi più come quelli che non conoscono Dio, che hanno per la mente pensieri che non valgono nulla.
{4:18} I loro ragionamenti li rendono come ciechi, il loro cuore indurito li fa diventare ignoranti e li allontana dalla vita di Dio.
{4:19} Ormai sono diventati insensibili, e si sono lasciati andare a una vita corrotta; commettono impurità di ogni genere e non sono mai soddisfatti.
{4:20} Voi invece non avete imparato niente di simile quando avete conosciuto Cristo
{4:21} se, come è vero, proprio di lui avete sentito parlare e siete stati istruiti nella sua verità.
{4:22} Allora sapete cosa dovete fare: la vostra vecchia vita, rovinata e ingannata dalle passioni, dovete abbandonarla, così come si mette via un vestito vecchio;
{4:23} e invece dovete lasciarvi rinnovare cuore e spirito,
{4:24} diventare uomini nuovi creati simili a Dio, per vivere nella giustizia, nella santità e nella verità.
{4:25} Perciò, basta con le menzogne! Come insegna la Bibbia, ciascuno dica la verità al suo prossimo, perché noi tutti formiamo un unico corpo.
{4:26} E se vi arrabbiate, attenti a non peccare: la vostra ira sia spenta prima del tramonto del sole.
{4:27} Non date spazio al *diavolo.
{4:28} Se qualcuno rubava, ora non rubi più: anzi si dia da fare, lavorando onestamente con le proprie mani, per avere la possibilità di aiutare chi si trova nel bisogno.
{4:29} Nessuna parola cattiva deve mai uscire dalla vostra bocca; piuttosto, quando è necessario, dite parole buone, che facciano bene a chi le ascolta.
{4:30} Non rendete triste lo *Spirito Santo che Dio ha messo in voi come un sigillo, come garanzia per il giorno della completa liberazione.
{4:31} Fate sparire dalla vostra vita l’amarezza, lo sdegno, la collera. Evitate le urla, la maldicenza e le cattiverie di ogni genere.
{4:32} Siate buoni gli uni con gli altri, pronti sempre ad aiutarvi; perdonatevi a vicenda, come Dio ha perdonato a voi, per mezzo di Cristo.
{i5:1} Vivere nella luce
{5:1} Poiché siete figli di Dio, amati da lui, cercate di essere come lui:
{5:2} vivete nell’amore, prendendo esempio da *Cristo, il quale ci ha amati fino a dare la sua vita per noi, offrendola come un sacrificio gradito a Dio.
{5:3} Di impurità, vizi e immoralità di ogni genere, voi non dovreste nemmeno parlare, perché non sono cose degne di voi che appartenete a Dio.
{5:4} Lo stesso vale per tutto ciò che è sciocco, volgare ed equivoco: sono cose sconvenienti. Piuttosto dovreste continuamente ringraziare Dio.
{5:5} Sappiatelo bene: i depravati, i viziosi o gli avari (l’avarizia è un modo di adorare gli idoli) non troveranno posto nel regno di Cristo e di Dio.
{5:6} Non lasciatevi ingannare da ragionamenti senza senso: sono queste le colpe di chi non vuole ubbidire a Dio e perciò si tira addosso la sua condanna.
{5:7} Non abbiate niente in comune con questa gente.
{5:8} Un tempo vivevate nelle tenebre: ora, invece, uniti al Signore, voi vivete nella luce. Comportatevi dunque da figli della luce:
{5:9} bontà, giustizia e verità sono i suoi frutti.
{5:10} Cercate ciò che piace al Signore.
{5:11} Non fate amicizia con quelli che compiono azioni tenebrose che non danno alcun frutto; piuttosto denunziate quelle loro azioni
{5:12} (perché sono azioni che essi fanno di nascosto ed è vergognoso perfino parlarne).
{5:13} La luce mostra la vera natura di tutto ciò che viene messo in chiaro;
{5:14} poi la luce trasforma ciò che essa illumina, e lo rende luminoso. Per questo si dice: Svegliati, tu che dormi sorgi dai morti: e Cristo ti illuminerà.
{5:15} Fate molta attenzione al vostro modo di vivere. Non comportatevi da persone sciocche, ma da persone sagge.
{5:16} Usate bene il tempo che avete, perché viviamo giorni cattivi.
{5:17} Non comportatevi come persone senza intelligenza, ma cercate invece di capire che cosa vuole Dio da voi.
{5:18} Non ubriacatevi di vino, perché ciò vi porta alla rovina. Siate invece pieni di *Spirito Santo,
{5:19} e cantate tra voi salmi, inni e canti spirituali. Cantate, inneggiate al Signore con tutto il cuore.
{5:20} Sempre e per ogni cosa ringraziate Dio nostro Padre, nel nome di Gesù Cristo nostro Signore.
{i5:21} Mogli e mariti
{5:21} A causa del rispetto che dovete avere per Cristo, siate sottomessi gli uni agli altri.
{5:22} Le mogli ubbidiscano al marito come al Signore.
{5:23} Perché il marito è capo della moglie, come Cristo è capo della chiesa; anzi, Cristo è il salvatore della chiesa che è il suo corpo.
{5:24} E come la chiesa è sottomessa a Cristo, così anche le mogli ubbidiscano in tutto al loro marito.
{5:25} E voi, mariti, amate le vostre mogli come Cristo ha amato la chiesa, fino a sacrificare la sua vita per lei.
{5:26} Cristo ha sacrificato se stesso per fare in modo che la chiesa fosse santa, purificata con l’acqua e mediante la sua parola;
{5:27} per vederla davanti a sé piena di splendore, senza macchia né ruga, senza difetti, ma santa e immacolata.
{5:28} Anche i mariti devono amare così le mogli, come amano il loro proprio corpo. Infatti chi ama la propria moglie ama se stesso.
{5:29} Nessuno mai ha odiato il proprio corpo, anzi ciascuno lo nutre e lo cura. Così fa Cristo con la chiesa,
{5:30} poiché noi tutti formiamo il suo corpo.
{5:31} La *Bibbia dice: Perciò l’uomo lascerà suo padre e sua madre e si unirà alla sua donna e i due saranno una cosa sola.
{5:32} Si tratta qui di una grande e misteriosa verità e io dico che riguarda Cristo e la chiesa.
{5:33} Comunque riguarda anche voi: perciò ciascuno ami la propria moglie come se stesso, e la moglie rispetti il proprio marito.
{i6:1} Genitori e figli
{6:1} Figli, davanti al Signore avete il dovere di ubbidire ai vostri genitori, perché così è giusto.
{6:2} Il comandamento: Onora il padre e la madre nella *Bibbia è il solo comandamento accompagnato da una promessa, cioè:
{6:3} perché tu sia felice e possa godere lunga vita sulla terra.
{6:4} E voi, genitori, non esasperate i vostri figli, ma date loro un’educazione e una disciplina degna del Signore.
{i6:5} Schiavi e padroni
{6:5} Schiavi, ubbidite ai vostri padroni di questo mondo con grande rispetto e con cuore sincero, come di fronte a *Cristo.
{6:6} Non fatelo per essere visti e per far piacere ai padroni; ma come servi di Cristo, fate la volontà di Dio per convinzione,
{6:7} e compite volentieri il vostro servizio, servendo così il Signore e non gli uomini.
{6:8} Voi sapete infatti che ciascuno, sia schiavo o no, sarà ricompensato dal Signore secondo il bene che avrà fatto.
{6:9} E anche voi, padroni, comportatevi allo stesso modo verso i vostri schiavi. Lasciate da parte le minacce e ricordate che in cielo c’è il Signore loro e vostro, il quale non fa distinzione di persone.
{i6:10} Le armi del cristiano
{6:10} Infine, prendete forza dal Signore, dalla sua grande potenza.
{6:11} Prendete le armi che Dio vi dà, per poter resistere contro le manovre del *diavolo.
{6:12} Infatti noi non dobbiamo lottare contro creature umane, ma contro *spiriti maligni del mondo invisibile, contro autorità e potenze, contro i dominatori di questo mondo tenebroso.
{6:13} Prendete allora le armi che Dio vi dà, per combattere, nel giorno della lotta, le forze del male e per saper resistere fino alla fine.
{6:14} Preparatevi dunque! Vostra cintura sia la verità, vostra corazza siano le opere giuste e
{6:15} sandali ai vostri piedi sia la prontezza per annunziare il messaggio di pace del *Vangelo.
{6:16} Sempre tenete in mano lo scudo della fede con cui potete spegnere le frecce infuocate del Maligno.
{6:17} Prendete anche il vostro elmo, cioè la salvezza, e la spada dello *Spirito Santo, cioè la *parola di Dio.
{6:18} Pregate sempre: chiedete a Dio il suo aiuto in ogni occasione e in tutti i modi, guidati dallo Spirito Santo. Perciò state svegli e non stancatevi mai di pregare per tutto il popolo di Dio
{6:19} e anche per me. Pregate perché Dio mi faccia trovare parole decise con cui far conoscere la verità del suo messaggio.
{6:20} Benché sia in prigione, io sono ambasciatore del *Vangelo. Pregate perché io possa parlare coraggiosamente, come è mio dovere.
{i6:21} Saluti finali
{6:21} Tìchico, nostro caro fratello e fedele ministro del Signore, vi porterà mie notizie, così anche voi saprete come
{6:22} sto e che cosa faccio. Io lo mando a voi proprio per questo, per dare consolazione ai vostri cuori.
{6:23} Dio nostro Padre e Gesù Cristo nostro Signore diano pace, amore e fede a tutti i fratelli.
{6:24} La grazia sia con tutti quelli che amano il nostro Signore Gesù Cristo, con amore intramontabile.
