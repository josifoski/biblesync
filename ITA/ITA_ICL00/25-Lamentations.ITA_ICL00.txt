{i1:1} Gerusalemme è abbandonata
{1:1} È stata proprio abbandonata da tutti la città prima tanto popolata! Era così rinomata tra le nazioni, e ora è come una vedova. Era signora e dominava tra le province, e ora è costretta ai lavori forzati.
{1:2} Passa le notti a piangere e le lacrime rigano le sue guance. Tra quelli che l’amavano più nessuno ora la consola. Tutti i suoi amici l’hanno tradita, anzi sono diventati suoi nemici.
{1:3} Giuda va in esilio deportata, soffre per la miseria e la più dura schiavitù. Vive tra le nazioni, ma non trova dove stabilirsi. Quando era in difficoltà, è stata raggiunta dai suoi persecutori.
{1:4} Le strade di Sion sono in lutto perché nessuno va più alle feste, le sue porte sono deserte. I suoi sacerdoti sospirano, le sue ragazze sono tristi. In Sion c’è solo amarezza.
{1:5} I suoi avversari hanno avuto il sopravvento, i suoi nemici stanno tranquilli, perché è il Signore che la fa soffrire per i molti peccati che ha commesso. I suoi bambini sono fatti prigionieri, camminano spinti dai nemici.
{1:6} La figlia, Sion, perde tutto il suo splendore. I suoi capi sono come cervi che non trovano pascoli, si trascinano senza forze davanti ai loro inseguitori.
{1:7} Durante i giorni amari dell’esilio Gerusalemme ricorda tutto quel che aveva di più prezioso nel tempo passato. Ricorda pure il suo popolo che cadeva nelle mani del nemico e nessuno l’aiutava; i suoi avversari ridevano nel vederla distrutta.
{1:8} Gerusalemme ha peccato gravemente, per questo ora è divenuta una vagabonda. Chi la rispettava adesso la disprezza, perché l’ha vista miseramente nuda. Ed essa sospira e si nasconde per la vergogna.
{1:9} I suoi vestiti sono macchiati e contaminati. Non aveva previsto quel che sarebbe successo; è sorpresa di essere caduta senza che nessuno la conforti. «Signore, — dice, — guarda la mia miseria, vedi come trionfano i miei nemici».
{1:10} Il nemico l’ha depredata di tutti i suoi tesori. Essa ha visto entrare nel tempio gli stranieri, mentre tu, Signore, avevi loro proibito di prendere parte alle riunioni sacre.
{1:11} Il suo popolo sospira e cerca qualcosa da mangiare, offre i suoi oggetti più preziosi in cambio di cibo per mantenersi in vita. «Signore, — essa prega — guarda e considera come sono disprezzata».
{1:12} «Voi che passate per la strada, rendetevi conto, guardate la sofferenza che il Signore mi ha inflitto quando la sua collera è esplosa. Il mio è un dolore troppo grande, non c’è sofferenza che sia pari alla mia.
{1:13} Ha mandato un fuoco dall’alto e l’ha fatto penetrare nel mio corpo. Ha teso una trappola ai miei piedi e mi ha fatto cadere. Ha fatto di me una donna distrutta e sofferente per sempre.
{1:14} Egli tiene d’occhio le mie colpe; le ha annodate l’una all’altra con la sua mano, e le ha appese al mio collo come un giogo. Il Signore ha paralizzato la mia forza, mi ha consegnato ai miei nemici, senza che io potessi opporre resistenza.
{1:15} Il Signore ha ripudiato con disprezzo tutti i miei eroi. Ha radunato i nemici contro di me ed ha annientato i miei giovani. Ha schiacciato me, Giuda, la figlia, la vergine, come uva nel tino.
{1:16} Per questo io piango tutte le mie lacrime. È lontano chi mi può consolare e ridare la forza di vivere. I miei figli sono perduti, il nemico è stato il più forte».
{1:17} Sion tende le sue mani supplichevoli, ma nessuno la conforta. Per ordine del Signore i vicini d’Israele sono diventati i suoi avversari. In mezzo a loro Gerusalemme è diventata una donna impura.
{1:18} «Il Signore ha avuto ragione nel punirmi perché mi sono ribellata alle parole della sua bocca. Ascoltate voi, popoli tutti, e guardate la mia sofferenza. Le mie ragazze e i miei giovani sono finiti in prigionia.
{1:19} Ho chiamato quelli che mi amavano, ma essi mi hanno tradita. I miei sacerdoti e i miei consiglieri sono morti nella città mentre cercavano un po’ di cibo per sopravvivere.
{1:20} Signore, guarda la mia angoscia: le mie viscere sono in subbuglio e il mio cuore è spezzato, perché sono stata ribelle. Nelle strade la spada ha ucciso i miei giovani, nelle case regna la morte.
{1:21} Sentono come sospiro, ma nessuno mi consola. Tutti i miei nemici hanno visto la mia sventura e sono contenti di quel che mi hai fatto. Manda il giorno che hai annunziato e allora essi avranno la mia stessa sorte!
{1:22} Considera bene tutti i loro delitti e tratta anche loro come hai trattato me per tutte le mie colpe. Nient’altro mi resta che sospirare e il mio cuore è affranto».
{i2:1} Il Signore è come un nemico per Gerusalemme
{2:1} Quante nubi ha addensato su Sion, la figlia, il Signore nella sua collera! Dall’alto del cielo ha gettato a terra la gloria d’Israele. Quando la sua collera si è abbattuta su Gerusalemme egli ha dimenticato che essa era lo sgabello per i suoi piedi.
{2:2} Il Signore ha distrutto senza pietà tutti i territori di Giacobbe, ha demolito con ira le città fortificate di Giuda, la figlia. Ha gettato a terra e ha profanato il regno e i suoi governanti.
{2:3} Con la sua collera ardente ha cancellato tutta la potenza d’Israele. Ha ritratto la sua mano e non ha fermato il nemico. Contro Giacobbe ha acceso un fuoco che ha divorato intorno tutto.
{2:4} Come un nemico ha teso il suo arco tenendo ben ferma la sua mano destra. Si è mostrato nostro avversario e ha ucciso quel che era la nostra gioia. Ha riversato la sua ira come un fuoco sulle dimore di Sion, la figlia.
{2:5} Il Signore è diventato un nemico, ha distrutto senza pietà Israele e tutti i suoi palazzi; ha abbattuto le sue fortezze e ha moltiplicato l’amarezza e il pianto per Giuda, la figlia.
{2:6} Ha ridotto la sua capanna a un giardino devastato, ha demolito il luogo dove incontrava il suo popolo. Il Signore ha fatto dimenticare in Sion le feste e il sabato. Nell’indignazione della sua collera ha ripudiato re e sacerdoti.
{2:7} Il Signore ha avuto disgusto per il suo altare, ha detestato il suo santuario. Ha consegnato nelle mani dei nemici le mura delle sue fortezze. Essi urlavano nel tempio come in un giorno di festa.
{2:8} Il Signore ha deciso di distruggere le mura di Sion, la figlia. Non smetterà di distruggere finché tutto non sarà livellato. Ha coperto di lutto torri e mura, che sono crollate.
{2:9} Le porte della città sono sprofondate nella terra, egli ha mandato in frantumi le loro sbarre. Il re e i governanti sono nelle mani di altri popoli. La legge di Dio non viene più insegnata, perfino i profeti non ricevono più visioni dal Signore.
{2:10} Gli anziani di Sion, la figlia, siedono a terra in silenzio; hanno coperto di cenere le loro teste, e hanno indossato l’abito da lutto. Le ragazze di Gerusalemme abbassano la testa verso terra.
{2:11} I miei occhi si consumano per il troppo pianto, le mie viscere sono sconvolte, il fegato è a pezzi di fronte alla distruzione del mio popolo e perché i lattanti e i bambini muoiono di fame nelle strade delle città.
{2:12} I bambini chiedono alle madri: «Dammi da mangiare! Dammi da bere!». Cadono come feriti nelle piazze delle città e muoiono tra le braccia delle loro madri.
{2:13} Gerusalemme, figlia, non so più che cosa dire, a che cosa posso paragonarti? La tua situazione non ha confronti. Quali altri casi potrò ricordare per consolarti, Gerusalemme, vergine, figlia? La tua rovina è grande, come il mare, e nessuno potrà guarirti.
{2:14} I tuoi profeti hanno avuto per te in visione soltanto messaggi inutili e illusori. Non hanno smascherato le tue colpe e così non hanno cambiato la tua sorte. I loro messaggi per te sono stati solo illusioni e inganni.
{2:15} Gerusalemme, figlia, passano per le strade tutti quelli che applaudono alla tua rovina, fischiano e scuotono la testa alle tue spalle e dicono: «È questa la città che chiamavano bellezza perfetta e gioia di tutta la terra?».
{2:16} Tutti i tuoi nemici aprono la bocca per provocarti, fischiano, mostrano i denti e dicono: «L’abbiamo divorata! Questo è il giorno che aspettavamo, ora è arrivato e vogliamo godercelo!».
{2:17} Il Signore ha fatto come aveva stabilito, ha messo in pratica quel che aveva detto e minacciato da tanto tempo: ha distrutto senza pietà. Ha fatto gioire il nemico per la tua rovina, ha rafforzato la potenza dei tuoi avversari.
{2:18} Il loro cuore grida al Signore: Mura di Sion, la figlia, fate scendere le vostre lacrime come torrenti giorno e notte. Non datevi pace e non abbiano riposo le pupille dei vostri occhi.
{2:19} A ogni ora della notte ripeti i tuoi lamenti, spandi il tuo cuore come acqua davanti al Signore, tendi verso di lui le tue mani, supplicando per i tuoi bambini che muoiono di fame a tutti gli angoli delle strade.
{2:20} Guarda, Signore, guarda chi hai trattato così! Le donne sono costrette a mangiare i bambini che hanno messo al mondo e che allattano! I sacerdoti e i profeti sono assassinati nel tempio del Signore!
{2:21} I cadaveri di vecchi e di giovani sono ammucchiati per terra nelle strade; ragazzi e ragazze sono caduti sotto i colpi delle spade. Hai ucciso nel giorno della tua ira, hai massacrato senza pietà.
{2:22} Hai convocato i miei terribili vicini come a un giorno di festa. Nel giorno in cui hai sfogato la tua ira, Signore, non ci sono stati né fuggiaschi né superstiti. I figli che avevo allevato e cresciuto sono stati sterminati dal nemico.
{i3:1} Nella rovina una ragione di speranza
{3:1} Io sono l’uomo che ha conosciuto la miseria sotto il bastone dell’ira del Signore.
{3:2} Egli mi ha fatto camminare nelle tenebre, non nella luce.
{3:3} Continua a colpirmi un giorno dopo l’altro.
{3:4} Mi ha ridotto a uno scheletro e ha spezzato le mie ossa.
{3:5} Tutto intorno mi ha innalzato un muro di amarezze e difficoltà.
{3:6} Mi ha fatto abitare nelle tenebre come chi è morto da lungo tempo.
{3:7} Mi ha chiuso tra quattro mura, mi ha legato con pesanti catene.
{3:8} Anche se grido e chiedo aiuto, egli soffoca la mia preghiera.
{3:9} Mi ha sbarrato ogni strada con blocchi di pietra, mi ha chiuso ogni sentiero.
{3:10} Egli è stato per me un orso nascosto, un leone sempre in agguato.
{3:11} Mi ha reso la strada impossibile, mi ha fatto a pezzi e mi ha lasciato sconsolato.
{3:12} Ha teso il suo arco e mi ha preso come bersaglio,
{3:13} ha trapassato le mie reni con tutte le sue frecce.
{3:14} Tutti ridono di me, ogni giorno mi canzonano.
{3:15} Mi ha fatto mangiare erbe amare, e mi ha dato da bere assenzio.
{3:16} Mi ha fatto sbattere i denti sulla ghiaia, e mi ha schiacciato nella polvere.
{3:17} Mi ha tolto la pace, ho dimenticato che cosa vuol dire star bene.
{3:18} Non c’è più forza in me, è finita la speranza che mi veniva dal Signore.
{3:19} Il ricordo del mio dolore, del mio vagabondaggio è assenzio e veleno.
{3:20} Ricordo, ricordo tutto e mi sento abbattuto.
{3:21} Questo, però, voglio richiamare alla mente, per riavere la speranza:
{3:22} la bontà del Signore non è finita, il suo amore non è esaurito,
{3:23} la sua bontà si rinnova ogni mattino, la sua fedeltà è grande.
{3:24} Sono sicuro: il Signore è il mio tesoro, per questo io spero in lui.
{3:25} Il Signore è buono con chi spera in lui, con tutti quelli che lo cercano.
{3:26} È bene aspettare in silenzio la salvezza che il Signore manderà.
{3:27} È bene che l’uomo si abitui a portare il giogo fin dalla giovinezza.
{3:28} Deve stare solo e in silenzio quando il Signore glielo impone.
{3:29} Si inchini con la bocca nella polvere, perché forse c’è ancora speranza.
{3:30} A chi lo colpisce porga la guancia e accetti le offese senza reagire.
{3:31} Perché il Signore non respinge per sempre:
{3:32} anche se fa soffrire, ha compassione nella sua grande bontà.
{3:33} Non prova piacere quando fa soffrire e umilia gli uomini.
{3:34} Quando si schiacciano sotto i piedi tutti i prigionieri di una terra,
{3:35} quando si sfida il Dio Altissimo violando i diritti di un uomo,
{3:36} quando si commettono ingiustizie nei processi, forse che il Signore non lo vede?
{3:37} Chi può con la sua parola far accadere qualcosa se il Signore non l’ha ordinato?
{3:38} Non è forse la parola del Dio Altissimo che provoca benessere e sventure?
{3:39} Di che cosa si lamenta, allora, l’uomo se, malgrado i suoi peccati, è ancora in vita?
{3:40} Esaminiamo con attenzione il nostro comportamento e torniamo al Signore.
{3:41} Preghiamo con tutto il nostro cuore alzando le mani a Dio che è nel cielo.
{3:42} Siamo stati peccatori e ribelli e tu, Signore, non ci hai perdonato.
{3:43} Chiuso nella tua ira, ci hai perseguitati e massacrati senza pietà.
{3:44} Ti sei nascosto dietro una nuvola per non essere raggiunto dalle nostre preghiere.
{3:45} Ci hai ridotto come spazzatura, come rifiuti in mezzo agli altri popoli.
{3:46} Tutti i nostri nemici contro di noi spalancano la bocca.
{3:47} Il terrore, il baratro, la devastazione e la rovina sono la nostra sorte.
{3:48} Torrenti di lacrime scendono dai miei occhi per la rovina del mio popolo.
{3:49} I miei occhi piangono senza interruzione, non trovo sollievo.
{3:50} Ma aspetto che il Signore ci guardi dall’alto e ci veda.
{3:51} Il miei occhi mi affliggono mostrandomi quel che accade alle donne della mia città.
{3:52} Quelli che mi sono nemici senza motivo, mi hanno dato la caccia come a un uccello.
{3:53} Mi hanno buttato vivo in una fossa e mi hanno coperto di pietre.
{3:54} L’acqua mi ha sommerso e mi sono detto: «Per me è finita!».
{3:55} Dalla fossa profonda, Signore, ti ho invocato.
{3:56} Tu mi hai sentito gridare: «Non restare sordo ai miei lamenti e sospiri».
{3:57} Quando ti ho invocato, ti sei avvicinato e mi hai detto: «Non temere».
{3:58} Signore, tu hai difeso la mia causa e hai salvato la mia vita.
{3:59} Signore, tu hai visto il torto che mi hanno fatto: rendimi giustizia.
{3:60} Hai visto come si sono vendicati di me, hai visto i loro intrighi.
{3:61} Signore, hai sentito i loro insulti, hai visto le loro trame contro di me.
{3:62} Tutti i giorni i miei nemici parlano e complottano contro di me.
{3:63} Osservali: seduti o alzati, non fanno che canzonarmi.
{3:64} Ripagali, Signore, per come si sono comportati.
{3:65} Rendili incapaci di reagire: sia questa la tua maledizione su di loro.
{3:66} Siano perseguitati dalla tua ira, Signore, eliminati di sotto il cielo.
{i4:1} Gli orrori dell’assedio di Gerusalemme
{4:1} Perché l’oro così puro e brillante si è annerito? Perché le pietre del tempio sono sparpagliate a ogni angolo di strada?
{4:2} Perché gli abitanti di Sion, un tempo preziosi come l’oro, ora sono stimati come vasi di creta, lavoro di un vasaio qualunque?
{4:3} Perfino gli sciacalli allattano i loro piccoli, ma il mio popolo è crudele verso i suoi figli come gli struzzi del deserto.
{4:4} La lingua dei lattanti si è attaccata al palato per la sete. I bambini chiedono pane, ma nessuno gliene dà.
{4:5} Quelli che mangiavano cibi delicati ora cadono sfiniti per strada. Quelli che erano stati allevati nel lusso frugano tra le immondizie.
{4:6} I peccati del mio popolo sono più grandi di quelli commessi a Sòdoma, distrutta in un attimo ∆ senza il tempo di reagire.
{4:7} I suoi prìncipi erano più splendenti della neve, più bianchi del latte; i loro corpi erano più rossi dei coralli, ∆ le loro vene come il blu dello zaffiro.
{4:8} Ora sembrano più neri della fuliggine, non si riconoscono più per le strade. Hanno solo pelle raggrinzita sulle ossa, pelle secca come corteccia d’albero.
{4:9} Quelli uccisi dalla spada sono più fortunati di quelli uccisi dalla fame, caduti senza forze vittime della carestia.
{4:10} Nel disastro che ora ha colpito il mio popolo, donne già piene di compassione hanno cotto con le loro mani i propri bambini per nutrirsi.
{4:11} Il Signore è giunto al colmo della sua ira, ha riversato la sua collera ardente. Ha acceso in Sion un incendio che ha divorato le sue fondamenta.
{4:12} Né i re della terra né gli abitanti del mondo avrebbero mai creduto che nemici e avversari sarebbero entrati per le porte di Gerusalemme.
{4:13} Ma questo è accaduto per le colpe dei profeti, per i peccati dei sacerdoti che hanno versato nella città il sangue dei giusti.
{4:14} Come ciechi vagano incerti nelle strade, sporchi di sangue. Non si possono toccare i loro vestiti.
{4:15} Quando arrivano si grida: «Allontanatevi, sono impuri! Allontanatevi, non li toccate!». Essi fuggono e vanno randagi. I popoli stranieri dicono: «Non possono rimanere tra di noi».
{4:16} Il Signore stesso li ha dispersi: non li vuole più vedere. Nessuno ha avuto riguardo per i sacerdoti, né rispetto per gli anziani.
{4:17} I nostri occhi si consumano nell’attesa di un aiuto che non arriva. Scrutavamo dalle nostre postazioni l’arrivo di una nazione che non poteva salvarci.
{4:18} I nemici sorvegliano i nostri passi, ci proibiscono di andare nelle nostre piazze. I nostri giorni sono contati, la nostra fine è vicina, è arrivata.
{4:19} I nostri persecutori sono più veloci delle aquile nel cielo. Ci hanno inseguiti sulle montagne, ci hanno teso agguati nel deserto.
{4:20} Colui che ci fa respirare, il re che il Signore aveva consacrato, è caduto nelle loro trappole. E noi dicevamo: «Alla sua ombra avremo il nostro posto tra le nazioni».
{4:21} Gioisci, esulta, Edom, tu che abiti nella regione di Us! Anche tu berrai ∆ la coppa, ti ubriacherai e ti mostrerai nuda.
{4:22} La tua punizione è compiuta, Sion, figlia, egli non ti manderà più in esilio. Per quanto riguarda te, Edom, il Signore punirà i tuoi peccati, smaschererà le tue colpe.
{i5:1} Signore, lasciaci tornare a te
{5:1} Signore, ricordati di quel che ci è accaduto guarda, vedi il nostro obbrobrio.
{5:2} I nostri beni sono passati a estranei, le nostre case a stranieri.
{5:3} I nostri padri sono morti: siamo rimasti orfani e le nostre madri vedove.
{5:4} Per bere l’acqua dei nostri pozzi dobbiamo pagare, dobbiamo comprare la legna dei nostri boschi.
{5:5} I nostri persecutori ci sono addosso; siamo sfiniti, non abbiamo riposo.
{5:6} Abbiamo teso la mano all’Egitto e all’Assiria per saziare la nostra fame.
{5:7} I nostri padri hanno peccato. Ora non ci sono più, ma noi portiamo il peso delle loro colpe.
{5:8} Gli schiavi sono nostri padroni, nessuno ci libera dalle loro mani.
{5:9} Per procurarci da mangiare rischiamo la vita contro le bande armate del deserto.
{5:10} Per i morsi della fame la nostra pelle brucia come un forno.
{5:11} Hanno violentato le donne di Sion, le ragazze delle città di Giuda.
{5:12} Hanno impiccato i nobili con le loro mani, non hanno avuto rispetto per gli anziani.
{5:13} Hanno messo i giovani alla macina del mulino, i ragazzi son caduti sotto il peso della legna.
{5:14} Gli anziani hanno smesso di riunirsi alla porta, i giovani di suonare le loro musiche.
{5:15} La gioia si è spenta nei nostri cuori, la nostra danza si è mutata in lutto.
{5:16} La corona è caduta dalla nostra testa. Guai a noi che abbiamo peccato!
{5:17} Per questo soffre il nostro cuore, per questo si sono ottenebrati i nostri occhi:
{5:18} perché il monte Sion è diventato un deserto, un posto abitato da volpi.
{5:19} Ma tu, Signore, regni per sempre, il tuo trono è perenne.
{5:20} Perché dovresti dimenticarci per sempre e abbandonarci per tutta la vita?
{5:21} Facci ritornare a te, Signore, e noi ritorneremo. Dacci di nuovo dei giorni come quelli di prima.
{5:22} Ci hai forse respinti per sempre? Non c’è limite alla tua ira?
