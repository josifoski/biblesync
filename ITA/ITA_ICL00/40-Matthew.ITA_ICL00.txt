{i1:1} Gli antenati di Gesù (vedi Luca 3,23-38)
{1:1} Gesù Cristo è discendente di Davide, il quale a sua volta è discendente di Abramo. Ecco l’elenco degli antenati della sua famiglia:
{1:2} Abramo fu il padre di Isacco; Isacco di Giacobbe; Giacobbe di Giuda e dei suoi fratelli;
{1:3} Giuda fu il padre di Fares e Zara (loro madre fu Tamar); Fares di Esrom; Esrom di Aram;
{1:4} Aram fu il padre di Aminadàb; Aminadàb di Naassòn; Naassòn di Salmon;
{1:5} Salmon fu il padre di Booz (la madre di Booz fu Racab); Booz fu il padre di Obed (la madre di Obed fu Rut); Obed fu il padre di Iesse;
{1:6} Iesse fu il padre di Davide. Davide fu il padre di Salomone (la madre era stata moglie di Urìa);
{1:7} Salomone fu il padre di Roboamo; Roboamo di Abia; Abia di Asàf;
{1:8} Asàf fu il padre di Giòsafat; Giòsafat di Ioram; Ioram di Ozia;
{1:9} Ozia fu il padre di Ioatam; Ioatam di Acaz; Acaz di Ezechia;
{1:10} Ezechia fu il padre di Manasse; Manasse di Amos; Amos di Giosia;
{1:11} Giosia fu il padre di Ieconia e dei suoi fratelli, al tempo in cui il popolo d’Israele fu deportato in esilio a Babilonia.
{1:12} Dopo l’esilio a Babilonia, Ieconia fu il padre di Salatiel; Salatiel fu il padre di Zorobabele;
{1:13} Zorobabele fu il padre di Abiùd; Abiùd di Elìacim; Elìacim di Azor;
{1:14} Azor fu il padre di Sadoc; Sadoc di Achim; Achim di Eliùd;
{1:15} Eliùd fu il padre di Eleàzar; Eleàzar di Mattàn; Mattàn di Giacobbe;
{1:16} Giacobbe fu il padre di Giuseppe; Giuseppe sposò Maria e Maria fu la madre di Gesù, chiamato Cristo.
{1:17} Dunque da Abramo a Davide ci sono quattordici generazioni; dal tempo di Davide fino all’esilio di Babilonia ce ne sono altre quattordici; infine, dall’esilio in Babilonia fino a Cristo ci sono ancora quattordici generazioni.
{i1:18} Come nacque Gesù (vedi Luca 2,1-7)
{1:18} Ecco come è nato Gesù Cristo. Maria, sua madre, era fidanzata con Giuseppe; essi non vivevano ancora insieme, ma lo *Spirito Santo agì in Maria ed ella si trovò incinta.
{1:19} Ormai Giuseppe stava per sposarla. Egli voleva fare ciò che era giusto, ma non voleva denunziarla di fronte a tutti. Allora decise di rompere il fidanzamento, senza dire niente a nessuno.
{1:20} Ci stava ancora pensando, quando una notte in sogno gli apparve un *angelo del Signore e gli disse: «Giuseppe, discendente di Davide, non devi aver paura di sposare Maria, la tua fidanzata: il bambino che lei aspetta è opera dello Spirito Santo.
{1:21} Essa partorirà un figlio e tu gli metterai nome Gesù, perché lui salverà il suo popolo da tutti i suoi peccati».
{1:22} E così si realizzò quel che il Signore aveva detto per mezzo del profeta Isaia:
{1:23} Ecco, la vergine sarà incinta, partorirà un figlio ed egli sarà chiamato Emmanuele. Questo nome significa: «Dio è con noi».
{1:24} Quando Giuseppe si svegliò, fece come l’angelo di Dio gli aveva ordinato e prese Maria in casa sua.
{1:25} E senza che avessero avuto fin allora rapporti matrimoniali, Maria partorì il bambino e Giuseppe gli mise nome Gesù.
{i2:1} Alcuni uomini sapienti vengono dall’oriente
{2:1} Gesù nacque a Betlemme, una città nella regione della Giudea, al tempo del ∆ re *Erode. Dopo la sua nascita, arrivarono a Gerusalemme alcuni ∆ uomini sapienti che venivano dall’oriente
{2:2} e domandarono: «Dove si trova quel bambino, nato da poco, il re dei Giudei? In oriente abbiamo visto apparire la sua stella e siamo venuti qui per onorarlo».
{2:3} Queste parole misero in agitazione tutti gli abitanti di Gerusalemme, e specialmente il re Erode. Egli, appena lo seppe,
{2:4} radunò tutti i capi dei *sacerdoti e i *maestri della Legge e domandò loro: — In quale luogo deve nascere il *Messia?
{2:5} Essi risposero: — A Betlemme, nella regione della Giudea, perché il *profeta ha scritto:
{2:6} Tu Betlemme, del paese di Giudea, non sei certo la meno importante tra le città della Giudea, perché da te uscirà un capo che guiderà il mio popolo, Israele.
{2:7} Allora il re Erode chiamò in segreto quei sapienti e si fece dire con esattezza quando era apparsa la stella.
{2:8} Poi li mandò a Betlemme dicendo: «Andate e cercate con ogni cura il bambino. Quando l’avrete trovato, fatemelo sapere, così anch’io andrò a onorarlo».
{2:9} Ricevute queste istruzioni da parte del re, essi partirono. In viaggio, apparve ancora a quei sapienti la stella che avevano visto in oriente, ed essi furono
{2:10} pieni di grande gioia. La stella si muoveva davanti a loro fino a quando non arrivò sopra la casa dove si trovava il bambino. Là si fermò.
{2:11} Essi entrarono in quella casa e videro il bambino e sua madre, Maria. Si inginocchiarono e lo adorarono. Poi aprirono i bagagli e gli offrirono regali: oro, incenso e mirra.
{2:12} Più tardi, in sogno, Dio li avvertì di non tornare dal re Erode. Essi presero allora un’altra strada e ritornarono al loro paese.
{i2:13} Giuseppe e Maria fuggono in Egitto
{2:13} Dopo la partenza dei sapienti, Giuseppe fece un sogno. L’ *angelo di Dio gli apparve e gli disse: «Alzati, prendi con te il bambino e sua madre e fuggi in Egitto. Erode sta cercando il bambino per ucciderlo. Tu devi rimanere là, fino a quando io non ti avvertirò».
{2:14} Giuseppe si alzò, di notte prese con sé il bambino e sua madre e si rifugiò in Egitto.
{2:15} E vi rimase fino a quando non morì il re Erode. Così si realizzò quel che il Signore aveva detto per mezzo del *profeta Osea: Ho chiamato mio figlio dall’Egitto.
{i2:16} Erode fa uccidere i bambini di Betlemme
{2:16} Il re Erode si accorse che i sapienti dell’oriente lo avevano ingannato e allora si infuriò. Ricordando quel che si era fatto dire da loro, calcolò il tempo; e quindi fece uccidere tutti i bambini di Betlemme e dei dintorni, dai due anni in giù.
{2:17} Allora si realizzò quel che Dio aveva detto per mezzo del profeta Geremia:
{2:18} Una voce si è sentita nella regione di Rama, pianti e lunghi lamenti. Rachele piange i suoi figli e non vuole essere consolata, perché essi non ci sono più.
{i2:19} Giuseppe e Maria tornano dall’Egitto
{2:19} Dopo la morte di Erode, un angelo del Signore apparve in sogno a Giuseppe, in Egitto.
{2:20} L’ *angelo gli disse: «Alzati, prendi il bambino e sua madre e torna nella terra d’Israele: perché ormai sono morti quelli che cercavano di far morire il bambino».
{2:21} Giuseppe si alzò, prese con sé il bambino e sua madre e ritornò nella terra d’Israele.
{2:22} Ma venuto a sapere che al posto di Erode era diventato re della Giudea suo figlio Archelao, ebbe paura di fermarsi in quella regione. Informato da un sogno, partì verso la Galilea
{2:23} e andò ad abitare in un villaggio che si chiamava Nàzaret. Così si realizzò quel che Dio aveva detto per mezzo dei profeti: «Egli sarà chiamato Nazareno ».
{i3:1} Giovanni il Battezzatore predica nel deserto (vedi Marco 1,1-8; Luca 3,1-18; Giovanni 1,19-28)
{3:1} In quei giorni Giovanni il Battezzatore venne a predicare nel deserto della Giudea.
{3:2} Egli diceva: «Cambiate vita, perché il *regno di Dio è vicino!».
{3:3} A lui si riferiva il *profeta Isaia quando scriveva queste parole: Una voce grida nel deserto: preparate la via per il Signore, spianate i suoi sentieri!
{3:4} Giovanni aveva un vestito fatto di peli di cammello e attorno ai fianchi portava una cintura di cuoio; mangiava cavallette e miele selvatico.
{3:5} La gente veniva a lui da Gerusalemme, da tutta la regione della Giudea e da tutti i territori lungo il fiume Giordano.
{3:6} Essi confessavano pubblicamente i loro peccati ed egli li battezzava nel fiume.
{3:7} Venivano a farsi battezzare anche molti che appartenevano ai gruppi dei *farisei e dei *sadducei. Giovanni se ne accorse e disse: «Razza di vipere! Chi vi ha fatto credere di poter sfuggire al castigo, che ormai è vicino?
{3:8} Dimostrate con i fatti che avete cambiato vita
{3:9} e non fatevi illusioni dicendo dentro di voi: “Noi siamo discendenti di Abramo!”. Perché vi assicuro: Dio è capace di far sorgere veri figli di Abramo da queste pietre.
{3:10} La scure è già alla radice degli alberi, pronta per tagliare: ogni albero che non dà frutti buoni sarà tagliato e gettato nel fuoco.
{3:11} Io vi battezzo soltanto con l’acqua perché cambiate vita; ma dopo di me viene uno che vi battezzerà con lo Spirito Santo e con il fuoco. Egli è più potente di me, e io non sono degno neppure di portargli i sandali.
{3:12} Egli tiene in mano la pala per separare il grano dalla paglia. Il grano lo raccoglierà nel suo granaio, ma la paglia la brucerà con fuoco senza fine».
{i3:13} Gesù viene a farsi battezzare (vedi Marco 1,9-11; Luca 3,21-22)
{3:13} In quel tempo, Gesù dalla Galilea venne fino al fiume Giordano e si avvicinò a Giovanni per farsi battezzare da lui.
{3:14} Ma Giovanni non voleva e cercava di convincerlo dicendo: — Sono io che avrei bisogno di essere battezzato da te; e tu invece vieni da me?
{3:15} Ma Gesù rispose: — Lascia fare, per ora. Perché è bene che noi facciamo così la volontà di Dio sino in fondo. Allora Giovanni accettò.
{3:16} Appena battezzato, Gesù uscì dall’acqua. All’improvviso il cielo si aprì, ed egli vide lo Spirito di Dio il quale, come una colomba, scendeva su di lui.
{3:17} E dal cielo venne una voce: « Questo è il Figlio mio, ∆ che io amo. Io l’ho mandato».
{i4:1} Le tentazioni di Gesù (vedi Marco 1,12-13; Luca 4,1-13)
{4:1} Poi lo Spirito di Dio fece andare Gesù nel deserto, per essere tentato dal *diavolo.
{4:2} Per quaranta giorni e quaranta notti Gesù rimase là, e non mangiava né beveva. Alla fine ebbe fame.
{4:3} Allora il diavolo tentatore si avvicinò a lui e gli disse: — Se tu sei il *Figlio di Dio, comanda a queste pietre di diventare pane!
{4:4} Ma Gesù rispose: — Nella *Bibbia è scritto: Non di solo pane vive l’uomo, ma di ogni parola che viene da Dio.
{4:5} Allora il diavolo lo portò a Gerusalemme, la città santa; lo mise sul punto più alto del *Tempio,
{4:6} e gli disse: — Se tu sei il Figlio di Dio, bùttati giù; perché nella Bibbia è scritto: Dio comanderà ai suoi *angeli. Essi ti sorreggeranno con le loro mani e così tu non inciamperai contro alcuna pietra.
{4:7} Gesù gli rispose: — Ma nella Bibbia c’è scritto anche: Non sfidare il Signore, tuo Dio.
{4:8} Il diavolo lo portò ancora su una montagna molto alta, gli fece vedere tutti i regni del mondo e il loro splendore,
{4:9} e gli disse: — Io ti darò tutto questo, se in ginocchio mi adorerai.
{4:10} Ma Gesù disse a lui: — Vattene via, *Satana! Perché nella Bibbia è scritto: Adora il Signore, tuo Dio; a lui solo rivolgi la tua preghiera.
{4:11} Allora il diavolo si allontanò da lui, e subito alcuni angeli vennero a servire Gesù.
{i4:12} Gesù incomincia la sua missione in Galilea (vedi Marco 1,14-15; Luca 4,14-15)
{4:12} Quando Gesù seppe che Giovanni il Battezzatore era stato arrestato e messo in prigione, si recò in Galilea.
{4:13} Non rimase a Nàzaret, ma andò ad abitare nella città di Cafàrnao, sulla riva del lago di Galilea, nei territori di Zàbulon e di Nèftali.
{4:14} Così si realizzò quel che Dio aveva detto per mezzo del *profeta Isaia:
{4:15} Terra di Zàbulon e terra di Nèftali, strada che va dal mare al Giordano, Galilea abitata da gente pagana:
{4:16} il popolo che vive nelle tenebre vedrà una grande luce. Per chi abita il buio paese della morte è venuta una luce.
{4:17} Da quel momento Gesù cominciò a predicare il suo messaggio. Egli diceva: «Cambiate vita, perché il *regno di Dio è vicino!».
{i4:18} Gesù chiama i primi *discepoli : quattro pescatori (vedi Marco 1,16-20; Luca 5,1-11)
{4:18} Un giorno, mentre camminava lungo la riva del lago di Galilea, Gesù vide due pescatori che stavano gettando le reti nel lago: erano Simone (che poi sarà chiamato Pietro) e suo fratello Andrea.
{4:19} Disse loro: «Seguitemi, vi farò diventare pescatori di uomini».
{4:20} E quelli, subito, abbandonarono le reti e lo seguirono.
{4:21} Poco più avanti, Gesù vide altri due fratelli: erano Giacomo e Giovanni, i figli di Zebedèo. Essi stavano nella barca con il padre e riparavano le reti. Quando li vide, Gesù li chiamò.
{4:22} Essi lasciarono subito la barca e il padre, e seguirono Gesù.
{i4:23} Gesù predica e guarisce (vedi Luca 6,17-19)
{4:23} Gesù percorreva tutta la regione della Galilea: insegnava nelle *sinagoghe, annunziava il *regno di Dio e guariva tutte le malattie e le infermità della gente.
{4:24} Si parlava di lui anche in tutto il territorio della Siria. Gli portavano allora malati di ogni genere, anche indemoniati, epilettici e paralitici; ed egli li guariva.
{4:25} Grandi folle lo seguivano: venivano dalla Galilea, dalla regione delle *Dieci Città, da Gerusalemme, dalla Giudea e dai territori al di là del fiume Giordano.
{i5:1} Il discorso della montagna (vedi Luca 6,20-49)
{5:1} Vedendo che c’era tanta gente Gesù salì verso il monte. Si sedette, i suoi *discepoli si avvicinarono a lui
{5:2} ed egli cominciò a istruirli con queste parole:
{i5:3} Le beatitudini (vedi Luca 6,20-23)
{5:3} «Beati quelli che sono poveri di fronte a Dio: ∆ Dio dona loro il suo regno.
{5:4} Beati quelli che sono nella tristezza: Dio li consolerà.
{5:5} Beati quelli che non sono violenti: Dio darà loro la terra promessa.
{5:6} Beati quelli che hanno fame e sete della giustizia: Dio esaudirà i loro desideri.
{5:7} Beati quelli che hanno compassione degli altri: Dio avrà compassione di loro.
{5:8} Beati quelli che sono puri di cuore: essi vedranno Dio.
{5:9} Beati quelli che diffondono la pace: Dio li accoglierà come suoi figli.
{5:10} Beati quelli che sono perseguitati perché fanno la volontà di Dio: Dio dona loro il suo regno.
{5:11} «Beati siete voi quando vi insultano e vi perseguitano, quando dicono falsità e calunnie contro di voi perché avete creduto in me.
{5:12} Siate lieti e contenti, perché Dio vi ha preparato in cielo una grande ricompensa: infatti, prima di voi, anche i *profeti furono perseguitati».
{i5:13} I discepoli di Cristo sono sale e luce del mondo (vedi Marco 9,50; Luca 14,34-35)
{5:13} «Siete voi il sale del mondo. Ma se il sale perde il suo sapore, come si potrà ridarglielo? Ormai non serve più a nulla; non resta che buttarlo via, e la gente lo calpesta.
{5:14} Siete voi la luce del mondo. Una città costruita sopra una montagna non può rimanere nascosta.
{5:15} Non si accende una lampada per metterla sotto un secchio, ma piuttosto per metterla in alto, perché faccia luce a tutti quelli che sono nella casa.
{5:16} Così deve risplendere la vostra luce davanti agli uomini, perché vedano il bene che voi fate e ringrazino il Padre vostro che è in cielo».
{i5:17} La legge di Dio (vedi Luca 16,17)
{5:17} «Non dovete pensare che io sia venuto ad abolire la *legge di Mosè e l’insegnamento dei profeti. Io non sono venuto per abolirla ma per compierla in modo perfetto.
{5:18} Perché vi assicuro che fino a quando ci saranno il cielo e la terra, nemmeno la più piccola parola, anzi nemmeno una virgola, sarà cancellata dalla legge di Dio; e così fino a quando tutto non sarà compiuto.
{5:19} «Perciò, chi disubbidisce al più piccolo dei comandamenti e insegna agli altri a fare come lui, sarà il più piccolo nel regno di Dio. Chi invece mette in pratica i comandamenti e li insegna agli altri, sarà grande nel *regno di Dio.
{5:20} Una cosa è certa: se non fate la volontà di Dio più seriamente di come fanno i *farisei e i *maestri della Legge, non entrerete nel regno di Dio».
{i5:21} La collera e la pace
{5:21} «Sapete che nella *Bibbia è stato detto ai nostri padri: Non uccidere. Chi ucciderà sarà portato davanti al giudice.
{5:22} Ma io vi dico: anche se uno va in collera contro suo fratello sarà portato davanti al giudice. E chi dice a suo fratello: “Sei un cretino” sarà portato di fronte al tribunale superiore. Chi gli dice: “Traditore” sarà condannato al ∆ fuoco dell’inferno.
{5:23} «Perciò, se stai portando la tua offerta all’ *altare di Dio e ti ricordi che tuo fratello ha qualcosa contro di te,
{5:24} lascia lì l’offerta davanti all’altare e vai a far pace con tuo fratello; poi torna e presenta la tua offerta.
{5:25} «Così, se stai andando con il tuo avversario in tribunale, fa’ presto a metterti d’accordo con lui, perché può consegnarti alle guardie per farti mettere in prigione.
{5:26} Ti assicuro che non uscirai di là, fino a quando non avrai pagato anche l’ultimo centesimo».
{i5:27} Adulterio e scandalo (vedi Matteo 18,8-9; Marco 9,43.48)
{5:27} «Sapete che nella Bibbia è stato detto: Non commettere adulterio.
{5:28} Ma io vi dico: se uno guarda la donna di un altro perché la vuole, nel suo cuore egli ha già peccato di adulterio con lei.
{5:29} «Se il tuo occhio destro ti fa compiere il male, strappalo e gettalo via: ti conviene perdere soltanto una parte del tuo corpo, piuttosto che essere gettato tutto intero all’inferno.
{5:30} Se la tua mano destra ti fa compiere il male, tagliala e gettala via: ti conviene perdere soltanto una parte del tuo corpo, piuttosto che andare tutto intero all’inferno».
{i5:31} Il divorzio (vedi Matteo 19,7-9; Marco 10,11-12; Luca 16,18)
{5:31} «Nella Bibbia è stato detto: Chi vuole abbandonare la propria moglie deve darle una dichiarazione scritta di divorzio.
{5:32} Ma io vi dico: chi manda via la propria donna — salvo il caso di relazione illegale — la mette in pericolo di diventare adultera. E chi sposa una donna abbandonata dal marito commette adulterio anche lui».
{i5:33} Il giuramento
{5:33} «Voi sapete pure che nella Bibbia è stato detto ai nostri padri: Non giurare il falso, ma fa’ quel che hai promesso con giuramento di fronte a Dio.
{5:34} Ma io vi dico: non giurate mai né per il cielo, che è il trono di Dio;
{5:35} né per la terra, che è lo sgabello dei suoi piedi; né per Gerusalemme, che è la città del Signore.
{5:36} Non giurare nemmeno sulla tua testa, perché tu non hai neppure il potere di far diventare bianco o nero uno dei tuoi capelli.
{5:37} «Semplicemente, dite “sì” quando è “sì” e “no” quando è “no”: tutto il resto viene dal diavolo».
{i5:38} Vendetta e perdono (vedi Luca 6,29-30)
{5:38} «Sapete che nella Bibbia è stato detto: Occhio per occhio, dente per dente.
{5:39} Ma io vi dico: non vendicatevi contro chi vi fa del male. Se uno ti dà uno schiaffo sulla guancia destra, tu presentagli anche l’altra.
{5:40} Se uno vuol farti un processo per prenderti la camicia, tu lasciagli anche il mantello.
{5:41} «Se uno ti costringe ad accompagnarlo per un chilometro, tu va’ con lui per due chilometri.
{5:42} Se qualcuno ti chiede qualcosa, dagliela. Non voltare le spalle a chi ti chiede un prestito».
{i5:43} L’amore verso i nemici (vedi Luca 6,27-28.32-36)
{5:43} «Sapete che è stato detto: Ama i tuoi amici e odia i tuoi nemici.
{5:44} Ma io vi dico: amate anche i vostri nemici, pregate per quelli che vi perseguitano.
{5:45} Facendo così, diventerete veri figli di Dio, vostro Padre, che è in cielo. Perché egli fa sorgere il suo sole sui cattivi e sui buoni e fa piovere per quelli che fanno il bene e per quelli che fanno il male.
{5:46} «Se voi amate soltanto quelli che vi amano, che merito avete? Anche i malvagi si comportano così!
{5:47} «Se salutate solamente i vostri amici, fate qualcosa di meglio degli altri? Anche quelli che non conoscono Dio si comportano così!
{5:48} Siate dunque perfetti, così com’è perfetto il Padre vostro che è in cielo».
{i6:1} Elemosina e ipocrisia
{6:1} «State attenti a non fare il bene in pubblico per il desiderio di essere ammirati dalla gente; altrimenti non avrete nessuna ricompensa dal Padre vostro che è in cielo.
{6:2} «Quando dai qualcosa ai poveri, non fare come gli ipocriti, non farlo sapere a tutti. Essi fanno così nelle *sinagoghe e per le strade, perché cercano di essere lodati dalla gente. Ma io vi assicuro che questa è l’unica loro ricompensa.
{6:3} «Invece, quando fai l’elemosina, non farlo sapere a nessuno, neanche ai tuoi amici.
{6:4} La tua elemosina rimarrà segreta; ma Dio, tuo Padre, vede anche ciò che è nascosto, e ti ricompenserà».
{i6:5} Preghiera e ipocrisia
{6:5} «E quando pregate, non fate come gli ipocriti che si mettono a pregare nelle sinagoghe o agli angoli delle piazze per farsi vedere dalla gente. Vi assicuro che questa è l’unica loro ricompensa.
{6:6} «Tu invece, quando preghi, entra in camera tua e chiudi la porta. Poi, prega Dio, presente anche in quel luogo nascosto. E Dio tuo Padre, che vede anche ciò che è nascosto, ti darà la ricompensa».
{i6:7} Gesù insegna come pregare (vedi Marco 11,25-26; Luca 11,2-4)
{6:7} «Quando pregate, non usate tante parole come fanno i pagani: essi pensano che a furia di parlare Dio finirà per ascoltarli.
{6:8} Non fate come loro, perché Dio, vostro Padre, sa di che cosa avete bisogno, prima ancora che voi glielo chiediate.
{6:9} Dunque, pregate così: Padre nostro che sei in cielo, fa’ che tutti riconoscano te ∆ come Padre,
{6:10} che il tuo regno venga, che la tua volontà si compia anche in terra come in cielo.
{6:11} Dacci oggi il nostro pane necessario.
{6:12} Perdona le nostre offese come anche noi perdoniamo a chi ci ha offeso.
{6:13} Fa’ che non cadiamo nella tentazione, ma liberaci dal Male.
{6:14} «Perché, se voi perdonerete agli altri le loro colpe, il Padre vostro che è in cielo perdonerà anche a voi.
{6:15} Ma se non perdonerete agli altri il male che hanno fatto, neppure il Padre vostro perdonerà le vostre colpe».
{i6:16} Digiuno e ipocrisia
{6:16} «E quando fate un *digiuno religioso, non agite come gli ipocriti. Essi mostrano la faccia triste, perché tutti vedano che stanno digiunando. Ma io vi assicuro che questa è l’unica loro ricompensa.
{6:17} «Tu invece, quando fai un digiuno, lavati la faccia e profumati i capelli,
{6:18} perché la gente non si accorga che tu stai digiunando. E Dio tuo Padre, che vede anche ciò che è nascosto, ti ricompenserà».
{i6:19} Le vere ricchezze (vedi Luca 12,33-34)
{6:19} «Non accumulate ricchezze in questo mondo. Qui i tarli e la ruggine distruggono ogni cosa e i ladri vengono e portano via.
{6:20} Accumulate piuttosto le vostre ricchezze in cielo. Là, i tarli e la ruggine non le distruggono e i ladri non vanno a rubare.
{6:21} Perché, dove sono le tue ricchezze, là c’è anche il tuo cuore».
{i6:22} Gli occhi e la luce (vedi Luca 11,34-36)
{6:22} «Gli occhi sono come lampada per il corpo: se i tuoi occhi sono buoni, tu sarai totalmente nella luce,
{6:23} ma se i tuoi occhi sono cattivi, tu sarai totalmente nelle tenebre. Se dunque la luce in te è tenebra, come sarà nera quella tenebra! ».
{i6:24} Dio e i soldi (vedi Luca 16,13)
{6:24} «Nessuno può servire due padroni: perché, o amerà l’uno e odierà l’altro; oppure preferirà il primo e disprezzerà il secondo. Non potete servire Dio e i soldi».
{i6:25} La vita e le vere preoccupazioni (vedi Luca 12,22-31)
{6:25} «Perciò io vi dico: non preoccupatevi troppo del mangiare e del bere che vi servono per vivere, o dei vestiti che vi servono per coprirvi. Non è forse vero che la vita è più importante del cibo e il corpo è più importante del vestito?
{6:26} «Guardate gli uccelli del cielo: essi non seminano, non raccolgono e non mettono il raccolto nei granai. Eppure il Padre vostro che è in cielo li nutre! Ebbene, voi non valete forse più di loro?
{6:27} «E chi di voi con tutte le sue preoccupazioni può vivere un giorno più di quel che è stabilito?
{6:28} «Anche per i vestiti, perché vi preoccupate tanto? Guardate come crescono i fiori dei campi: non lavorano, non si fanno vestiti.
{6:29} Eppure vi assicuro che nemmeno Salomone, con tutta la sua ricchezza, ha mai avuto un vestito così bello!
{6:30} Se dunque Dio rende così belli i fiori dei campi che oggi ci sono e il giorno dopo vengono bruciati, a maggior ragione procurerà un vestito a voi, gente di poca fede!
{6:31} «Dunque, non state a preoccuparvi troppo, dicendo: “Che cosa mangeremo?, che cosa berremo?, come ci vestiremo?”.
{6:32} Sono gli altri, quelli che non conoscono Dio, a cercare sempre tutte queste cose. Il Padre vostro che è in cielo sa che avete bisogno di tutte queste cose.
{6:33} «Voi invece cercate prima il *regno di Dio e fate la sua volontà: tutto il resto Dio ve lo darà in più.
{6:34} Perciò, non preoccupatevi troppo per il domani: ci pensa lui, il domani, a portare altre pene. Per ogni giorno basta la sua pena».
{i7:1} Non giudicare (vedi Luca 6,37-42)
{7:1} «Non giudicate e Dio non vi giudicherà.
{7:2} Egli infatti vi giudicherà con lo stesso criterio che usate voi per giudicare gli altri. Con la stessa misura con la quale voi trattate gli altri, Dio tratterà voi.
{7:3} «Perché stai a guardare la pagliuzza che è nell’occhio di un tuo fratello, e non ti accorgi della trave che è nel tuo occhio?
{7:4} Come puoi dire al tuo fratello: “Lascia che tolga la pagliuzza dal tuo occhio”, mentre nel tuo occhio hai una trave?
{7:5} Ipocrita! Togli prima la trave dal tuo occhio; allora tu ci vedrai bene e potrai togliere la pagliuzza dall’occhio di tuo fratello».
{i7:6} Il valore del Vangelo
{7:6} «Non date ai cani ciò che è santo, perché non si rivoltino contro di voi per sbranarvi. Non gettate le vostre perle ai porci, perché non le calpestino con le zampe».
{i7:7} Preghiera e risposta (vedi Luca 11,9-13)
{7:7} «Chiedete e riceverete. Cercate e troverete. Bussate e la porta vi sarà aperta.
{7:8} Perché, chiunque chiede riceve, chi cerca trova, a chi bussa sarà aperto.
{7:9} «Chi di voi darebbe una pietra al figlio che gli chiede un pane?
{7:10} Chi gli darebbe un serpente se chiede un pesce?
{7:11} Se voi che siete cattivi sapete dare cose buone ai vostri figli, a maggior ragione il Padre vostro che è in cielo darà cose buone a quelli che gliele chiedono! ».
{i7:12} Una regola pratica (vedi Luca 6,31)
{7:12} « Fate anche agli altri tutto quel che volete che essi facciano a voi: così comanda la *legge di Mosè e così hanno insegnato i profeti ».
{i7:13} La porta piccola (vedi Luca 13,24)
{7:13} «Entrate per la porta piccola! Perché grande è la porta e larga è la strada che conduce alla morte, e sono molti quelli che ci entrano.
{7:14} Al contrario, piccola è la porta e stretta è la strada che conduce alla vita, e sono pochi quelli che la trovano».
{i7:15} I falsi profeti (vedi Matteo 12,33-35; Luca 6,43-44)
{7:15} «Attenti ai falsi *profeti! Quando vi vengono incontro, all’apparenza sembrano pecorelle, ma sotto sotto, essi sono lupi feroci.
{7:16} Li riconoscerete dalle loro azioni. «Si può forse raccogliere uva dalle spine o fichi da un cespuglio?
{7:17} Se un albero è buono, fa frutti buoni; ma se un albero è cattivo, fa frutti cattivi.
{7:18} Un albero buono non può fare frutti cattivi, così come un albero cattivo non può fare frutti buoni.
{7:19} Ma un albero che non fa frutti buoni si taglia e si butta nel fuoco.
{7:20} «Dunque, è dalle loro azioni che riconoscerete i falsi profeti».
{i7:21} Condizioni per entrare nel regno di Dio (vedi Luca 6,46; 13,25-27)
{7:21} «Non tutti quelli che dicono: “Signore, Signore!” entreranno nel *regno di Dio. Vi entreranno soltanto quelli che fanno la volontà del Padre mio che è in cielo.
{7:22} Quando verrà il giorno del *giudizio, molti mi diranno: “Signore, Signore! Tu sai che noi abbiamo parlato a tuo nome, e invocando il tuo nome abbiamo scacciato *demòni e abbiamo fatto molti *miracoli”.
{7:23} «Ma allora io dirò: Non vi ho mai conosciuti. Andate via da me, gente malvagia! ».
{i7:24} Le due case (vedi Luca 6,47-49)
{7:24} «Chi ascolta queste mie parole e le mette in pratica sarà simile a un uomo intelligente che ha costruito la sua casa sulla roccia.
{7:25} È venuta la pioggia, i fiumi sono straripati, i venti hanno soffiato con violenza contro quella casa, ma essa non è crollata, perché le sue fondamenta erano sulla roccia.
{7:26} «Al contrario, chi ascolta queste mie parole e non le mette in pratica sarà simile a un uomo sciocco che ha costruito la sua casa sulla sabbia.
{7:27} È venuta la pioggia, i fiumi sono straripati, i venti hanno soffiato con violenza contro quella casa, e la casa è crollata. E la sua rovina fu grande».
{i7:28} Gesù insegna con autorità (vedi Marco 1,22; Luca 4,32)
{7:28} Quando Gesù ebbe finito di dire queste cose, la folla era molto meravigliata per i suoi insegnamenti.
{7:29} Infatti egli era diverso dai loro *maestri della Legge, perché insegnava come uno che ha piena autorità.
{i8:1} Gesù guarisce un lebbroso (vedi Marco 1,40-45; Luca 5,12-16)
{8:1} Poi Gesù scese dal monte e molta gente lo seguì.
{8:2} Allora un *lebbroso si avvicinò, si mise in ginocchio davanti a lui e disse: — Signore, se vuoi, tu puoi guarirmi.
{8:3} Gesù lo toccò con la mano e gli disse: — Sì, lo voglio: guarisci! E subito fu guarito dalla lebbra.
{8:4} Poi Gesù gli disse: — Ascolta! Non dire a nessuno quel che ti è capitato. Va’ invece dal *sacerdote e fatti vedere da lui: poi fa’ l’offerta che Mosè ha stabilito nella *Legge. Così avranno una prova della tua guarigione.
{i8:5} Gesù guarisce il servo di un ufficiale romano (vedi Luca 7,1-10; Giovanni 4,46-54)
{8:5} Quando Gesù entrò nella città di Cafàrnao, gli si avvicinò un ufficiale dell’esercito romano e si mise a chiedergli aiuto:
{8:6} — Signore, il mio servitore è a casa paralizzato e soffre terribilmente.
{8:7} Gesù gli disse: — Verrò e lo guarirò.
{8:8} Ma l’ufficiale rispose: — No, Signore, io non sono degno che tu entri in casa mia. Basta che tu dica soltanto una parola e il mio servo sarà guarito.
{8:9} Perché anch’io ho i miei superiori e ho dei soldati ai miei ordini. Se dico a uno: Va’, egli va; se dico a un altro: Vieni, quello viene; se dico al mio servitore: Fa’ questo!, egli lo fa.
{8:10} Quando Gesù lo sentì, rimase ammirato e disse a quelli che lo seguivano: «Vi assicuro che non ho trovato nessuno, tra quelli che appartengono al popolo d’Israele, con una fede così grande!
{8:11} E io vi dico che molti verranno da fuori, da oriente e da occidente, e si metteranno a tavola con Abramo, Isacco e Giacobbe nel *regno di Dio.
{8:12} Invece, i cittadini del regno saranno gettati fuori, nelle tenebre: là piangeranno come disperati».
{8:13} Poi disse all’ufficiale: — Torna a casa tua. Hai creduto, e così sarà. E in quello stesso momento il servo fu guarito.
{i8:14} Gesù guarisce la suocera di Pietro e molti altri (vedi Marco 1,29-34; Luca 4,38-41)
{8:14} Poi Gesù entrò nella casa di Pietro. La suocera di Pietro era a letto con la febbre. Gesù la vide,
{8:15} toccò la sua mano e la febbre sparì. Allora la donna si alzò e si mise a servirlo.
{8:16} Quando fu sera, portarono a Gesù molte persone indemoniate. Con la sua parola, egli scacciò gli *spiriti maligni e guarì tutti i malati.
{8:17} Così si realizzò quel che Dio aveva detto per mezzo del profeta Isaia: Egli ha preso su di sé le nostre debolezze, si è caricato di tutte le nostre sofferenze.
{i8:18} Gesù risponde a due che vogliono seguirlo (vedi Luca 9,57-62)
{8:18} C’era molta gente attorno a Gesù. Allora egli ordinò ai *discepoli di andare all’altra riva del lago.
{8:19} Un *maestro della Legge gli si avvicinò e disse: — Maestro, io verrò con te dovunque andrai.
{8:20} Gesù gli rispose: — Le volpi hanno una tana e gli uccelli hanno un nido, ma il *Figlio dell’uomo non ha un posto dove poter riposare.
{8:21} Un altro dei discepoli disse a Gesù: — Signore, permettimi di andare prima a seppellire mio padre.
{8:22} Ma Gesù gli rispose: — Seguimi! e lascia che i morti seppelliscano i loro morti.
{i8:23} Gesù calma una tempesta (vedi Marco 4,35-41; Luca 8,22-25)
{8:23} Gesù salì in barca e i suoi *discepoli lo accompagnarono.
{8:24} Improvvisamente sul lago si scatenò una grande tempesta e le onde erano tanto alte che coprivano la barca. Ma Gesù dormiva.
{8:25} I discepoli si avvicinarono a lui e lo svegliarono gridando: — Signore, salvaci! Affondiamo!
{8:26} Gesù rispose: — Perché avete paura, uomini di poca fede? Poi si alzò in piedi, sgridò il vento e l’acqua del lago, e ci fu una grande calma.
{8:27} La gente rimase piena di stupore, e diceva: «Chi è mai costui? Anche il vento e le onde del lago gli ubbidiscono!».
{i8:28} Gesù guarisce gli indemoniati di Gadara (vedi Marco 5,1-20; Luca 8,26-39)
{8:28} Quando Gesù arrivò sull’altra riva del lago, nella regione dei Gadarèni, due uomini uscirono da un cimitero e gli vennero incontro. Erano indemoniati, ma tanto furiosi che nessuno poteva più passare per quella strada.
{8:29} Si misero a urlare: — Che cosa vuoi da noi, Figlio di Dio? Sei venuto qui a tormentarci prima del tempo?
{8:30} In quel luogo, a una certa distanza, c’era un grosso branco di maiali al pascolo.
{8:31} I *demòni chiesero con insistenza: — Se ci vuoi scacciare, mandaci nel branco dei maiali! Gesù disse loro: — Andate!
{8:32} Essi uscirono, ed entrarono nei maiali. Subito tutto il branco si mise a correre giù per la discesa, si precipitò nel lago e gli animali morirono annegati.
{8:33} I guardiani dei maiali fuggirono e andarono in città a raccontare quel che era successo, anche il fatto degli indemoniati.
{8:34} Così tutta la gente della città venne a cercare Gesù; e quando lo videro, lo pregarono di andare via dal loro territorio.
{i9:1} Gesù guarisce e può perdonare i peccati (vedi Marco 2,1-12; Luca 5,17-26)
{9:1} Gesù salì in barca, rifece la traversata del lago e tornò nella sua città.
{9:2} Qui, gli portarono un uomo paralizzato steso su una barella. Quando Gesù vide la fede di quelle persone disse al paralitico: — Coraggio, figlio mio, i tuoi peccati sono perdonati.
{9:3} Allora alcuni *maestri della Legge pensarono: — Costui bestemmia!
{9:4} Ma Gesù capì i loro pensieri e disse: — Perché pensate cose cattive dentro di voi?
{9:5} È più facile dire: I tuoi peccati sono perdonati, o dire: Alzati e cammina?
{9:6} Ebbene, io vi farò vedere che il *Figlio dell’uomo ha il potere sulla terra di perdonare i peccati. Si voltò quindi verso il paralitico e gli disse: — Alzati, prendi la tua barella e va’ a casa tua.
{9:7} L’uomo si alzò e andò a casa sua.
{9:8} Vedendo queste cose, la folla fu presa da timore e lodava Dio perché aveva dato un tale potere agli uomini.
{i9:9} Gesù chiama Matteo (vedi Marco 2,13-17; Luca 5,27-32)
{9:9} Passando per la via, Gesù vide un uomo, un certo Matteo, il quale stava seduto dietro il banco dove si pagavano le tasse. Gesù disse: «Seguimi!». Quello si alzò e cominciò a seguirlo.
{9:10} Più tardi, Gesù si trovava in casa di Matteo a mangiare. Erano venuti anche molti agenti delle tasse e altre persone di cattiva reputazione e si erano messi a tavola insieme con Gesù e i suoi discepoli.
{9:11} Vedendo questo fatto, i *farisei dicevano ai suoi discepoli: — Perché il vostro *maestro mangia con quelli delle tasse e con gente di cattiva reputazione?
{9:12} Gesù sentì e rispose: — Le persone sane non hanno bisogno del medico; ne hanno bisogno invece i malati.
{9:13} Andate a imparare che cosa significa quel che Dio dice nella *Bibbia: Misericordia io voglio, non sacrifici. Perché io non sono venuto a chiamare quelli che si credono giusti, ma ∆ quelli che si sentono peccatori.
{i9:14} La questione del digiuno Il nuovo e il vecchio (vedi Marco 2,18-22; Luca 5,33-39)
{9:14} Un giorno si avvicinarono a Gesù i *discepoli di Giovanni il Battezzatore e gli domandarono: — Perché noi e i farisei facciamo *digiuno, i tuoi discepoli invece non lo fanno?
{9:15} Gesù rispose: — Vi pare possibile che gli invitati a un banchetto di nozze se ne stiano tristi mentre lo sposo è con loro? Ma verrà il tempo in cui lo sposo gli sarà portato via, e allora faranno digiuno.
{9:16} Nessuno mette una pezza di stoffa nuova sopra un vestito vecchio: perché il tessuto nuovo strappa il vecchio, e il danno diventa peggiore.
{9:17} E ancora: il vino nuovo non si mette in otri vecchi: altrimenti gli otri scoppiano, il vino si rovescia e gli otri sono rovinati. Invece, il vino nuovo si mette in otri nuovi, così si conservano sia l’uno che gli altri.
{i9:18} La figlia del capo-sinagoga e la donna che tocca il mantello di Gesù (vedi Marco 5,21-43; Luca 8,40-56)
{9:18} Mentre Gesù diceva loro queste cose, arrivò un tale, un capo-sinagoga. Si avvicinò, si mise in ginocchio e disse: «Poco fa è morta mia figlia. Ti prego, vieni, metti la tua mano su di lei e vivrà di nuovo».
{9:19} Gesù si alzò e lo seguì insieme con i *discepoli.
{9:20} Intanto, da dietro, una donna si accostò a Gesù e toccò l’orlo del suo mantello. Da dodici anni questa donna perdeva sangue;
{9:21} ma aveva pensato: «Se riesco anche solo a toccare il suo mantello sarò guarita».
{9:22} Gesù si voltò, la vide e le disse: «Coraggio, figlia mia, la tua fede ti ha salvata». E da quel momento la donna fu guarita.
{9:23} Poi arrivarono alla casa del capo-sinagoga. Gesù vide i suonatori di flauto e la folla che faceva lamenti funebri.
{9:24} Disse: «Andate via! La ragazza non è morta, dorme». Ma quelli ridevano di lui.
{9:25} Quando la folla fu mandata fuori, Gesù entrò, prese la ragazza per mano e quella si alzò.
{9:26} E in tutto quel territorio la gente parlò di Gesù.
{i9:27} Gesù guarisce due ciechi
{9:27} Gesù passava di là, e due ciechi si misero a seguirlo gridando: «Pietà di noi, Figlio di Davide!».
{9:28} Quando arrivò a casa, i ciechi gli andarono vicino e Gesù domandò: — Credete che io possa fare quello che mi chiedete? Essi risposero: — Sì, Signore.
{9:29} Allora egli toccò i loro occhi e disse: — Come avete creduto, così avvenga!
{9:30} E i loro occhi cominciarono a vedere. Poi Gesù, parlando severamente, disse loro: — Ascoltatemi bene: fate in modo che nessuno lo sappia!
{9:31} Ma quelli, appena usciti, parlarono di lui in tutta la regione.
{i9:32} Gesù guarisce un muto (vedi Luca 11,14-15)
{9:32} Dopo che i due ciechi furono usciti, portarono a Gesù un uomo che non poteva parlare a causa di uno *spirito maligno.
{9:33} Quando Gesù scacciò questo spirito, il muto si mise a parlare. La gente era piena di meraviglia e diceva: «Non si è mai visto niente di simile in Israele!».
{9:34} I *farisei invece dicevano: «È il capo degli spiriti maligni che gli dà il potere di scacciare gli spiriti».
{i9:35} Gesù si commuove vedendo la folla
{9:35} Gesù percorreva città e villaggi, insegnava nelle *sinagoghe e annunziava il *regno di Dio, guariva tutte le malattie e tutte le sofferenze.
{9:36} Vedendo le folle Gesù ne ebbe compassione, perché erano stanche e scoraggiate, come pecore che non hanno un pastore.
{9:37} Allora disse ai *discepoli: «La messe da raccogliere è molta, ma gli operai sono pochi.
{9:38} Pregate dunque il padrone del campo perché mandi operai a raccogliere la sua messe».
{i10:1} Discorso missionario I dodici apostoli (vedi Marco 3,13-19; Luca 6,12-16)
{10:1} Gesù chiamò i suoi dodici *discepoli e diede loro il potere di scacciare gli *spiriti maligni, di guarire tutte le malattie e tutte le sofferenze.
{10:2} I nomi dei dodici *apostoli sono questi: innanzi tutto Simone, detto Pietro, e suo fratello Andrea; Giacomo e Giovanni, figli di Zebedèo;
{10:3} Filippo e Bartolomeo; Tommaso e Matteo, l’agente delle tasse; Giacomo figlio di Alfeo e Taddeo;
{10:4} Simone, che era del partito degli zeloti, e Giuda l’ ∆ Iscariota, che poi fu il traditore di Gesù.
{i10:5} La missione dei discepoli (vedi Marco 6,7-13; Luca 9,1-6)
{10:5} Gesù mandò questi *Dodici in missione dopo aver dato queste istruzioni: «Non andate fra gente straniera e non entrate nelle città della Samaria.
{10:6} Andate invece fra la gente smarrita del popolo d’Israele.
{10:7} Lungo il cammino, annunziate che il *regno di Dio è vicino.
{10:8} Guarite i malati, risuscitate i morti, sanate i *lebbrosi, scacciate i *demòni. Come avete ricevuto gratuitamente, così date gratuitamente.
{10:9} Non procuratevi monete d’oro o d’argento o di rame da portare con voi.
{10:10} Non prendete borse per il viaggio, né un vestito di ricambio, né sandali, né bastone. Perché l’operaio ha diritto di ricevere quel che gli è necessario.
{10:11} «Quando arrivate in una città o in un villaggio, informatevi se c’è qualcuno adatto a ospitarvi e restate da lui fino a quando partirete da quel luogo.
{10:12} Entrando in una casa dite: La pace sia con voi!
{10:13} Se quelli che vi abitano vi accolgono bene la pace che avete augurato venga su di loro; se invece non vi accolgono bene, il vostro augurio di pace rimanga senza effetto.
{10:14} Se qualcuno non vi accoglie e non ascolta le vostre parole, uscite da quella casa o da quella città e scuotete via la polvere dai vostri piedi.
{10:15} Io vi assicuro che nel giorno del *giudizio gli abitanti di Sòdoma e Gomorra saranno trattati meno severamente degli abitanti di quelle città».
{i10:16} Gesù annunzia dolori e persecuzioni (vedi Matteo 24,15-25; Marco 13,9-13; Luca 21,12-17)
{10:16} «Ascoltate: io vi mando come pecore in mezzo ai lupi. Perciò siate prudenti come serpenti e semplici come colombe.
{10:17} State in guardia, perché vi porteranno nei tribunali e nelle *sinagoghe e vi tortureranno.
{10:18} Sarete trascinati davanti a governatori e re per causa mia, e sarete miei testimoni di fronte a loro e di fronte ai pagani.
{10:19} Ma quando sarete arrestati, non preoccupatevi di quel che dovrete dire e di come dirlo. In quel momento Dio ve lo suggerirà.
{10:20} Non sarete voi a parlare, ma sarà lo Spirito del Padre vostro che parlerà in voi.
{10:21} «Allora ci sarà chi tradirà un fratello per farlo morire; i padri faranno lo stesso, verso i loro figli; i figli si ribelleranno contro i genitori e li faranno morire.
{10:22} E voi sarete odiati da tutti per causa mia. Ma Dio salverà chi avrà resistito sino alla fine.
{10:23} «Quando vi perseguiteranno in una città, fuggite in un’ altra. Vi assicuro che il *Figlio dell’uomo verrà prima che siate passati in tutte le città d’Israele.
{10:24} «Nessun discepolo è più grande del suo maestro e nessun servo è più grande del suo padrone.
{10:25} È sufficiente che un discepolo diventi come il suo maestro e un servitore diventi come il suo padrone. Se hanno chiamato *Demonio il capofamiglia, useranno nomi anche peggiori per quelli della sua casa».
{i10:26} Gesù invita a non aver paura (vedi Luca 12,2-7)
{10:26} «Dunque, non abbiate paura degli uomini. Tutto ciò che è nascosto sarà messo in luce, tutto ciò che è segreto sarà conosciuto.
{10:27} Quel che io vi dico nel buio, voi ripetetelo alla luce del giorno; quel che ascoltate sottovoce, gridatelo dalle terrazze.
{10:28} «Non abbiate paura di quelli che uccidono il corpo, ma non possono uccidere l’anima. Temete piuttosto Dio che può mandare in rovina sia il corpo sia l’anima, all’inferno.
{10:29} «Due passeri non si vendono forse per un soldo? Eppure nessun passero cade a terra se Dio, vostro Padre, non vuole.
{10:30} Quanto a voi, Dio conosce anche il numero dei vostri capelli.
{10:31} Perciò non abbiate paura: voi valete più di molti passeri!».
{i10:32} Condizioni per seguire Gesù (vedi Luca 12,8-9.51-53; 14,26-27)
{10:32} «Tutti quelli che dichiareranno pubblicamente di essere miei discepoli, anch’io dichiarerò che sono miei, davanti al Padre mio che è in cielo.
{10:33} Ma quelli che pubblicamente diranno di non essere miei discepoli, anch’io dirò che non sono miei, davanti al Padre mio che è in cielo.
{10:34} «Non pensate che io sia venuto a portare pace nel mondo: io non sono venuto a portare la pace, ma la discordia.
{10:35} Infatti sono venuto a separare il figlio dal padre, la figlia dalla madre, la nuora dalla suocera.
{10:36} E ognuno avrà nemici anche nella propria famiglia.
{10:37} «Chi ama suo padre o sua madre più di quanto ama me, non è degno di me; chi ama suo figlio o sua figlia più di me, non è degno di me.
{10:38} Chi non prende la sua croce e non viene dietro a me, non è degno di me.
{10:39} Chi cerca di conservare la sua vita la perderà; chi è pronto a sacrificare la propria vita per me, la ritroverà».
{i10:40} La ricompensa (vedi Marco 9,37-41)
{10:40} «Chi accoglie voi accoglie me; e chi accoglie me accoglie il Padre che mi ha mandato.
{10:41} Chi accoglie un *profeta per il fatto che è profeta di Dio, riceverà una ricompensa degna di un profeta. Chi accoglie un uomo giusto per il fatto che è giusto, riceverà una ricompensa degna di un giusto.
{10:42} Chi darà anche solo un bicchiere d’acqua fresca, a uno di questi piccoli perché è mio discepolo, vi assicuro che riceverà la sua ricompensa».
{11:1} Quando ebbe finito di insegnare ai suoi dodici *discepoli, Gesù partì per andare a predicare e a insegnare nelle città di quella regione.
{i11:2} Giovanni manda alcuni discepoli a interrogare Gesù (vedi Luca 7,18-23)
{11:2} Giovanni era in prigione, ma sentì parlare di quel che faceva il *Cristo. Allora mandò alcuni dei suoi discepoli per domandargli:
{11:3} — Sei tu quello che deve venire oppure dobbiamo aspettare un altro?
{11:4} Gesù rispose ai discepoli di Giovanni: — Andate a raccontargli quel che udite e vedete:
{11:5} i ciechi vedono, gli zoppi camminano, i lebbrosi sono risanati, i sordi odono, i morti risorgono e la salvezza viene annunziata ai poveri.
{11:6} Beato chi non perderà la fede in me.
{i11:7} Gesù parla di Giovanni il Battezzatore (vedi Luca 7,24-28; 16,16)
{11:7} Mentre quelli se ne andavano Gesù cominciò a parlare di Giovanni alla folla. Diceva: «Che cosa siete andati a vedere nel deserto? Una canna agitata dal vento? No.
{11:8} Che cosa, allora? Un uomo vestito con abiti di lusso? Ma quelli che portano abiti di lusso stanno nei palazzi dei re!
{11:9} Che cosa siete andati a vedere? Un *profeta? Sì, ve lo dico io, qualcosa di più che un profeta.
{11:10} «Nella *Bibbia Dio dice di lui: Io mando il mio messaggero davanti a te: egli ti preparerà la strada.
{11:11} Anzi, vi assicuro che tra gli uomini nessuno è mai stato più grande di Giovanni il Battezzatore. Eppure, il più piccolo nel *regno di Dio è più grande di lui.
{11:12} «Dal tempo di Giovanni il Battezzatore fino a oggi il regno di Dio incontra opposizione perché i violenti vi si oppongono.
{11:13} Tutti i profeti e tutta la *legge di Mosè hanno parlato del regno di Dio, fino al tempo di Giovanni.
{11:14} E se volete credermi, è Giovanni quel profeta *Elia che deve tornare.
{11:15} Chi ha orecchi, cerchi di capire!».
{i11:16} Gesù giudica la gente del suo tempo (vedi Luca 7,31-35)
{11:16} Gesù disse ancora: «A chi posso paragonare la gente d’oggi? Sono come bambini seduti in piazza che gridano gli uni contro gli altri:
{11:17} “Vi abbiamo suonato con il flauto una musica allegra, e non avete ballato; vi abbiamo cantato un canto di dolore, e non vi siete battuti il petto”.
{11:18} «Così avviene oggi. È venuto Giovanni il Battezzatore, il quale non mangia e non beve, e dicono: “È un indemoniato”.
{11:19} Poi è venuto il *Figlio dell’uomo, il quale mangia e beve, e dicono: “Questo è un mangione e un beone, amico di quelli delle tasse e di altre persone di cattiva reputazione”. Eppure la Sapienza di Dio è manifestata ∆ dalle sue opere».
{i11:20} Gesù minaccia alcune città della Galilea (vedi Luca 10,12-15)
{11:20} Poi Gesù si mise a parlare severamente contro quelle città nelle quali aveva compiuto la maggior parte dei suoi fatti miracolosi: le rimproverava perché i loro abitanti non avevano cambiato vita.
{11:21} Diceva: «Guai a voi, abitanti di Corazin! Guai a voi, abitanti di ∆ Betsàida! Perché, se i miracoli avvenuti in mezzo a voi fossero stati fatti nelle città pagane di Tiro e Sidone, da tempo i loro abitanti si sarebbero ∆ vestiti di sacco e avrebbero messo cenere sul capo per mostrare che volevano cambiare vita.
{11:22} Perciò, vi assicuro che nel giorno del *giudizio gli abitanti di Tiro e di Sidone saranno trattati meno severamente di voi.
{11:23} E tu, città di Cafàrnao, credi forse che Dio ti innalzerà fino al cielo? No, tu precipiterai nell’ abisso! Perché, se i miracoli avvenuti in te fossero stati fatti a Sòdoma, quella città esisterebbe ancor oggi.
{11:24} Perciò, ti assicuro che nel giorno del giudizio Sòdoma sarà trattata meno severamente di te».
{i11:25} Gesù ringrazia il Padre (vedi Luca 10,21-22)
{11:25} In quel momento Gesù disse: «Ti ringrazio, Padre, Signore del cielo e della terra, perché hai nascosto queste cose ai grandi e ai sapienti e le hai fatte conoscere ai piccoli».
{11:26} Sì, Padre, così tu hai voluto.
{11:27} E disse ancora: «Il Padre ha messo tutto nelle mie mani. Nessuno conosce il Figlio, se non il Padre. Nessuno conosce il Padre, se non il Figlio e quelli ai quali il Figlio lo fa conoscere».
{i11:28} Gesù offre riposo
{11:28} «Venite con me, tutti voi che siete stanchi e oppressi: io vi farò riposare.
{11:29} Accogliete le mie parole e lasciatevi istruire da me. Io non tratto nessuno con violenza e sono buono con tutti. Voi troverete la pace,
{11:30} perché quel che vi comando è per il vostro bene, quel che vi do da portare è un peso leggero».
{i12:1} Gesù e la questione del sabato (vedi Marco 2,23-28; Luca 6,1-5)
{12:1} Un giorno Gesù passava attraverso i campi di grano. Era *sabato, e i suoi *discepoli strapparono alcune spighe e le mangiarono perché avevano fame.
{12:2} I *farisei se ne accorsero, e dissero a Gesù: — Guarda! i tuoi discepoli fanno ciò che la nostra *Legge non permette di fare nel giorno del riposo.
{12:3} Gesù rispose: — Ma non avete letto, nella *Bibbia, che cosa fece Davide un giorno che lui e i suoi compagni ebbero fame?
{12:4} Come sapete, entrò nel *Tempio e tutti mangiarono i pani offerti a Dio. Non avrebbero potuto prenderli, perché la Legge dice che soltanto i *sacerdoti possono mangiare quei pani.
{12:5} Oppure non avete letto nei libri della legge di Mosè che cosa fanno i sacerdoti? Quando è sabato, essi nel Tempio non rispettano la legge del riposo, eppure non sono colpevoli.
{12:6} Ebbene, io vi assicuro che qui c’è qualcuno che è più importante del Tempio!
{12:7} Se voi sapeste veramente il significato di queste parole della Bibbia: Misericordia io voglio, non sacrifici non avreste condannato uomini senza colpa.
{12:8} Infatti, il Figlio dell’uomo è padrone del sabato.
{i12:9} Gesù guarisce un uomo in giorno di sabato (vedi Marco 3,1-6; Luca 6,6-11)
{12:9} Gesù andò via di là ed entrò nella *sinagoga.
{12:10} Tra la gente c’era un uomo che aveva una mano paralizzata. Alcuni *farisei, che cercavano il modo di accusare Gesù, gli fecero questa domanda: — La nostra *Legge permette di guarire un uomo in giorno di sabato?
{12:11} Gesù rispose: — Se uno di voi ha soltanto una pecora e questa, in giorno di sabato, va a cadere in un fosso, certo la afferra e la tira fuori.
{12:12} E un uomo non vale molto più di una pecora? Perciò la Legge permette di fare del bene a qualcuno anche se è sabato.
{12:13} Poi Gesù disse all’uomo malato: «Dammi la tua mano». Gliela diede e la sua mano ritornò perfettamente sana come l’altra.
{12:14} Allora quei farisei uscirono dalla sinagoga e si radunarono per decidere come far morire Gesù.
{i12:15} Gesù è il «servo di Dio» descritto dalla Bibbia
{12:15} Quando Gesù venne a sapere queste cose, andò in un altro luogo. Molta gente lo seguì; ed egli guarì tutti i malati,
{12:16} ma raccomandò severamente di non dirlo a nessuno.
{12:17} Così si realizzò quel che Dio aveva detto per mezzo del profeta Isaia:
{12:18} Ecco il mio servo, quello che io ho scelto, — dice il Signore; — È lui che io amo, lui ho mandato. A lui darò il mio Spirito, e dirà a tutti i popoli che io li giudicherò.
{12:19} Non farà discussioni, non griderà, non terrà discorsi nelle piazze.
{12:20} Se una canna è incrinata, non la spezzerà; se una lampada è debole, non la spegnerà. Farà sempre così, fino a quando non avrà fatto trionfare la giustizia;
{12:21} per tutti i popoli egli sarà una speranza.
{i12:22} Gesù ha potere sui demòni (vedi Marco 3,22-30; Luca 11,14-23)
{12:22} Portarono a Gesù un uomo che era cieco e muto, perché uno spirito maligno era dentro di lui. Gesù lo guarì, e quello si mise a parlare e incominciò a vedere.
{12:23} Le folle erano piene di meraviglia e dicevano: «Non sarà lui il Figlio di Davide che aspettiamo?».
{12:24} Ma i *farisei, quando ne furono informati, dissero: «È soltanto con l’aiuto di *Beelzebùl, il capo dei *demòni, che egli ha il potere di scacciare i demòni».
{12:25} Gesù, conoscendo i loro pensieri, disse: «Se gli abitanti di una nazione si dividono e si combattono tra loro, quella nazione va in rovina. Se una città o una famiglia si divide e le persone litigano tra loro, non potranno più durare.
{12:26} Se dunque Satana scaccia Satana ed è in lotta contro se stesso, come potrà durare il suo regno?
{12:27} Ora se io scaccio i demòni con l’aiuto di Beelzebùl, il capo dei demòni, con l’aiuto di chi li scacciano i vostri *discepoli? Perciò saranno proprio loro a mostrare che avete torto.
{12:28} Se invece è con lo Spirito di Dio che io scaccio i demòni, allora vuol dire che è giunto per voi il *regno di Dio.
{12:29} «Come si può entrare nella casa di un uomo forte e portar via i suoi beni? Prima si deve legare quell’uomo forte e poi si potrà vuotargli la casa.
{12:30} «Chi non è con me è contro di me; e chi non raccoglie insieme con me spreca il raccolto.
{12:31} «Perciò vi dico: tutti i peccati e tutte le bestemmie degli uomini potranno essere perdonati, ma chi avrà detto una bestemmia contro lo *Spirito Santo non potrà essere perdonato.
{12:32} Se uno avrà detto una parola contro il *Figlio dell’uomo potrà essere perdonato; ma chi avrà detto una parola contro lo Spirito Santo non sarà perdonato, né ora né mai».
{i12:33} L’albero e i frutti (vedi Matteo 7,16-20; Luca 6,43-45)
{12:33} «Se prendete un albero buono, anche i suoi frutti saranno buoni; se prendete un albero cattivo, anche i suoi frutti saranno cattivi: perché è dai frutti che si conosce la qualità dell’albero.
{12:34} E voi, razza di vipere, come potete dire cose buone se siete cattivi? Ciascuno infatti esprime con la bocca quel che ha nel cuore.
{12:35} L’uomo buono ha con sé un tesoro di bene, dal quale tira fuori cose buone; l’uomo cattivo ha in sé un tesoro di male, dal quale tira fuori cose cattive.
{12:36} «Vi assicuro che nel giorno del *giudizio tutti dovranno render conto di ogni parola inutile che hanno detto:
{12:37} perché saranno le vostre parole che vi porteranno a essere condannati o a essere riconosciuti innocenti».
{i12:38} Alcuni chiedono a Gesù un miracolo (vedi Matteo 16,1-4; Marco 8,11-12; Luca 11,29-32)
{12:38} Alcuni *maestri della Legge e alcuni *farisei dissero a Gesù: «Maestro, vorremmo che tu ci facessi vedere un segno miracoloso».
{12:39} Gesù rispose: «Questa gente malvagia e infedele a Dio vuole vedere un segno miracoloso! Ma non riceverà nessun segno, eccetto il segno del *profeta Giona.
{12:40} Come Giona rimase nel ventre del grande pesce tre giorni e tre notti, così il *Figlio dell’uomo rimarrà sepolto nella terra tre giorni e tre notti.
{12:41} «Nel giorno del *giudizio gli abitanti di Ninive si alzeranno a condannare questa gente, perché essi cambiarono vita quando ascoltarono la predicazione di Giona. Eppure, di fronte a voi c’è uno che è più grande di Giona!
{12:42} «Nel giorno del giudizio la regina del sud si alzerà a condannare questa gente: essa infatti venne da molto lontano per ascoltare le sagge parole del re Salomone. Eppure, di fronte a voi c’è uno che è più grande di Salomone! ».
{i12:43} Quando lo spirito maligno ritorna (vedi Luca 11,24-26)
{12:43} «Quando uno *spirito maligno è uscito da un uomo se ne va per luoghi deserti in cerca di riposo. Se però non lo trova,
{12:44} allora dice: “Tornerò nella mia casa, quella che ho lasciato”. Egli ci va e la trova vuota, pulita e bene ordinata.
{12:45} Allora va a chiamare altri sette spiriti, più maligni di lui; poi, tutti insieme, entrano in quella persona e vi rimangono come a casa loro. Così, alla fine, quell’uomo si trova in condizioni peggiori di prima. E così sarà anche per voi, gente malvagia».
{i12:46} I veri parenti di Gesù (vedi Marco 3,31-35; Luca 8,19-21)
{12:46} Gesù stava parlando alla folla. Sua madre e i suoi fratelli volevano parlare con lui, ma erano rimasti fuori.
{12:47} Un tale disse a Gesù: — Qui fuori ci sono tua madre e i tuoi fratelli che vogliono parlare con te.
{12:48} Gesù a chi gli parlava rispose: — Chi è mia madre? e chi sono i miei fratelli?
{12:49} Poi, con la mano indicò i suoi *discepoli e disse: — Guarda: sono questi mia madre e i miei fratelli:
{12:50} perché se uno fa la volontà del Padre mio che è in cielo, egli è mio fratello, mia sorella e mia madre.
{i13:1} Il discorso delle parabole La parabola del seminatore (vedi Marco 4,1-9; Luca 8,4-8)
{13:1} Quel giorno, Gesù uscì di casa e andò a sedersi in riva al lago di Galilea.
{13:2} Attorno a lui si radunò una folla tanto grande che egli salì su una barca e si sedette. Tutta la gente rimase sulla riva.
{13:3} Gesù parlava di molte cose servendosi di *parabole. Egli diceva: «Un contadino andò a seminare,
{13:4} e mentre seminava alcuni semi andarono a cadere sulla strada: vennero allora gli uccelli e li mangiarono.
{13:5} Altri semi invece andarono a finire su un terreno dove c’erano molte pietre e poca terra: questi germogliarono subito perché la terra non era profonda,
{13:6} ma il sole, quando si levò, bruciò le pianticelle che seccarono perché non avevano radici robuste.
{13:7} Altri semi caddero in mezzo alle spine e le spine, crescendo, soffocarono i germogli.
{13:8} Ma alcuni semi caddero in un terreno buono e diedero un frutto abbondante: cento o sessanta o trenta volte di più.
{13:9} Chi ha orecchi, cerchi di capire!».
{i13:10} Perché Gesù usa le parabole (vedi Marco 4,10-12; Luca 8,9-10)
{13:10} Allora i *discepoli di Gesù si avvicinarono a lui e gli domandarono: — Perché, quando parli alla gente, usi le parabole?
{13:11} Gesù rispose: — A voi Dio fa conoscere apertamente i misteri del suo regno, ma agli altri no.
{13:12} Perché, chi ha molto riceverà ancor di più e sarà nell’abbondanza; a chi ha poco, invece, porteranno via anche quel poco che ha.
{13:13} Per questo parlo in parabole: perché guardano e non vedono, ascoltano e non capiscono,
{13:14} e si realizza per loro la profezia che è scritta nel libro del profeta Isaia: Ascolterete e non capirete, dice il Signore, guarderete e non vedrete.
{13:15} Perché il cuore di questo popolo è diventato insensibile: sono diventati duri d’orecchi, hanno chiuso gli occhi: per non vedere con gli occhi, per non sentire con gli orecchi, per non comprendere con il cuore, per non tornare verso di me, per non lasciarsi guarire da me.
{13:16} Voi invece siete beati, perché i vostri occhi vedono e i vostri orecchi ascoltano.
{13:17} Vi assicuro che molti *profeti e molti uomini giusti avrebbero desiderato vedere quel che voi vedete, ma non l’hanno visto; molti avrebbero desiderato udire quel che voi udite, ma non l’hanno udito.
{i13:18} 13,18-23 Questa spiegazione sposta l’accento dalla fecondità del seme alle condizioni dei diversi terreni; probabilmente risente dell’uso di questa parabola nella comunità cristiana primitiva. Gesù spiega la parabola del seminatore (vedi Marco 4,13-20; Luca 8,11-15)
{13:18} «Ascoltate il significato della *parabola del seminatore:
{13:19} Il seme caduto sulla strada indica chi sente parlare del *regno di Dio, ma non capisce. Viene il maligno e ruba quel che è stato seminato nel suo cuore.
{13:20} «Il seme caduto dove c’erano molte pietre indica chi ascolta la *parola di Dio e l’accoglie con entusiasmo,
{13:21} ma non ha radici e non è costante; appena incontra difficoltà o persecuzione, subito si lascia andare.
{13:22} «Il seme caduto tra le spine indica chi ascolta la parola, ma poi si lascia prendere dalle preoccupazioni di questo mondo e dai piaceri della ricchezza; tutto questo soffoca la *parola di Dio ed essa rimane senza frutto.
{13:23} «Infine, il seme caduto nel buon terreno indica chi ascolta la parola di Dio e la capisce. Egli la fa fruttificare ed essa produce cento o sessanta o trenta volte di più».
{i13:24} 13,24 Parabola dell’erba cattiva: è conosciuta anche come la Parabola della zizzania. La zizzania è un’erba simile al grano i cui semi velenosi procurano una forma di ubriachezza. Parabola dell’erba cattiva
{13:24} Poi Gesù raccontò un’altra parabola: «Il *regno di Dio è come la buona semente che un uomo fece seminare nel suo campo.
{13:25} Ma una notte, mentre i contadini dormivano, un suo nemico venne a seminare erba cattiva in mezzo al grano e poi se ne andò.
{13:26} Quando il grano cominciò a spuntare e a formare le spighe, si vide che era cresciuta in mezzo al grano anche erba cattiva.
{13:27} I contadini allora dissero al padrone: — Signore, tu avevi fatto seminare del buon grano nel tuo campo. Da dove viene l’erba cattiva?
{13:28} «Egli rispose: — È stato un nemico a far questo! «I contadini gli domandarono: — Vuoi che andiamo a strapparla via?
{13:29} «Ma egli rispose: — No! Perché, così, rischiate di strappare anche il grano insieme con l’erba cattiva.
{13:30} Lasciate che crescano insieme fino al giorno del raccolto. A quel momento io dirò ai mietitori: raccogliete prima l’erba cattiva e legatela in fasci per bruciarla; il grano invece mettetelo nel mio granaio».
{i13:31} 13,31-32 Il seme della senape è minuscolo, mentre il suo ortaggio, specie nel clima palestinese, può raggiungere una discreta altezza. Parabola del granello di senape e del lievito (vedi Marco 4,30-32; Luca 13,18-21)
{13:31} Poi Gesù raccontò un’altra parabola: «Il regno di Dio è simile a un granello di senape che un uomo prese e seminò nel suo campo.
{13:32} Esso è il più piccolo di tutti i semi ma, quando è cresciuto, è più grande di tutte le piante dell’orto: diventa un albero tanto grande che gli uccelli vengono a fare il nido tra i suoi rami».
{13:33} Gesù disse ancora una parabola: «Il regno di Dio è simile a un po’ di *lievito che una donna ha preso e ha mescolato in una grande quantità di farina, e a un certo punto tutta la pasta è lievitata!».
{i13:34} Perché Gesù parla in parabole (vedi Marco 4,33-34)
{13:34} Gesù raccontava alla folla tutte queste cose usando parabole: e non parlava mai senza parabole.
{13:35} Così si realizzò quel che Dio aveva detto per mezzo del profeta: Io parlerò loro in parabole, annunzierò cose nascoste fin dalla creazione del mondo.
{i13:36} Gesù spiega la parabola dell’erba cattiva
{13:36} Poi Gesù si allontanò dalla folla e andò a casa. Allora i *discepoli si avvicinarono a lui e gli dissero: «Spiegaci la parabola dell’erba cattiva cresciuta nel campo».
{13:37} Gesù rispose: «Quello che semina la buona semente è il *Figlio dell’uomo.
{13:38} Il campo è il mondo. La buona semente rappresenta quelli che appartengono al *regno di Dio; l’erba cattiva rappresenta quelli che appartengono al *diavolo.
{13:39} Il nemico che l’ha seminata è il diavolo stesso, e il giorno del raccolto è la fine di questo mondo. I mietitori infine sono gli *angeli.
{13:40} «Come l’erba cattiva è raccolta e bruciata nel fuoco, così si farà alla fine del mondo.
{13:41} Il Figlio dell’uomo manderà i suoi angeli, ed essi porteranno via dal suo regno tutti quelli che sono di ostacolo agli altri e quelli che fanno il male.
{13:42} Li getteranno nel grande forno di fuoco. Là piangeranno come disperati.
{13:43} Invece, quelli che fanno la volontà di Dio, quel giorno saranno splendenti come il sole nel regno di Dio Padre. Chi ha orecchi, cerchi di capire».
{i13:44} Tre parabole
{13:44} «Il *regno di Dio è simile a un tesoro nascosto in un campo. Un uomo lo trova, lo nasconde di nuovo, poi, pieno di gioia corre a vendere tutto quello che ha e compra quel campo.
{13:45} «Il regno di Dio è simile a un mercante che va in cerca di perle preziose.
{13:46} Quando ha trovato una perla di grande valore, egli va, vende tutto quel che ha e compra quella perla.
{13:47} «E ancora: il regno di Dio è simile a una rete gettata nel mare, la quale ha raccolto pesci di ogni genere.
{13:48} Quando è piena, i pescatori la tirano a riva, si siedono e mettono nei cesti i pesci buoni; i pesci cattivi, invece, li buttano via.
{13:49} Così sarà alla fine del mondo: verranno gli *angeli e separeranno i malvagi dai buoni,
{13:50} per gettarli nel grande forno di fuoco. Là, essi piangeranno come disperati».
{i13:51} Conclusione sulle parabole
{13:51} Poi Gesù disse ai *discepoli: — Avete capito tutte queste cose? Risposero: — Sì, abbiamo capito.
{13:52} Ed egli disse: — Perciò, un *maestro della Legge che diventa discepolo del regno di Dio è come un capofamiglia che dal suo tesoro tira fuori cose vecchie e cose nuove.
{i13:53} La gente di Nàzaret non ha fiducia in Gesù (vedi Marco 6,1-6; Luca 4,16-30)
{13:53} Quando Gesù ebbe finito di raccontare queste *parabole partì da quel luogo.
{13:54} Andò nella sua città e si mise a insegnare nella *sinagoga. I suoi compaesani, ascoltandolo, erano molto meravigliati e dicevano: «Ma chi gli ha dato questa sapienza e il potere di fare *miracoli?
{13:55} Non è il figlio del falegname? Non è Maria sua madre? I suoi fratelli non sono forse Giacomo, Giuseppe, Simone e Giuda?
{13:56} E le sue sorelle non vivono, qui in mezzo a noi? Ma allora, dove ha imparato a fare e dire tutte queste cose?».
{13:57} Per questo non volevano più saperne di lui. Ma Gesù disse loro: «Un *profeta è disprezzato soprattutto nella sua patria e nella sua famiglia».
{13:58} E in quell’ambiente non fece molti miracoli perché la gente non aveva fede.
{i14:1} Opinioni su Gesù (vedi Marco 6,14-16; Luca 9,7-9)
{14:1} In quel tempo governava in Galilea il re *Erode. Egli venne a sapere che Gesù era diventato famoso.
{14:2} Disse allora ai suoi servi: «Questi è Giovanni il Battezzatore, che è tornato dal mondo dei morti! Perciò ha il potere di fare i *miracoli ».
{i14:3} Morte di Giovanni il Battezzatore (vedi Marco 6,17-29)
{14:3} In realtà, qualche tempo prima, Erode aveva fatto arrestare Giovanni, l’aveva incatenato e messo in prigione. Il motivo di tutto ciò era stata la faccenda di Erodìade (la moglie di suo fratello Filippo);
{14:4} perché Giovanni aveva detto a Erode: «Non è giusto che tu la tenga con te!».
{14:5} Allora Erode voleva farlo ammazzare, ma aveva paura della gente, perché tutti pensavano che Giovanni era un *profeta di Dio.
{14:6} Un giorno però ci fu la festa del suo compleanno, e la giovane figlia di Erodìade si mise a danzare davanti agli invitati. La sua danza piacque talmente a Erode
{14:7} che egli le fece una promessa e un giuramento: «Chiedimi quello che vuoi e io te lo darò».
{14:8} La madre le consigliò che cosa chiedere, e la ragazza disse: «Fammi portare qui, su un piatto, la testa di Giovanni il Battezzatore!».
{14:9} Il re fu molto dispiaciuto, ma siccome aveva giurato e c’erano lì presenti gli altri invitati, ordinò di darle quel che aveva chiesto.
{14:10} Perciò mandò uno alla prigione a far tagliare la testa a Giovanni.
{14:11} La testa fu portata su un piatto e consegnata alla ragazza, ed essa la diede a sua madre.
{14:12} I *discepoli di Giovanni andarono a prendere il corpo e lo seppellirono. Poi raccontarono il fatto a Gesù.
{i14:13} Gesù dà da mangiare a cinquemila uomini (vedi Matteo 15,32-38; Marco 6,30-44; 8,1-9; Luca 9,10-17; Giovanni 6,1-13)
{14:13} Quando sentì questa notizia, Gesù partì in barca per recarsi in un luogo isolato, lontano da tutti, ma la gente venne a saperlo e seguirono Gesù a piedi, venendo da varie città.
{14:14} Quando Gesù scese dalla barca e vide tutta quella folla, ebbe compassione di loro e si mise a guarire i malati.
{14:15} Verso sera, i discepoli si avvicinarono a Gesù e gli dissero: — È già tardi e questo luogo è isolato. Lascia andare la gente in modo che possa comprarsi da mangiare nei villaggi.
{14:16} Ma Gesù disse loro: — Non hanno bisogno di andar via: dategli voi qualcosa da mangiare.
{14:17} Essi gli risposero: — Ma noi abbiamo soltanto cinque pani e due pesci.
{14:18} E Gesù disse: — Portateli qui a me.
{14:19} Allora Gesù ordinò di far sedere la folla sull’erba. Prese i cinque pani e i due pesci, alzò gli occhi al cielo e disse la preghiera di benedizione. Poi spezzò i pani e li diede ai discepoli; e i discepoli li diedero alla folla.
{14:20} Tutti mangiarono e ne ebbero abbastanza. Alla fine raccolsero i pezzi avanzati e ne riempirono dodici ceste.
{14:21} Quelli che avevano mangiato erano circa cinquemila uomini, senza contare le donne e i bambini.
{i14:22} Gesù cammina sul lago (vedi Marco 6,45-52; Giovanni 6,16-21)
{14:22} Subito dopo Gesù ordinò ai discepoli di salire in barca e di andare sull’altra riva del lago. Egli intanto avrebbe rimandato a casa la gente.
{14:23} Dopo averla rimandata salì da solo sul monte a pregare. Venne la notte, e Gesù era ancora là, solo.
{14:24} La barca era già molto lontana dalla spiaggia, ma aveva il vento contrario ed era sbattuta dalle onde.
{14:25} Sul finire della notte, Gesù andò verso i suoi discepoli camminando sul lago.
{14:26} Quando essi lo videro camminare sull’acqua si spaventarono. Dicevano: — È un fantasma! — e gridavano di paura.
{14:27} Ma subito Gesù parlò: — Coraggio, sono io! Non abbiate paura!
{14:28} Pietro rispose: — Signore, se sei tu, dimmi di venire verso di te, sull’acqua.
{14:29} E Gesù gli disse: — Vieni! Pietro allora scese dalla barca e cominciò a camminare sull’acqua verso Gesù.
{14:30} Ma vedendo la forza del vento, ebbe paura, cominciò ad affondare e gridò: — Signore! Salvami!
{14:31} Gesù lo afferrò con la mano e gli disse: — Uomo di poca fede, perché hai dubitato?
{14:32} Quando salirono insieme nella barca il vento cessò.
{14:33} Allora gli altri che erano nella barca si misero in ginocchio di fronte a Gesù e dissero: «Tu sei veramente il Figlio di Dio!».
{i14:34} Gesù guarisce i malati nella regione di Genèsaret (vedi Marco 6,53-56)
{14:34} Attraversato il lago arrivarono nella regione di Genèsaret.
{14:35} La gente del posto riconobbe Gesù e tutto intorno si sparse la voce che egli era arrivato. Allora gli portarono i loro malati,
{14:36} e lo supplicarono di permettere che gli toccassero almeno l’orlo del mantello. E tutti quelli che lo toccavano erano guariti.
{i15:1} La tradizione degli uomini e i comandamenti di Dio (vedi Marco 7,1-13)
{15:1} Alcuni *farisei e alcuni *maestri della Legge giunti da Gerusalemme si avvicinarono a Gesù e gli dissero:
{15:2} — Prima di mangiare, i tuoi *discepoli non fanno il rito di lavarsi le mani. Perché non rispettano la *tradizione religiosa dei nostri padri?
{15:3} Gesù rispose loro: — E voi, perché non rispettate i comandamenti di Dio, per seguire la vostra tradizione?
{15:4} Dio ha detto: Onora il padre e la madre. E poi: Chi parla male di suo padre o di sua madre deve essere condannato a morte.
{15:5} Voi invece insegnate che uno non ha più il dovere di onorare suo padre e sua madre se dice ad essi che ha
{15:6} offerto a Dio quei beni che doveva usare per loro. Così, per mezzo della vostra tradizione, voi fate diventare inutile la parola di Dio.
{15:7} Ipocriti! Il *profeta Isaia aveva ragione quando, parlando di voi, diceva:
{15:8} Questo popolo, — dice il Signore, — mi onora a parole, ma il suo cuore è lontano da me.
{15:9} Il modo con cui mi onorano non ha valore, perché insegnano come dottrina di Dio comandamenti che son fatti da uomini.
{i15:10} Le cose che rendono impuro un uomo (vedi Marco 7,14-23)
{15:10} Poi Gesù chiamò la folla e disse: «Ascoltate e cercate di capire.
{15:11} Non è ciò che entra nella bocca dell’uomo che può farlo diventare *impuro. ∆ Piuttosto è ciò che esce dalla bocca: questo può far diventare impuro l’uomo!».
{15:12} I discepoli si avvicinarono e gli dissero: — Sai che i *farisei si sono scandalizzati ascoltando le tue parole?
{15:13} Ma Gesù rispose: — Tutti gli alberi che non sono stati piantati dal Padre mio, che è in cielo, saranno strappati.
{15:14} Lasciateli dire! Sono ciechi, e vogliono far da guida ad altri ciechi. E quando un cieco guida un altro cieco, tutti e due andranno a cadere in una fossa.
{15:15} Allora Pietro disse: — Spiegaci questa parabola.
{15:16} Ma Gesù rispose: — Anche voi non riuscite ancora a capire?
{15:17} Non capite che quello che entra in bocca va allo stomaco e quindi va a finire in una fogna?
{15:18} Ciò che invece esce dalla bocca viene dal cuore dell’uomo ed è questo che può renderlo impuro.
{15:19} Perché, è dal cuore che vengono tutti i pensieri malvagi che portano al male: gli assassinii, i tradimenti tra marito e moglie, i peccati sessuali, i furti, le menzogne, gli insulti.
{15:20} Sono queste le cose che fanno diventare impuro l’uomo. Invece, mangiare senza purificarsi prima le mani, questo non fa diventare impuri.
{i15:21} La fede di una donna straniera (vedi Marco 7,24-30)
{15:21} Poi Gesù andò via di là e si ritirò dalle parti di Tiro e di Sidone.
{15:22} Una donna pagana che veniva da quella regione si presentò a Gesù gridando: — Signore, Figlio di Davide, abbi pietà di me! Mia figlia sta molto male, uno *spirito maligno la tormenta.
{15:23} Ma Gesù non rispondeva nulla. Si avvicinarono allora i suoi *discepoli e gli dissero: — Mandala a casa, perché continua a venirci dietro e a gridare.
{15:24} Gesù disse: — Io sono stato mandato soltanto per le pecore sperdute del popolo d’Israele.
{15:25} Ma quella donna si metteva in ginocchio davanti a lui e diceva: — Signore, aiutami!
{15:26} Allora Gesù rispose: — Non è giusto prendere il pane dei figli e buttarlo ai cagnolini.
{15:27} E la donna disse: — È vero, Signore. Però, sotto la tavola, i cagnolini possono mangiare le briciole che cadono ai loro padroni.
{15:28} Allora Gesù le disse: — O donna, davvero la tua fede è grande! Accada come tu vuoi. E in quel momento sua figlia guarì.
{i15:29} Gesù guarisce molti malati
{15:29} Poi Gesù andò verso il lago di Galilea, salì sopra una collina e si sedette.
{15:30} Molta gente venne da lui portando zoppi, storpi, ciechi, muti e molti altri malati. Li mettevano a terra, vicino ai suoi piedi, ed egli li guariva.
{15:31} La gente era piena di meraviglia perché vedeva che i muti incominciavano a parlare, gli storpi erano guariti, gli zoppi camminavano bene e i ciechi riacquistavano la vista. Allora tutti lodavano il Dio d’Israele.
{i15:32} Gesù dà da mangiare a quattromila uomini (vedi Matteo 14,13-21; Marco 6,30-44; 8,1-10; Luca 9,10-17; Giovanni 6,1-13)
{15:32} Gesù chiamò i suoi discepoli e disse: — Questa gente mi fa pena. Già da tre giorni stanno con me e non hanno più niente da mangiare. Non voglio mandarli a casa digiuni, perché potrebbero sentirsi male lungo la strada.
{15:33} I discepoli gli dissero: — Come potremo qui, in un luogo deserto, trovare tanto pane per una folla così grande?
{15:34} E Gesù domandò: — Quanti pani avete? Risposero: — Sette, e pochi pesciolini.
{15:35} E Gesù ordinò alla folla di sedersi per terra.
{15:36} Prese i sette pani e i pesci, fece la preghiera di ringraziamento, spezzò i pani e li diede ai discepoli, e i discepoli alla folla.
{15:37} Tutti mangiarono e ne ebbero abbastanza. Quando poi si raccolsero gli avanzi, se ne riempirono sette ceste.
{15:38} Quelli che avevano mangiato erano quattromila uomini, senza contare le donne e i bambini.
{15:39} Dopo aver rimandato a casa la folla, Gesù salì in barca e andò nel territorio di Magadàn.
{i16:1} Farisei e sadducei vogliono vedere un miracolo (vedi Matteo 12,38-42; Marco 8,11-13; Luca 11,16.29-32; 12,54-56)
{16:1} Alcuni *farisei e alcuni *sadducei andarono da Gesù. Volevano metterlo in difficoltà, perciò gli domandarono di far loro vedere un segno miracoloso come prova che veniva da Dio.
{16:2} Ma Gesù rispose così: «Quando si fa sera voi dite: Il tempo sarà bello, perché il cielo è rosso.
{16:3} E al mattino presto dite: Oggi avremo un temporale perché il cielo è rosso scuro. Dunque, sapete interpretare l’aspetto del cielo e non sapete capire il significato di ciò che accade in questi tempi?
{16:4} Questa gente malvagia e infedele a Dio vuol vedere un segno miracoloso! Ma non riceverà nessun segno eccetto il segno del *profeta Giona». Poi li lasciò e se ne andò.
{i16:5} I discepoli stentano a capire (vedi Marco 8,14-21)
{16:5} Prima di andare all’altra riva, i *discepoli si erano dimenticati di prendere il pane.
{16:6} Gesù disse loro: «State attenti! Tenetevi lontani dal *lievito dei farisei e dei sadducei!».
{16:7} E i discepoli si misero a discutere tra loro: «Parla così perché ci siamo dimenticati di prendere il pane».
{16:8} Ma Gesù se ne accorse e disse: «Uomini di poca fede, perché state a discutere che non avete pane?
{16:9} Non capite ancora? Non ricordate i cinque pani distribuiti a cinquemila uomini e le ceste avanzate?
{16:10} Avete dimenticato i sette pani distribuiti ai quattromila uomini e le ceste riempite con gli avanzi raccolti?
{16:11} Perché non capite che non stavo parlando di pane? Ho detto soltanto: state lontani dal lievito dei farisei e dei sadducei!».
{16:12} Allora i discepoli capirono che non aveva parlato del lievito del pane, ma voleva dire di non fidarsi dell’insegnamento dei farisei e dei sadducei.
{i16:13} Pietro dichiara che Gesù è il Messia e il figlio di Dio (vedi Marco 8,27-30; Luca 9,18-21)
{16:13} Quando Gesù giunse dalle parti di Cesarèa di Filippo domandò ai suoi discepoli: — Chi è il *Figlio dell’uomo, secondo la gente?
{16:14} Risposero: — Alcuni dicono che è Giovanni il Battezzatore; altri che è il *profeta Elia; altri ancora che è Geremia, o uno degli antichi profeti.
{16:15} Gesù riprese: — E voi, che dite? Chi sono io?
{16:16} Simon Pietro rispose: — Tu sei il *Messia, il *Cristo; il Figlio del Dio vivente.
{16:17} Allora Gesù gli disse: — Beato te, Simone figlio di Giona, perché non hai scoperto questa verità con forze umane, ma essa ti è stata rivelata dal Padre mio che è in cielo.
{16:18} Per questo io ti dico che tu sei Pietro e su di te, come su una pietra, io costruirò la mia comunità. Nemmeno la potenza della morte potrà distruggerla.
{16:19} Io ti darò le chiavi del *regno di Dio: tutto ciò che tu sulla terra proibirai, sarà proibito anche in cielo; tutto ciò che tu sulla terra permetterai, sarà permesso anche in cielo.
{16:20} Poi Gesù ordinò ai suoi discepoli di non dire a nessuno che egli era il Messia.
{i16:21} Gesù annunzia la sua morte e risurrezione Il rimprovero di Pietro (vedi Marco 8,31-33; Luca 9,22)
{16:21} Da quel momento Gesù cominciò a spiegare ai *discepoli ciò che gli doveva capitare. Diceva: «Io devo andare a Gerusalemme. È necessario. Gli *anziani del popolo, i capi dei *sacerdoti e i *maestri della Legge mi faranno soffrire molto, poi sarò ucciso, ma al terzo giorno risusciterò».
{16:22} Allora Pietro prese da parte Gesù e si mise a rimproverarlo: — Dio non voglia, Signore! No, questo non ti accadrà mai!
{16:23} Gesù si voltò verso Pietro e disse: — Va’ via, *Satana! Tu sei un ostacolo per me, perché tu ragioni come gli uomini, ma non pensi come Dio.
{i16:24} Condizioni per seguire Gesù (vedi Marco 8,34–9,1; Luca 9,23-27; Giovanni 12,25)
{16:24} Poi Gesù disse ai suoi discepoli: «Se qualcuno vuol venire dietro a me, smetta di pensare a se stesso, prenda la sua croce e mi segua.
{16:25} Chi pensa soltanto a salvare la propria vita la perderà; chi invece è pronto a sacrificare la propria vita per me la ritroverà.
{16:26} Se un uomo riesce a guadagnare anche il mondo intero, ma perde la vita, che vantaggio ne avrà? Oppure, c’è qualcosa che un uomo potrà dare per riavere, in cambio, la propria vita?
{16:27} «Il Figlio dell’uomo ritornerà glorioso come Dio suo Padre, insieme con i suoi *angeli. Allora egli darà a ciascuno la ricompensa in base a quel che ciascuno avrà fatto.
{16:28} Io vi assicuro che alcuni tra quelli che sono qui presenti non moriranno prima di aver visto venire il Figlio dell’uomo e il suo *regno ».
{i17:1} La trasfigurazione: Gesù manifesta la sua gloria a tre discepoli (vedi Marco 9,2-13; Luca 9,28-36)
{17:1} Sei giorni dopo, Gesù prese con sé tre *discepoli: Pietro, Giacomo e Giovanni fratello di Giacomo, e li condusse su un alto monte, in un luogo solitario.
{17:2} Là, di fronte a loro, Gesù cambiò aspetto: il suo volto si fece splendente come il sole e i suoi abiti diventarono bianchissimi, come di luce.
{17:3} Poi i discepoli videro anche Mosè e il profeta *Elia: essi stavano accanto a Gesù e parlavano con lui.
{17:4} Allora Pietro disse a Gesù: «Signore, è bello per noi stare qui. Se vuoi, preparerò tre tende: una per te, una per Mosè e una per Elia».
{17:5} Stava ancora parlando, quando apparve una nuvola luminosa che li avvolse con la sua ombra. Poi, dalla nuvola venne una voce che diceva: «Questo è il Figlio mio, che io amo. Io l’ho mandato. Ascoltatelo!».
{17:6} A queste parole, i discepoli furono talmente spaventati che si buttarono con la faccia a terra.
{17:7} Ma Gesù si avvicinò, li toccò e disse: «Alzatevi! Non abbiate paura!».
{17:8} Alzarono gli occhi e non videro più nessuno: c’era infatti Gesù solo.
{17:9} Mentre scendevano dal monte, Gesù diede quest’ordine ai discepoli: «Non dite a nessuno quel che avete visto, fino a quando il *Figlio dell’uomo sarà risuscitato dai morti».
{17:10} Poi i discepoli fecero una domanda a Gesù: — Perché dunque i *maestri della Legge dicono che prima di tutto deve tornare il profeta Elia?
{17:11} Egli rispose: «È vero, prima deve venire Elia per mettere in ordine ogni cosa.
{17:12} Vi assicuro però che Elia è già venuto, ma non l’hanno riconosciuto e gli hanno fatto quel che hanno voluto. Allo stesso modo faranno soffrire anche il Figlio dell’uomo».
{17:13} Allora i discepoli capirono che aveva parlato di Giovanni il Battezzatore.
{i17:14} Gesù guarisce un ragazzo tormentato da uno *spirito maligno (vedi Marco 9,14-29; Luca 9,37-43a)
{17:14} Quando arrivarono in mezzo alla gente, un uomo si avvicinò a Gesù, si mise in ginocchio davanti a lui
{17:15} e gli disse: — Signore, abbi pietà di mio figlio. È epilettico, e quando ha una crisi spesso cade nel fuoco o nell’acqua.
{17:16} L’ho fatto vedere ai tuoi *discepoli, ma non sono riusciti a guarirlo.
{17:17} Allora Gesù rispose: — Gente malvagia e senza fede! Fino a quando resterò ancora con voi? Per quanto tempo dovrò sopportarvi? Portatemi qui il ragazzo.
{17:18} Gesù allora minacciò il *demonio: quello uscì dal ragazzo, e da quel momento il ragazzo fu guarito.
{17:19} Allora i discepoli si avvicinarono a Gesù, lo presero da parte e gli domandarono: — Perché noi non siamo stati capaci di scacciare quel demonio?
{17:20} Gesù rispose: — Perché non avete fede. Se aveste almeno una fede piccola come un granello di senape, potreste dire a questo monte: «Spostati da qui a là» e il monte si sposterà. Niente sarà impossibile per voi. [
{17:21} IGD: Or questa generazione di demoni non esce fuori, se non per orazione, e per digiuno.
{i17:22} Per la seconda volta Gesù annunzia la sua morte e risurrezione (vedi Marco 9,30-32; Luca 9,43b-45)
{17:22} Un giorno che i discepoli erano tutti assieme in Galilea, Gesù disse: «Il *Figlio dell’uomo sta per essere consegnato nelle mani degli uomini
{17:23} ed essi lo uccideranno; ma al terzo giorno risusciterà». Allora i discepoli diventarono molto tristi.
{i17:24} Gesù e Pietro pagano la tassa per il Tempio
{17:24} Poi andarono a Cafàrnao. Là, alcuni esattori della tassa del Tempio si avvicinarono a Pietro e gli domandarono: — Il vostro maestro paga la tassa?
{17:25} Pietro rispose: — Sì, la paga. Quando entrarono in casa, Gesù parlò per primo e disse a Pietro: — Simone, dimmi il tuo parere: chi deve pagare le tasse ai re di questo mondo: gli estranei o i figli dei re?
{17:26} Pietro rispose: — Gli estranei. Gesù continuò: — Dunque i figli non sono obbligati a pagare le tasse.
{17:27} Ma non dobbiamo dare scandalo: vai perciò in riva al lago, getta l’amo per pescare, e il primo pesce che abbocca tiralo fuori; aprigli la bocca e ci troverai una grossa moneta d’argento. Prendi allora la moneta e paga la tassa per me e per te.
{i18:1} Discorso sulla vita comunitaria Chi è il più importante? (vedi Marco 9,33-37; Luca 9,46-48)
{18:1} In quel momento i *discepoli si avvicinarono a Gesù e gli domandarono: «Chi è il più importante nel *regno di Dio?».
{18:2} Gesù chiamò un bambino, lo mise in mezzo a loro
{18:3} e disse: «Vi assicuro che se non cambiate e non diventate come bambini non entrerete nel regno di Dio.
{18:4} Chi si fa piccolo come questo bambino, quello è il più importante nel regno di Dio.
{18:5} E chi per amor mio accoglie un bambino come questo, accoglie me».
{i18:6} Contro ogni occasione di male (vedi Matteo 5,29-30; Marco 9,42-48; Luca 17,1-2)
{18:6} «Ma se qualcuno farà perdere la fede a una di queste persone semplici che credono in me, sarebbe più conveniente per lui che lo buttassero in fondo al mare, con una grossa pietra legata al collo.
{18:7} «È triste che nel mondo ci siano scandali. Ce ne saranno sempre, ma guai a quelli che li provocano.
{18:8} «Se la tua mano e il tuo piede ti fanno compiere il male, tagliali e gettali via: è meglio per te entrare nella vera vita senza una mano o senza un piede, piuttosto che essere gettato nel fuoco eterno con due mani e due piedi.
{18:9} «Se il tuo occhio ti fa compiere il male, strappalo e gettalo via: è meglio per te entrare nella vera vita con un occhio solo, piuttosto che essere gettato nel fuoco dell’inferno con tutti e due gli occhi».
{i18:10} Parabola della pecora perduta e ritrovata (vedi Luca 15,3-7)
{18:10} «State attenti! Non disprezzate nessuna di queste persone semplici, perché vi dico che in cielo i loro *angeli vedono continuamente il Padre mio che è in cielo. [
{18:11} IGD: Poichè il Figliuol dell’uomo è venuto per salvar ciò che era perito.
{18:12} «Provate a pensare: se un tale possiede cento pecore e gli accade che una si perde, che cosa farà? Non lascerà le altre novantanove sui monti per andare a cercare quella pecora che si è perduta?
{18:13} E se poi la trova, vi assicuro che sarà più contento per questa pecora, che non per le altre novantanove che non si erano perdute.
{18:14} Allo stesso modo, il Padre vostro che è in cielo vuole che nessuna di queste persone semplici vada perduta».
{i18:15} Come si corregge un fratello che sbaglia
{18:15} «Se un tuo fratello ti fa del male, va’ da lui e mostragli il suo errore, ma senza farlo sentire ad altri. Se ti ascolta, avrai ∆ ricuperato tuo fratello.
{18:16} «Se invece non vuole ascoltarti, fatti accompagnare da una o due persone, perché sia fatto come dice la Bibbia: Ogni questione sia risolta mediante due o tre testimoni.
{18:17} «Se non vuole ascoltare nemmeno loro, va’ a riferire il fatto alla comunità dei credenti. Se poi non ascolterà neppure la comunità, consideralo come un pagano o un estraneo».
{i18:18} Valore della preghiera comunitaria
{18:18} «Vi assicuro che tutto quel che voi avrete proibito sulla terra sarà proibito anche in cielo; e tutto quel che voi permetterete sulla terra sarà permesso anche in cielo.
{18:19} E ancora vi assicuro che se due di voi, in terra, si troveranno d’accordo su quel che devono fare e chiederanno aiuto nella preghiera, il Padre mio che è in cielo glielo concederà.
{18:20} Perché, se due o tre si riuniscono per invocare il mio nome, io sono in mezzo a loro».
{i18:21} Il perdono. Parabola del servo crudele (vedi Luca 17,4)
{18:21} Allora Pietro si avvicinò a Gesù e gli domandò: — Signore, quante volte dovrò perdonare a un mio fratello che mi fa del male? Fino a sette volte?
{18:22} Rispose Gesù: — No, non dico fino a sette volte, ma fino a settanta volta sette!
{18:23} «Perché il *regno di Dio è così. «Un re decise di controllare i servi che avevano amministrato i suoi beni.
{18:24} Stava facendo i suoi conti, quando gli portarono un servitore che doveva pagargli un’enorme somma di denaro.
{18:25} «Ma costui non poteva pagare, e per questo il re ordinò di venderlo come schiavo e di vendere anche sua moglie, i suoi figli e ciò che possedeva, per fargli pagare il debito.
{18:26} «Allora il servitore si inginocchiò davanti al re e si mise a pregarlo: “Abbi pazienza con me e ti pagherò tutto!”.
{18:27} «Il re ebbe pietà di lui: cancellò il suo debito e lo lasciò andare.
{18:28} «Appena uscito, quel servitore incontrò un suo compagno che doveva pagargli una piccola somma di denaro. Lo prese per il collo e lo stringeva fino a soffocarlo mentre diceva: — Paga quel che mi devi!
{18:29} «L’altro cadde ai suoi piedi e si mise a supplicarlo: — Abbi pazienza con me e ti pagherò.
{18:30} «Ma costui non volle saperne, anzi lo fece mettere in prigione fino a quando non avesse pagato tutto il debito.
{18:31} «Gli altri servitori videro queste cose e rimasero molto dispiaciuti. Andarono dal re e gli raccontarono tutto quel che era accaduto.
{18:32} Allora il re chiamò di nuovo quel servitore e gli disse: “Servo crudele! Io ti ho perdonato quel debito enorme perché tu mi hai supplicato.
{18:33} Dovevi anche tu aver pietà del tuo compagno, così come io ho avuto pietà di te”.
{18:34} «Poi, pieno di collera, lo fece mettere in prigione fino a quando non avesse pagato tutto il debito».
{18:35} E Gesù aggiunse: «Così il Padre mio che è in cielo farà con ciascuno di voi, se non perdonerete di cuore al vostro fratello».
{i19:1} Matrimonio e divorzio (vedi Matteo 5,32; Marco 10,1-12; Luca 16,18)
{19:1} Quando Gesù ebbe finito di parlare lasciò la Galilea e andò verso i confini della Giudea, al di là del fiume Giordano.
{19:2} Grandi folle lo seguivano ed egli guariva i malati.
{19:3} Si avvicinarono a lui alcuni che erano del gruppo dei *farisei. Essi volevano metterlo in difficoltà, perciò gli domandarono: — Un uomo può divorziare dalla propria moglie per un motivo qualsiasi?
{19:4} Gesù rispose: — Non avete letto ciò che dice la Bibbia? Dice che Dio fin dal principio maschio e femmina li creò.
{19:5} Perciò l’uomo lascerà suo padre e sua madre e si unirà alla sua donna e i due saranno una cosa sola.
{19:6} Così essi non sono più due ma un unico essere. Perciò l’uomo non separi ciò che Dio ha unito.
{19:7} I farisei gli domandarono: — Perché dunque Mosè ha comandato di mandar via la moglie dopo averle dato una dichiarazione scritta di divorzio?
{19:8} Gesù rispose: — Mosè vi ha permesso di mandar via le vostre donne perché voi avete il cuore duro; ma al principio non era così.
{19:9} Ora io vi dico: se uno manda via la propria donna — salvo il caso di una relazione illegale — e poi ne sposa un’altra, costui commette adulterio.
{i19:10} Matrimonio e celibato
{19:10} Allora i suoi *discepoli gli dissero: — Se questa è la condizione dell’uomo che si sposa, è meglio non sposarsi.
{19:11} Gesù rispose: — Non tutti capiscono questo insegnamento; lo accolgono soltanto quelli ai quali Dio dà la capacità di farlo.
{19:12} Vi sono diversi motivi per cui certe persone non si sposano: per alcuni vi è un’impossibilità fisica, fin dalla nascita; altri sono incapaci di sposarsi perché gli uomini li hanno fatti diventare così; altri poi non si sposano per servire meglio il *regno di Dio. Chi può capire, cerchi di capire.
{i19:13} Gesù benedice i bambini (vedi Marco 10,13-16; Luca 18,15-17)
{19:13} Alcune persone portarono i propri bambini a Gesù e gli domandavano di posare le sue mani su di loro e di pregare per loro. Ma i discepoli li sgridavano.
{19:14} Gesù invece disse: «Lasciate stare i bambini e non impedite che vengano a me, perché Dio dà il suo *regno a quelli che sono come loro».
{19:15} E posò le mani sui bambini. Poi se ne andò da quel luogo.
{i19:16} Gesù incontra un giovane ricco (vedi Marco 10,17-31; Luca 18,18-30)
{19:16} Un tale si avvicinò a Gesù e gli domandò: — Maestro, che cosa devo fare di buono per avere la vita eterna?
{19:17} Ma Gesù gli disse: — Perché mi fai una domanda su ciò che è buono? Dio solo è buono. Ma se vuoi entrare nella vita eterna ubbidisci ai comandamenti.
{19:18} Quello chiese ancora: — Quali comandamenti? Gesù rispose: — Non uccidere; Non commettere adulterio; Non rubare; Non dire il falso contro nessuno;
{19:19} Rispetta tuo padre e tua madre; Ama il prossimo tuo come te stesso.
{19:20} Quel giovane disse: — Io ho sempre ubbidito a tutti questi comandamenti: che cosa mi manca ancora?
{19:21} E Gesù gli rispose: — Per essere perfetto, va’, vendi tutto quello che hai, e i soldi che ricavi dalli ai poveri. Allora avrai un tesoro in cielo. Poi, vieni e seguimi.
{19:22} Ma dopo aver ascoltato queste parole, il giovane se ne andò triste, perché era molto ricco.
{19:23} Allora Gesù disse ai suoi discepoli: «Vi assicuro che difficilmente un ricco entrerà nel regno di Dio.
{19:24} Anzi, vi assicuro che se è difficile per un cammello passare attraverso la ∆ cruna di un ago, è ancor più difficile che un ricco possa entrare nel regno di Dio».
{19:25} I discepoli rimasero molto meravigliati di quel che avevano sentito e dissero: — Ma allora chi potrà mai salvarsi?
{19:26} Gesù li guardò e rispose: — Per gli uomini è una cosa impossibile, ma per Dio tutto è possibile.
{19:27} Allora parlò Pietro e disse: — E noi? Noi abbiamo abbandonato tutto per venire con te. Che cosa dobbiamo aspettarci?
{19:28} Gesù rispose: — Io vi assicuro che nel nuovo mondo, quando il *Figlio dell’uomo starà sul suo trono glorioso, anche voi che mi avete seguito starete su dodici troni per giudicare le dodici tribù d’Israele.
{19:29} E tutti quelli che, per causa mia, hanno abbandonato fratelli e sorelle, padre e madre, case o campi… riceveranno cento volte di più e avranno in eredità la vita eterna.
{19:30} Molti che ora sono i primi saranno gli ultimi; e molti che ora sono gli ultimi saranno i primi.
{i20:1} 20,1-15 Lavorare nella vigna (= il popolo) di Dio (vedi Giovanni 15,1 e nota) è una grazia; bisogna essere riconoscenti, non vantare delle pretese presso Dio. Parabola degli operai nella vigna
{20:1} «Così infatti è il *regno di Dio. «Un tale aveva una grande vigna e una mattina, molto presto, uscì in piazza per prendere a giornata uomini da mandare a lavorare nella sua vigna.
{20:2} Fissò con loro la paga normale: una moneta d’argento al giorno e li mandò al lavoro.
{20:3} «Verso le nove del mattino tornò in piazza e vide che c’erano altri uomini disoccupati.
{20:4} Gli disse: “Andate anche voi nella mia vigna; vi pagherò quel che è giusto”.
{20:5} E quelli andarono. «Anche verso mezzogiorno e poi verso le tre del pomeriggio fece la stessa cosa.
{20:6} Verso le cinque di sera uscì ancora una volta e trovò altri uomini. Disse: — Perché state qui tutto il giorno senza far niente?
{20:7} «E quelli risposero: — Perché nessuno ci ha preso a giornata. «Allora disse: — Andate anche voi nella mia vigna.
{20:8} «Quando fu sera, il padrone della vigna disse al suo fattore: “Chiama gli uomini e da’ loro la paga, cominciando da quelli che son venuti per ultimi”.
{20:9} «Il fattore chiamò dunque quelli che erano venuti alle cinque di sera e diede una moneta d’argento a ciascuno.
{20:10} Gli uomini che avevano cominciato per primi credevano di prendere di più. Invece, anch’essi ricevettero una moneta d’argento ciascuno.
{20:11} «Allora cominciarono a brontolare contro il padrone.
{20:12} Dicevano: — Questi sono venuti per ultimi, hanno lavorato soltanto un’ora, e tu li hai pagati come noi che abbiamo faticato tutto il giorno sotto il sole.
{20:13} «Rispondendo a uno di loro, il padrone disse: — Amico, io non ti ho imbrogliato: l’accordo era che ti avrei pagato una moneta d’argento, o no?
{20:14} Allora prendi la tua paga e sta’ zitto. Io voglio dare a questo, che è venuto per ultimo, quel che ho dato a te.
{20:15} Non posso fare quel che voglio con i miei soldi? O forse sei invidioso perché io sono generoso?».
{20:16} Poi Gesù disse: «Così, quelli che sono gli ultimi saranno i primi, e quelli che sono i primi saranno gli ultimi».
{i20:17} Per la terza volta Gesù annunzia la sua morte e risurrezione (vedi Marco 10,32-34; Luca 18,31-34)
{20:17} Gesù stava camminando verso Gerusalemme. Lungo la via egli prese da parte i dodici *discepoli e disse loro:
{20:18} «Ecco, noi stiamo salendo verso Gerusalemme. Là il *Figlio dell’uomo sarà dato nelle mani dei capi dei sacerdoti e dei *maestri della Legge. Essi lo condanneranno a morte
{20:19} e poi lo consegneranno ai pagani. I pagani gli rideranno in faccia, lo prenderanno a frustate e lo inchioderanno su una croce. Ma il terzo giorno egli risusciterà».
{i20:20} Una madre chiede i primi posti per i figli (vedi Marco 10,35-45; Luca 22,24-27)
{20:20} Allora la moglie di Zebedèo insieme con i suoi due figli si avvicinò a Gesù e si gettò ai suoi piedi per chiedergli qualcosa.
{20:21} Gesù le disse: — Che cosa vuoi? E la donna: — Promettimi che questi miei figli staranno uno alla tua destra e uno alla tua sinistra quando tu sarai nel tuo regno.
{20:22} Gesù rispose: — Voi non sapete quel che chiedete! Siete pronti a bere quel calice di dolore che io sto per bere? I due fratelli risposero: — Siamo pronti!
{20:23} E Gesù: — Sì, certamente anche voi berrete il mio calice. Ma non posso decidere io chi sarà seduto alla mia destra e alla mia sinistra. Quei posti sono per quelli ai quali il Padre mio li ha preparati.
{20:24} Gli altri dieci discepoli avevano sentito tutto e si indignarono contro i due fratelli.
{20:25} Ma Gesù li chiamò vicino a sé e disse: «Come voi sapete, i capi dei popoli comandano come duri padroni; le persone potenti fanno sentire con la forza il peso della loro autorità.
{20:26} Ma tra voi non deve essere così! Anzi, se uno tra voi vuole essere grande, si faccia servitore degli altri.
{20:27} Se uno vuole essere il primo, si faccia servo degli altri.
{20:28} «Perché anche il *Figlio dell’uomo è venuto non per farsi servire, ma per servire e per dare la sua vita come riscatto per la liberazione degli uomini».
{i20:29} Gesù guarisce due ciechi (vedi Marco 10,46-52; Luca 18,35-43)
{20:29} Mentre uscivano dalla città di Gèrico una grande folla seguiva Gesù.
{20:30} Sul bordo della strada stavano seduti due ciechi. Quando sentirono che passava Gesù si misero a gridare: «Signore, Figlio di Davide, abbi pietà di noi!».
{20:31} La gente li sgridava per farli tacere, ma quelli gridavano ancora più forte: «Signore, *Figlio di Davide, abbi pietà di noi!».
{20:32} Gesù si fermò, li fece chiamare e disse: — Che cosa volete che io faccia per voi?
{20:33} Quelli risposero: — Signore, fa’ che i nostri occhi possano vedere!
{20:34} Gesù ebbe compassione di loro: toccò i loro occhi e subito i ciechi ricuperarono la vista e seguirono Gesù.
{i21:1} Gesù entra in Gerusalemme: entusiasmo della folla (vedi Marco 11,1-11; Luca 19,28-40; Giovanni 12,12-19)
{21:1} Gesù e i *discepoli stavano avvicinandosi a Gerusalemme. Quando arrivarono al villaggio di Bètfage, vicino al monte degli Ulivi, Gesù mandò avanti due discepoli.
{21:2} Disse loro: «Andate nel villaggio che è qui di fronte a voi, e subito troverete un’asina e il suo puledro, legati. Slegateli e portateli a me.
{21:3} E se qualcuno vi domanda qualcosa, dite così: È il Signore che ne ha bisogno, ma poi li rimanda indietro subito».
{21:4} E così si realizzò quel che Dio aveva detto per mezzo del *profeta:
{21:5} Dite a Gerusalemme: guarda, il tuo re viene a te. Egli è umile, e viene seduto su un asino un asinello, puledro d’asina.
{21:6} I due discepoli partirono e fecero come Gesù aveva comandato.
{21:7} Portarono l’asina e il puledro, gli misero addosso i mantelli e Gesù vi montò sopra.
{21:8} La folla era numerosissima. Alcuni stendevano sulla strada i loro mantelli, altri invece stendevano ramoscelli tagliati dagli alberi e facevano come un tappeto.
{21:9} La gente che camminava davanti a Gesù e quella che veniva dietro gridava: « Osanna! Gloria al Figlio di Davide! Benedetto colui che viene nel nome del Signore! Gloria a Dio nell’alto dei cieli!».
{21:10} Quando Gesù entrò in Gerusalemme, tutta la città fu in agitazione. Dicevano: «Ma chi è costui?».
{21:11} La folla rispondeva: «È il profeta! È Gesù, quello che viene da Nàzaret di Galilea».
{i21:12} Gesù scaccia i mercanti dal Tempio (vedi Marco 11,15-19; Luca 19,45-48; Giovanni 2,13-22)
{21:12} Poi Gesù entrò nel cortile del *Tempio. Cacciò via tutti quelli che stavano là a vendere e a comprare, buttò all’aria i tavoli di quelli che cambiavano i soldi e rovesciò le sedie dei venditori di colombe.
{21:13} E disse loro: «Nella *Bibbia Dio dice: La mia casa sarà casa di preghiera. «Voi invece ne avete fatto un covo di briganti ».
{21:14} Nel Tempio si avvicinarono a Gesù alcuni ciechi e zoppi, ed egli li guarì.
{21:15} I capi dei *sacerdoti e i *maestri della Legge videro le cose straordinarie che aveva fatto e sentirono i bambini che gridavano: «Gloria al Figlio di Davide!» e si sdegnarono.
{21:16} Dissero a Gesù: — Ma non senti che cosa dicono? Gesù rispose: — Sì, sento. Ma voi non avete mai letto nella Bibbia queste parole: Dalla bocca dei fanciulli e dei bambini ti sei procurata una lode?
{21:17} Poi li lasciò e se ne andò via; uscì dalla città e passò la notte a Betània.
{i21:18} 21,18-22 Per il significato dell’episodio dell’albero senza frutti vedi Marco 11,12-14 e nota. Gesù e l’albero senza frutti. Fede e preghiera (vedi Marco 11,12-14.20-24)
{21:18} Il mattino dopo Gesù tornò a Gerusalemme. Lungo la via ebbe fame
{21:19} e poiché aveva visto una pianta di fichi, si avvicinò per cogliere i frutti; ma non trovò niente, soltanto foglie. Allora disse all’albero: «Mai più in eterno nascano frutti da te!». E l’albero immediatamente diventò secco.
{21:20} I discepoli rimasero pieni di stupore. Perciò domandarono: — Perché l’albero di fico è seccato immediatamente?
{21:21} Gesù rispose: — Io vi assicuro che se avete fede e non dubitate, anche voi potrete fare ciò che è capitato a questo albero. Anzi, potrete anche dire a questa montagna: Sollevati e buttati nel mare! e avverrà così.
{21:22} Tutto quel che chiederete nella preghiera, se avrete fede, lo riceverete.
{i21:23} Discussione sull’autorità di Gesù (vedi Marco 11,27-33; Luca 20,1-8)
{21:23} Gesù venne di nuovo nel *Tempio. Mentre se ne stava là a insegnare, i capi dei *sacerdoti e le altre autorità del popolo si avvicinarono a lui e gli domandarono: — Che diritto hai di fare quel che fai? Chi ti ha dato l’autorità di agire così?
{21:24} Gesù rispose loro: — Voglio farvi anch’io una domanda; se mi rispondete, anch’io vi dirò con quale autorità faccio queste cose.
{21:25} Dunque, Giovanni, chi lo ha mandato a battezzare? Dio o gli uomini? Essi cominciarono a discutere tra loro: «Se diciamo che Giovanni è stato mandato da Dio, ci chiederà: “Perché allora non avete creduto in lui?”.
{21:26} Se invece diciamo che è stato mandato dagli uomini, c’è da aver paura della folla, perché tutti considerano Giovanni come un profeta ».
{21:27} Perciò risposero: — Non lo sappiamo. Allora anche Gesù dichiarò: — Ebbene, in questo caso neppure io vi dirò con quale autorità faccio queste cose.
{i21:28} Parabola dei due figli
{21:28} Poi Gesù disse loro: «Vorrei conoscere il vostro parere. C’era un uomo che aveva due figli. Chiamò il primo e gli disse: Figlio mio, oggi va’ a lavorare nella vigna.
{21:29} Ma quello rispose: “No, non ne ho voglia”; ma poi cambiò idea e ci andò.
{21:30} Chiamò anche il secondo figlio e gli disse la stessa cosa. Quello rispose: “Sì, padre”, ma poi non ci andò.
{21:31} Ora, ditemi il vostro parere: chi dei due ha fatto la volontà del padre?». Risposero: «Il primo». Allora Gesù disse: «Ebbene, vi assicuro che ladri e prostitute vi passano avanti ed entrano nel *regno di Dio.
{21:32} Perché Giovanni il Battezzatore è venuto a indicarvi la strada giusta, ma voi non gli avete creduto; i ladri e le prostitute, invece, gli hanno creduto. E anche dopo aver visto queste cose, voi non avete cambiato idea: avete continuato a non credergli».
{i21:33} Parabola della vigna e dei contadini omicidi (vedi Marco 12,1-12; Luca 20,9-19)
{21:33} «Ascoltate un’altra *parabola: C’era un proprietario che piantò una vigna, la circondò con una siepe, scavò una buca per il torchio dell’uva e costruì una torretta di guardia; poi affittò la vigna ad alcuni contadini e andò lontano.
{21:34} «Quando fu vicino il tempo della vendemmia, mandò dai contadini i suoi servi per ritirare il suo raccolto.
{21:35} Ma quei contadini presero i suoi servi e uno lo bastonarono, un altro lo uccisero, un altro lo colpirono con le pietre.
{21:36} Il padrone mandò di nuovo altri servi più numerosi dei primi, ma quei contadini li trattarono allo stesso modo.
{21:37} «Alla fine mandò suo figlio, pensando: Avranno rispetto di mio figlio.
{21:38} «Ma i contadini, vedendo il figlio, dissero tra loro: “Ecco, costui sarà un giorno il padrone della vigna. Coraggio, uccidiamolo e avremo noi l’eredità!”.
{21:39} Così lo presero, lo gettarono fuori della vigna e lo uccisero».
{21:40} A questo punto Gesù domandò: — Quando verrà il padrone della vigna, che cosa farà a quei contadini?
{21:41} Risposero i presenti: — Ucciderà senza pietà quegli uomini malvagi e darà in affitto la vigna ad altri contadini che, alla stagione giusta, gli consegneranno i frutti.
{21:42} Disse Gesù: — Non avete mai letto quel che dice la Bibbia? La pietra che i costruttori hanno rifiutato è diventata la pietra più importante. Questo è opera del Signore ed è una meraviglia per i nostri occhi.
{21:43} Per questo vi assicuro che il *regno di Dio sarà tolto a voi e sarà dato a gente che farà crescere i suoi frutti. [
{21:44} IGD: E chi caderà sopra questa pietra sarà tritato, ed ella fiaccherà colui sopra cui ella caderà.
{21:45} I capi dei *sacerdoti e i *farisei che ascoltavano queste parabole capivano che Gesù le raccontava per loro.
{21:46} Cercavano quindi un modo per arrestarlo, ma avevano paura della folla perché tutti lo consideravano un *profeta.
{i22:1} Parabola del banchetto di nozze (vedi Luca 14,15-24)
{22:1} Gesù ricominciò a parlare servendosi di parabole. Disse:
{22:2} «Il regno di Dio è così. Un re preparò un grande banchetto per le nozze di suo figlio.
{22:3} Egli mandò i suoi servi a chiamare gli invitati, ma quelli non volevano venire.
{22:4} Allora mandò altri servi con quest’ordine: Dite agli invitati: Ecco, ho preparato il mio pranzo, i miei tori e gli animali ingrassati sono stati ammazzati e tutto è pronto. Venite alla festa!
{22:5} Ma gli invitati non si lasciarono convincere e andarono a curare i loro affari: alcuni nei campi, altri ai loro commerci.
{22:6} Altri, ancora, presero i servi del re, li maltrattarono e li uccisero.
{22:7} «Allora il re si sdegnò: mandò il suo esercito, fece morire quegli assassini e incendiò la loro città.
{22:8} Poi disse ai suoi servi: Il banchetto è pronto ma gli invitati non erano degni di venire.
{22:9} Perciò, andate per le strade e invitate al banchetto tutti quelli che trovate.
{22:10} «I servi uscirono nelle strade e radunarono tutti quelli che trovarono, buoni e cattivi: così la sala del banchetto fu piena.
{22:11} «Quando il re andò nella sala per vedere gli invitati, vide un tale che non era vestito con l’abito di nozze.
{22:12} Gli disse: “Amico, come mai sei entrato qui senza avere l’abito di nozze?”. Quello non rispose nulla.
{22:13} Allora il re ordinò ai servitori: “Legatelo mani e piedi e gettatelo fuori, nelle tenebre. Là piangerà come un disperato”».
{22:14} Poi Gesù aggiunse: «Perché molti sono chiamati al regno di Dio, ma pochi vi sono ammessi».
{i22:15} Le tasse da pagare all’imperatore romano (vedi Marco 12,13-17; Luca 20,20-26)
{22:15} I *farisei fecero una riunione per trovare il modo di mettere in difficoltà Gesù con qualche domanda.
{22:16} Poi gli mandarono alcuni dei loro *discepoli, insieme con altri del partito di Erode. Gli chiesero: — Maestro, sappiamo che tu sei sempre sincero, insegni veramente la volontà di Dio e non ti preoccupi di quello che pensa la gente perché non guardi in faccia a nessuno.
{22:17} Perciò veniamo a chiedere il tuo parere: la nostra *Legge permette o non permette di pagare le tasse all’imperatore romano?
{22:18} Ma Gesù sapeva che avevano intenzioni cattive e disse: — Ipocriti! Perché cercate di imbrogliarmi?
{22:19} Fatemi vedere una moneta di quelle che servono a pagare le tasse. Gli portarono una moneta d’argento,
{22:20} e Gesù domandò: — Questo volto e questo nome scritto di chi sono?
{22:21} Gli risposero: — Dell’imperatore. Allora Gesù disse: — Dunque, date all’imperatore quello che è dell’imperatore, ma quello che è di Dio datelo a Dio!
{22:22} A queste parole rimasero pieni di stupore; lo lasciarono stare e se ne andarono via.
{i22:23} Discussione a proposito della risurrezione (vedi Marco 12,18-27; Luca 20,27-40)
{22:23} In quel giorno si avvicinarono a Gesù alcuni del gruppo dei *sadducei: secondo loro, nessuno può risorgere dopo la morte.
{22:24} Gli domandarono: — *Maestro, Mosè ha stabilito questa Legge: Se uno muore senza figli, suo fratello deve sposare la vedova e cercare di avere dei figli per quello che è morto.
{22:25} Ebbene, tra noi una volta c’erano sette fratelli. Il primo si sposò e poi morì senza figli e lasciò la moglie a suo fratello.
{22:26} La stessa cosa capitò al secondo, al terzo e così via fino al settimo.
{22:27} Infine, dopo tutti i fratelli, morì anche la donna.
{22:28} Ora, nel giorno della risurrezione dei morti, di chi sarà moglie quella donna? Perché tutti e sette l’hanno sposata.
{22:29} Gesù rispose: — Voi sbagliate. Non conoscete la *Bibbia e non sapete che cosa sia la potenza di Dio.
{22:30} Dopo la risurrezione, gli uomini e le donne non si sposeranno più, ma saranno come gli *angeli del cielo.
{22:31} A proposito di risurrezione dei morti, non avete mai letto nella Bibbia ciò che Dio ha detto per voi? C’è scritto:
{22:32} Io sono il Dio di Abramo, il Dio di Isacco, il Dio di Giacobbe. Perciò è il Dio dei vivi, non dei morti!
{22:33} E la gente che ascoltava era molto meravigliata per questo suo insegnamento.
{i22:34} Il comandamento più importante (vedi Marco 12,28-34; Luca 10,25-28)
{22:34} Quando i *farisei vennero a sapere che Gesù aveva chiuso la bocca ai *sadducei si radunarono insieme.
{22:35} Uno di loro, che era *maestro della Legge, gli domandò per metterlo alla prova:
{22:36} — Maestro, qual è il più grande comandamento della *Legge?
{22:37} Gesù gli rispose: — Ama il Signore, tuo Dio, con tutto il tuo cuore, con tutta la tua anima e con tutta la tua mente.
{22:38} Questo è il comandamento più grande e più importante.
{22:39} Il secondo è ugualmente importante: Ama il tuo prossimo come te stesso.
{22:40} Tutta la legge di Mosè e tutto l’insegnamento dei *profeti dipendono da questi due comandamenti.
{i22:41} Il Messia e il re Davide (vedi Marco 12,35-37; Luca 20,41-44)
{22:41} Una volta molti *farisei si erano riuniti e Gesù fece loro questa domanda:
{22:42} — Ditemi il vostro parere sul *Messia. Di chi dev’essere discendente? Quelli risposero: — Sarà un discendente del re Davide.
{22:43} E Gesù continuò: — In questo caso come si spiega che Davide stesso, guidato dallo *Spirito di Dio, dice in un salmo che il Messia è il suo Signore? Egli ha scritto:
{22:44} Il Signore ha detto al mio Signore: Siedi alla mia destra finché io metterò i tuoi nemici come sgabello sotto i tuoi piedi.
{22:45} Dunque, se Davide lo chiama Signore, può il Messia essere un discendente di Davide?
{22:46} Nessuno era capace di rispondere, di dire anche solo una parola. E a partire da quel giorno nessuno aveva più il coraggio di fare domande a Gesù.
{i23:1} Discorso contro gli ipocriti Gesù rimprovera i farisei e i maestri della Legge (vedi Marco 12,38-40; Luca 11,43.46; 20,45-46)
{23:1} Gesù cominciò a parlare alla folla e ai suoi *discepoli. Diceva:
{23:2} «I *maestri della Legge e i *farisei hanno l’incarico di spiegare la legge di Mosè.
{23:3} Fate quel che vi dicono, ubbidite ai loro insegnamenti, ma non imitate il loro modo di agire: perché essi insegnano, ma poi non mettono in pratica quel che insegnano.
{23:4} Preparano pesi impossibili da portare e li mettono sulle spalle degli altri: ma da parte loro non vogliono muoverli neppure con un dito.
{23:5} «Tutto quel che fanno è per farsi vedere dalla gente. Sulla fronte portano le parole della Legge in astucci più grandi del solito; le ∆ frange dei loro mantelli sono più lunghe di quelle degli altri.
{23:6} Desiderano avere i posti d’onore nelle *sinagoghe, i primi posti nei banchetti,
{23:7} essere salutati in piazza e essere chiamati “maestro”.
{23:8} «Voi però non dovete fare così. Non fatevi chiamare “maestro”, perché voi siete tutti fratelli e uno solo è il vostro Maestro.
{23:9} E non chiamate “padre” nessuno di voi sulla terra, perché uno solo è il Padre vostro, quello che è in cielo.
{23:10} E non fatevi chiamare “capo”, perché uno solo è il vostro Capo, il *Messia.
{23:11} «In mezzo a voi, il più grande deve essere il servitore degli altri.
{23:12} Chi vorrà farsi grande, Dio lo abbasserà; chi resterà umile, Dio lo innalzerà».
{i23:13} Gesù accusa i farisei e i maestri della Legge (vedi Marco 12,40; Luca 11,43-52)
{23:13} « Guai a voi ipocriti, *maestri della Legge e *farisei! ∆ Voi chiudete agli uomini la porta del *regno di Dio: non entrate voi e non lasciate entrare quelli che vorrebbero entrare. [
{23:14} IGD: Guai a voi, Scribi e Farisei ipocriti! perciocchè voi divorate le case delle vedove; e ciò, sotto specie di far lunghe orazioni; perciò, voi riceverete maggior condannazione.
{23:15} «Guai a voi, ipocriti, maestri della Legge e farisei! Voi fate lunghi viaggi per terra e per mare, pur di riuscire a convertire anche solo un uomo: ma poi, quando l’avete conquistato, lo fate diventare degno dell’inferno, peggio di voi.
{23:16} «Guai a voi, guide cieche! Voi dite: se uno giura per il *Tempio, il giuramento non vale niente; se invece giura per il tesoro del Tempio, allora è obbligato.
{23:17} Ignoranti e ciechi! Che cosa è più importante: il tesoro o il Tempio che rende sacro il tesoro?
{23:18} «Voi dite anche: se uno giura per l’ *altare, il giuramento non vale niente; se invece giura per l’offerta che si trova sopra l’altare, allora è obbligato.
{23:19} Ciechi! Che cosa è più importante: l’offerta o l’altare che rende sacra l’offerta?
{23:20} Chi giura per l’altare, giura anche per tutto ciò che vi sta sopra.
{23:21} Chi giura per il Tempio, giura anche per Dio che vi abita.
{23:22} Chi giura per il cielo, giura anche per l’autorità di Dio che è in cielo.
{23:23} «Guai a voi, ipocriti, maestri della Legge e farisei! Voi date in offerta al Tempio la decima parte anche di piante aromatiche come la menta, l’aneto e il cumino; ma poi trascurate i punti più importanti della *legge di Dio: la giustizia, la misericordia e la ∆ fedeltà. Queste sono le cose da fare, anche senza trascurare le altre.
{23:24} Siete guide cieche! Voi filtrate le bevande per non mangiare un moscerino e poi ingoiate un cammello.
{23:25} «Guai a voi, ipocriti, maestri della Legge e farisei! Vi preoccupate di pulire la parte esterna dei vostri piatti e dei vostri bicchieri, ma intanto li riempite dei vostri furti e dei vostri vizi.
{23:26} Fariseo cieco! Purifica prima quel che c’è dentro il bicchiere, e poi anche l’esterno sarà puro.
{23:27} «Guai a voi, ipocriti, maestri della Legge e farisei! Voi siete come tombe imbiancate: all’esterno sembrano bellissime, ma dentro sono piene di ossa di morti e di marciume.
{23:28} Anche voi, esternamente, sembrate buoni agli occhi della gente, ma dentro siete pieni di ipocrisia e di male.
{23:29} «Guai a voi, ipocriti, maestri della Legge e farisei! Voi costruite belle tombe per i *profeti, decorate i sepolcri degli uomini giusti.
{23:30} Voi dite: “Se noi fossimo vissuti ai tempi dei nostri padri, non avremmo fatto come loro, che hanno ucciso i profeti”.
{23:31} Intanto voi dichiarate, contro voi stessi, di essere discendenti di quelli che uccisero i profeti.
{23:32} Continuate! State portando a termine quel che i vostri padri hanno cominciato!
{23:33} «Serpenti, razza di vipere! Come potrete evitare i castighi dell’inferno?
{23:34} Perciò, ascoltate: io manderò in mezzo a voi profeti, uomini sapienti e veri maestri della legge di Dio. E voi, alcuni li ucciderete, altri li metterete in croce, altri li frusterete nelle vostre *sinagoghe e li perseguiterete in tutte le città.
{23:35} Così ricadrà su di voi il sangue di tutti i delitti compiuti contro persone innocenti dall’uccisione di Abele il giusto fino all’uccisione di ∆ Zaccaria, figlio di Barachia, che voi avete assassinato tra il *santuario e l’ *altare.
{23:36} Vi assicuro che tutto ciò avverrà durante questa generazione».
{i23:37} Lamento di Gesù su Gerusalemme (vedi Luca 13,34-35)
{23:37} «Gerusalemme! Gerusalemme! Tu che metti a morte i profeti e uccidi a colpi di pietra quelli che Dio ti manda! Quante volte ho voluto riunire i tuoi abitanti attorno a me, come una gallina raccoglie i suoi pulcini sotto le ali! Ma voi non avete voluto.
{23:38} Ebbene la vostra casa sarà abbandonata.
{23:39} Perché io vi dico che da questo momento non mi vedrete più fino al giorno in cui direte: Benedetto colui che viene nel nome del Signore ».
{i24:1} Discorso sugli ultimi tempi Gesù annunzia che il Tempio sarà distrutto (vedi Marco 13,1-2; Luca 21,5-6)
{24:1} Gesù era uscito dal *Tempio e andava via. Si avvicinarono a lui i suoi *discepoli e gli fecero osservare le costruzioni del Tempio.
{24:2} Ma Gesù disse loro: «Vedete tutto questo? Vi assicuro che non rimarrà una sola pietra sull’altra. Tutto sarà distrutto».
{i24:3} Gesù annunzia dolori e persecuzioni (vedi Marco 13,3-13; Luca 21,7-19)
{24:3} Quando giunsero al monte degli Ulivi, Gesù si sedette e i suoi discepoli si avvicinarono a lui in disparte e gli chiesero: «Puoi dirci quando avverranno queste cose? E quale sarà il segno del tuo ritorno alla fine di questo mondo?».
{24:4} Gesù rispose: «Fate attenzione e non lasciatevi ingannare da nessuno!
{24:5} Perché molti verranno e cercheranno di ingannare molta gente. Si presenteranno con il mio nome e diranno: “Sono io il *Messia!”.
{24:6} Quando sentirete parlare di guerre, vicine o lontane, non abbiate paura: bisogna che ciò avvenga, ma non sarà ancora la fine.
{24:7} I popoli combatteranno l’uno contro l’altro, un regno contro un altro regno. Ci saranno carestie e terremoti in molte regioni.
{24:8} Ma tutto questo sarà come quando cominciano i dolori del parto.
{24:9} «Voi sarete arrestati, torturati e uccisi. Sarete odiati da tutti per causa mia.
{24:10} Allora molti abbandoneranno la fede, si odieranno e si tradiranno l’un l’altro.
{24:11} Verranno molti falsi *profeti e inganneranno molta gente.
{24:12} Il male sarà tanto diffuso che l’amore di molti si raffredderà.
{24:13} Ma Dio salverà chi avrà resistito sino alla fine.
{24:14} «Intanto il messaggio del *regno di Dio sarà annunziato in tutto il mondo; tutti i popoli dovranno sentirlo. E allora verrà la fine».
{i24:15} Gesù annunzia grandi tribolazioni (vedi Marco 13,14-23; Luca 21,20-24)
{24:15} «Un giorno vedrete nel luogo santo colui che commette l’orribile sacrilegio. Il profeta Daniele ne ha parlato. Chi legge, cerchi di capire.
{24:16} «Allora, quelli che saranno nella regione della Giudea fuggano sui monti;
{24:17} chi si trova sulla terrazza non scenda a prendere quel che ha in casa;
{24:18} chi si troverà nei campi non torni indietro a prendere il mantello.
{24:19} «Saranno giorni tristi per le donne incinte e per quelle che allattano!
{24:20} Pregate di non dovere fuggire d’inverno o in giorno di *sabato.
{24:21} Perché in quei giorni ci sarà una grande tribolazione, la più grande che ci sia mai stata fino a oggi, e non ce ne sarà più una uguale.
{24:22} E se Dio non accorciasse il numero di quei giorni, nessuno si salverebbe. Ma Dio li accorcerà, a causa di quegli uomini che si è scelto.
{24:23} «Allora, se qualcuno vi dirà: “Ecco, il *Messia è qui!” oppure: “È là”, voi non fidatevi.
{24:24} Perché verranno falsi profeti e falsi messia, i quali faranno segni miracolosi per cercare di ingannare, se fosse possibile, anche quelli che Dio si è scelto.
{24:25} Io vi ho avvisati».
{i24:26} Gesù annunzia il ritorno del Figlio dell’uomo (vedi Marco 13,24-27; Luca 17,20-24; 21,25-28)
{24:26} «Perciò, se vi diranno: “Il Messia è nel deserto”, voi non andateci. Se vi diranno: “Il Messia è nascosto qui”, voi non fidatevi.
{24:27} Perché, come il lampo improvvisamente guizza da una parte all’altra del cielo, così verrà il *Figlio dell’uomo.
{24:28} Dove sarà il cadavere, là si raduneranno gli avvoltoi.
{24:29} E subito dopo le tribolazioni di quei giorni, il sole si oscurerà, la luna perderà il suo splendore, le stelle cadranno dal cielo, e le forze del cielo saranno sconvolte.
{24:30} «Allora si vedrà nel cielo il segno del Figlio dell’uomo; allora tutti i popoli della terra piangeranno, e gli uomini vedranno il Figlio dell’uomo venire sulle nubi del cielo con grande potenza e splendore.
{24:31} «Al suono della grande tromba egli manderà i suoi *angeli in ogni direzione. Da un confine all’altro del cielo essi raduneranno tutti gli uomini che si è scelti».
{i24:32} Parabola del fico (vedi Marco 13,28-31; Luca 21,29-33)
{24:32} «Dall’albero del fico, imparate questa *parabola: quando i suoi rami diventano teneri e spuntano le prime foglie, voi capite che l’estate è vicina.
{24:33} Allo stesso modo, quando vedrete accadere queste cose, sappiate che egli è vicino, è alle porte.
{24:34} «Io vi assicuro che non passerà questa generazione prima che queste cose siano accadute.
{24:35} «Il cielo e la terra passeranno, ma le mie parole non passeranno».
{i24:36} Gesù invita ad essere vigilanti (vedi Marco 13,32-37)
{24:36} «Ma nessuno sa quando verranno quel giorno e quell’ora; non lo sanno gli *angeli e neppure il Figlio: solo Dio Padre lo sa.
{24:37} «Come è accaduto ai tempi di Noè, così accadrà anche quando verrà il *Figlio dell’uomo.
{24:38} A quei tempi, prima del diluvio, la gente continuò a mangiare, a bere e a sposarsi fino al giorno nel quale Noè entrò nell’arca.
{24:39} Nessuno si rese conto di nulla, fino al momento in cui venne il diluvio e li portò via tutti. «Così accadrà anche quando verrà il Figlio dell’uomo.
{24:40} Allora, se due uomini saranno in un campo, uno sarà portato via e uno sarà lasciato lì.
{24:41} Se due donne macineranno grano al mulino, una sarà presa e una sarà lasciata lì.
{24:42} State dunque svegli, perché non sapete quando viene il vostro Signore.
{24:43} «Cercate di capire: se il capofamiglia sapesse a che ora della notte viene il ladro starebbe sveglio e non si lascerebbe scassinare la casa.
{24:44} Anche voi tenetevi pronti, perché il Figlio dell’uomo viene quando voi non ve lo aspettate».
{i24:45} Parabola del servo fedele e infedele (vedi Luca 12,41-48)
{24:45} «Chi è dunque il servo fedele e saggio? Quello che il padrone ha messo a capo degli altri servi per distribuire loro il cibo al momento giusto.
{24:46} Se il padrone, quando ritorna, lo trova occupato a fare così, beato quel servo!
{24:47} Vi assicuro che il padrone gli affiderà l’amministrazione di tutti i suoi beni.
{24:48} «Se invece quel servo cattivo pensa che il padrone torna tardi
{24:49} e comincia a trattar male i suoi compagni e per di più si metterà a far baldoria con gli ubriaconi,
{24:50} allora il padrone tornerà, in un momento che lui non sa, quando meno se l’aspetta,
{24:51} lo separerà dagli altri e lo metterà tra i malvagi. E là piangerà come un disperato».
{i25:1} 25,1-13 Parabola delle dieci ragazze: conosciuta anche come Parabola delle dieci vergini. Parabola delle dieci ragazze (vedi Luca 12,41-48)
{25:1} «Così sarà il *regno di Dio. «C’erano dieci ragazze che avevano preso le loro lampade a olio ed erano andate incontro allo sposo.
{25:2} Cinque erano sciocche e cinque erano sagge.
{25:3} Le cinque sciocche presero le lampade ma non portarono una riserva di olio;
{25:4} le altre cinque, invece, portarono anche un vasetto di olio.
{25:5} Poi, siccome lo sposo faceva tardi, tutte furono prese dal sonno e si addormentarono.
{25:6} «A mezzanotte si sente un grido: “Ecco lo sposo! Andategli incontro!”.
{25:7} Subito le dieci ragazze si svegliarono e si misero a preparare le lampade.
{25:8} Le cinque sciocche dissero alle sagge: — Dateci un po’ del vostro olio, perché le nostre lampade si spengono.
{25:9} «Ma le altre cinque risposero: — No, perché non basterebbe più né a voi né a noi. Piuttosto, andate a comprarvelo al negozio.
{25:10} «Le cinque sciocche andarono a comprare l’olio, ma proprio mentre erano lontane arrivò lo sposo: quelle che erano pronte entrarono con lui nella sala del banchetto e la porta fu chiusa.
{25:11} «Più tardi arrivarono anche le altre cinque e si misero a gridare: — Signore, signore, aprici!
{25:12} «Ma egli rispose: — Non so proprio chi siete.
{25:13} «State svegli, dunque, perché non sapete né il giorno né l’ora».
{i25:14} 25,14-30 Parabola delle monete d’oro: conosciuta anche come Parabola dei talenti. Parabola delle monete d’oro (vedi Luca 19,11-27)
{25:14} «Così infatti sarà il regno di Dio. «Un uomo doveva fare un lungo viaggio: chiamò dunque i suoi servi e affidò loro i suoi soldi.
{25:15} A uno consegnò cinquecento monete d’oro, a un altro duecento e a un altro cento: a ciascuno secondo le sue capacità. Poi partì.
{25:16} Il servo che aveva ricevuto cinquecento monete andò subito a investire i soldi in un affare, e alla fine guadagnò altre cinquecento monete.
{25:17} Quello che ne aveva ricevute duecento fece lo stesso, e alla fine ne guadagnò altre duecento.
{25:18} Quello invece che ne aveva ricevute soltanto cento scavò una buca in terra e vi nascose i soldi del suo padrone.
{25:19} «Dopo molto tempo il padrone ritornò e cominciò a fare i conti con i suoi servi.
{25:20} «Venne il primo, quello che aveva ricevuto cinquecento monete d’oro, portò anche le altre cinquecento e disse: — Signore, tu mi avevi consegnato cinquecento monete. Guarda: ne ho guadagnate altre cinquecento.
{25:21} «E il padrone gli disse: — Bene, sei un servo bravo e fedele! Sei stato fedele in cose da poco, ti affiderò cose più importanti. Vieni a partecipare alla gioia del tuo signore.
{25:22} «Poi venne quello che aveva ricevuto duecento monete e disse: — Signore, tu mi avevi consegnato duecento monete d’oro. Guarda: ne ho guadagnate altre duecento.
{25:23} «E il padrone gli disse: — Bene, sei un servo bravo e fedele! Sei stato fedele in cose da poco, ti affiderò cose più importanti. Vieni a partecipare alla gioia del tuo signore!
{25:24} «Infine venne quel servo che aveva ricevuto solamente cento monete d’oro e disse: — Signore, io sapevo che sei un uomo duro, che raccogli anche dove non hai seminato e che fai vendemmia anche dove non hai coltivato.
{25:25} Ho avuto paura, e allora sono andato a nascondere i tuoi soldi sotto terra. Ecco, te li restituisco.
{25:26} «Ma il padrone gli rispose: — Servo cattivo e fannullone! Dunque sapevi che io raccolgo dove non ho seminato e faccio vendemmia dove non ho coltivato.
{25:27} Perciò dovevi almeno mettere in banca i miei soldi e io, al ritorno, li avrei ritirati con l’interesse.
{25:28} «Via, toglietegli le cento monete e datele a quello che ne ha mille.
{25:29} Perché chi ha molto riceverà ancora di più e sarà nell’abbondanza; chi ha poco, gli porteranno via anche quel poco che ha.
{25:30} E questo servo inutile gettatelo fuori, nelle tenebre: là piangerà come un disperato».
{i25:31} Il giorno del giudizio
{25:31} «Quando il *Figlio dell’uomo verrà nel suo splendore, insieme con gli *angeli, si siederà sul suo trono glorioso.
{25:32} Tutti i popoli della terra saranno riuniti di fronte a lui ed egli li separerà in due gruppi, come fa il pastore quando separa le pecore dalle capre:
{25:33} metterà i giusti da una parte e i malvagi dall’altra.
{25:34} «Allora il re dirà ai giusti: — Venite, voi che siete i benedetti dal Padre mio; entrate nel regno che è stato preparato per voi fin dalla creazione del mondo.
{25:35} Perché, io ho avuto fame e voi mi avete dato da mangiare, ho avuto sete e mi avete dato da bere; ero forestiero e mi avete ospitato nella vostra casa;
{25:36} ero nudo e mi avete dato i vestiti; ero malato e siete venuti a curarmi; ero in prigione e siete venuti a trovarmi.
{25:37} «E i giusti diranno: — Signore, quando mai ti abbiamo visto affamato e ti abbiamo dato da mangiare, o assetato e ti abbiamo dato da bere?
{25:38} Quando ti abbiamo incontrato forestiero e ti abbiamo ospitato nella nostra casa, o nudo e ti abbiamo dato i vestiti?
{25:39} Quando ti abbiamo visto malato o in prigione e siamo venuti a trovarti?
{25:40} «Il re risponderà: — In verità, vi dico: tutte le volte che avete fatto ciò a uno dei più piccoli di questi miei fratelli, lo avete fatto a me!
{25:41} «Poi dirà ai malvagi: — Andate via da me, maledetti, nel fuoco eterno che Dio ha preparato per il *diavolo e per i suoi servi!
{25:42} Perché, io ho avuto fame e voi non mi avete dato da mangiare; ho avuto sete e non mi avete dato da bere;
{25:43} ero forestiero e non mi avete ospitato nella vostra casa; ero nudo e non mi avete dato i vestiti; ero malato e in prigione e voi non siete venuti a trovarmi.
{25:44} «E anche quelli diranno: — Quando ti abbiamo visto affamato, assetato, forestiero, nudo, malato o in prigione e non ti abbiamo aiutato?
{25:45} «Allora il re risponderà: — In verità, vi dico: tutto quel che non avete fatto a uno di questi piccoli, non l’avete fatto a me.
{25:46} «E questi andranno nella punizione eterna mentre i giusti andranno nella vita eterna».
{i26:1} I capi degli Ebrei vogliono uccidere Gesù (vedi Marco 14,1-2; Luca 22,1-2; Giovanni 11,45-53)
{26:1} Quando Gesù ebbe finito questi insegnamenti disse ai suoi *discepoli:
{26:2} «Voi sapete che tra due giorni è la festa di *Pasqua, e il *Figlio dell’uomo sta per essere arrestato e poi lo inchioderanno su una croce».
{26:3} Allora i capi dei sacerdoti e le autorità del popolo fecero una riunione in casa di Caifa, il *sommo sacerdote.
{26:4} Insieme, decisero di arrestare Gesù con un inganno e di ucciderlo.
{26:5} Ma dicevano: «Non possiamo arrestarlo in un giorno di festa, perché altrimenti c’è pericolo di una rivolta popolare».
{i26:6} Una donna versa profumo su Gesù (vedi Marco 14,3-9; Giovanni 12,1-8)
{26:6} Gesù si trovava a Betània, in casa di Simone, quello che era stato *lebbroso.
{26:7} Mentre erano a tavola, si avvicinò una donna con un vasetto di alabastro, pieno di profumo molto prezioso, e versò il profumo sulla testa di Gesù.
{26:8} Vedendo ciò, i discepoli scandalizzati mormoravano e dicevano: — Perché tutto questo spreco?
{26:9} Si poteva benissimo vendere il profumo a caro prezzo e poi dare i soldi ai poveri.
{26:10} Gesù se ne accorse e disse ai discepoli: — Perché tormentate questa donna? Ha fatto un’opera buona verso di me.
{26:11} I poveri infatti li avete sempre con voi; ma non sempre avrete me.
{26:12} Versando sulla mia testa questo profumo, questa donna mi ha preparato per la sepoltura.
{26:13} Io vi assicuro che in tutto il mondo, dovunque sarà predicato questo messaggio del *Vangelo, ci si ricorderà di questa donna e di quel che ha fatto.
{i26:14} Giuda tradisce Gesù (vedi Marco 14,10-11; Luca 22,3-6)
{26:14} Allora uno dei dodici *discepoli, chiamato Giuda Iscariota, andò dai capi dei *sacerdoti e disse:
{26:15} «Che cosa mi date se io vi faccio arrestare Gesù?». Stabilirono trenta monete d’argento e gliele consegnarono.
{26:16} Da quel momento Giuda si mise a cercare un’occasione per fare arrestare Gesù.
{i26:17} I discepoli preparano la cena pasquale (vedi Marco 14,12-16; Luca 22,7-13)
{26:17} Il primo giorno della *festa dei Pani non lievitati, i discepoli si avvicinarono a Gesù e gli dissero: — Dove vuoi che ti prepariamo la cena di *Pasqua?
{26:18} Egli rispose: — Andate in città da un tale, e ditegli: Il Maestro ti manda a dire che il suo momento ormai è arrivato e che viene in casa tua con i suoi discepoli a mangiare la cena di Pasqua.
{26:19} I discepoli fecero come aveva comandato Gesù e prepararono la cena pasquale.
{i26:20} Gesù indica il traditore (vedi Marco 14,17-21; Luca 22,21-23; Giovanni 13,21-30)
{26:20} Quando fu sera, Gesù si mise a tavola insieme con i dodici discepoli.
{26:21} Mentre stavano mangiando disse: — Io vi assicuro che uno di voi mi tradirà.
{26:22} Essi diventarono molto tristi e, a uno a uno, cominciarono a domandargli: — Signore, sono forse io?
{26:23} Gesù rispose: — Quello che ha messo con me la mano nel piatto, è lui che mi tradirà.
{26:24} Il *Figlio dell’uomo sta per morire, così come è scritto nella Bibbia. Ma guai a colui per mezzo del quale il Figlio dell’uomo è tradito. Per lui sarebbe stato meglio di non essere mai nato!
{26:25} Allora Giuda, il traditore, domandò: — *Maestro, sono forse io? Gesù gli rispose: — Tu l’hai detto.
{i26:26} La Cena del Signore (vedi Marco 14,22-26; Luca 22,15-20; 1 Corinzi 11,23-25)
{26:26} Mentre stavano mangiando, Gesù prese il pane, fece la preghiera di benedizione, poi spezzò il pane, lo diede ai discepoli e disse: «Prendete e mangiate; questo è il mio corpo».
{26:27} Poi prese la coppa del vino, fece la preghiera di ringraziamento, la diede ai discepoli e disse: «Bevetene tutti,
{26:28} perché questo è il mio sangue, offerto per tutti gli uomini, per il perdono dei peccati. Con questo sangue Dio conferma la sua *alleanza.
{26:29} Vi assicuro che d’ora in poi non berrò più vino fino al giorno in cui berrò con voi il vino nuovo nel *regno di Dio, mio Padre».
{26:30} Cantarono i salmi della festa, poi andarono verso il monte degli Ulivi.
{i26:31} Gesù sarà abbandonato da tutti (vedi Marco 14,27-31; Luca 22,31-34; Giovanni 13,36-38)
{26:31} Allora Gesù disse ai discepoli: «Questa notte tutti voi perderete ogni fiducia in me. Perché nella Bibbia c’è scritto: ∆ Ucciderò il *pastore e le pecore del gregge saranno disperse.
{26:32} Ma quando sarò risuscitato vi aspetterò in Galilea».
{26:33} Allora Pietro cominciò a dire: — Anche se tutti gli altri perderanno ogni fiducia in te, io non la perderò mai.
{26:34} Gesù replicò: — Io invece ti assicuro che questa notte, prima che il gallo canti, tre volte tu avrai detto che non mi conosci.
{26:35} Ma Pietro rispose: — Non dirò mai che non ti conosco, anche se dovessi morire con te! E così dissero anche tutti gli altri discepoli.
{i26:36} Gesù prega nel Getsèmani (vedi Marco 14,32-42; Luca 22,39-46)
{26:36} Intanto Gesù arrivò con i discepoli in un luogo detto Getsèmani. Egli disse: «Restate qui mentre io vado là a pregare».
{26:37} Si fece accompagnare da Pietro e dai due figli di Zebedèo. Poi incominciò a essere triste e angosciato.
{26:38} Allora disse ai tre discepoli: «Una tristezza mortale mi opprime. Fermatevi qui e restate svegli con me».
{26:39} Andò un po’ avanti, si gettò con la faccia a terra e si mise a pregare. Diceva: «Padre mio, se è possibile, allontana da me questo calice di dolore! Però non si faccia come voglio io, ma come vuoi tu».
{26:40} Poi tornò indietro verso i discepoli, ma trovò che dormivano. Allora disse a Pietro: «Così non avete potuto vegliare con me nemmeno un’ora?
{26:41} State svegli e pregate per resistere nel momento della prova; perché la volontà è pronta ma la debolezza è grande».
{26:42} Per la seconda volta si allontanò e cominciò a pregare, e disse: «Padre mio, se proprio devo bere di questo calice di dolore, sia fatta la tua volontà».
{26:43} Poi ritornò dai discepoli e li trovò ancora che dormivano: non riuscivano a tenere gli occhi aperti.
{26:44} Per la terza volta Gesù si allontanò e andò a pregare ripetendo le stesse parole.
{26:45} Poi tornò verso i discepoli e disse: «Ma come, voi ancora dormite e riposate? Ecco, il momento è ormai vicino. Il *Figlio dell’uomo sta per essere consegnato nelle mani di gente malvagia.
{26:46} Alzatevi, andiamo! Sta arrivando quello che mi tradisce».
{i26:47} Gesù è arrestato (vedi Marco 14,43-50; Luca 22,47-53; Giovanni 18,3-12)
{26:47} Mentre Gesù ancora parlava con i discepoli arrivò Giuda, uno dei *Dodici, accompagnato da molti uomini armati di spade e di bastoni. Erano stati mandati dai capi dei *sacerdoti e dalle altre autorità del popolo.
{26:48} Il traditore si era messo d’accordo con loro. Aveva stabilito un segno e aveva detto: «Quello che bacerò, è lui. Prendetelo».
{26:49} Intanto Giuda si avvicinò a Gesù e disse: «Salve, Maestro!». Poi lo baciò.
{26:50} Ma Gesù gli disse: « Amico, si faccia quello che sei venuto a fare». Quelli che erano venuti insieme a Giuda si fecero avanti, presero Gesù e lo arrestarono.
{26:51} Allora uno di quelli che erano con Gesù tirò fuori una spada e colpì il servo del *sommo sacerdote, staccandogli un orecchio.
{26:52} Ma Gesù gli disse: «Rimetti la spada al suo posto! Perché tutti quelli che usano la spada moriranno colpiti dalla spada.
{26:53} Che cosa credi? Non sai che io potrei chiedere aiuto al Padre mio e subito mi manderebbe più di dodici migliaia di *angeli?
{26:54} Ma in questo caso non si compirebbero le parole della *Bibbia. Essa dice che deve accadere così».
{26:55} Poi Gesù disse alla folla: «Siete venuti a prendermi con spade e bastoni, come se fossi un delinquente! Tutti i giorni stavo seduto nel Tempio a insegnare, e non mi avete mai arrestato.
{26:56} Ebbene, tutto questo è avvenuto perché si compia quel che hanno detto i *profeti nella Bibbia». Allora tutti i discepoli lo abbandonarono e fuggirono.
{i26:57} Gesù davanti al tribunale ebraico (vedi Marco 14,53-65; Luca 22,54-55.63-71; Giovanni 18,13-15.19-24)
{26:57} Quelli che avevano arrestato Gesù lo portarono alla casa di Caifa, il *sommo sacerdote, dove si erano radunati i *maestri della Legge e le altre autorità.
{26:58} Pietro lo seguiva da lontano. Poi entrò anche nel cortile della casa e si sedette in mezzo ai servi per vedere come andava a finire.
{26:59} Intanto i capi dei sacerdoti e gli altri del tribunale cercavano una falsa accusa contro Gesù, per poterlo condannare a morte.
{26:60} Ma non la trovavano, anche se si erano presentati moltissimi testimoni falsi. Infine se ne presentarono altri due
{26:61} che dissero: «Una volta egli ha dichiarato: “Io posso distruggere il *tempio di Dio e ricostruirlo in tre giorni”».
{26:62} Allora si alzò il *sommo sacerdote e gli disse: — Non rispondi nulla? Che cosa sono queste accuse contro di te?
{26:63} Ma Gesù rimaneva zitto. Poi il sommo sacerdote disse: — Per il Dio vivente, ti scongiuro di dirci se tu sei il *Messia, il *Cristo, il *Figlio di Dio.
{26:64} Gesù rispose: — Tu l’hai detto. Ma io vi dico che d’ora in poi vedrete il *Figlio dell’uomo seduto accanto a Dio Onnipotente; egli verrà sulle nubi del cielo.
{26:65} Allora il sommo sacerdote, scandalizzato, si strappò il mantello e disse: — Ha bestemmiato! Non c’è più bisogno di testimoni, ormai! adesso avete sentito le sue *bestemmie.
{26:66} Qual è il vostro parere? Gli altri risposero: — Deve essere condannato a morte.
{26:67} Allora alcuni gli sputarono in faccia e lo presero a pugni; altri gli davano schiaffi
{26:68} e gli dicevano: «Indovina, Cristo! Chi ti ha picchiato?».
{i26:69} Pietro nega di conoscere Gesù (vedi Marco 14,66-72; Luca 22,54-62; Giovanni 18,15-18.25-27)
{26:69} Pietro era seduto fuori, nel cortile, quando una serva si avvicinò a lui e gli disse: — Anche tu stavi con quell’uomo della Galilea, con Gesù.
{26:70} Ma Pietro negò davanti a tutti dicendo: — Non so nemmeno che cosa vuoi dire.
{26:71} Poi se ne andò verso la porta del cortile. Là, un’altra serva lo vide e disse a quelli che erano vicini: — Questo era con Gesù di Nàzaret.
{26:72} Ma Pietro negò ancora e disse: — Giuro che non conosco quell’uomo.
{26:73} Poco dopo, alcuni dei presenti si avvicinarono a Pietro e gli dissero: — Certamente tu sei uno di quelli: si capisce da come parli che sei della Galilea.
{26:74} Allora Pietro cominciò a giurare e a spergiurare che non era vero e diceva: — Io non lo conosco nemmeno! Subito dopo un gallo cantò.
{26:75} In quel momento Pietro si ricordò di quel che gli aveva detto Gesù: «Prima che il gallo canti, per tre volte avrai detto che non mi conosci». Allora uscì fuori e pianse amaramente.
{i27:1} Gesù è condotto davanti a Pilato (vedi Marco 15,1; Luca 23,1; Giovanni 18,28)
{27:1} Quando fu mattino, tutti i capi dei *sacerdoti e le altre autorità del popolo si riunirono per decidere di far morire Gesù.
{27:2} Alla fine lo fecero legare e portar via, e lo consegnarono a Pilato, il governatore romano.
{i27:3} La morte di Giuda e le trenta monete
{27:3} Quando Giuda, il traditore, vide che Gesù era stato condannato, ebbe rimorso. Prese le trenta monete d’argento e le riportò ai capi dei *sacerdoti e alle altre autorità.
{27:4} Disse: — Ho fatto male, ho tradito un innocente. Ma quelli risposero: — A noi che importa? Sono affari tuoi!
{27:5} Allora Giuda buttò le monete nel *Tempio e andò a impiccarsi.
{27:6} I capi dei sacerdoti raccolsero le monete e dissero: «La nostra *Legge non permette di mettere questi soldi nel tesoro del Tempio, perché sono sporchi di sangue».
{27:7} Alla fine si misero d’accordo e con quei soldi comprarono il campo di un fabbricante di vasi, per destinarlo al cimitero per gli stranieri.
{27:8} Perciò quel campo si chiama anche oggi «Campo del Sangue».
{27:9} Così si avverarono le parole del *profeta Geremia: Presero le trenta monete d’argento, prezzo che il popolo d’Israele aveva pagato per lui,
{27:10} e le usarono per comprare il campo del vasaio, così come il Signore mi aveva ordinato.
{i27:11} Gesù davanti a *Pilato (vedi Marco 15,1-5; Luca 23,1-5; Giovanni 18,28.33-38)
{27:11} Gesù fu portato davanti al governatore romano. Quello gli domandò: — Sei tu il re dei Giudei? E Gesù rispose: — Tu lo dici.
{27:12} Intanto i capi dei *sacerdoti e le altre autorità portavano accuse contro di lui, ma egli non diceva nulla.
{27:13} Allora Pilato gli disse: — Non senti di quante cose ti accusano?
{27:14} Ma Gesù non rispose neanche una parola, tanto che il governatore ne fu molto meravigliato.
{i27:15} Gesù è condannato a morte (vedi Marco 15,6-15; Luca 23,13-25; Giovanni 18,38–19,16)
{27:15} Ogni anno, per la festa di *Pasqua, il governatore aveva l’abitudine di lasciare libero uno dei carcerati, quello che il popolo voleva.
{27:16} A quel tempo era in prigione un carcerato famoso, di nome Barabba.
{27:17} Quando si fu riunita una certa folla, Pilato domandò: — Chi volete che sia lasciato libero: Barabba, oppure Gesù detto *Cristo? —
{27:18} Perché sapeva bene che l’avevano portato da lui solo per odio.
{27:19} Mentre Pilato era seduto al tribunale, sua moglie gli mandò a dire: — Cerca di non decidere niente contro quest’uomo innocente, perché questa notte, in sogno, ho sofferto molto per causa sua.
{27:20} Intanto i capi dei *sacerdoti e le altre autorità convinsero la folla a chiedere la liberazione di Barabba e la morte di Gesù.
{27:21} Il governatore domandò ancora: — Chi dei due volete che lasci libero? La folla rispose: — Barabba.
{27:22} Pilato continuò: — Che farò dunque di Gesù, detto Cristo? Tutti risposero: — In croce!
{27:23} Pilato replicò: — Che cosa ha fatto di male? Ma quelli gridavano ancora più forte: — In croce! in croce!
{27:24} Quando vide che non poteva far niente e che anzi la gente si agitava sempre di più, Pilato fece portare un po’ d’acqua, si lavò le mani davanti alla folla e disse: — Io non sono responsabile della morte di quest’uomo! Sono affari vostri!
{27:25} Tutta la gente rispose: — Il suo sangue ricada su di noi e sui nostri figli!
{27:26} Allora Pilato lasciò libero Barabba. Fece frustare a sangue Gesù, poi lo consegnò ai soldati per farlo crocifiggere.
{i27:27} Gli insulti dei soldati (vedi Marco 15,16-20; Giovanni 19,2-3)
{27:27} Allora i soldati portarono Gesù nel palazzo del governatore e chiamarono tutto il resto della truppa.
{27:28} Gli tolsero i suoi vestiti e gli gettarono addosso una veste rossa.
{27:29} Prepararono una corona di rami spinosi e gliela misero sul capo, nella mano destra gli diedero un bastone. Poi incominciarono a inginocchiarsi davanti a lui e a dire ridendo: «Salve, re dei *Giudei!».
{27:30} Intanto gli sputavano addosso, gli prendevano il bastone e gli davano colpi sulla testa.
{27:31} Quando finirono di insultarlo, gli tolsero la veste rossa e lo rivestirono con i suoi abiti. Poi lo portarono via per crocifiggerlo.
{i27:32} Gesù è inchiodato a una croce (vedi Marco 15,21-32; Luca 23,26.33-38; Giovanni 19,17-24)
{27:32} Mentre uscivano incontrarono un certo Simone, originario di Cirène, e lo obbligarono a ∆ portare la croce di Gesù.
{27:33} Quando arrivarono in un luogo detto Gòlgota (che significa «Luogo del Cranio»), si fermarono e
{27:34} vollero dare a Gesù un po’ di vino mescolato con fiele. Gesù lo assaggiò ma non volle bere.
{27:35} Poi lo inchiodarono alla croce e si divisero le sue vesti tirando a ∆ sorte.
{27:36} Dopo rimasero lì seduti a fargli la guardia.
{27:37} In alto, sopra la sua testa, avevano messo un cartello con scritto il motivo della condanna: «Questo è Gesù, il re dei Giudei».
{27:38} Insieme con lui avevano messo in croce anche due briganti, uno alla sua destra e uno alla sua sinistra.
{27:39} Quelli che passavano di là, scuotevano la testa in segno di disprezzo, lo insultavano
{27:40} e dicevano: «Volevi distruggere il Tempio e ricostruirlo in tre giorni! Se tu sei il *Figlio di Dio, salva te stesso! Scendi dalla croce!».
{27:41} Allo stesso modo, anche i capi dei *sacerdoti insieme con i *maestri della Legge e le altre autorità ridevano e dicevano:
{27:42} «Lui che ha salvato tanti altri, adesso non è capace di salvare se stesso! Lui che diceva di essere il re d’Israele, scenda ora dalla croce e noi gli crederemo!
{27:43} Ha sempre avuto fiducia in Dio e diceva: “Io sono il Figlio di Dio”. Lo liberi Dio, adesso, se gli vuol bene!».
{27:44} Anche i due briganti crocifissi accanto a lui lo insultavano.
{i27:45} Gesù muore (vedi Marco 15,33-41; Luca 23,44-49; Giovanni 19,28-30)
{27:45} Quando fu mezzogiorno, si fece buio su tutta la regione, fino alle tre del pomeriggio.
{27:46} Verso le tre Gesù gridò molto forte: «Elì, Elì, lemà sabactàni», che significa «Dio mio, Dio mio, perché mi hai abbandonato?».
{27:47} Alcuni presenti udirono e dissero: «Chiama *Elia, il *profeta!».
{27:48} Subito, uno di loro corse a prendere una spugna, la bagnò nell’ aceto, la fissò in cima a una canna e la diede a Gesù per farlo bere.
{27:49} Ma gli altri dissero: «Aspetta! Vediamo se viene Elia a salvarlo!».
{27:50} Ma Gesù di nuovo gridò forte, e poi emise lo spirito e morì.
{27:51} Allora il grande velo appeso nel *Tempio si squarciò in due, da cima a fondo. La terra tremò, le rocce si spaccarono,
{27:52} le tombe si aprirono e molti credenti tornarono in vita.
{27:53} Usciti dalle tombe dopo la risurrezione di Gesù, entrarono a Gerusalemme e apparirono a molti.
{27:54} L’ufficiale romano e gli altri soldati che con lui facevano la guardia a Gesù si accorsero del terremoto e di tutto quel che accadeva. Pieni di spavento, essi dissero: «Quest’uomo era davvero Figlio di Dio!».
{27:55} Molte donne erano là e guardavano da lontano. Esse avevano seguito e aiutato Gesù fin da quando era in Galilea.
{27:56} Tra le altre, c’erano Maria Maddalena, Maria, madre di Giacomo e di Giuseppe, e la madre dei figli di Zebedèo.
{i27:57} Il corpo di Gesù è messo nella tomba (vedi Marco 15,42-47; Luca 23,50-56; Giovanni 19,38-42)
{27:57} Ormai era già sera, quando venne Giuseppe di Arimatèa. Era un uomo ricco, il quale era diventato pure lui *discepolo di Gesù.
{27:58} Egli andò da Pilato e gli chiese il corpo di Gesù. E Pilato ordinò di lasciarglielo prendere.
{27:59} Allora Giuseppe prese il corpo, lo avvolse in un lenzuolo pulito
{27:60} e lo mise nella sua tomba, quella che da poco si era fatto preparare per sé, scavata nella roccia. Poi fece rotolare una grossa pietra davanti alla porta della tomba e se ne andò.
{27:61} Intanto due delle donne, Maria *Maddalena e l’altra Maria, stavano lì sedute di fronte alla tomba.
{i27:62} Le guardie sorvegliano la tomba di Gesù
{27:62} Il giorno dopo era *sabato. I capi dei *sacerdoti e i *farisei andarono insieme da Pilato
{27:63} e gli dissero: — Eccellenza, ci siamo ricordati che quell’imbroglione, quand’era vivo, ha detto: «Tre giorni dopo che mi avranno ucciso, io risusciterò».
{27:64} Perciò ordina che le guardie sorveglino la tomba fino al terzo giorno, così i suoi *discepoli non potranno venire a rubare il corpo e poi dire alla gente: «È risuscitato dai morti!». Altrimenti quest’ultimo imbroglio sarebbe peggiore del primo.
{27:65} Pilato rispose: — Va bene: prendete le guardie e fate sorvegliare la tomba come vi pare.
{27:66} Essi andarono, assicurarono la chiusura della tomba sigillando la grossa pietra e poi lasciarono le guardie a custodirla.
{i28:1} L’annunzio della risurrezione (vedi Marco 16,1-8; Luca 24,1-12; Giovanni 20,1-10)
{28:1} Il giorno dopo, all’inizio del primo giorno della settimana, Maria Maddalena e l’altra Maria andarono ancora a vedere la tomba di Gesù.
{28:2} Improvvisamente vi fu un terremoto, un *angelo del Signore scese dal cielo, fece rotolare la grossa pietra e si sedette sopra.
{28:3} Aveva un aspetto splendente come un lampo e una veste candida come la neve.
{28:4} Le guardie ebbero tanta paura di lui che cominciarono a tremare e rimasero come morte.
{28:5} L’angelo parlò e disse alle donne: «Non abbiate paura, voi. So che cercate Gesù, quello che hanno crocifisso.
{28:6} Non è qui, perché è risuscitato proprio come aveva detto. Venite a vedere dov’era il suo corpo.
{28:7} Ora andate, presto! Andate a dire ai suoi *discepoli: È risuscitato dai morti e vi aspetta in Galilea. Là lo vedrete. Ecco, io vi ho avvisato».
{28:8} Le donne partirono subito, spaventate, ma piene di gioia e andarono di corsa a portare la notizia ai discepoli.
{28:9} Ma all’improvviso Gesù venne loro incontro e disse: «Salve!». Allora si avvicinarono a lui, abbracciarono i suoi piedi e lo adorarono.
{28:10} Gesù disse: «Non abbiate paura. Andate a dire ai miei discepoli di recarsi in Galilea: là mi vedranno».
{i28:11} L’inganno delle autorità ebraiche
{28:11} Mentre le donne erano in cammino, alcune guardie che sorvegliavano la tomba di Gesù tornarono in città e raccontarono ai capi dei *sacerdoti quel che era successo.
{28:12} Allora i capi dei sacerdoti si riunirono insieme con le autorità del popolo e decisero di offrire molti soldi alle guardie dicendo:
{28:13} «Voi dovete dire che sono venuti di notte i suoi discepoli, mentre dormivate, e che l’hanno rubato.
{28:14} Se poi il governatore verrà a saperlo, noi lo convinceremo e faremo in modo che voi non siate puniti».
{28:15} Le guardie presero i soldi e seguirono quelle istruzioni. Perciò questa storia è diffusa ancor oggi tra gli Ebrei.
{i28:16} Gesù appare ai discepoli e li manda nel mondo (vedi Marco 16,14-18; Luca 24,36-49; Giovanni 20,19-23; Atti 1,6-8)
{28:16} Gli undici discepoli andarono in Galilea, su quella collina che Gesù aveva indicato.
{28:17} Quando lo videro, lo adorarono. Alcuni, però, avevano dei dubbi.
{28:18} Gesù si avvicinò e disse: «A me è stato dato ogni potere in cielo e in terra.
{28:19} Perciò andate, fate che tutti diventino miei discepoli; battezzateli nel nome del ∆ Padre e del Figlio e dello *Spirito Santo;
{28:20} insegnate loro a ubbidire a tutto ciò che io vi ho comandato. E sappiate che io sarò sempre con voi, tutti i giorni, sino alla fine del mondo».
