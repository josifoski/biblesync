{i1:1} Presentazione del libro
{1:1} Messaggi e fatti della vita di Geremia. Egli era figlio di Chelkia, uno dei sacerdoti che abitavano ad Anatòt, nel territorio della tribù di Beniamino.
{1:2} Il Signore cominciò a parlare a Geremia nel tredicesimo anno del regno di ∆ Giosia figlio di Amon, re di Giuda.
{1:3} Il Signore gli parlò anche quando era re Ioiakìm figlio di Giosia, fino al termine dell’undicesimo anno di regno di un altro figlio di Giosia, Sedecia, cioè fino a quando, nel quinto mese di quell’anno, gli abitanti di Gerusalemme furono condotti in esilio.
{i1:4} Dio chiama Geremia alla missione di profeta
{1:4} Il Signore mi disse:
{1:5} — Io pensavo a te prima ancora di formarti nel ventre materno. Prima che tu venissi alla luce, ti avevo già scelto, ti avevo consacrato profeta per annunziare il mio messaggio alle nazioni.
{1:6} Io risposi: — Signore mio Dio, come farò? Vedi che sono ancora troppo giovane per presentarmi a parlare.
{1:7} Ma il Signore mi disse: — Non preoccuparti se sei troppo giovane. Va’ dove ti manderò e riferisci quel che ti ordinerò.
{1:8} Non aver paura della gente, perché io sono con te a difenderti. Io, il Signore, ti do la mia parola.
{1:9} Allora il Signore stese la mano, mi toccò la bocca e mi disse: — Io metto le mie parole sulle tue labbra.
{1:10} Ecco, oggi ti do autorità sulle nazioni e sui regni per sradicare e demolire, per distruggere e abbattere, per edificare e piantare.
{i1:11} Due visioni: il mandorlo e la pentola
{1:11} Il Signore mi domandò: — Geremia, che cosa vedi? Io risposi: — Vedo un ramo di mandorlo.
{1:12} Il Signore aggiunse: — Hai visto bene, perché anch’io vigilo affinché si realizzi tutto quel che dico.
{1:13} Il Signore mi domandò ancora: — Che cos’altro vedi? Risposi: — Vedo una pentola che sta bollendo, inclinata da nord verso sud.
{1:14} Il Signore mi spiegò: «È proprio dal nord che si rovescerà la distruzione su tutti gli abitanti di questa regione.
{1:15} Io infatti sto per radunare tutte le tribù e i regni del nord. Essi verranno, e ogni re porrà il suo trono davanti alle porte di Gerusalemme, contro le sue mura e contro tutte le città di Giuda. Lo dico io, il Signore.
{1:16} «Allora io punirò gli abitanti della Giudea per tutto il male che hanno commesso: hanno abbandonato me per offrire incenso a divinità straniere e per andare a buttarsi in ginocchio davanti a idoli che loro stessi si sono fabbricati.
{1:17} Ma tu tieniti pronto per andare a riferire loro quel che io ti ordinerò. Non aver paura di loro, altrimenti sarò io a farti tremare davanti a loro.
{1:18} Oggi io ti rendo capace di resistere, come una città fortificata, come una colonna di ferro e un muro di bronzo contro gli attacchi di questa regione: i re di Giuda, i suoi capi, i sacerdoti, tutta la sua gente.
{1:19} Tutti ti faranno guerra, ma non potranno vincerti perché ci sarò io con te a difenderti. Te lo prometto io, il Signore!».
{i2:1} Messaggi ai re e agli abitanti di Giuda Ricordi di un passato felice
{2:1} Il Signore mi mandò
{2:2} a proclamare questo messaggio a tutti gli abitanti di Gerusalemme: «Israele, voglio ricordare come mi eri fedele negli anni della tua giovinezza, come mi amavi quando eri fidanzata. Camminavi dietro a me nel deserto, là, dove non si può seminare.
{2:3} Eri consacrata a me, come mia è l’offerta dei primi prodotti del raccolto, e io punivo tutti quelli che ti facevano del male. Lo dico io, il Signore».
{i2:4} I primi peccati di Israele
{2:4} Ascoltate la parola del Signore, voi discendenti di Giacobbe, tutte le tribù d’Israele.
{2:5} Il Signore dice: «Che male ho fatto ai vostri antenati? Perché si sono allontanati da me? Sono corsi dietro agli idoli vani, e loro stessi sono diventati vani.
{2:6} Non hanno cercato me, che li ho fatti uscire dall’Egitto, che li ho guidati attraverso il deserto, in mezzo alle aride steppe, tra le ombre allucinanti di una terra bruciata dal sole, dove nessuno passa, dove nessuno può sopravvivere.
{2:7} Io li ho fatti entrare in una terra fertile, perché gustassero i suoi frutti migliori. Ma essi, subito, hanno profanato la mia terra, hanno reso abominevole il mio possedimento.
{2:8} Neppure i sacerdoti si sono domandati: “Dov’è il Signore?”. Essi hanno sempre tra le mani la mia legge eppure non sanno nemmeno chi sono io. I pastori del popolo si sono ribellati contro di me, i profeti hanno parlato in nome di ∆ Baal e sono corsi dietro a esseri vani».
{i2:9} Il Signore accusa Israele
{2:9} «Per questo, io, il Signore, voglio fare di nuovo causa a voi e ai vostri discendenti.
{2:10} Andate pure a vedere nelle isole greche, mandate qualcuno a informarsi bene nel territorio della ∆ tribù di Kedar. Vedrete che non è mai accaduto quel che accade qui.
{2:11} Nessun’altra nazione ha mai cambiato i suoi dèi! E quelli, poi, non sono neppure dèi. Il mio popolo invece ha sostituito me che sono la sua vera gloria, con esseri che non possono nulla.
{2:12} Per questo sconvolgerò il cielo e tutti saranno atterriti dall’orrore, — dice il Signore. —
{2:13} Due sono le colpe che ha commesso il mio popolo: ha abbandonato me, sorgente di acqua fresca e viva, e ha preferito scavarsi cisterne, cisterne screpolate, incapaci di contenere acqua.
{2:14} Israele non è nato schiavo, né lo è diventato. Come mai allora è diventato una preda?
{2:15} Si gettano su di lui con grida minacciose; ruggiscono come leoni, hanno ridotto la sua terra a un deserto, hanno incendiato le sue città e più nessuno le può abitare.
{2:16} Perfino gli abitanti di Menfi e di ∆ Tafni gli hanno ∆ rasato il capo.
{2:17} Certamente questo ti accade, Israele, perché hai abbandonato me, il Signore Dio tuo, quando ti guidavo nel cammino.
{2:18} Perché ora corri in Egitto a bere le acque del Nilo? Perché corri in Assiria a bere le acque dell’Eufrate?
{2:19} Il male che hai fatto ti punisce, il tuo tradimento ti castiga. Riconosci con dura esperienza quanto è malvagio ed amaro abbandonare il Signore, Dio tuo, e non avere più rispetto per lui. Lo dico io, il Signore, Dio dell’universo».
{i2:20} Israele ha abbandonato il Signore
{2:20} Così dice Dio, il Signore: «Gente d’Israele, da quanto tempo, hai spezzato il tuo giogo, hai sciolto i tuoi legami e hai detto: “Non voglio più essere schiava!”. E invece ti sei prostituita sulla cima di tutte le colline, all’ombra di ogni albero.
{2:21} Avevo piantato viti di prima qualità per fare di te una vigna eccezionale. Come mai ti sei mutata in tralci bastardi di uva selvatica?
{2:22} Anche se continui a lavarti con la soda e con molto sapone, resterà sempre davanti ai miei occhi la macchia della tua colpa.
{2:23} Come osi dire: “Non mi sono macchiata, non sono andata dietro ai Baal”? Guarda e riconosci almeno quel che fai nella valle: ti comporti come una cammella irrequieta che corre qua e là dove vuole,
{2:24} come un’asina selvatica abituata al deserto. Quando entra in calore, ansima, si eccita, niente la trattiene. Tutti quelli che la vogliono non fanno fatica a trovarla: essa è sempre disponibile.
{2:25} Fermati, Israele, prima che i tuoi piedi restino scalzi e la tua gola diventi secca. Ma tu rispondi: “È inutile insistere. Amo gli stranieri e voglio ancora correre dietro a loro”».
{i2:26} La punizione di Israele
{2:26} Il Signore dice: «Come si vergogna un ladro sorpreso a rubare, così dovresti vergognarti tu, popolo d’Israele, con tutti i tuoi re, i tuoi capi, i tuoi sacerdoti e i tuoi profeti.
{2:27} Rivolti a un pezzo di legno dicono: “Tu sei mio padre”, e a una pietra: “Tu sei mia madre”. A me invece rivolgono le spalle e non la fronte. Ma quando si trovano in difficoltà mi supplicano: “Vieni! Salvaci!”.
{2:28} «Gente di Giuda, dove sono gli dèi che ti sei costruiti? Vengano loro a salvarti, se sono capaci, quando sei colpita dal male. I tuoi dèi sono diventati numerosi come le tue città.
{2:29} Perché vuoi accusare me, mentre sei stata tu a ribellarti contro di me? — così dice il Signore. —
{2:30} Ti ho punito inutilmente: tu non hai imparato la lezione. La tua spada ha assassinato i tuoi profeti con la ferocia di un leone.
{2:31} Popolo d’Israele, fa’ attenzione alla parola del Signore. Sono forse stato per te come un deserto o come una terra dove è sempre notte profonda? Perché quelli del mio popolo dicono: “Vogliamo fare come ci pare, non ritorneremo più da te”?
{2:32} Nessuna ragazza dimentica di mettersi i suoi gioielli, nessuna sposa dimentica l’abito di nozze. Il mio popolo invece si è dimenticato di me da troppo tempo.
{2:33} Come sai trovare il modo per ricercare l’amore dei tuoi amanti! Anche la peggiore delle donne può imparare da te.
{2:34} I tuoi vestiti sono imbrattati fino all’orlo del sangue di povera gente innocente, non di quello di ladri sorpresi a rubare. «Eppure,
{2:35} tu continui a ripetere: “Io sono innocente, certamente il Signore non è più in collera con me”. Invece io pronunzio la sentenza contro di te proprio perché ti ostini a dire che non hai fatto niente di male.
{2:36} Come sei caduta in basso, prendendo questa strada! Anche l’Egitto ti deluderà come ti ha delusa l’Assiria.
{2:37} Anche dall’Egitto verrai via umiliata e ti metterai le mani nei capelli per la vergogna. Infatti, io il Signore disprezzo i tuoi progetti che ti danno sicurezza: non ti serviranno a niente».
{i3:1} Israele infedele a Dio
{3:1} Dice il Signore: «Supponiamo che un uomo ripudi la moglie. Questa se ne va per diventare moglie di un altro. Certamente il primo marito non può ritornare più da lei, per non rendere impura la terra. Ma tu, Israele, ti sei prostituita con tanti amanti, e osi tornare da me?
{3:2} Guarda attentamente su ogni collina: riesci a vedere un luogo dove non ti sei prostituita? Ti sedevi lungo le strade e aspettavi gli uomini, appostata come i predoni arabi nel deserto. Così hai reso impura la terra con la tua prostituzione e la tua immoralità.
{3:3} Per questo sono mancate le piogge e non sono venuti gli acquazzoni di primavera. Ma tu continui a prostituirti in modo sfacciato, senza un minimo di pudore.
{3:4} «D’ora in poi forse mi dirai: “Tu sei mio padre, mi hai tanto amata nella mia giovinezza.
{3:5} Non sarai sempre adirato, non mi serberai rancore per sempre!”. Tu dici così, ma intanto continui a commettere tutto il male che puoi».
{i3:6} Israele e Giuda: due sorelle infedeli a Dio
{3:6} Durante il regno di Giosia il Signore mi disse: «Geremia, hai visto che cosa ha fatto l’infedele ∆ Israele? Se n’è andata a fare la prostituta sulla cima di tutte le colline sacre, ∆ all’ombra di ogni albero.
{3:7} Io pensavo che una volta fatto tutto questo, certamente sarebbe ritornata da me. Ma non è tornata. Sua sorella, la traditrice Giuda, ha visto tutto.
{3:8} Ha visto che io ho consegnato all’infedele Israele una dichiarazione scritta di ripudio e l’ho cacciata via per i suoi adulteri. Ma la traditrice Giuda non ha avuto paura e anch’essa si è comportata come una prostituta.
{3:9} La sua immoralità ha reso impuro tutto il paese perché ha commesso adulterio con idoli di pietra e di legno.
{3:10} Nonostante il castigo d’Israele, la traditrice Giuda non è tornata da me con tutto il cuore, ma ha fatto finta. Lo dico io, il Signore».
{3:11} Allora il Signore mi fece capire che Israele, con tutte le sue infedeltà, si era comportata meglio della traditrice Giuda.
{3:12} Mi ordinò di andare al nord per dire: «Torna da me, Israele infedele. Non sarò più adirato con te, perché sono misericordioso, non sarò in collera per sempre — dice il Signore. —
{3:13} Riconosci la tua colpa: ti sei ribellata contro il Signore, Dio tuo, ti sei concessa a estranei all’ombra di ogni albero verdeggiante e non hai ascoltato la mia voce. Dice il Signore».
{i3:14} Popolo di Giuda, ritorna al tuo Dio
{3:14} «Torna da me, popolo infedele, sono sempre io il tuo Signore. Ti radunerò da ogni città e da ogni tribù e ti ricondurrò al monte Sion.
{3:15} Ti darò dei pastori che ti guideranno come voglio io, con saggezza e intelligenza.
{3:16} Allora — dice il Signore — quando sarai diventato numeroso nella tua terra, non si parlerà più dell’ arca dell’alleanza con il Signore. Nessuno ci penserà più, nessuno se ne ricorderà, non ne faranno un’altra perché nessuno ne sentirà la mancanza.
{3:17} Gerusalemme sarà chiamata: “Trono del Signore” e si raduneranno in essa tutte le nazioni nel nome del Signore. Non si ostineranno più a fare quel che suggerisce il loro animo malvagio.
{3:18} Gli appartenenti alla tribù di Giuda si uniranno a quelli d’Israele. Dalle regioni del nord dove stanno in esilio, torneranno insieme nella terra data da me in eredità ai loro antenati».
{i3:19} Popolo d’Israele, ritorna al tuo Dio
{3:19} Il Signore dice: «Israele, desideravo tanto accoglierti tra i miei figli e darti una terra invidiabile, un’eredità che fosse il gioiello più prezioso del mondo. Volevo sentirti dire: “Padre mio” e pensavo che non mi avresti abbandonato.
{3:20} Invece, tu mi hai tradito come una moglie infedele». Così dice il Signore.
{3:21} Si odono gli Israeliti piangere e gemere sulle colline. Hanno perso la strada, hanno dimenticato il Signore, loro Dio.
{3:22} Tornate a lui, figli infedeli: Egli vuole guarirvi dalle vostre infedeltà. Allora voi direte: «Eccoci, noi apparteniamo a te perché tu sei il Signore, nostro Dio.
{3:23} È vero, dalle colline sacre abbiamo riportato soltanto delusioni e vano è il chiasso che abbiamo fatto sui monti. Certo, la salvezza per Israele può venire soltanto dal Signore, nostro Dio.
{3:24} Invece, fin da quando eravamo giovani, l’infamia ha divorato il frutto delle fatiche dei nostri padri: pecore e buoi, figli e figlie.
{3:25} Buttiamoci a terra per la vergogna, lasciamoci coprire dal disonore, perché dall’inizio fino a oggi, noi e i nostri antenati abbiamo peccato contro il Signore, nostro Dio. Non abbiamo mai ascoltato la voce del Signore, nostro Dio».
{i4:1} Invito alla conversione
{4:1} Il Signore dice: «Popolo d’Israele, se davvero cambi condotta, puoi ritornare a me. Se elimini quegli idoli che io non posso sopportare e ti mantieni fedele a me,
{4:2} se tu giuri sul mio nome nella verità, nel diritto e nella giustizia, allora anche gli altri popoli vorranno essere benedetti da me e mi canteranno le loro lodi».
{4:3} Il Signore dice agli abitanti di Giuda e di Gerusalemme: «Arate di nuovo i campi lasciati incolti, non seminate più fra le spine,
{4:4} ma circoncidetevi per il Signore. Circoncidete il vostro cuore, abitanti di Giuda e di Gerusalemme. Se non farete così, il mio furore divamperà come fuoco. Brucerà e nessuno lo potrà spegnere a causa del male che avete commesso».
{i4:5} Annunzio dell’invasione dal nord
{4:5} Suonate la tromba per tutto il paese, gridate a piena voce e avvisate il popolo di Giuda e di Gerusalemme: «Correte a rifugiarvi nelle città fortificate!
{4:6} Indicate la strada che conduce a Sion! Mettetevi al sicuro! Non perdete tempo! Il Signore sta per mandare una sciagura. Una grande rovina verrà dal nord».
{4:7} Come un leone che balza fuori dalla tana, il distruttore dei popoli è già in marcia. È uscito dal suo paese per saccheggiare il territorio di Giuda, distruggere le sue città e lasciarle senza abitanti.
{4:8} Perciò, vestitevi a lutto, piangete con forti lamenti, perché la collera ardente del Signore non si è allontanata da Giuda.
{4:9} Dice il Signore: «In quel giorno i re e i capi perderanno il loro coraggio; i sacerdoti e i profeti saranno confusi e terrorizzati».
{4:10} Allora dissi: «Signore mio Dio, sei riuscito a ingannare questo popolo e Gerusalemme! Avevi promesso la pace e invece ci troviamo con la spada alla gola!».
{4:11} Verrà un giorno in cui si dirà al popolo di Gerusalemme: «Il Signore manda questo vento infuocato verso di voi e verso la figlia del
{4:12} mio popolo. Più impetuoso di quello del deserto, esso spazza via la paglia e il grano». Il Signore stesso pronunzierà la condanna contro il suo popolo.
{i4:13} La regione di Giuda è circondata dai nemici
{4:13} L’invasore si avvicina come nube minacciosa, i suoi carri da guerra sono come un uragano, più veloci delle aquile sono i suoi cavalli. Non c’è speranza per noi, siamo perduti!
{4:14} Abitanti di Gerusalemme, fate sparire la malvagità dal vostro cuore, se volete sfuggire alla morte. Per quanto tempo avete ancora intenzione di seguire i vostri istinti malvagi?
{4:15} Dalla città di Dan e dalle ∆ montagne di Èfraim cominciano ad arrivare cattive notizie.
{4:16} Fate sapere agli abitanti di Gerusalemme e alle altre popolazioni che i nemici stanno arrivando da una terra lontana. Lanciano urla contro le città di Giuda,
{4:17} circondano Gerusalemme da ogni parte come fanno i guardiani dei campi. «Questo vi accade perché vi siete ribellati contro di me. Dice il Signore».
{4:18} Siete stati voi stessi a tirarvi addosso tutte queste sciagure con la vostra condotta e le vostre azioni. Ecco il risultato della vostra malvagità! Ora ne provate l’amarezza fin nel profondo del cuore.
{i4:19} Il dolore di Geremia per il popolo
{4:19} Le mie viscere sono straziate, non posso sopportare il dolore! Il cuore mi scoppia, sono atterrito: non posso tacere! Ho sentito gli squilli di tromba, le urla dei soldati in battaglia.
{4:20} Si annunzia un disastro dopo l’altro, tutto il paese è caduto in rovina. I nostri accampamenti sono stati distrutti, in un baleno le nostre tende sono sparite.
{4:21} Per quanto tempo dovrò vedere bandiere di guerra e sentire squilli di tromba?
{4:22} Il Signore dice: «Il mio popolo si è comportato da stolto e non mi ha riconosciuto come Dio. Come sciocchi bambini non hanno capito nulla. Si sono dimostrati abili nel compiere il male, ma non sono stati capaci di fare qualcosa di buono».
{i4:23} Una visione spaventosa
{4:23} Guardo la terra: è deserta e vuota; il cielo: è senza luce!
{4:24} Guardo le montagne: le vedo tremare; le colline: sono tutte sconvolte!
{4:25} Guardo: non vedo nessuno. Perfino gli uccelli sono volati via!
{4:26} Guardo la terra che era fertile: è diventata un deserto, tutte le città sono mucchi di rovine! È stato il Signore! È stata la sua collera ardente!
{4:27} Così dice il Signore: «Tutta la terra sarà devastata, ma non la distruggerò completamente.
{4:28} Per questo, la terra sarà in lutto e il cielo diventerà oscuro. Perché così ho decretato e non cambio i miei piani. Ho preso una decisione e non torno indietro».
{4:29} Al rumore dei cavalieri e degli arcieri, tutti fuggono dalle città. Cercano rifugio nelle foreste o si nascondono tra le rocce dei monti. Ogni città è abbandonata, non vi è rimasto nemmeno un uomo.
{4:30} O città devastata, che cosa puoi fare ancora? Puoi vestirti d’oro sfoggiare i tuoi gioielli preziosi, truccarti gli occhi. A nulla serviranno i tuoi sforzi per farti più bella. I tuoi amanti ti disprezzano e cercano solo di ucciderti.
{4:31} Sento un grido come di donna che ha le doglie, un urlo come di donna al primo parto. È la voce di Sion, la figlia! Sta soffocando, tende le mani e grida: «Son venuti a uccidermi! Mi sento morire!».
{i5:1} I peccati di Gerusalemme
{5:1} Abitanti di Gerusalemme, percorrete le vie della città, guardatevi attorno, informatevi, cercate nelle sue piazze: se riuscite a trovare un uomo, anche uno solo, che si comporta in modo onesto e si mantiene fedele al Signore, allora Dio perdonerà la vostra città.
{5:2} Voi giurate il falso anche quando dite: «Com’è vero che esiste il Signore…!».
{5:3} Certamente il Signore vuole che siate fedeli. Egli vi ha colpiti, ma voi non ci avete fatto caso, vi ha schiacciati, ma voi avete rifiutato la lezione. Avete reso la vostra faccia più dura della pietra, rifiutate di convertirvi.
{5:4} Allora ho pensato: «È gente ignorante, si comportano da sciocchi perché non seguono il Signore, non accettano la legge del loro Dio.
{5:5} Me ne andrò a parlare con quelli che stanno al potere. Essi certamente seguono il Signore e accettano la sua legge». Ma anche questi, come gli altri, hanno rigettato il giogo del Signore e spezzato i suoi legami.
{5:6} Per questo: usciranno i leoni dalla foresta per sbranarli, dalla steppa verranno i lupi per sgozzarli, i leopardi staranno in agguato vicino alle loro città. Se usciranno, saranno dilaniati perché hanno aumentato i loro peccati e si ribellano sempre di più.
{5:7} Il Signore domanda: «In queste condizioni, come posso perdonare i peccati del mio popolo? Hanno giurato in nome di coloro che non sono dèi. Io li avevo saziati, ma essi hanno commesso adulterio e tutti affollano i luoghi della prostituzione.
{5:8} Sono come stalloni ben pasciuti e focosi, ognuno nitrisce alla moglie del suo vicino.
{5:9} Io, il Signore, non dovrei forse punirli per questi delitti, non dovrei vendicarmi di gente come questa?
{5:10} Dirò ai nemici d’Israele: “Calpestate i suoi filari di viti, saccheggiate, ma non distruggeteli completamente. Strappatene i tralci, perché non sono più miei”.
{5:11} Il popolo d’Israele e quello di Giuda mi hanno tradito continuamente». Così dice il Signore.
{5:12} Gli Israeliti hanno rinnegato il Signore e dicono: «Non vogliamo saperne di lui! Non ci capiterà alcun male, non avremo né guerra né carestia.
{5:13} I profeti sono come il vento, non annunziano la parola del Signore. Accada ad essi quel che minacciano a noi!».
{5:14} Il Signore, Dio dell’universo mi disse: «Geremia, poiché il popolo ha detto queste cose, le mie parole sulla tua bocca saranno come un fuoco e il popolo come la legna consumata dal fuoco».
{i5:15} La punizione
{5:15} Dice il Signore: «Popolo d’Israele, farò venire contro di voi una nazione da terre lontane. È gente valorosa, è una nazione antica; voi non conoscete la sua lingua, non riuscirete a capirvi.
{5:16} I loro arcieri sono infallibili, sono tutti di valore.
{5:17} Divoreranno il vostro raccolto e il vostro pane, uccideranno i vostri figli e le vostre figlie, mangeranno tutto il vostro bestiame, distruggeranno le vostre vigne e i vostri fichi. Con le loro armi raderanno al suolo le vostre città fortificate che vi danno tanta sicurezza.
{5:18} «Ma neppure in quei giorni farò distruggere completamente il mio popolo.
{5:19} Si chiederanno: “Per quale motivo il Signore nostro Dio ci ha fatto subire tutte queste disgrazie?”. Tu, Geremia, risponderai: “Come voi avete abbandonato il Signore per servire divinità straniere nella vostra terra, così ora servirete popoli stranieri in una terra che non è la vostra”.
{5:20} «Annunzia ai discendenti di Giacobbe, agli abitanti di Giuda:
{5:21} “Fate attenzione, gente sciocca e senza cervello. Avete occhi, ma non siete capaci di vedere, avete orecchie, ma non state a sentire.
{5:22} Io sono il Signore! Perché non avete timore di me e non tremate in mia presenza? Al mare io ho dato come confine la sabbia: è un limite invalicabile per sempre. Le sue onde si agitano, ma sono impotenti, rumoreggiano, ma non vanno oltre.
{5:23} Voi, invece, siete un popolo dal cuore indocile e ribelle, mi avete voltato le spalle e ve ne siete andati.
{5:24} Non vi è nemmeno venuto in mente di onorare me, il Signore vostro Dio, quando vi mandavo regolarmente la pioggia in autunno e in primavera e vi davo ogni anno la stagione adatta per mietere il grano.
{5:25} Ma i vostri peccati hanno sconvolto le stagioni, per le vostre iniquità non godete i frutti del paese”.
{5:26} «Infatti tra il mio popolo c’è gente cattiva: sta in agguato come i cacciatori di uccelli, mette trappole, ma per farci cadere gli uomini.
{5:27} Come gabbie piene di uccelli, le loro case sono piene di inganni. È per questo che sono diventati potenti e ricchi,
{5:28} grassi e ben pasciuti. Non c’è limite alla loro arroganza, non rispettano nessun diritto, nemmeno quello degli orfani, non rendono giustizia agli oppressi.
{5:29} «Io, il Signore, non dovrei forse punirli per questi delitti, non dovrei forse vendicarmi di gente come questa?
{5:30} Cose terribili e spaventose avvengono nel paese:
{5:31} i profeti annunciano falsità, i sacerdoti agiscono arbitrariamente e il mio popolo è contento di tutto questo. Ma che cosa faranno quando arriverà la fine?».
{i6:1} L’arrivo dei nemici
{6:1} Discendenti di Beniamino, abbandonate Gerusalemme per mettervi in salvo! Suonate la tromba nella città di ∆ Tekoa, date l’allarme a Bet-Cherem, perché dal nord si avvicina un disastro, una grande distruzione.
{6:2} Sion, la figlia, è bella e incantevole, eppure sarà distrutta.
{6:3} Alcuni pastori con i loro greggi avanzeranno contro di essa. Ognuno vi pianterà attorno il suo accampamento e ognuno si prenderà la sua parte di pascolo.
{6:4} E diranno: « Dichiarate guerra a Gerusalemme! State pronti: a mezzogiorno sferreremo l’attacco!». Alla sera, quando si allungano le ombre, diranno: «Peccato, il giorno sta per finire!
{6:5} Ma non importa, l’assaliremo di notte e distruggeremo i suoi palazzi».
{6:6} Il Signore dell’universo ha ordinato agli assalitori di tagliare alberi e di costruire una palizzata attorno a Gerusalemme. «È una città da punire — dice il Signore, — non c’è altro che oppressione.
{6:7} Come un pozzo dà sempre acqua, così Gerusalemme produce sempre malvagità. In città si sentono soltanto grida di violenza e di oppressione, non si vede altro che sofferenza e ferite.
{6:8} Abitanti di Gerusalemme, accettate questa lezione, altrimenti io vi abbandonerò. Trasformerò la vostra città in un deserto, in una terra disabitata».
{6:9} Così dice il Signore dell’universo: «Racimolate tutti i superstiti del popolo d’Israele, fate come i vendemmiatori, ripassate la mano, come sui tralci».
{6:10} Allora io dissi: «A chi mi rivolgerò, con la speranza di essere ascoltato? Tutti sono diventati sordi e rifiutano di prestare attenzione. Anzi, deridono la parola del Signore e non ne vogliono sapere.
{6:11} Anch’io come te, o Signore, sono adirato contro di loro. Non posso più frenarmi». Il Signore rispose: «Sfoga l’ira per le strade, sui bambini e sui giovani. Saranno portati via uomini e donne, anche se vecchi e cadenti.
{6:12} Le case, i campi e le loro mogli passeranno ad altri quando stenderò la mia mano contro gli abitanti di questa regione per punirli.
{6:13} Poveri e ricchi, nessuno escluso, cercano solo di far denaro, profeti e sacerdoti sono una massa di imbroglioni.
{6:14} Essi curano le piaghe del mio popolo come se si trattasse di un semplice graffio. Dicono: “Va tutto bene!”, e invece non va bene niente.
{6:15} Dovrebbero vergognarsi per queste malvagità disgustose, ma non si vergognano affatto, non arrossiscono. Perciò cadranno come sono caduti altri, saranno abbattuti quando io li punirò. Io, il Signore, ho stabilito così».
{i6:16} Ostinazione d’Israele
{6:16} Così dice il Signore al suo popolo: «Fermatevi per strada e guardatevi attorno, imparate come ci si comportava nel passato. Camminate sulla strada giusta e vivrete in pace. Ma voi rispondete: “Non vogliamo seguire quella strada”.
{6:17} Ho anche messo sentinelle presso di voi per darvi in tempo l’allarme, ma voi avete risposto: “Non vogliamo sentire”.
{6:18} «Perciò ascoltate, popoli di tutta la terra, e anche tu, comunità d’Israele, sappi bene quel che sta per accaderti.
{6:19} Farò venire la rovina su di te a causa dei tuoi progetti malvagi, perché non hai dato importanza alle mie parole e hai rifiutato il mio insegnamento.
{6:20} Che me ne faccio dell’incenso importato dalla regione di Saba, o delle spezie aromatiche fatte arrivare da lontano? I tuoi sacrifici non mi fanno piacere e le tue offerte non mi sono gradite.
{6:21} Perciò, Israele, ti metterò davanti alcuni ostacoli per farti inciampare. Allora moriranno tutti, padri e figli; periranno amici e vicini».
{i6:22} L’invasione dal nord
{6:22} Dice il Signore: «Attenzione! Un popolo sta arrivando dal nord, una grande nazione si mette in marcia dagli estremi confini della terra.
{6:23} Sono armati di archi e di lance, sono crudeli e senza pietà. Quando vanno a cavallo il loro frastuono è come quello del mare in tempesta. Sono pronti, come un sol uomo, a combattere contro di te, Sion, figlia».
{6:24} «Abbiamo udito la loro fama e ci sono cadute le braccia — dicono gli abitanti di Gerusalemme, — siamo spossati dal dolore e dall’angoscia, come una donna durante il parto.
{6:25} Non possiamo più uscire nei campi, né camminare per le strade. Ci sono nemici armati che spargono il terrore da ogni parte».
{6:26} Dice il Signore: «Vestiti a lutto, rotolati nella polvere, figlia del mio popolo! Piangi lacrime amare, lamentati come se fosse morto un figlio unico, perché su di te piomberà all’improvviso l’esercito distruttore.
{6:27} «Geremia, voglio che tu sia come un esperto di metalli in mezzo al mio popolo: provalo e vedrai come si comporta.
{6:28} Sono tutti ribelli ostinati, duri come il bronzo e il ferro. Sono completamente corrotti e per di più spargono calunnie.
{6:29} Soffiando con forza sul fuoco, le scorie si separano dai metalli. Io ho cercato di raffinare il mio popolo, ma inutilmente: non si è staccato dai suoi comportamenti cattivi.
{6:30} Allora io, il Signore, l’ho rifiutato; perciò sarà chiamato “argento di scarto”».
{i7:1} Geremia parla davanti al tempio
{7:1} Il Signore ordinò a Geremia di andare al tempio per parlare al popolo di Giuda. Geremia si fermò alla porta
{7:2} d’ingresso, e a tutti quelli che entravano per partecipare alle cerimonie religiose diceva: «Ascoltate quel che vi dice il Signore
{7:3} dell’universo, Dio d’Israele! Cambiate la vostra condotta e il vostro modo di agire, e io vi lascerò abitare in questo luogo.
{7:4} Non fidatevi di quelli che continuano a dire: “Siamo al sicuro! Abbiamo il tempio del Signore, il tempio del Signore…”. Essi vi ingannano.
{7:5} «Piuttosto, migliorate davvero la vostra condotta e il vostro modo di agire. Ognuno agisca con giustizia verso il suo prossimo.
{7:6} Basta con lo sfruttamento dei forestieri, degli orfani e delle vedove! Basta con lo spargimento di sangue innocente in questa terra! Basta con il seguire divinità straniere che vi portano solamente disgrazie!
{7:7} Se mi ascoltate, vi lascerò ancora abitare in questa terra che da tanto tempo ho dato ai vostri antenati e per sempre.
{7:8} «Non avete niente da guadagnare se continuate a fidarvi di chi vi inganna.
{7:9} Voi rubate, uccidete, commettete adulterio, giurate il falso, offrite incenso a Baal e seguite divinità straniere che prima non conoscevate.
{7:10} E ora venite qui, vi fermate davanti a me, in questo tempio consacrato a me, e dite: “Siamo al sicuro”. Poi tornate a compiere le stesse azioni abominevoli.
{7:11} Avete forse preso questo mio tempio per un covo di briganti? Io, il Signore, so bene quel che avete fatto.
{7:12} Come primo luogo per farmi costruire un santuario, io avevo scelto Silo. Ora andate a vedere che cosa ne ho fatto, a causa dei peccati del mio popolo Israele.
{7:13} Voi avete commesso ogni sorta di male. Quando io vi ho parlato con insistenza, voi non mi avete dato ascolto.
{7:14} Perciò, quel che ho fatto a Silo, lo farò anche a questo tempio consacrato a me, a questo luogo che vi dà tanta sicurezza perché lo avevo assegnato ai vostri antenati e a voi.
{7:15} Vi scaccerò lontano da me, come ho fatto con i vostri fratelli, i ∆ discendenti di Èfraim». Questo ha detto il Signore.
{i7:16} La disubbidienza del popolo
{7:16} Il Signore disse: «Geremia, non pregare per questo popolo, non piangere e non supplicarmi in suo favore, non insistere con me, perché non ti ascolterò.
{7:17} Non vedi che cosa fanno nelle città di Giuda e nelle strade di Gerusalemme?
{7:18} I figli raccolgono la legna, i padri accendono il fuoco, le donne impastano la farina per fare dolci in onore della dea Istar, regina del cielo, e offrono vino ad altri dèi. Tutto questo mi offende.
{7:19} Ma è proprio me che offendono? No, offendono se stessi e si coprono di vergogna.
{7:20} Perciò la mia grande collera si riversa su questo luogo, sugli uomini e sul bestiame, sugli alberi della campagna e sui frutti della terra. Il mio furore brucerà come fuoco che non si spegne». Così ha detto il Signore.
{i7:21} I rimproveri di Dio
{7:21} Così dice il Signore dell’universo, Dio d’Israele: «Mangiatevi pure tutta la carne dei vostri sacrifici, anche quella che siete soliti bruciare completamente in mio onore.
{7:22} Quando feci uscire i vostri antenati dall’Egitto, non parlai affatto di questi sacrifici, non diedi nessun ordine al riguardo.
{7:23} Una sola cosa ho comandato: “Ascoltate la mia voce! Così sarò il vostro Dio e voi il mio popolo. Osservate i miei comandamenti e tutto vi andrà bene”.
{7:24} Ma essi non ascoltarono, non prestarono attenzione. Si comportarono da testardi seguendo i loro cuori malvagi. Invece di avvicinarsi a me, mi hanno voltato le spalle.
{7:25} Da quando i vostri antenati uscirono dall’Egitto fino a oggi, ho sempre continuato a mandarvi i miei servi, i profeti.
{7:26} Ma nessuno mi ha ascoltato, nessuno ha prestato attenzione. Anzi siete diventati ostinati e ribelli più dei vostri antenati.
{7:27} «Tu, Geremia, dirai loro tutte queste parole, ma essi non ti ascolteranno; li chiamerai ma non ti risponderanno.
{7:28} Sono un popolo che non ascolta la voce del Signore suo Dio e non accetta la correzione. La fedeltà è morta, e nemmeno se ne parla più».
{i7:29} L’idolatria nella valle di Ben-Innom
{7:29} Dice il Signore: «Tagliatevi i lunghi capelli, abitanti di Gerusalemme, e gettateli lontano. Intonate un canto funebre sulle vostre colline. Io ho abbandonato e rigettato il popolo perché ha meritato la mia collera.
{7:30} «Il popolo di Giuda ha commesso il male che io, il Signore, disapprovo. Hanno posto i loro idoli abominevoli nel tempio dedicato al mio nome, e lo hanno profanato.
{7:31} Nella valle di Ben-Innom hanno costruito un luogo sacro chiamato Tofet per bruciare i loro figli e le loro figlie in sacrificio. Io non ho mai comandato niente di simile, non l’ho mai pensato.
{7:32} Perciò verranno giorni — è parola del Signore — nei quali questa località non si chiamerà più Tofet né valle di Ben-Innom, ma valle del Massacro. Là dovranno seppellire i morti, perché non ci sarà più posto altrove.
{7:33} I cadaveri di questo popolo saranno il pasto di uccelli rapaci e di bestie selvatiche, che nessuno potrà scacciare.
{7:34} Nelle città di Giuda e nelle strade di Gerusalemme farò cessare i canti di gioia e di allegria, i canti dello sposo e della sposa, poiché il paese sarà ridotto a un deserto».
{8:1} Dice il Signore: «Allora tireranno fuori dai loro sepolcri le ossa dei re, dei capi di Giuda, dei sacerdoti, dei profeti e degli abitanti di Gerusalemme.
{8:2} Queste ossa non saranno più raccolte per essere sepolte, ma diventeranno letame per la terra. Le lasceranno sparse al sole, alla luna, alle stelle che essi hanno amato e servito, che hanno onorato e consultato, e davanti ai quali si sono prostrati.
{8:3} Gli uomini di questa nazione malvagia che riusciranno a sopravvivere, preferiranno morire piuttosto che continuare a vivere così nei luoghi dove io li avrò dispersi. Lo assicuro io, il Signore dell’universo».
{i8:4} Ostinazione nel male
{8:4} Il Signore mi mandò a dire al suo popolo: «Quando uno cade, forse non si rialza? Se uno perde la strada, non torna forse indietro?
{8:5} Perché invece questo mio popolo si è allontanato da me e non torna indietro? Sono ostinatamente malvagi e non vogliono tornare a me.
{8:6} Ho ascoltato attentamente, ma non dicono la verità. Nessuno rinunzia a commettere il male, nessuno riconosce di avere sbagliato. Ognuno tira dritto per la sua strada come un cavallo lanciato in battaglia.
{8:7} Anche la cicogna nel cielo sa quando è tempo di migrare; la tortora, la rondine e la gru sanno quando è tempo di tornare. Invece il mio popolo non sa riconoscere l’ordine stabilito dal Signore.
{8:8} Come potete credervi saggi soltanto perché avete la legge del Signore, dal momento che la penna ingannevole dei vostri maestri l’ha completamente falsata?
{8:9} I sapienti saranno coperti di vergogna, saranno confusi e fatti prigionieri. Essi hanno disprezzato la parola del Signore: quale sapienza possono avere?
{8:10} Perciò darò le loro mogli ad altri e i loro campi ai conquistatori perché tutti, poveri e ricchi, cercano solo di far denaro. Profeti e sacerdoti sono una massa di imbroglioni.
{8:11} Curano le piaghe del mio popolo come se si trattasse di un semplice graffio. “Va tutto bene”, dicono, e invece non va bene niente.
{8:12} Dovrebbero vergognarsi per queste malvagità disgustose, ma non si vergognano affatto, non arrossiscono. Perciò cadranno come sono caduti altri; saranno abbattuti quando io li punirò. Io, il Signore, ho stabilito così».
{i8:13} La fine del regno di Giuda
{8:13} Dice il Signore: «Voglio distruggerli completamente: non resterà neppure un grappolo nella vigna, nemmeno un frutto sul fico; anche le foglie appassiranno. Farò venire contro di loro gente che li calpesterà».
{8:14} Gli abitanti di Giuda dicono: «Perché ce ne stiamo senza far niente? Corriamo a rifugiarci nelle città fortificate e moriamo lì perché il Signore nostro Dio vuole farci morire. Ci fa bere acqua avvelenata, perché abbiamo peccato contro di lui.
{8:15} Aspettavamo la pace, ma non c’è stata; aspettavamo la guarigione, ma è arrivato il terrore.
{8:16} I nostri nemici sono già nella città di Dan. Sentiamo sbuffare i loro cavalli; al loro nitrito trema tutta la terra. I nemici sono venuti a saccheggiare il nostro territorio e le sue ricchezze, a distruggere le città con i loro abitanti».
{8:17} Dice il Signore: «Attenzione! Sto per mandare contro di voi dei serpenti velenosi. Non riuscirete a incantarli, e vi morderanno».
{i8:18} Il lamento del profeta Geremia
{8:18} Il mio dolore è senza speranza mi sento venire meno.
{8:19} Da un capo all’altro del paese sento le grida della figlia del mio popolo: «Il Signore nostro re non è più in Sion?». Il Signore risponde: «E voi, perché mi avete offeso con i vostri idoli, con queste nullità portate dagli stranieri?».
{8:20} Il popolo grida: «È finita la mietitura, è passata l’estate, e noi non siamo stati salvati».
{8:21} Sono afflitto per la sventura che ha colpito la figlia del mio popolo, sono costernato, distrutto dal dolore.
{8:22} Non c’è nessuna medicina in Gàlaad, non si riesce a trovare un medico? Perché la figlia del mio popolo non è stata guarita?
{9:1} Vorrei che il mio capo fosse una fonte e i miei occhi una sorgente di lacrime, per piangere giorno e notte le vittime della figlia del mio popolo.
{9:2} Vorrei trovare un rifugio nel deserto, per abbandonare il mio popolo e fuggire lontano da lui. Sono tutti adùlteri, una massa di traditori.
{9:3} Tendono la lingua come un arco, favoriscono la menzogna, non lasciano regnare la verità nella nostra terra. Dice il Signore: «Il mio popolo passa da un delitto all’altro, e non mi riconosce come suo Dio.
{i9:4} Il male dilaga
{9:4} Ognuno si guardi dal suo amico, nessuno si fidi neppure di suo fratello, perché ogni fratello cerca di imbrogliare l’altro e ognuno va in giro a dire calunnie.
{9:5} Tutti ingannano i propri amici, nessuno dice la verità. Si sono talmente abituati a mentire che non possono fare a meno di commettere il male.
{9:6} Commettono violenza su violenza, un inganno dopo l’altro, e rifiutano di riconoscermi». Così dice il Signore.
{9:7} Per questo, il Signore dell’universo dice: «Metterò alla prova la figlia del mio popolo; la raffinerò come un metallo, non mi resta altro da fare, con lei.
{9:8} La loro lingua è come freccia mortale, la loro bocca dice solo menzogne. A parole, augurano il bene agli amici, ma dentro di sé pensano solo a rovinarli.
{9:9} Io, il Signore, non dovrei forse punirli per questi delitti, non dovrei vendicarmi di gente come questa?».
{i9:10} La rovina è inevitabile
{9:10} Io dissi: «Vedo i monti: piango e sospiro; vedo i pascoli e canto un lamento funebre. Sono bruciati, più nessuno vi passa. Non si ode più il muggito delle mandrie, gli uccelli, gli animali selvatici sono fuggiti, scomparsi».
{9:11} Rispose il Signore: «Ridurrò Gerusalemme a un mucchio di rovine, dove vivono gli sciacalli; raderò al suolo le città di Giuda, e più nessuno vi abiterà».
{9:12} Allora domandai: «Perché la nostra terra è devastata e bruciata come un deserto dove non passa nessuno? Se c’è qualcuno tanto sapiente da comprendere quel che il Signore ha detto, lo annunzi agli altri!».
{9:13} Il Signore rispose: «Questo avviene perché hanno rifiutato la legge che io avevo dato loro, non hanno ascoltato la mia voce e non hanno ubbidito.
{9:14} Hanno seguito i loro cuori ostinati, hanno seguito gli idoli di Baal come avevano imparato dai loro padri.
{9:15} Perciò farò mangiare a questo mio popolo erbe amare e gli farò bere acqua avvelenata. Li disperderò in mezzo a nazioni sconosciute a loro
{9:16} e ai loro padri. Li farò inseguire da eserciti nemici finché non li avrò completamente distrutti. È il Signore dell’universo, Dio di Israele che parla».
{i9:17} Un lamento funebre per Gerusalemme
{9:17} Il Signore dell’universo dice: «Fate attenzione! Chiamate le donne che per mestiere piangono nei funerali, cercate le più brave e radunatele!».
{9:18} Il popolo dice: «Raccomandate loro di affrettarsi a intonare su di noi un canto funebre. I nostri occhi si sciolgano in pianto, le nostre ciglia grondino lacrime».
{9:19} Ascoltate il grido di lamento che viene da Sion: «Siamo rovinati! Che vergogna dovere abbandonare la nostra terra ed essere scacciati dalle nostre case».
{9:20} E io dico: «O donne, ascoltate che cosa dice il Signore, fate attenzione alle sue parole. Ognuna insegni a sua figlia come fare il lamento, e alla propria amica il canto funebre.
{9:21} La morte è entrata dalle nostre finestre, è penetrata nei nostri palazzi, ha falciato i bambini per strada e i giovani nelle piazze.
{9:22} Questo è quel che il Signore mi ha ordinato di dire: cadaveri umani saranno sparsi ovunque come letame sui campi, come spighe di grano lasciate dai mietitori, che più nessuno raccoglie».
{i9:23} La vera sapienza: conoscere il Signore
{9:23} Così dice il Signore: «Non si vanti il sapiente della sua sapienza, non si vanti il forte della sua forza, non si vanti il ricco della sua ricchezza.
{9:24} Se qualcuno vuole vantarsi, si vanti di avere intelligenza e di conoscere me, il Signore, che agisco sulla terra con bontà, giustizia e rettitudine. Sono queste le cose che mi piacciono». Questo dice il Signore.
{9:25} Dice il Signore: «Sta per venire il tempo nel quale punirò tutti quelli che praticano una circoncisione che, per me, non ha alcun valore:
{9:26} i popoli di Egitto, Giuda, Edom, Ammon, Moab e la gente del deserto che si taglia i capelli sulle tempie. Tutte queste nazioni, come anche Israele, nel loro cuore non sono circoncise e perciò le punirò».
{i10:1} Gli idoli e il vero Dio
{10:1} Ascoltate il messaggio del Signore, popolo d’Israele.
{10:2} Egli dice: «Non imitate il modo di vivere delle altre nazioni: esse sono atterrite da fenomeni insoliti che accadono in cielo, ma voi non dovete averne paura.
{10:3} Le norme degli altri popoli non valgono niente. Essi tagliano un pezzo di legno nel bosco, l’intagliatore lo lavora con lo scalpello;
{10:4} poi lo ricoprono d’oro e d’argento, lo fissano con chiodi a colpi di martello perché non cada.
{10:5} Questi idoli sono come spaventapasseri in un campo di cetrioli: non possono parlare. Devono essere trasportati perché non possono camminare. Non abbiate paura: non fanno alcun male, ma non possono nemmeno fare alcun bene».
{10:6} Nessuno è come te, Signore! Tu sei grande, grande e potente è il tuo nome!
{10:7} Chi non ti renderà onore, re delle nazioni? Tu solo lo meriti. Non c’è nessuno come te in tutti i regni, tra tutti i saggi delle nazioni.
{10:8} Tutti sono stupidi e sciocchi: vanno a lezione dagli idoli di legno!
{10:9} Li fanno ricoprire dagli orefici con lamine d’argento importato da Tarsis e con oro fatto venire da ∆ Ufaz. Li fanno rivestire da abili artisti con stoffe costose rosse e viola.
{10:10} Ma tu, Signore, sei il vero Dio, sei tu il Dio vivente, tu sei re per sempre. Quando sei sdegnato, la terra trema, le nazioni non resistono al tuo furore.
{10:11} Voi direte alle nazioni: «Gli dèi non hanno fatto il cielo e la terra. Perciò dovranno scomparire dalla faccia della terra, da ogni regione che è sotto il cielo».
{i10:12} Inno al creatore
{10:12} Il Signore potente ha formato la terra, con la sua sapienza ha creato il mondo, ha disteso il cielo con la sua intelligenza.
{10:13} Al suo comando c’è un frastuono di acque nel cielo. Egli fa salire le nuvole dall’estremità della terra, scatena temporali con lampi e pioggia e sprigiona il vento impetuoso.
{10:14} Allora tutti gli uomini restano stupiti, non capiscono. Quelli che fabbricano idoli provano grande vergogna perché le loro statue risultano false, prive di vita.
{10:15} Sono oggetti vani, degni solo di disprezzo. Il Signore li farà sparire, quando se li troverà davanti.
{10:16} Il Dio di Giacobbe non è come quelli! Egli ha fatto ogni cosa, e ha scelto Israele come suo popolo. Il suo nome è: il Signore dell’universo.
{i10:17} L’esilio è vicino
{10:17} Abitanti di Gerusalemme, siete in stato d’assedio! Raccogliete tutte le vostre cose.
{10:18} Così ha detto il Signore: «Questa volta scaccerò via tutti gli abitanti di questa terra. Non ci sarà scampo per nessuno».
{10:19} Allora il popolo grida: «Siamo colpiti a morte, la nostra ferita non può guarire! Noi invece pensavamo che fosse cosa da poco, un dolore sopportabile!
{10:20} Le nostre tende sono sfasciate, le loro corde sono rotte. I nostri figli sono andati lontano: non c’è più nessuno che pianti i paletti della tenda e rialzi i teloni.
{10:21} I nostri pastori hanno perso la testa, non cercano più il Signore come loro guida. Per questo hanno sbagliato tutto e hanno portato il popolo alla rovina».
{10:22} Attenzione! Sono giunte notizie! Dal nord giunge un frastuono: le città di Giuda saranno ridotte a un deserto abitato solo da sciacalli.
{i10:23} Preghiera del profeta
{10:23} Signore, ho capito! Nessuno sa scegliere la giusta via, nessuno sa decidere bene per la propria vita.
{10:24} Correggimi, Signore, ma non essere troppo duro con me. Non trattarmi con ira: per me sarebbe la fine!
{10:25} Rivolgi la tua collera contro queste nazioni. Esse non ti riconoscono come Dio e non ti invocano. Hanno distrutto completamente il tuo popolo e hanno devastato il tuo territorio.
{i11:1} L’alleanza con Dio è stata violata
{11:1} Il Signore mi affidò un messaggio per gli abitanti di
{11:2} Giuda e di Gerusalemme: «Ascoltate i termini dell’ alleanza! Io,
{11:3} il Signore Dio d’Israele, maledico chiunque non li mette in pratica.
{11:4} È la stessa alleanza che io prescrissi ai vostri antenati quando li feci uscire dall’Egitto, dove stavano come in una fornace per fondere il ferro. Allora dissi: “Se ubbidite alla mia voce e mettete in pratica quel che io vi comando, diventerete il mio popolo e io sarò il vostro Dio,
{11:5} cosicché possa mantenere il giuramento fatto ai vostri antenati di dare loro una terra dove scorre latte e miele, proprio quella che voi ora abitate”». Io risposi: «Va bene, Signore, porterò il tuo messaggio».
{11:6} Allora il Signore mi disse: «Va’ nelle città di Giuda e per le strade di Gerusalemme. Proclama il mio messaggio, esorta il popolo ad ascoltare i termini di questa alleanza e a metterli in pratica.
{11:7} Da quando ho fatto uscire i loro antenati dall’Egitto fino a oggi, ho scongiurato ripetutamente il popolo di ubbidire alle mie parole.
{11:8} Ma essi non hanno ascoltato e non hanno ubbidito. Ognuno ha continuato ad essere testardo e ostinato nel fare il male. Io avevo ordinato di osservare gli impegni di questa alleanza, ma essi non lo hanno fatto: perciò ho applicato contro di loro le sanzioni previste».
{11:9} Il Signore mi disse ancora: «Ho visto che gli abitanti di Giuda e di Gerusalemme hanno fatto una congiura.
{11:10} Sono tornati a commettere i peccati dei loro antenati. Anch’essi hanno rifiutato di ubbidire alle mie parole, hanno seguito gli dèi stranieri e li hanno adorati. Così gli abitanti d’Israele e di Giuda hanno rotto l’alleanza che avevo concluso con i loro antenati.
{11:11} Per questo — dice il Signore — manderò una sciagura e non potranno evitarla. Essi mi chiameranno a gran voce perché li aiuti, ma io non li ascolterò.
{11:12} Allora gli abitanti di Gerusalemme e delle altre città di Giuda andranno a implorare aiuto agli dèi ai quali hanno offerto incenso. Ma quando arriverà il disastro, gli dèi non potranno in nessun modo salvarli.
{11:13} La gente di Giuda ha ormai tanti dèi quante sono le sue città. Per offrire incenso a quel vergognoso idolo di Baal gli abitanti di Gerusalemme hanno costruito più altari che strade.
{11:14} Geremia, non pregare per questo popolo, non piangere e non supplicarmi in suo favore. Quando saranno colpiti dalla sciagura e cercheranno il mio aiuto, non li ascolterò».
{11:15} Dice il Signore: «Il popolo che io amo ha commesso azioni malvagie. Che cosa viene a fare ora nel mio tempio? Pensa forse di allontanare il disastro con promesse e con sacrifici di animali? Pensa forse di ∆ farla franca?
{11:16} Io avevo fatto diventare il mio popolo forte e ricco come un ulivo carico di frutti, ma ora gli darò fuoco, le sue foglie bruceranno con grande rumore e spezzerò i suoi rami.
{11:17} «Io, il Signore dell’universo, lo avevo piantato. Ma ora ho deciso di far venire una sciagura sul mio popolo, Israele e Giuda, per il male che hanno commesso. Mi hanno offeso: hanno offerto incenso in onore di Baal».
{i11:18} Geremia si lamenta con il Signore
{11:18} Il Signore mi ha fatto vedere gli intrighi che i miei nemici tramavano contro di me e allora ho aperto gli occhi.
{11:19} Io ero come un agnello docile portato al macello e non capivo che tutti quegli intrighi erano a mio danno. Essi dicevano di me: «Abbattiamo l’albero mentre è nel suo pieno vigore; uccidiamolo, e sia dimenticato il suo nome».
{11:20} Allora pregai così: «Signore dell’universo, tu sei un giudice giusto e conosci i sentimenti e i pensieri segreti dell’uomo. Io ho affidato a te la mia causa: sono certo che vedrò come tu punirai i miei nemici».
{11:21} Gli abitanti di Anatòt minacciano di uccidermi e dicono che mi ammazzeranno se continuo ad annunziare il messaggio del Signore.
{11:22} Perciò il Signore dell’universo dice: «Io li punirò! I loro giovani saranno uccisi in guerra, i loro figli e le loro figlie moriranno di fame.
{11:23} Nessuno di essi si salverà quando castigherò gli abitanti di Anatòt con la sciagura che manderò su di loro».
{i12:1} Perché i malvagi hanno successo?
{12:1} Signore, tu sei giusto, eppure io voglio lamentarmi con te; voglio discutere con te a proposito della giustizia. Perché ai malvagi va tutto bene? Perché quelli che compiono il male vivono tranquilli?
{12:2} Tu li pianti, e quelli mettono radici, crescono e producono frutti. Tu sei sempre sulla loro bocca, ma il loro cuore è lontano da te.
{12:3} Eppure tu, Signore, mi conosci bene, mi hai messo alla prova e sai che sto dalla tua parte. Metti da parte i malvagi come pecore destinate al macello, tienili pronti per il giorno del massacro.
{12:4} Fino a quando la nostra terra deve soffrire per la siccità e tutta l’erba dei campi sarà arsa dal sole? Anche gli animali e gli uccelli muoiono per la malvagità dei suoi abitanti. Essi dicono: «Dio non vede la nostra fine».
{12:5} Il Signore mi rispose: «Geremia, tu ti stanchi a correre quando gareggi con gli uomini; come puoi pensare di farcela con i cavalli? Se non riesci a rimanere in piedi in un terreno pianeggiante, come ti reggerai in piedi sulle rive ripide del Giordano?
{12:6} Perfino i tuoi fratelli, i membri della tua famiglia, ti hanno tradito, si sono messi insieme per perseguitarti. Non fidarti di loro anche se ti dicono parole amiche».
{i12:7} Il Signore abbandona il suo popolo
{12:7} Il Signore dice: «Ho abbandonato la mia casa, ho ripudiato la nazione che mi ero scelto; ho consegnato nelle mani dei suoi nemici il popolo che amo.
{12:8} Il popolo che mi ero scelto si è ribellato contro di me; ha ruggito come un leone nella foresta e così io non lo amo più.
{12:9} Ora il popolo che mi ero scelto è diventato una preda bella e desiderata: da ogni parte gli uccelli rapaci si precipitano su di lui. Venite, animali selvatici, venite anche voi a divorare la preda.
{12:10} Molti pastori stranieri hanno distrutto la mia vigna hanno calpestato i miei campi, hanno trasformato la mia terra prediletta in un deserto desolato.
{12:11} Sotto i miei occhi l’hanno ridotta in una condizione pietosa. Tutto è distrutto, è diventato un deserto e nessuno se ne prende cura.
{12:12} Da tutti i luoghi desolati del deserto spuntano predoni per saccheggiare: sono come una spada nelle mie mani. Essi distruggono ogni cosa da un capo all’altro del territorio. Non c’è scampo per nessuno.
{12:13} Il mio popolo ha seminato frumento e ha raccolto spine; ha lavorato duramente senza poi ricavare nulla; gli sono mancati i raccolti perché io ero adirato con lui».
{i12:14} Il Signore parla alle nazioni
{12:14} Così dice il signore: «Ho un messaggio per tutti i popoli malvagi vicini d’Israele. Essi hanno messo le mani sulla terra che avevo dato al mio popolo. Io li sradicherò dalla loro terra e libererò la gente di Giuda dalle loro mani.
{12:15} Ma poi avrò compassione di quei popoli: farò tornare ogni nazione alla sua terra e al suo paese di origine.
{12:16} Hanno insegnato a Israele a giurare per Baal. Ma se impareranno a comportarsi davvero secondo le leggi del mio popolo e a dire nei loro giuramenti: “Come è vero che il Signore vive…” potranno far parte del mio popolo e avere prosperità.
{12:17} Ma se qualche nazione non ubbidirà, la sradicherò definitivamente e la distruggerò». Così dice il Signore.
{i13:1} La sorte di una cintura di lino
{13:1} Il Signore mi disse: «Va’, comprati una cintura di lino e legatela ai fianchi. Però non lavarla».
{13:2} Io comprai la cintura, come aveva detto il Signore, e me la misi attorno ai fianchi.
{13:3} Dopo un po’ il Signore mi disse:
{13:4} «Prendi la cintura che hai comprato e che porti ai fianchi. Va’ al torrente Fara e nascondila tra le pietre».
{13:5} Io andai e la nascosi là dove mi aveva detto il Signore.
{13:6} Molto tempo dopo il Signore mi disse ancora: «Va’ a riprendere la cintura che hai nascosto nel torrente Fara».
{13:7} Ritornai al torrente, cercai nel posto dove avevo nascosto la cintura e la tirai fuori: era completamente marcita e non serviva più.
{13:8} Allora il Signore mi parlò
{13:9} e mi disse: «Allo stesso modo farò marcire la grande superbia di Giuda e di Gerusalemme.
{13:10} Questo popolo malvagio ha rifiutato di ascoltare le mie parole; è stato ostinato e ribelle, ha onorato e servito altri dèi. Perciò lo farò diventare come questa cintura che non serve più a niente.
{13:11} Io volevo legare a me il popolo d’Israele e di Giuda proprio come si lega una cintura ai fianchi. Volevo che fossero il mio popolo, la mia fama, il mio onore e la mia gloria, ma essi non hanno voluto ascoltarmi». Così disse il Signore.
{i13:12} I boccali di vino, segno della collera di Dio
{13:12} Il Signore Dio d’Israele mi disse: «Geremia, va’ a dire alla gente che ogni boccale deve essere riempito di vino. Tutti ti risponderanno che lo sanno benissimo.
{13:13} Allora dirai loro che io, il Signore, riempirò di vino gli abitanti di questa regione: i suoi re che siedono sul trono di Davide, i sacerdoti, i profeti e gli abitanti di Gerusalemme, finché non saranno tutti ubriachi.
{13:14} Poi li farò sbattere l’uno contro l’altro, padri e figli, e andranno in frantumi come boccali. Non avrò pietà, compassione e misericordia: li distruggerò completamente». Così disse il Signore.
{i13:15} Ammonimenti contro la superbia
{13:15} Popolo d’Israele, non essere arrogante, ascolta attentamente quel che ti dice il Signore.
{13:16} Rendi onore al Signore tuo Dio, prima che faccia scendere l’oscurità e i tuoi piedi inciampino sui monti quando viene la notte. Tu aspetti un nuovo giorno ma egli lo trasformerà in oscurità profonda, piena di pericoli mortali.
{13:17} Se tu non ascolterai piangerò in segreto per la tua arroganza. Verserò lacrime amare perché il gregge del Signore sarà deportato.
{13:18} Il Signore mi disse: «Ordina al re e alla regina madre di scendere dal loro trono perché la corona preziosa è già caduta dalle loro teste.
{13:19} Le città del Negheb sono assediate e nessuno può liberarle. Tutta la popolazione di Giuda è condotta lontano in esilio».
{13:20} Alza gli occhi, Gerusalemme, e guarda! I tuoi nemici vengono dal nord. Dove sono le pecore che ti erano state affidate, il gregge che era il tuo vanto?
{13:21} Tu credevi di esserti assicurata l’amicizia degli stranieri. Che cosa dirai quando ti conquisteranno e comanderanno su di te? Ti lamenterai come una donna colta dalle doglie del parto.
{13:22} Allora ti domanderai perché ti sono accadute queste disgrazie. È stato a causa delle tue grandi colpe che i nemici ti hanno spogliata e violentata.
{13:23} Può un uomo di colore cambiare la sua pelle o un leopardo cancellare le sue macchie? Così i tuoi abitanti, abituati a comportarsi male, si illudono forse di poter fare qualcosa di buono?
{13:24} Il Signore li disperderà come paglia spazzata via dal vento del deserto.
{13:25} È questo il tuo destino, Gerusalemme! Così dice il Signore, che ha deciso di trattarti così perché lo hai messo da parte e hai confidato in realtà ingannevoli.
{13:26} Il Signore stesso ti strapperà i vestiti e ti esporrà nuda alla vergogna.
{13:27} Egli ha visto i tuoi adulteri, i tuoi gridi di piacere, l’oscenità della tua prostituzione sulle alture e nei campi. Gerusalemme, per te è finita! Quando deciderai di purificarti?
{i14:1} La grande siccità
{14:1} Quando venne la siccità, il Signore disse a Geremia:
{14:2} «La terra di Giuda è in lutto: le sue città stanno morendo, la gente è abbattuta per il dolore, tutta Gerusalemme grida e cerca aiuto.
{14:3} I ricchi mandano i servi ad attingere acqua: quelli giungono ai pozzi ma li trovano asciutti e ritornano indietro con i secchi vuoti; scoraggiati e confusi, si nascondono il volto.
{14:4} Non è più caduta la pioggia sulla nostra terra: tutto il terreno è screpolato e i contadini, avviliti, si nascondono il volto.
{14:5} Le cerve partoriscono nei campi e abbandonano i cuccioli appena nati perché non c’è più un filo d’erba.
{14:6} Gli asini selvatici si fermano sulle colline e ansimano come sciacalli: per mancanza di erba non ci vedono più».
{i14:7} Lamento del popolo
{14:7} La gente grida: «Anche se i nostri peccati ci accusano, agisci, Signore, per amore del tuo nome. È vero, troppe volte ti abbiamo tradito, abbiamo peccato contro di te.
{14:8} Tu sei la speranza d’Israele, tu ci hai salvati nei momenti di disgrazia. Perché ora ti comporti come uno straniero in mezzo a noi, come un viandante che si ferma solo una notte?
{14:9} Perché ti comporti come un uomo colto di sorpresa, come un uomo forte, ma incapace di aiutare? Eppure tu sei in mezzo a noi, Signore! Noi siamo chiamati col tuo nome: non abbandonarci!».
{i14:10} Risposta di Dio
{14:10} Così dice il Signore riguardo a questo popolo: «Ci provano gusto a vivere in modo sregolato, senza tener conto di me. Ma io non posso approvarli. Mi ricordo del peccato del mio popolo e lo punirò».
{14:11} Il Signore mi disse: «Non chiedermi di aiutare questo popolo.
{14:12} Anche se digiuneranno, non ascolterò le loro grida di aiuto; anche se mi faranno offerte o bruceranno in mio onore carne di animali, non gradirò tutto questo. Anzi, li sterminerò con la guerra, la spada e la peste».
{14:13} Allora esclamai: «Signore mio Dio, tu sai che purtroppo i profeti assicurano al popolo che non ci sarà né guerra né carestia e che tu hai garantito una pace perfetta in questo luogo».
{14:14} Ma il Signore mi rispose: «È falso quel che i profeti dicono a nome mio. Io non li ho inviati, non ho dato nessun ordine, non ho rivolto loro la mia parola. Vi annunziano solo visioni false, predizioni senza senso e invenzioni della loro fantasia.
{14:15} Questi profeti non li ho mandati io, anche se parlano a nome mio. Annunziano che non ci sarà né guerra né carestia in questa regione. Ebbene, io li farò morire proprio in guerra e a causa della carestia. Te lo assicuro io, il Signore.
{14:16} La gente che li ha ascoltati, farà la stessa fine: morirà di fame e per la guerra. I loro cadaveri saranno gettati per le strade di Gerusalemme e nessuno li seppellirà. Questo capiterà anche alle loro mogli, ai figli e alle figlie. In questo modo farò ricadere su di essi la loro malvagità».
{i14:17} Lamento di Geremia
{14:17} Il Signore mi ordinò di rivolgere al popolo queste parole: «I miei occhi son pieni di pianto, giorno e notte non possono trattenere le lacrime: una grande sciagura si è abbattuta sulla vergine, figlia del mio popolo, e l’ha colpita a morte.
{14:18} Esco in aperta campagna e vedo cadaveri trafitti dalla spada; rientro in città e vedo gente che muore di fame. Profeti e sacerdoti si aggirano per la regione senza capirci più nulla».
{i14:19} Lamento del popolo
{14:19} «Signore, hai completamente respinto Giuda? Ti è diventata insopportabile la città di Sion? Perché ci hai colpiti così duramente che non possiamo più riprenderci? Aspettavamo la pace, ma non c’è stata; aspettavamo la guarigione, ma è arrivato il terrore.
{14:20} È vero, Signore, abbiamo peccato contro di te: riconosciamo i nostri peccati e quelli dei nostri padri.
{14:21} Per amore del tuo nome, non abbandonarci! Non permettere che sia disprezzato il trono della tua gloria! Ricordati della tua alleanza con noi: non infrangerla!
{14:22} Fra tutti gli idoli delle nazioni nessuno è capace di far venire la pioggia! Da solo, il cielo non può mandare temporali! Noi speriamo in te, Signore Dio nostro, perché solamente tu fai tutte queste cose».
{i15:1} Il castigo è inevitabile
{15:1} Allora il Signore mi disse: «Anche se venissero Mosè e Samuele a supplicarmi, io non mi lascerò intenerire per questo popolo. Mandalo via! Se ne vada!
{15:2} Se ti domanderanno dove devono andare, risponderai che io ho detto: Chi deve morire di peste, vada a morire di peste! Chi deve morire di spada, vada a morire di spada! Chi deve morire di fame, vada a morire di fame! Chi deve andare in esilio, vada in esilio!
{15:3} «Io, il Signore, ho deciso di colpirli con quattro specie di disgrazie: la spada per ucciderli, i cani per sbranarli, gli uccelli rapaci e infine le bestie selvatiche per far sparire ogni resto dei loro cadaveri.
{15:4} Tutti i popoli della terra avranno orrore per il castigo che ha colpito gli abitanti di Giuda. È la conseguenza dei delitti commessi a Gerusalemme da Manasse, figlio di Ezechia, quando era re di Giuda».
{15:5} Il Signore dice: «Nessuno avrà pietà di te, Gerusalemme, nessuno ti compiangerà, nessuno si fermerà a domandare come stai.
{15:6} Tu mi hai respinto — così dice il Signore, — mi hai voltato le spalle. Allora io ho steso la mano contro di te per distruggerti: sono stanco di avere pietà!
{15:7} In tutte le città della regione ho disperso i tuoi abitanti come paglia al vento. Li ho privati dei loro figli, ho distrutto il mio popolo perché non ha mai smesso di comportarsi male.
{15:8} Le loro vedove sono diventate più numerose dei granelli di sabbia nel mare. In pieno giorno ho mandato il lutto sulle madri dei giovani in guerra. All’improvviso le ho sconvolte con una terribile angoscia.
{15:9} Anche la madre che aveva sette figli si sente svenire, le manca il respiro, le si annebbia la vista in pieno giorno, impallidisce e vaneggia. Farò uccidere dai nemici anche quelli che credevano di averla scampata». Così dice il Signore.
{i15:10} Geremia si lamenta con il Signore ma Dio lo conferma nella sua missione
{15:10} Quanto sono infelice! Mia madre mi ha messo al mondo per essere oggetto di litigio e contestazione in tutto il paese! Non ho fatto debiti, non ho fatto prestiti, eppure tutti mi maledicono.
{15:11} ∆ Il Signore mi rispose: «Farò andare tutto a tuo favore, te lo prometto! Farò cadere i nemici ai tuoi piedi quando ti troverai in grave pericolo.
{15:12} Sarai come l’acciaio temprato nel nord, che non può essere spezzato dal ferro o dal rame.
{15:13} Lascerò nelle mani dei nemici le ricchezze e i tesori del mio popolo, per punirlo di tutti i peccati commessi sul suo territorio.
{15:14} Il mio popolo diventerà schiavo dei suoi nemici in una regione che non conosce, perché la mia ira si è accesa come un fuoco che arderà contro di lui».
{15:15} Allora dissi: «Signore, tu mi conosci bene! Ricordati di me, aiutami! Vendicami dei miei persecutori. Se tu sei troppo paziente con loro, quelli mi uccidono! Ricordati che mi insultano per causa tua.
{15:16} Quando le tue parole sono state trovate, le ho divorate. Le tue parole sono diventate la gioia e l’esultanza del mio cuore, perché appartengo a te, Signore, Dio dell’universo.
{15:17} Non ho mai cercato la mia felicità tra gente allegra e chiassosa, perché tu mi hai costretto a rimanere da solo, in disparte, pieno di sdegno.
{15:18} Perché continuo a soffrire? Perché il mio dolore è come una piaga che nessuna medicina riesce a guarire? E ora, anche tu mi deludi, come un torrente dalle acque incostanti».
{15:19} Allora il Signore mi rispose: «Se tu tornerai verso di me, io ti accoglierò di nuovo al mio servizio. Se tu saprai distinguere tra le cose importanti e le cose da poco, io continuerò a parlare per mezzo tuo. La gente di Giuda deve imparare da te, non tu da loro.
{15:20} Nei confronti di questo popolo, ti renderò come un muro di bronzo durissimo; combatteranno contro di te, ma non ti vinceranno perché io sono con te, a difenderti e salvarti. Lo dico io, il Signore!
{15:21} Ti libererò dal potere dei nemici, ti strapperò dalle loro mani violente».
{i16:1} La vita di Geremia è un segno per il popolo
{16:1} Il Signore mi disse ancora:
{16:2} «Non devi prendere moglie e avere figli in questo luogo.
{16:3} Sappi che cosa accadrà ai bambini che nascono in questo luogo e ai genitori che hanno dato loro la vita:
{16:4} moriranno tutti straziati da mali orribili; resteranno senza lutto e senza sepoltura; saranno come letame nei campi; saranno uccisi in guerra o moriranno di fame; i loro cadaveri verranno lasciati in pasto agli uccelli rapaci e alle bestie selvatiche.
{16:5} «È inutile che tu entri in una casa dove si fa lutto per unirti ai pianti o per portare conforto: perché io ho ritirato da questo popolo la prosperità che gli avevo dato. Non lo amo più, non ne ho compassione. Lo dico io, il Signore.
{16:6} In questo paese moriranno tutti, senza distinzione, e non saranno rimpianti né sepolti. Nessuno si graffierà per la disperazione o si taglierà i capelli in segno di lutto.
{16:7} Nessuno andrà a mangiare e a bere con chi è afflitto per consolarlo della morte di persone care, nemmeno se si tratta del padre o della madre.
{16:8} «Non entrare in una casa dove c’è un pranzo di nozze, non fermarti a mangiare e a bere con gli invitati.
{16:9} Ecco che cosa accadrà fra poco, e tutti ne saranno testimoni: farò cessare in questo luogo i canti di gioia e di allegria, la voce dello sposo e della sposa. Lo dico io, il Signore dell’universo, Dio d’Israele.
{16:10} «Quando riferirai alla gente tutte queste cose, essi ti domanderanno perché ho deciso di punirli così duramente. Vorranno sapere quali colpe hanno commesso, quali peccati hanno fatto contro il Signore loro Dio.
{16:11} Allora tu dirai queste mie parole: I vostri padri si sono allontanati da me per andare dietro ad altre divinità — così dice il Signore, — le hanno adorate e si sono inginocchiati davanti ad esse; mi hanno abbandonato e non hanno seguito i miei insegnamenti.
{16:12} Ma voi vi siete comportati anche peggio. Ognuno di voi si è ostinato nel seguire i suggerimenti del suo animo malvagio e rifiuta di ubbidirmi.
{16:13} Perciò vi scaccerò da questa vostra terra e vi farò andare in una regione che non conoscete. Nemmeno i vostri padri ne hanno mai sentito parlare. Laggiù servirete divinità straniere giorno e notte, perché io non avrò più misericordia di voi».
{i16:14} Ritorno dall’esilio (vedi 23,7-8)
{16:14} Il Signore dice: «Sta per venire il momento in cui la gente non dirà più: “Giuro per la vita del Signore che ha fatto uscire il popolo d’Israele dall’Egitto…”.
{16:15} Invece diranno: “Giuro per la vita del Signore che ha fatto ritornare il popolo d’Israele dal nord e da tutte le regioni dove lo aveva disperso”. Infatti io li farò ritornare nella loro terra, quella che avevo dato ai loro padri».
{i16:16} I colpevoli saranno puniti
{16:16} Il Signore dice: «Manderò contro gli Israeliti i loro nemici: questi ne faranno grandi retate, come fanno i pescatori, e inseguiranno gli altri sui monti e sulle colline come fanno i cacciatori, per scovarli tutti perfino nelle spaccature delle rocce.
{16:17} Io vedo tutto quel che fanno, non possono nascondermi nulla: le loro azioni malvagie mi saltano agli occhi.
{16:18} Tanto per cominciare, farò loro pagare due volte le colpe e i peccati commessi. Infatti hanno profanato la mia terra con i loro idoli senza vita, come sono i cadaveri, e hanno riempito la mia proprietà con i loro dèi falsi».
{i16:19} Preghiera di Geremia
{16:19} Signore, tu mi proteggi e mi dai forza, tu mi aiuti quando sono in difficoltà. A te verranno i popoli dalle estremità della terra e diranno: «Gli dèi che i nostri padri ci hanno lasciato sono soltanto una menzogna, sono come vento e non servono a nulla.
{16:20} Non possono essere veri gli dèi che l’uomo si fabbrica».
{16:21} «Ebbene — dice il Signore, — questa volta farò conoscere ai popoli la mia forza e la mia potenza, ed essi riconosceranno che il mio nome è Signore».
{i17:1} Le colpe del popolo di Giuda
{17:1} Il peccato del popolo di Giuda è scritto con uno scalpello di ferro, è inciso nei loro cuori e sugli angoli sporgenti dei loro altari con una punta di diamante.
{17:2} Così i loro figli si ricorderanno sempre dei loro altari e dei pali sacri, piantati presso gli alberi verdi, sulle colline elevate,
{17:3} sui monti e in aperta campagna. Popolo di Giuda, farò saccheggiare dai nemici le tue ricchezze e i tuoi tesori per i peccati commessi nei luoghi di culto degli dèi, sparsi in tutto il tuo territorio.
{17:4} Tu dovrai restituire la terra che ti avevo dato. Ti renderò schiavo dei tuoi nemici in una regione che non conosci, perché mi hai provocato e la mia ira è come un fuoco che non si spegne mai.
{i17:5} Sentenze varie
{17:5} Il Signore dice: «Maledetto chi si allontana da me, perché ha fiducia nell’uomo e conta soltanto su mezzi umani.
{17:6} Costui sarà come un rovo che cresce nel deserto, in una terra arida, piena di sale, dove è impossibile vivere: non gli accadrà mai nulla di buono.
{17:7} Ma io benedico chi ha fiducia in me e cerca in me la sua sicurezza.
{17:8} Egli sarà come un albero trapiantato vicino a un fiume che stende le sue radici fino all’acqua. Non dovrà temere quando viene il caldo, perché le sue foglie resteranno verdi. Neppure un anno di siccità gli farà danno: continuerà a produrre i suoi frutti.
{17:9} Il cuore dell’uomo inganna più di ogni altra cosa: è incorreggibile. Chi può comprenderlo?
{17:10} Ma io, il Signore, scruto i sentimenti e i pensieri segreti dell’uomo. Così posso trattare ciascuno secondo la sua condotta in base al risultato delle sue azioni».
{17:11} Chi accumula ricchezze in modo disonesto è come un uccello che cova uova non sue: a metà della vita le perderà e alla fine resterà senza niente, come uno stolto.
{17:12} Il nostro tempio santo è come un trono splendente collocato in alto fin dalle origini.
{17:13} Signore, tu sei la speranza d’Israele: chi ti abbandona è destinato al fallimento! Quelli che si allontanano da te spariranno come nomi scritti nella polvere perché hanno abbandonato te, il Signore, la sorgente di acqua viva.
{i17:14} Altra preghiera del profeta
{17:14} Signore, solo tu puoi guarirmi, solo tu puoi salvarmi. Tu mi hai sempre dato un motivo per lodarti!
{17:15} La gente mi dice: «Dove sono finite le parole del Signore? Si realizzino, una buona volta!».
{17:16} Io non ho insistito per essere un tuo profeta, non ho desiderato che venisse il giorno del castigo. Signore, tu lo sai, ho sempre parlato apertamente con te.
{17:17} Non mettermi paura anche tu: tu sei l’unico mio rifugio quando mi trovo in pericolo.
{17:18} Copri di ridicolo quelli che mi perseguitano, ma risparmia me; riempi di paura loro, non me. Fa’ cadere su di loro tutte le disgrazie, distruggili completamente.
{i17:19} Il sabato è consacrato al Signore
{17:19} Il Signore mi diede quest’ordine: «Geremia, va’ a metterti vicino alla porta di Gerusalemme chiamata porta dei Figli del popolo, dalla quale passano i re di Giuda per entrare e uscire dalla città. Poi va’ vicino a tutte le altre porte lungo le mura.
{17:20} A tutti quelli che le attraversano, re di Giuda, abitanti di Giuda e di Gerusalemme, dirai di ascoltare le mie parole.
{17:21} Dirai così: Se ci tenete alla vostra vita, non trasportate nessun peso nel giorno di sabato, non fate passare niente attraverso le porte di Gerusalemme.
{17:22} Non portate nessun peso fuori delle vostre case in giorno di sabato e non fate nessun lavoro. Il sabato lo dovete dedicare tutto a me, come ho comandato ai vostri antenati.
{17:23} Essi non mi hanno ascoltato, non hanno prestato attenzione. Anzi si sono intestarditi a non ubbidirmi e a rifiutare i miei insegnamenti.
{17:24} «Ma voi, dice il Signore, ascoltatemi bene: non fate passare nessun peso attraverso le porte di questa città in un giorno di sabato; invece, dedicate a me questo giorno e astenetevi da ogni lavoro.
{17:25} Allora i re e i principi che siedono sul trono di Davide entreranno liberamente attraverso le porte di questa città. Vi passeranno sui carri o a cavallo con i loro ufficiali, insieme alla gente di Giuda e agli abitanti di Gerusalemme, perché la città sarà sempre abitata.
{17:26} La gente verrà dalle città di Giuda e dai dintorni di Gerusalemme, dal territorio di Beniamino, dalla regione della Sefela, dalle montagne e dal Negheb. Tutti porteranno qualcosa al mio tempio: sacrifici da bruciare completamente o in parte, offerte di grano o di incenso, sacrifici di lode.
{17:27} Ma voi dovrete ascoltarmi e dedicare a me il giorno di sabato senza trasportare pesi e introdurli attraverso le porte di Gerusalemme. Se non lo farete, darò fuoco alle porte della città e le fiamme bruceranno i suoi bei palazzi. Nessuno potrà spegnere l’incendio».
{i18:1} Geremia nella bottega del vasaio
{18:1} Il Signore mi diede quest’ordine:
{18:2} «Presto, Geremia! Va’ giù nella bottega del vasaio e là ti farò udire la mia parola».
{18:3} Io mi recai dal vasaio e mi fermai a guardarlo mentre lavorava al tornio.
{18:4} Ma il vaso, che egli stava modellando con la creta, a un certo punto si guastò tra le sue mani. Allora il vasaio prese altra creta e fece un nuovo vaso, a suo piacere.
{18:5} A quel punto, il Signore mi fece udire la sua parola:
{18:6} «Gente d’Israele, non potrei forse comportarmi con voi come fa questo vasaio con la creta? Lo dico io, il Signore: voi siete nelle mie mani proprio come la creta nelle mani del vasaio.
{18:7} A volte, nei riguardi di una nazione o di un regno io vorrei sradicare, abbattere o distruggere.
{18:8} Ma se quella nazione smette di fare il male per il quale l’avevo minacciata, io mi pento del castigo che pensavo di mandarle.
{18:9} «A volte invece, nei riguardi di un’altra nazione o di un altro regno vorrei edificare e piantare.
{18:10} Ma se quelli compiono il male che io disapprovo, senza curarsi dei miei avvertimenti, allora io mi pento del bene che avevo promesso di far loro.
{18:11} «Ed ora, va’ ad annunziare alla gente di Giuda e agli abitanti di Gerusalemme che io, il Signore, ho preso una decisione contro di loro e mi preparo a punirli. Esortali a rinunziare al loro comportamento malvagio, a migliorare le loro abitudini e le loro azioni.
{18:12} Ma essi agiranno sempre peggio e diranno: “È inutile insistere! Continueremo tutti ostinatamente a farci guidare dal nostro cuore malvagio”».
{i18:13} Israele ha dimenticato il Signore
{18:13} Ebbene il Signore dice: «Informatevi presso i popoli stranieri se hanno mai sentito una cosa simile. Israele, la vergine, ha commesso azioni orribili!
{18:14} Avete mai visto la neve abbandonare le vette rocciose del Libano? Avete mai visto l’acqua abbandonare i gelidi torrenti di montagna?
{18:15} Invece il mio popolo mi ha dimenticato! Brucia incenso in onore di idoli inutili, che lo fanno inciampare sulla sua strada, lo fanno deviare dalla via percorsa da sempre per camminare su sentieri nemmeno tracciati.
{18:16} Ha ridotto la sua terra in una condizione spaventosa che strappa grida di orrore senza fine. Chi passa di lì, rimane sconvolto e scuote amaramente la testa.
{18:17} Davanti al nemico, io disperderò il mio popolo, come polvere sollevata dal vento orientale. Volterò loro le spalle, non li guarderò nemmeno quando saranno colpiti dalla rovina».
{i18:18} Congiura contro Geremia e preghiera del profeta
{18:18} Alcuni dissero: «Via, facciamola finita con Geremia! Avremo sempre sacerdoti per istruirci, uomini saggi per darci buoni consigli e profeti che annunziano il messaggio di Dio. Demoliamo Geremia con la diffamazione e non badiamo più a quel che dice».
{18:19} Allora pregai così: «Signore, guarda che cosa mi capita, senti che cosa dicono i miei nemici.
{18:20} In cambio del bene, si deve rendere il male? Essi mi scavano la fossa! Eppure, Signore, ti ricordi? Sono venuto a pregarti in loro favore per allontanare la tua collera.
{18:21} Ora però, fa’ morire di fame i loro figli, o falli passare a fil di spada. Le loro mogli restino vedove e senza figli, gli uomini muoiano di peste e i giovani siano uccisi dalla spada in battaglia.
{18:22} Fa’ piombare i banditi su di loro, falli urlare di spavento nelle loro case. Essi mi scavano la fossa, vogliono farmi cadere in un agguato.
{18:23} Ma tu, Signore, conosci tutti i progetti che essi fanno per uccidermi. Non cancellare questo loro delitto, non perdonare questo peccato. Falli crollare davanti a te, su loro riversa la tua collera».
{i19:1} La brocca spezzata, segno di sciagura
{19:1} Il Signore diede quest’ordine a Geremia: «Va’ a comprare una brocca di terracotta. Poi fa’ venire con te alcuni anziani e sacerdoti,
{19:2} e accompagnali nella valle di Ben-Innom, passando per la porta dei Cocci. Là proclamerai il messaggio che io ti comunicherò».
{19:3} Dirai loro: «Re di Giuda e abitanti di Gerusalemme, ascoltate quel che vi dice il Signore dell’universo, il Dio d’Israele. Fra poco farò piombare su questo luogo un disastro tale che chi ne sentirà parlare resterà stordito.
{19:4} Agirò così perché gli abitanti di Giuda e di Gerusalemme mi hanno abbandonato e hanno destinato questo luogo all’offerta di incenso a divinità straniere che né essi, né i loro antenati, né i re di Giuda avevano mai conosciuto. Hanno riempito questo luogo col sangue di gente innocente,
{19:5} e hanno costruito alture per bruciare i loro figli come sacrificio in onore di Baal. Io non ho mai comandato niente di simile, non l’ho mai nemmeno pensato.
{19:6} «Perciò verranno giorni — è parola del Signore — nei quali questa località non si chiamerà più Tofet né valle di Ben-Innom, ma valle del Massacro.
{19:7} In questo luogo farò fallire i progetti degli abitanti di Giuda e di Gerusalemme. I loro nemici li uccideranno in battaglia e non si lasceranno sfuggire nessuno. I loro cadaveri saranno il pasto di uccelli rapaci e di bestie selvatiche.
{19:8} Ridurrò questa città in una condizione spaventosa: chi passerà da queste parti, rimarrà sconvolto dall’orrore alla vista delle sue rovine.
{19:9} I loro nemici assedieranno la città per massacrare tutti gli abitanti. L’assedio sarà così terribile che essi si mangeranno tra di loro e divoreranno perfino i propri figli».
{19:10} «Poi spezzerai la brocca sotto gli occhi di quelli che ti hanno accompagnato
{19:11} e dirai loro: “Io, il Signore dell’universo, spezzerò allo stesso modo il popolo e la città. Essi saranno come questa brocca spezzata che non si può più aggiustare. Dovranno seppellire i morti in Tofet perché non ci sarà più posto altrove.
{19:12} Così dice il Signore: Trasformerò questa città con i suoi abitanti in un luogo di morte, come il Tofet.
{19:13} Renderò impure come il Tofet le case di Gerusalemme e i palazzi dei re di Giuda, perché sui terrazzi di tutte queste case hanno bruciato incenso in onore delle stelle e hanno offerto il vino in onore di altri dèi”».
{19:14} Allora Geremia si allontanò dal Tofet dove il Signore lo aveva mandato a proclamare il suo messaggio e si fermò nel cortile del tempio. A tutta la gente che si trovava là,
{19:15} egli riferì le parole del Signore dell’universo, Dio d’Israele: «Farò venire su questa città e sui villaggi vicini tutti i castighi che avevo minacciato contro di essa. Perché i suoi abitanti si sono intestarditi e hanno rifiutato di ascoltare le mie parole».
{i20:1} Geremia è imprigionato
{20:1} Il sacerdote Pascur, figlio di Immer, era il capo delle guardie del tempio. Dopo aver udito Geremia che annunziava queste cose,
{20:2} lo fece frustare e lo lasciò incatenato vicino alla porta superiore, detta di Beniamino, dalla quale si entra nel tempio.
{20:3} Il giorno dopo ritornò e fece liberare il profeta dalle catene. Allora Geremia gli disse: «Pascur, il Signore ti cambia nome. Ti chiamerai “Terrore da ogni parte”.
{20:4} Infatti il Signore ha detto: “Ti renderò motivo di spavento per te e per tutti i tuoi amici. Essi cadranno sotto la spada dei nemici e tu assisterai alla loro morte. Consegnerò tutti gli abitanti di Giuda al re di Babilonia. Li deporterà nel suo paese e ne farà morire molti.
{20:5} Consegnerò le ricchezze degli abitanti di Gerusalemme, il prodotto del loro lavoro, le cose più preziose e perfino il tesoro dei re di Giuda ai nemici, che faranno man bassa di tutto, saccheggeranno e porteranno il bottino a Babilonia.
{20:6} Tu stesso, Pascur, e quelli che stanno con te, sarete fatti prigionieri e deportati a Babilonia. Là morirai e sarai sepolto insieme a tutti i tuoi amici ai quali hai annunziato tante menzogne”».
{i20:7} Geremia si sfoga con Dio
{20:7} Signore, tu mi hai sedotto e io non ho potuto resisterti. Hai fatto ricorso alla forza e hai ottenuto quel che volevi. Mi disprezzano da mattina a sera, tutti ridono di me.
{20:8} Io parlo, e ogni volta subito devo chiamare aiuto e gridare contro la violenza e l’oppressione. Tutto il giorno sono insultato e deriso perché annunzio la tua parola, o Signore!
{20:9} Ma quando mi son detto: «Non penserò più al Signore, non parlerò più in suo nome», ho sentito dentro di me come un fuoco che mi bruciava le ossa: ho cercato di contenerlo ma non ci sono riuscito.
{20:10} Mi accorgevo che molti parlavano male di me e da ogni parte cercavano di spaventarmi. Dicevano: «Se qualcuno lo denunzia, lo denunzieremo anche noi». Perfino i miei amici più cari aspettavano un mio passo falso e dicevano: «Prima o poi, qualcuno riuscirà a ingannarlo! Così, l’avremo vinta noi e potremo vendicarci di lui».
{20:11} Ma tu, Signore, stai al mio fianco, tu sei forte e mi difendi: per questo i miei persecutori cadranno e non avranno la meglio su di me. Dovranno vergognarsi da morire perché i loro progetti andranno in fumo. Saranno disonorati per sempre e nessuno lo dimenticherà.
{20:12} Tu, Signore dell’universo, sai distinguere chi ti è fedele perché vedi i sentimenti e i pensieri segreti dell’uomo. Ho affidato a te la mia causa: sono certo che vedrò come tu punirai i miei nemici.
{20:13} Cantate inni al Signore! Lodate il Signore! Egli ha liberato il povero dal potere dei malvagi.
{20:14} Maledetto il giorno in cui sono nato! Nessuno consideri benedetto il giorno nel quale mia madre mi ha messo al mondo!
{20:15} Maledetto l’uomo che ha riempito di gioia mio padre quando gli ha dato la notizia: «È nato! È un maschio!».
{20:16} Quell’uomo diventi come le città che il Signore ha distrutto senza compassione. Al mattino egli oda lamenti e a mezzogiorno grida di guerra.
{20:17} Perché Dio non mi ha fatto morire prima di nascere? Mia madre sarebbe stata la mia tomba, mi avrebbe sempre tenuto dentro di sé.
{20:18} Invece sono uscito dal suo ventre solo per provare tormento e dolore e consumare la mia vita nell’umiliazione.
{i21:1} Geremia risponde agli inviati del re
{21:1} Questo è il messaggio che il Signore affidò a Geremia per il re Sedecia. Il re aveva mandato da Geremia ∆ Pascur, figlio di Malchia, e il ∆ sacerdote Sofonia, figlio di Maasia, per domandargli:
{21:2} — Poiché Nabucodònosor re di Babilonia ci ha dichiarato guerra, per favore, consulta il Signore per noi. Forse il Signore compirà a nostro favore uno dei suoi prodigi e costringerà il nemico ad allontanarsi.
{21:3} Geremia rispose agli inviati del re: — Andate a riferire a Sedecia
{21:4} quel che dice il Signore, Dio d’Israele: «Voi combattete contro l’esercito del re di Babilonia che vi assedia. Ma io farò indietreggiare i vostri soldati dalle mura fino a concentrarli tutti in mezzo alla città.
{21:5} Io stesso combatterò contro di voi con tutte le mie forze, con ira, furore e grande sdegno.
{21:6} Colpirò quelli che vivono nella città: uomini e animali moriranno di una terribile peste.
{21:7} Inoltre consegnerò in potere di Nabucodònosor re di Babilonia, Sedecia re di Giuda, i suoi ministri e la gente che sarà riuscita a sopravvivere alla peste, alla spada e alla carestia. Li consegnerò nelle mani dei nemici che cercano solo di farli morire tutti. Infatti Nabucodònosor non si lascerà commuovere: li farà uccidere con la spada, non avrà pietà di nessuno, non li perdonerà. Ve lo dico io, il Signore».
{21:8} Il Signore ordinò poi a Geremia di annunziare al popolo questo messaggio: «Vi offro la possibilità di scegliere tra la via che conduce alla vita e la via che conduce alla morte — così dice il Signore. —
{21:9} Chi vuol rimanere in questa città, morirà di spada, o di fame o di peste. Ma chi decide di uscire dalla città per arrendersi ai Babilonesi che l’assediano, non sarà ucciso: avrà almeno salva la vita.
{21:10} Ho deciso di distruggere Gerusalemme, non di salvarla. Essa sarà occupata dal re di Babilonia che la distruggerà con il fuoco. Lo dico io, il Signore».
{i21:11} Messaggi per la famiglia reale
{21:11} Alla famiglia del re di Giuda dirai: «Ascoltate la parola del Signore,
{21:12} discendenti di Davide! Il Signore vi dice: Amministrate bene la giustizia ogni giorno, liberate i poveri dall’oppressione dei prepotenti. Se non farete così, il mio furore divamperà come fuoco. Brucerà e nessuno lo potrà spegnere a causa del male che avete commesso.
{21:13} Io, il Signore, mi metto contro di voi, abitanti del palazzo che domina la vallata, costruito su una piattaforma rocciosa. Lo dico io, il Signore. Voi andate dicendo che nessun nemico potrà attaccarvi o penetrare nei vostri rifugi.
{21:14} Ma io stesso vi punirò come meritate per il male che avete commesso: darò fuoco alla selva di colonne dei vostri palazzi e anche le case attorno saranno divorate dalle fiamme». Così dice il Signore.
{22:1} Il Signore ordinò poi a Geremia di andare nel palazzo del re di Giuda per proclamare quest’altro messaggio:
{22:2} «Ascolta quel che dice il Signore, o re di Giuda che siedi sul trono di Davide. Lo dice per te, per i tuoi ministri e per i tuoi sudditi che entrano nel palazzo:
{22:3} Comportatevi in modo giusto e onesto e liberate i poveri dall’oppressione dei prepotenti. Non cercate di approfittare dei forestieri, degli orfani e delle vedove: non trattateli male. Non uccidete gente innocente in questo luogo, dice il Signore.
{22:4} Se farete davvero quel che io vi comando, i discendenti di Davide potranno continuare a essere re. Potranno andare e venire attraverso le porte di questo palazzo sui carri o a cavallo, insieme ai loro ministri e ai loro sudditi.
{22:5} Ma se non ubbidirete ai miei comandi, quant’è vero che io sono Dio, il Signore, giuro che questo palazzo diventerà un mucchio di rovine». Così dice il Signore.
{22:6} Minaccia del Signore contro il palazzo del re di Giuda: «Tu eri per me bello come le foreste di Gàlaad, come le vette del Libano. Eppure non esiterò a trasformarti in deserto, in città disabitate.
{22:7} Preparerò degli uomini, darò a ognuno gli attrezzi, e li manderò contro di te per distruggerti. Taglieranno le tue magnifiche colonne di cedro e le getteranno nel fuoco.
{22:8} «Quando gli stranieri provenienti da molti paesi passeranno da queste parti, si domanderanno: “Perché il Signore ha trattato così questa grande città?”.
{22:9} Allora si sentiranno rispondere: “Questo è accaduto perché i suoi abitanti hanno tradito il patto concluso con il Signore, e hanno onorato e servito divinità straniere”».
{i22:10} Messaggio per il re Ioacàz (Sallum)
{22:10} Non piangete per il re morto, non fate lamenti per lui. Piangete piuttosto per ∆ il re che parte, piangete perché non tornerà più, non rivedrà il paese natio.
{22:11} Infatti, a proposito di Sallum, che è succeduto a suo padre Giosia re di Giuda, il Signore dice: «Egli è partito di qui e non tornerà più.
{22:12} Morirà nel paese dove lo hanno condotto prigioniero e non rivedrà più la sua terra».
{i22:13} Messaggio contro il re Ioiakìm
{22:13} Guai a te che ti costruisci un palazzo senza rispettare la giustizia, e alzi nuovi piani in modo disonesto perché costringi gli altri a lavorare per te e ti rifiuti di pagarli.
{22:14} Tu dici: «Voglio costruirmi un palazzo grandioso con vasti saloni al piano superiore». Vi fai aprire grandi finestre, rivesti i muri con legno di cedro e lo fai dipingere di rosso.
{22:15} Ti illudi forse di essere un grande re per i rivestimenti di cedro del tuo palazzo? Tuo padre, Giosia, mangiava e beveva come te, ma agiva in modo giusto e retto e perciò tutto gli andava bene.
{22:16} Egli difendeva i diritti dei poveri e tutto andava bene. In questo modo dimostrava di conoscermi veramente.
{22:17} Tu, invece, guardi solo al tuo interesse e studi il modo di uccidere gli innocenti e di opprimere la gente con ferocia. Questo ti dice il Signore.
{22:18} Perciò, ecco quel che dice il Signore riguardo a Ioiakìm re di Giuda figlio di Giosia: «Nessuno piangerà la sua morte e dirà: “È un grave lutto, fratello! È un grave lutto, sorella!”. Nessuno piangerà la sua morte e dirà: “È un grave lutto, signore! È un grave lutto, maestà!”.
{22:19} Trascineranno e getteranno il suo cadavere fuori delle porte di Gerusalemme: sarà sepolto come un asino».
{i22:20} Messaggio per Gerusalemme
{22:20} Salite sul monte Libano e gridate, abitanti di Gerusalemme, andate sull’altipiano di Basan e urlate, gridate dalle montagne di ∆ Moab, perché tutti i vostri ∆ alleati sono stati sconfitti.
{22:21} Vi avevo avvertiti quando tutto andava bene, ma non avete voluto ascoltarmi. Vi siete sempre comportati così dall’inizio della vostra storia: non mi avete mai ubbidito.
{22:22} I vostri pastori saranno spazzati via dal vento e i vostri alleati saranno fatti prigionieri: allora sarete svergognati e umiliati per tutto il male che avete commesso.
{22:23} Avevate preparato il vostro nido tranquillo tra i cedri fatti venire dal Libano: invece vi lamenterete tutti quando vi coglieranno dolori atroci come le doglie di una partoriente.
{i22:24} Messaggio contro il re Ioiachìn (Conìa)
{22:24} Così dice il Signore a Conìa figlio di Ioiakìm, re di Giuda: «Anche se tu fossi l’anello della mia destra, il mio ∆ sigillo personale, giuro sulla mia vita che ti strapperò dal mio dito.
{22:25} Ti consegnerò nelle mani di quelli che ti vogliono uccidere e che ti mettono tanta paura: Nabucodònosor, re di Babilonia, e il suo esercito.
{22:26} Farò deportare te e tua madre in un paese straniero, ben diverso da quello dove siete nati, e là morirete entrambi.
{22:27} Anche se farete di tutto per ritornare nella vostra terra, non ci riuscirete».
{22:28} La gente si domanda: «Questo tale, questo Conìa, è forse diventato una brocca incrinata che non serve più, un oggetto privo di interesse? Perché è stato scacciato via con i suoi figli e confinato in una regione che non conosce?».
{22:29} O terra, terra, terra! Ascolta quel che dice il Signore:
{22:30} «Registrate costui come uno senza figli. È un uomo fallito nella sua vita: nessuno dei suoi discendenti riuscirà a sedere sul trono di Davide e a regnare ancora in Giuda».
{i23:1} Speranze per il futuro
{23:1} «Guai ai pastori del mio popolo — dice il Signore — che distruggono e disperdono il mio gregge».
{23:2} A proposito di questi pastori che dovrebbero prendersi cura del suo gregge, il Signore Dio d’Israele dice: «Voi avete rovinato e disperso il mio gregge e non ve ne siete occupati. Ebbene, io mi occuperò di voi e della vostra cattiva amministrazione.
{23:3} Radunerò io stesso quel che resta delle mie pecore da tutte le regioni dove le avevo disperse. Le farò ritornare ai loro pascoli, saranno feconde e aumenteranno di numero. Lo dico io, il Signore.
{23:4} Manderò ad esse pastori che avranno cura di loro e così non dovranno più temere né spaventarsi: non ne mancherà nemmeno una all’appello». Questo dice il Signore.
{23:5} «Verranno giorni nei quali io farò sorgere il germoglio di Davide, un suo discendente legittimo — dice il Signore. Questo re governerà con saggezza e attuerà il diritto e la giustizia nel paese.
{23:6} Durante il suo regno il popolo di Giuda sarà liberato e quello d’Israele vivrà tranquillo. Chiameranno il re con questo nome: Il Signore Nostra-Salvezza».
{23:7} Il Signore dice: «Sta per venire il momento in cui la gente non dirà più: “Giuro per la vita del Signore che ha fatto uscire il popolo d’Israele dall’Egitto…”.
{23:8} Invece diranno: “Giuro per la vita del Signore che ha fatto uscire i discendenti d’Israele dalla terra del nord, da tutte le regioni dove li aveva dispersi, perché vivessero nella loro patria”».
{i23:9} :
{23:9} Mi si spezza il cuore nel petto, mi sento tutto tremare. Mi sembra d’essere ubriaco, stordito dal troppo vino. È stato a causa del Signore e delle sue parole sante.
{i23:10} 23,9 L’inizio del v. 9 è come un titolo per una raccolta di messaggi (vv. 9-40) pronunziati da Geremia in tempi diversi. Contro i profeti
{23:10} Il paese è pieno di gente adultera: si precipitano tutti verso il male e impiegano la loro forza in modo iniquo. Perciò il Signore ha maledetto questa terra, l’ha riempita di lutto, ha disseccato tutti i suoi pascoli.
{23:11} Il Signore dice: «Anche i profeti e i sacerdoti sono diventati empi: li ho sorpresi a commettere il male perfino dentro il mio tempio.
{23:12} Perciò li farò camminare su una strada sdrucciolevole, brancoleranno nel buio, si urteranno e cadranno a terra. Questa è la sciagura che manderò su di loro quando li punirò. Lo dico io, il Signore.
{23:13} A Samaria avevo visto che i profeti si comportavano da stupidi: essi parlavano in nome di Baal e allontanavano da me il mio popolo, Israele.
{23:14} Ma a Gerusalemme vedo che i profeti compiono addirittura azioni orribili: commettono adulterio e vivono di menzogne, incoraggiano a fare il male e così nessuno smette di comportarsi in modo perverso. Per me, i profeti e gli abitanti di Gerusalemme si sono resi colpevoli come gli abitanti di Sòdoma e Gomorra».
{23:15} Perciò questa è la sentenza che il Signore dell’universo pronunzia contro i profeti: «Li costringerò a mangiare erbe amare e a bere acqua avvelenata, perché i profeti di Gerusalemme hanno contaminato tutta la mia terra».
{23:16} Così dice il Signore dell’universo: «Non date retta a quel che vi dicono questi profeti: parlano, parlano, ma vi riempiono la testa di illusioni vane. Le visioni che vi descrivono sono frutto della loro immaginazione: non provengono da me.
{23:17} Essi ripetono con insistenza a quelli che mi disprezzano: “Vi andrà tutto bene! Lo garantisce il Signore!”. A tutti quelli che insistono a fare di testa propria essi assicurano: “Non vi accadrà niente di male”.
{23:18} Nessuno di loro ha conosciuto i miei progetti, nessuno ha visto o sentito le mie decisioni, nessuno è stato attento alla mia parola e vi ha ubbidito».
{23:19} Ed ora il furore del Signore si scatena come una tempesta, come un uragano travolgente si abbatte sulla testa dei malvagi.
{23:20} L’indignazione del Signore non si calmerà finché egli non avrà portato a termine quello che aveva deciso di fare. Alla fine dei giorni, anche voi comprenderete tutto chiaramente.
{23:21} Il Signore dice: «Io non ho mandato questi profeti e tuttavia essi vanno di corsa; io non ho rivolto loro la mia parola, eppure essi parlano a nome mio.
{23:22} Se avessero conosciuto i miei progetti, avrebbero riferito le mie parole e avrebbero esortato il mio popolo a non comportarsi più in modo perverso, a non compiere azioni malvagie».
{23:23} Il Signore domanda: «Credete che io sia Dio solo da vicino e che non lo sia anche da lontano?
{23:24} Anche se uno cerca di nascondersi nei luoghi più segreti, credete che io non possa vederlo? Non sapete che io sono presente ovunque, in cielo e sulla terra? Lo dico io, il Signore».
{23:25} «Ho sentito quello che dicono i profeti quando pretendono di parlare a nome mio e annunziano menzogne. Essi dicono: “Ho avuto un sogno! Ho avuto una visione!”.
{23:26} Per quanto tempo andrà avanti così? Che cos’hanno in mente questi profeti quando annunziano cose false, quando raccontano le fantasie che si sono inventate?
{23:27} Si raccontano l’un l’altro i sogni e così credono di convincere il mio popolo a dimenticarsi di me, come hanno fatto i loro antenati quando si sono dimenticati di me per rivolgersi a Baal.
{23:28} Se un profeta fa un sogno, lo racconti come tale. Invece il profeta che ha avuto il mio messaggio, lo proclami con fedeltà. Non confondete la paglia con il grano! Lo dico io, il Signore!
{23:29} La mia parola è come il fuoco, e come un martello che frantuma la roccia! Lo dico io, il Signore».
{23:30} «Perciò io mi metto contro i profeti che si rubano l’un l’altro le parole e le annunziano come mie, lo dico io, il Signore.
{23:31} Mi metto contro questi profeti che parlano, parlano e pretendono di rispondere alla gente a mio nome, lo dico io, il Signore.
{23:32} Mi metto contro quelli che scambiano sogni fantasiosi per profezie, lo dico io, il Signore. I loro racconti sono menzogne e invenzioni che allontanano da me il mio popolo. Ma io non li ho inviati, non ho dato nessun ordine. Essi non daranno nessun aiuto a questo popolo. Ve lo assicuro io, il Signore».
{23:33} Il Signore disse a Geremia: «Quando la gente, o un profeta, o un sacerdote ti chiederanno: “Qual è il messaggio del Signore, quale peso ci impone?”, tu risponderai loro: “Siete voi un peso per il Signore ed egli si sbarazzerà di voi, — lo dice il Signore”. —
{23:34} Se un profeta, o un sacerdote o qualche altro dirà ancora “peso del Signore”, io punirò lui e la sua famiglia.
{23:35} Parlando tra di voi, usate piuttosto queste frasi: “Che cosa ha risposto il Signore? Che cosa ha annunziato il Signore?”.
{23:36} Smettetela di parlare di “peso del Signore”, altrimenti questa frase diventerà un vero peso per chi la dice. Infatti voi avete interpretato a rovescio le parole del Dio vivente, Signore dell’universo e Dio d’Israele.
{23:37} «Ai profeti domanderete: “Che cosa ha risposto il Signore? Che cosa ha annunziato il Signore?”.
{23:38} Se invece continuerete a parlare di “peso del Signore” contro la mia volontà,
{23:39} vi assicuro che vi prenderò e ∆ vi getterò lontano come un peso insopportabile, voi e la vostra città, anche se io stesso l’avevo data ai vostri antenati e a voi.
{23:40} Vi coprirò per sempre di infamia e vergogna e non ve ne dimenticherete più!».
{i24:1} Due ceste di fichi, due destini
{24:1} Nabucodònosor re di Babilonia aveva fatto prigionieri a Gerusalemme Ieconia re di Giuda e figlio di Ioiakìm, i capi di Giuda, gli artigiani, i fabbri e li aveva condotti a Babilonia. Qualche tempo dopo, il Signore mi fece notare due ceste di fichi lasciati da qualcuno davanti al tempio del Signore.
{24:2} In una cesta c’erano fichi bellissimi, di prima scelta, mentre nell’altra c’erano quelli di scarto, addirittura immangiabili.
{24:3} Il Signore mi disse: «Geremia, che cosa vedi?». Io risposi: «Vedo dei fichi: quelli belli sono davvero straordinari, quelli di scarto sono così guasti che non si possono mangiare».
{24:4} Allora il Signore mi disse queste parole:
{24:5} «Fa piacere guardare questi bei fichi! Così io guardo con benevolenza la gente di Giuda che ho fatto deportare a Babilonia e la tratterò con bontà. Lo dico io, il Signore, Dio d’Israele.
{24:6} Mi interesserò di loro per liberarli e li farò ritornare in questa terra. Li ricostruirò come nazione e non li abbatterò più. Li pianterò saldamente e non li sradicherò mai più.
{24:7} Darò loro un cuore capace di riconoscere che io sono il Signore. Allora essi saranno il mio popolo e io sarò il loro Dio, perché ritorneranno a me con tutto il cuore.
{24:8} «Invece, riguardo a Sedecia re di Giuda, ai suoi ministri, a quelli che sono rimasti a Gerusalemme e nel resto della regione o si sono stabiliti in Egitto, ecco che cosa farò: li tratterò come questi fichi cattivi e immangiabili. Lo dico io, il Signore.
{24:9} Li butterò via, lontano, da ogni parte. Essi saranno per tutti i regni della terra un motivo di spavento; saranno derisi e insultati; saranno disprezzati e maledetti.
{24:10} Manderò contro di loro la spada, la fame e la peste finché non siano scomparsi tutti dalla terra che io avevo dato ai loro antenati e a loro».
{i25:1} Breve sintesi della missione del profeta Geremia Ventitré anni di predicazione
{25:1} Il Signore affidò a Geremia questo messaggio per tutto il popolo di Giuda nel quarto anno del regno di Ioiakìm, figlio di Giosia e re di Giuda. Quell’anno era il primo del regno di Nabucodònosor re di Babilonia.
{25:2} Il profeta Geremia allora si rivolse al popolo di Giuda e agli abitanti di Gerusalemme e disse:
{25:3} «Dal tredicesimo anno del regno di Giosia re di Giuda e figlio di Amon fino a oggi, sono ventitré anni che vi annunzio e vi ripeto continuamente quello che il Signore mi comunica. Voi però non date ascolto.
{25:4} Oltre a me, il Signore ha sempre continuato a mandarvi altri profeti, suoi servi, ma voi non li avete ascoltati: nessuno ha prestato loro attenzione.
{25:5} Essi vi esortavano a smetterla con le vostre azioni malvagie, per continuare a vivere sulla terra che da tanto tempo il Signore aveva dato ai vostri antenati perché fosse vostra per sempre.
{25:6} Vi raccomandavano anche di non seguire divinità straniere, di non servirle e di non inginocchiarvi davanti a loro. Vi scongiuravano di non provocare il Signore con idoli costruiti da voi stessi, per non essere puniti da lui.
{25:7} Ma voi non avete ascoltato le parole del Signore; anzi l’avete addirittura provocato con i vostri idoli, attirandovi il suo castigo. Così dice il Signore».
{i25:8} Il suo annunzio per il popolo di Dio
{25:8} «Ora, udite quel che vi dice il Signore dell’universo: Poiché non avete dato ascolto alle mie parole,
{25:9} chiamerò il mio servo Nabucodònosor re di Babilonia e mobiliterò le popolazioni del nord. Li farò venire a combattere contro questa terra e i suoi abitanti e contro le regioni vicine. Vi sterminerò e trasformerò una volta per sempre questa terra in un mucchio di rovine che strapperanno grida di orrore e di scherno. Ve lo dico io, il Signore.
{25:10} Farò cessare i vostri canti di gioia e di allegria, la voce dello sposo e della sposa. Si fermeranno le macine e si spegneranno le fiamme delle lampade.
{25:11} Tutta questa terra sarà trasformata in un mucchio di rovine e per settant’anni queste nazioni saranno schiave del re di Babilonia.
{25:12} «Passati i settant’anni, punirò il re di Babilonia e il suo popolo per i loro peccati. Lo dice il Signore. Interverrò contro la loro terra e la trasformerò per sempre in un deserto desolato.
{25:13} Farò venire su di essa tutte le sciagure e le minacce scritte in questo libro, cioè tutti i messaggi che ho affidato a Geremia riguardo alle nazioni straniere.
{25:14} Anche i Babilonesi a loro volta saranno sottomessi da grandi nazioni e da re potenti e così li ripagherò come meritano per il male commesso».
{i25:15} Il suo annunzio contro le nazioni
{25:15} Il Signore, Dio d’Israele, mi diede quest’ordine: «Prendi questa coppa di vino che io ti porgo: è simbolo della mia ira. Su, prendila, e falla bere a tutte le nazioni alle quali io ti mando,
{25:16} perché bevano fino a ubriacarsi, perdano la testa e vadano incontro alla guerra che io manderò contro di loro».
{25:17} Allora presi la coppa dalla mano del Signore e la feci bere a tutte le nazioni alle quali il Signore mi aveva mandato.
{25:18} Incominciai da Gerusalemme e dalle città di Giuda, con i loro re e capi. Li feci bere per distruggerli, rovinarli ed essere esempio di ∆ maledizione e di scherno, come avviene ancora oggi.
{25:19} Poi venne il turno degli altri: il faraone re d’Egitto, con i suoi ufficiali, i ministri e tutti gli Egiziani
{25:20} e l’accozzaglia di popoli che vivono in Egitto; i re della regione di Us; i re filistei delle città di Àscalon, Gaza, Ekron e i superstiti di Asdod;
{25:21} tutti gli abitanti delle regioni di Edom, Moab e Ammon;
{25:22} i re di Tiro e Sidone; i re delle isole che stanno al di là del mare;
{25:23} gli abitanti di Dedan, Tema e Buz; le tribù che si tagliano i capelli sulle tempie;
{25:24} i re dell’Arabia; i re delle tribù del deserto;
{25:25} i re di Zimrì, di Elam e della Media;
{25:26} tutti i re del nord, vicini e lontani, uno dopo l’altro. Insomma, feci bere da quella coppa tutti i regni che sono sulla terra e lasciai per ultimo il re di Sesac.
{25:27} Il Signore mi incaricò di dire loro: «Il Signore dell’universo, Dio d’Israele, vi ordina di bere e ubriacarvi fino a vomitare e cadere a terra senza potervi rialzare a causa della guerra che manderà contro di voi».
{25:28} Poi aveva aggiunto: «Se qualcuno si rifiuta di prendere la coppa dalla tua mano e non vuole bere, berrà per forza: è un ordine del Signore dell’universo.
{25:29} Io incomincio l’opera di distruzione proprio da Gerusalemme, la città che porta il mio nome. Le altre nazioni pensano forse di cavarsela? No di sicuro! Saranno punite perché farò scoppiare la guerra in tutti i popoli. Lo dico io, il Signore dell’universo.
{25:30} «Tu, Geremia, ripeterai le mie parole e dovrai aggiungere: Il Signore ruggisce dall’alto, dalla sua santa dimora fa udire la voce come un tuono. Emette un ruggito potente contro il suo popolo; grida forte come quelli che pigiano l’uva. A tutti gli abitanti della terra,
{25:31} fino ai confini del mondo, giunge l’eco del suo grido. Il Signore ha iniziato un processo contro tutte le nazioni: ogni uomo è chiamato in giudizio e i colpevoli sono condannati a morte.
{25:32} Un disastro si propaga da una nazione all’altra, una grande tempesta si alza dall’estremità della terra». Così dice il Signore dell’universo.
{25:33} Allora non resterà più nessuno a piangere quelli che il Signore ha ucciso da un’estremità all’altra della terra. Nessuno raccoglierà i cadaveri per seppellirli, diventeranno come letame per la terra.
{25:34} Urlate, pastori del popolo, gridate, rotolatevi nella polvere, guide del gregge! Ora tocca a voi andare al macello: sarete abbattuti e fatti a pezzi come scelti montoni.
{25:35} Non c’è rifugio per i pastori del popolo, non c’è scampo per le guide del gregge!
{25:36} Sentite le grida dei pastori, udite le urla strazianti! Il Signore fa strage nel loro pascolo,
{25:37} la sua collera ardente distrugge gli ovili, prima tranquilli.
{25:38} Poi si allontana, il Signore, come un leone che lascia la sua tana. La sua collera si è scatenata, la spada ha distrutto ogni cosa: il paese è ridotto a un deserto.
{i26:1} Avvenimenti della vita del profeta Geremia è minacciato di morte (vedi 7,1-15)
{26:1} Il Signore diede queste istruzioni a Geremia all’inizio del regno di Ioiakìm figlio di Giosia:
{26:2} «Va’ nel cortile del tempio e parla a quelli che vengono da tutte le città di Giuda per partecipare alle cerimonie religiose. Ripeti esattamente quel che ti ho comandato di dire loro: non tralasciare nemmeno una delle mie parole.
{26:3} Forse ti ascolteranno e la smetteranno di comportarsi male. Allora non li punirò più come avevo pensato di fare.
{26:4} Parlerai a nome mio e dirai: Ascoltatemi, e comportatevi secondo la legge che vi ho dato.
{26:5} Mettete in pratica quel che dicono i miei servi, i profeti. Io ho continuato a mandarveli, ma voi non li avete ascoltati.
{26:6} Se continuerete a disubbidire, distruggerò questo tempio come ho distrutto quello di Silo e questa città diventerà per tutte le nazioni della terra un esempio della mia maledizione».
{26:7} I sacerdoti, i profeti e tutta la gente presente udirono Geremia che annunziava questo messaggio nel tempio del Signore.
{26:8} Appena Geremia finì di riferire al popolo le parole che il Signore gli aveva ordinato di dire, i sacerdoti, i profeti e tutto il popolo lo afferrarono gridando: «A morte! A morte!
{26:9} Come osi dire a nome del Signore che questo tempio sarà distrutto come quello di Silo e che questa città sarà devastata e rimarrà senza abitanti?». Tutta la gente si era intanto affollata nel tempio, intorno a Geremia.
{26:10} I capi di Giuda vennero informati di quanto accadeva. Salirono subito dal palazzo reale al tempio del Signore e si sedettero vicino alla porta Nuova.
{26:11} Allora i sacerdoti e i profeti, rivolti alle autorità e a tutto il popolo dissero: «Quest’uomo dev’essere condannato a morte perché ha parlato contro la nostra città. L’avete sentito poco fa con i vostri orecchi».
{26:12} Ma Geremia rispose alle autorità e al popolo: «È stato il Signore che mi ha mandato ad annunziare quel che avete sentito, contro questo tempio e contro questa città.
{26:13} Cambiate la vostra condotta e il vostro modo d’agire; ubbidite a quanto vi dice il Signore vostro Dio. Allora egli ritirerà le disgrazie che ha minacciato.
{26:14} Quanto a me, sono nelle vostre mani: fate di me come vi sembra bene e giusto.
{26:15} Però, pensateci bene. Se mi uccidete, sarete responsabili della morte di un innocente, voi e tutti gli abitanti di questa città, perché il Signore mi ha davvero mandato ad annunziarvi chiaramente queste cose».
{26:16} Allora le autorità e il popolo dissero ai sacerdoti e ai profeti: «Non possiamo condannare a morte quest’uomo! Ci ha davvero parlato a nome del Signore nostro Dio».
{26:17} A questo punto, alcuni membri del consiglio degli anziani si alzarono e dissero alla gente che si era radunata:
{26:18} «Durante il regno di Ezechia re di Giuda, il profeta Michea di Morèset ripeteva a tutta la gente di questa regione quello che gli aveva annunciato il Signore dell’universo: “Sion sarà arata come un campo, Gerusalemme diventerà un mucchio di rovine e il monte del tempio si trasformerà in un bosco selvaggio”.
{26:19} «Ebbene, il re Ezechia e la gente di Giuda hanno forse ucciso il profeta per questo? No, hanno avuto timore del Signore e hanno calmato la sua ira. Così il Signore ha rinunziato a colpirli con le disgrazie minacciate. Noi invece con le nostre azioni stiamo per tirarci addosso un castigo terribile».
{i26:20} Il profeta Uria è ucciso
{26:20} Al tempo di Geremia, anche un altro uomo parlava a nome del Signore. Si chiamava Uria ed era figlio di un certo Semaià, originario di Kiriat-Iearim. Egli parlava contro Gerusalemme e contro Giuda, proprio come Geremia.
{26:21} Il re Ioiakìm, le sue guardie e i suoi ministri udirono i discorsi di Uria. Il re lo fece ricercare per ucciderlo, ma Uria, avvertito in tempo, fuggì pieno di paura e si rifugiò in Egitto.
{26:22} Allora il re Ioiakìm mandò laggiù i suoi uomini guidati da Elnatàn, figlio di Acbor.
{26:23} Costoro portarono Uria fuori dell’Egitto e lo condussero davanti al re che lo fece uccidere con un colpo di spada. Il suo cadavere fu gettato nella fossa comune.
{26:24} Invece Geremia era protetto da Achikàm figlio di Safan. Grazie a lui, non fu consegnato nelle mani del popolo che voleva farlo morire.
{i27:1} Geremia si presenta con un giogo sulle spalle
{27:1} Il Signore diede queste istruzioni a Geremia all’inizio del regno di Sedecia figlio di Giosia re di Giuda.
{27:2} Il Signore gli disse: «Procurati alcuni gioghi di legno con cinghie e mettili sulle spalle.
{27:3} Dovrai mandarne uno a ciascuno dei re di Edom, di Moab, di Ammon, di Tiro e di Sidone, per mezzo dei loro ambasciatori venuti a Gerusalemme per incontrare Sedecia re di Giuda.
{27:4} Li incaricherai anche di riferire ai loro re il messaggio che io, il Signore dell’universo, Dio d’Israele, ti affido:
{27:5} Io con la mia grande forza e potenza ho creato il mondo, gli uomini e gli animali che vivono sulla terra. Ebbene, io do tutto questo a chi voglio.
{27:6} Ora ho deciso di consegnare le vostre terre al mio servo Nabucodònosor re di Babilonia e di mettere al suo servizio perfino le bestie selvatiche.
{27:7} Tutte le nazioni dovranno servire lui, suo figlio e suo nipote. Poi verrà il momento in cui anche il suo regno sarà sottomesso da nazioni numerose e da re potenti.
{27:8} Ma per ora, se una nazione o un regno non vuole servire Nabucodònosor re di Babilonia o sottomettersi al suo giogo, io li colpirò con la spada, la carestia e la peste finché non avrò finito di metterli in suo potere. Lo dico io, il Signore.
{27:9} «Perciò non date retta ai vostri profeti o a quelli che pretendono di conoscere il futuro per mezzo dei sogni o evocando gli spiriti o con arti magiche. Tutti questi vogliono convincervi che non diventerete schiavi del re di Babilonia.
{27:10} Ma quel che essi vi annunziano è falso e così vi faranno portar via dalla vostra patria. Io infatti vi disperderò e sarete completamente sterminati.
{27:11} Invece, se una nazione accetta di portare sulle spalle il giogo del re di Babilonia e di servirlo, io la lascerò stare sul suo territorio: potrà coltivarlo e abitarlo. Lo dico io, il Signore».
{27:12} Geremia portò lo stesso messaggio anche a Sedecia re di Giuda: «Anche tu e il tuo popolo dovrete portare sulle spalle il giogo del re di Babilonia. Se accetterete di servire lui e il suo popolo, avrete salva la vita.
{27:13} Il Signore ha minacciato di punire la nazione che non accetta il dominio del re di Babilonia. Perché tu e il tuo popolo volete morire di spada, o di fame o di peste?
{27:14} Non date retta alle parole dei profeti che dicono “Non diventerete servi del re di Babilonia”. Essi vi ingannano.
{27:15} Il Signore stesso ha detto che non li ha mandati. Eppure continuano ad annunziare cose false a nome suo. In questo modo costringono il Signore a scacciarvi lontano e a far morire voi e i profeti che vi raccontano tutte queste storie».
{27:16} Geremia si rivolse poi anche ai sacerdoti e alla gente che stava attorno e riferì questo messaggio del Signore: «Non date retta alle parole dei vostri profeti. Vi promettono che gli arredi del tempio saranno presto riportati indietro da Babilonia, ma vi ingannano.
{27:17} Non ascoltateli! Piuttosto, sottomettetevi al re di Babilonia e avrete salva la vita. Perché volete far diventare questa città un mucchio di rovine?
{27:18} Se questi tali sono veramente profeti e se hanno ricevuto un messaggio del Signore, cerchino piuttosto di supplicare il Signore dell’universo. Lo preghino perché non faccia portare a Babilonia anche gli arredi rimasti nel tempio, nel palazzo del re di Giuda e nelle altre case di Gerusalemme».
{27:19} Perché il Signore dell’universo ha ancora qualcosa da dire a proposito delle colonne, della grande vasca di bronzo, dei carrelli e degli altri arredi preziosi rimasti in città.
{27:20} È vero, il re Nabucodònosor non li ha presi quando ha portato prigionieri a Babilonia Ieconia re di Giuda e figlio di Ioiakìm con i nobili di Giuda e di Gerusalemme.
{27:21} Però il Signore dell’universo, Dio d’Israele, a proposito degli arredi preziosi rimasti nel tempio, nel palazzo del re di Giuda e a Gerusalemme, dice così:
{27:22} «Anche questi oggetti saranno portati a Babilonia e resteranno là finché io non interverrò per farli riportare indietro e sistemare di nuovo in questo luogo. Ecco quel che ha detto il Signore».
{i28:1} Geremia e il profeta Ananìa
{28:1} Si era ancora all’inizio del regno di Sedecia re di Giuda, e precisamente nell’anno quarto del suo regno. Un giorno del quinto mese, il profeta Ananìa, figlio di Azzur originario di Gàbaon, incontrò Geremia nel tempio, e davanti ai sacerdoti e a tutto il popolo gli disse:
{28:2} «Questo è il messaggio che il Signore dell’universo, Dio d’Israele, vi fa sapere: Per me, il giogo che il re di Babilonia vi ha imposto, è già spezzato.
{28:3} Ancora un paio d’anni e poi farò riportare in questo tempio tutti gli arredi preziosi che il re Nabucodònosor ha preso di qui per portarseli a Babilonia.
{28:4} Farò ritornare anche Ieconia re di Giuda e figlio di Ioiakìm con la gente di Giuda deportata a Babilonia. Certamente, spezzerò il giogo che il re di Babilonia vi ha imposto. Ecco quel che dice il Signore!».
{28:5} Allora, alla presenza dei sacerdoti e della gente radunata nel tempio, il profeta Geremia rispose ad Ananìa:
{28:6} «Sarebbe bello! Il Signore facesse davvero così! Il Signore facesse accadere quel che tu hai annunziato! Facesse veramente ritornare da Babilonia in questo luogo tutti gli arredi del tempio e la gente deportata!
{28:7} Invece, ascolta bene quel che dico, a te e al popolo che sta qui:
{28:8} Prima di me e di te ci sono sempre stati profeti. Essi hanno annunziato guerre, disgrazie e pestilenze contro molte nazioni e regni potenti.
{28:9} Ma se un profeta annunzia la pace, bisogna prima aspettare che si realizzino le sue parole, per sapere se il Signore lo ha davvero incaricato».
{28:10} A questo punto Ananìa prese il giogo che il profeta Geremia portava ancora sulle spalle, lo fece a pezzi,
{28:11} e disse davanti a tutti: «Così parla il Signore: In questo modo, entro due anni, farò a pezzi il giogo che Nabucodònosor re di Babilonia ha messo sulle spalle di tutte le nazioni». Allora il profeta Geremia si allontanò.
{28:12} Qualche tempo dopo che Ananìa aveva fatto a pezzi il giogo di Geremia, il Signore ordinò al profeta Geremia
{28:13} di riferire ad Ananìa queste parole: «Questo è il messaggio del Signore: Tu hai spezzato un giogo di legno, ma io lo sostituirò con uno di ferro.
{28:14} Proprio così dice il Signore dell’universo, Dio d’Israele: Ho messo un giogo di ferro sulle spalle di queste nazioni per farle schiave di Nabucodònosor re di Babilonia. Ho messo al suo servizio perfino le bestie selvatiche».
{28:15} Poi, il profeta Geremia concluse con queste parole: «Dammi retta, Ananìa, il Signore non ti ha mandato. Sei stato tu che hai spinto questo popolo a fidarsi di cose non vere.
{28:16} Per questo motivo il Signore ha deciso di farti sparire da questa terra. Entro quest’anno tu morirai, perché hai spinto il popolo a ribellarsi contro il Signore».
{28:17} Il profeta Ananìa morì nel settimo mese di quello stesso anno.
{i29:1} Lettera di Geremia
{29:1} Il profeta Geremia mandò da Gerusalemme una lettera a quelli che Nabucodònosor aveva condotto prigionieri a Babilonia. La lettera era indirizzata al gruppo degli anziani in esilio, ai sacerdoti, ai profeti e a tutti gli altri.
{29:2} Tutta questa gente era stata costretta da poco ad abbandonare Gerusalemme con il re Ieconia e la regina madre. Erano partiti anche i funzionari di corte, i capi di Giuda e di Gerusalemme, gli artigiani e i fabbri.
{29:3} La lettera fu recapitata da Elasà figlio di Safan e da Ghemaria figlio di Chelkia. Il re di Giuda Sedecia, li aveva mandati a Babilonia dal re Nabucodònosor. La lettera diceva:
{29:4} «Questo è il messaggio del Signore dell’universo, Dio d’Israele, per tutti quelli che ha fatto deportare da Gerusalemme a Babilonia:
{29:5} Costruite case e abitatele, coltivate orti e mangiatene i frutti.
{29:6} Prendete moglie e abbiate figli e figlie. Date moglie ai vostri figli e marito alle vostre figlie perché abbiano anch’essi molti bambini. Crescete di numero, lì dove siete, e non diminuite.
{29:7} Lavorate per il benessere della città dove vi ho fatti deportare e pregate il Signore per lei, perché il vostro benessere dipende dal suo.
{29:8} «Il Signore dell’universo, Dio d’Israele, vi dà anche questo avvertimento: Non lasciatevi ingannare dai profeti che vivono in mezzo a voi né da quelli che predicono il futuro; non date retta a quelli che interpretano i vostri sogni.
{29:9} Tutti questi pretendono di parlarvi a nome mio, ma quel che dicono non è vero. Io non li ho affatto mandati. Questo dice il Signore.
{29:10} «Il Signore dice ancora: La potenza di Babilonia durerà settant’anni. Solamente allora io interverrò a vostro favore e realizzerò le promesse che vi ho fatto, di farvi ritornare qui, nella vostra patria.
{29:11} Io, il Signore, ho fatto progetti precisi su di voi. Lo dico io, il Signore: sono progetti di benessere, non di sventure perché voglio darvi un futuro pieno di speranza.
{29:12} Mi supplicherete, mi pregherete e io vi esaudirò.
{29:13} Mi cercherete e mi troverete. Poiché mi cercherete con tutto il vostro cuore,
{29:14} io mi lascerò trovare da voi, ve lo prometto. Ribalterò le vostre sorti, vi radunerò da tutte le nazioni e da tutti i paesi dove vi ho dispersi. Vi farò ritornare nel luogo dal quale vi ho fatti partire per l’esilio. Lo dico io, il Signore.
{29:15} «Voi siete convinti che il Signore vi ha dato profeti anche a Babilonia.
{29:16} Ebbene, ascoltate il messaggio del Signore riguardo al re che governa nel regno di Davide e alla gente rimasta a Gerusalemme, i vostri concittadini che non sono stati deportati con voi.
{29:17} Così dice il Signore dell’universo: Fra poco manderò contro di loro la spada, la carestia e la peste. Saranno così malconci da sembrare fichi marci, immangiabili.
{29:18} «Continuerò a colpirli con la spada, la fame e la peste e tutti i regni della terra saranno atterriti quando li vedranno. In tutte le nazioni dove li farò arrivare, la gente ne avrà paura e li maledirà, li coprirà di insulti e di disprezzo.
{29:19} Questo accadrà perché non hanno ubbidito alle mie parole. Io, il Signore, ho continuato a mandare loro i miei servi, i profeti, ma non li hanno mai ascoltati.
{29:20} Voi, però, che ho mandato in esilio da Gerusalemme a Babilonia, ascoltate quel che vi dico io, il Signore.
{29:21} «Questo è un altro messaggio del Signore dell’universo, Dio d’Israele. Riguarda Acab figlio di Kolaià e Sedecia figlio di Maasia che dicono di parlare a nome di Dio, ma in realtà vi raccontano fandonie. Li consegnerò a Nabucodònosor re di Babilonia, che li farà uccidere davanti a voi.
{29:22} Quando i deportati dalla terra di Giuda che vivono a Babilonia vorranno maledire qualcuno, faranno riferimento a quei due e diranno: “Il Signore ti tratti come Sedecia e Acab che il re di Babilonia ha fatto bruciare vivi”.
{29:23} Questo accadrà perché si sono comportati in modo intollerabile tra il popolo d’Israele. Hanno commesso adulterio con le mogli degli altri e hanno preteso di parlare a mio nome. Ma io non avevo dato loro nessun ordine. Io so bene come sono andate le cose, perché ne sono stato testimone. Lo dico io, il Signore».
{i29:24} La lettera di Semaià
{29:24} Il Signore dell’universo, Dio d’Israele, affidò a Geremia un messaggio per Semaià, originario di Nechelam. Egli di propria iniziativa aveva mandato lettere a
{29:25} tutto il popolo rimasto a Gerusalemme, al sacerdote Sofonia figlio di Maasia e agli altri sacerdoti. Nella lettera indirizzata a Sofonia, egli scriveva:
{29:26} «Il Signore ti ha messo al posto del sacerdote Ioiadà ed ora sei tu il sacerdote responsabile del servizio d’ordine nel tempio. È tuo dovere far legare con catene e con un collare di ferro gli esaltati che si mettono a fare i profeti.
{29:27} E allora, perché non sei intervenuto contro Geremia di Anatòt che ha parlato al popolo come se fosse un profeta?
{29:28} È colpa tua se ha potuto mandarci a dire, qui a Babilonia: “Sarà lunga per voi! Perciò costruite case e abitatele, coltivate orti e mangiatene i frutti”».
{29:29} Il sacerdote Sofonia lesse questa lettera davanti al profeta Geremia.
{29:30} Allora il Signore diede a Geremia l’ordine
{29:31} di far giungere a tutti i deportati questo messaggio a proposito di Semaià, originario di Nechelam: «Semaià vi ha parlato come se fosse un profeta, ma io non l’ho mandato. Poiché vi ha spinti a fidarvi di cose non vere,
{29:32} io, il Signore, punirò Semaià di Nechelam e i suoi discendenti. Nessuno della sua famiglia resterà in mezzo a voi e potrà, perciò, godere del benessere che sto per concedere al mio popolo. Infatti egli ha spinto il popolo a ribellarsi contro di me. Così dice il Signore».
{i30:1} Dio promette il ritorno d’Israele
{30:1} Il Signore, Dio d’Israele, diede quest’ordine a Geremia: «Prendi
{30:2} nota, scrivi tutti i messaggi che ti ho comunicato.
{30:3} Infatti io, il Signore, ti assicuro che verranno i giorni in cui ribalterò la sorte del mio popolo, Israele e Giuda. Li farò ritornare nella terra che avevo dato ai loro antenati ed essi ne prenderanno di nuovo possesso. Così dice il Signore».
{30:4} Questi dunque sono i messaggi del Signore per il popolo d’Israele e di Giuda:
{30:5} «Si odono urla strazianti, tutti sono atterriti, non c’è scampo!
{30:6} Informatevi, guardatevi attorno: avete mai visto un uomo partorire? Perché allora vedo tutti gli uomini con le mani alle reni come una donna presa dalle doglie? Perché sono tutti stravolti e le loro facce sono diventate pallide?
{30:7} Veramente terribile sarà quel giorno, non ce n’è mai stato uno simile! Sarà un tempo di angoscia per i discendenti di Giacobbe, ma ne usciranno sani e salvi».
{30:8} Il Signore dell’universo dichiara: «In quel giorno io romperò il giogo che pesa sulle loro spalle, spezzerò le loro catene ed essi non saranno più schiavi di popoli stranieri.
{30:9} Invece serviranno me, il Signore loro Dio, e il discendente di Davide che io farò regnare su di loro».
{30:10} Il Signore dichiara: «Non abbiate paura, discendenti di Giacobbe, miei servitori, non lasciatevi abbattere, voi che appartenete al popolo d’Israele! Presto verrò a liberarvi da questa terra lontana dove siete in esilio con i vostri figli. Ritornerete e vivrete tranquilli, discendenti di Giacobbe, vivrete in pace e nessuno vi darà fastidio,
{30:11} perché io sono con voi per salvarvi. Sterminerò tutte le nazioni in mezzo alle quali vi ho dispersi, ma voi non sarete distrutti. Però vi punirò come è giusto, perché non posso considerarvi innocenti. Così ha detto il Signore».
{30:12} Il Signore dice al suo popolo: «Non c’è rimedio alle tue ferite, le tue piaghe non possono guarire.
{30:13} Nessuno può prendersi cura di te: per una semplice ferita, c’è rimedio, ma per te non c’è speranza di guarigione.
{30:14} I tuoi alleati ti hanno dimenticata, non si interessano più di te. Ti ho colpita come avrebbe fatto un nemico, ti ho punita con molta severità perché la tua colpa era enorme e i tuoi peccati troppo gravi.
{30:15} Perché ti lamenti delle tue ferite? Le tue piaghe non si possono curare. Sono stato io a procurartele per punirti della tua colpa enorme e dei tuoi peccati troppo gravi.
{30:16} Ora però, tutti quelli che ti divoravano saranno a loro volta divorati. Tutti i tuoi nemici, senza eccezione, saranno condotti via prigionieri. Quelli che ti derubavano saranno a loro volta derubati. Quelli che ti saccheggiavano subiranno a loro volta il saccheggio.
{30:17} Essi dicevano: “Sion è una città abbandonata da Dio, più nessuno s’interessa di lei”. Ma io ti ridarò la salute, ti guarirò dalle tue ferite. Lo dice il Signore».
{30:18} Così dice il Signore: «Ribalterò la sorte dei discendenti di Giacobbe e avrò compassione delle loro dimore. Gerusalemme sarà ricostruita sulle sue rovine e i palazzi sorgeranno dov’erano prima.
{30:19} Da essi usciranno canti di ringraziamento e grida di gente felice. Farò crescere di numero il mio popolo e non diminuiranno più, li farò onorare da tutti e non saranno più disprezzati.
{30:20} I loro figli torneranno ad essere con me, la loro assemblea sarà stabile davanti a me, mentre punirò tutti i loro nemici.
{30:21} Avranno come capo uno di loro, un principe uscito da loro. Lo farò venire accanto a me ed egli starà vicino a me: nessun altro potrebbe farlo senza rischiare la vita». Così dice il Signore:
{30:22} «Voi sarete il mio popolo, e io sarò il vostro Dio».
{30:23} Ed ora il furore del Signore si scatena come una tempesta, come un uragano travolgente si abbatte sulla testa dei malvagi.
{30:24} La collera ardente del Signore non si calmerà finché egli non avrà portato a termine quel che aveva deciso di fare. Alla fine dei giorni, anche voi comprenderete tutto chiaramente.
{i31:1} Il ritorno degli esiliati
{31:1} Il Signore dice: «Quando arriverà il momento che ho stabilito, io sarò il Dio di tutte le tribù d’Israele, ed esse formeranno il mio popolo.
{31:2} Nel deserto un popolo sfuggito alla spada ha ottenuto favore, Israele procede verso il riposo.
{31:3} Il Signore gli è venuto incontro da lontano e gli ha detto: “Ti ho amato da sempre e continuerò a mostrarti il mio amore incrollabile”.
{31:4} Israele, vergine, ti ricostruirò di nuovo. Suonerai di nuovo i tuoi tamburi e ti unirai alle danze di gioia.
{31:5} Pianterai di nuovo le vigne sulle colline di Samaria e chi le ha coltivate potrà goderne i frutti.
{31:6} Verrà il giorno in cui le sentinelle grideranno sulle montagne di Èfraim: “Venite, saliamo al monte Sion, andiamo dal Signore, nostro Dio”».
{31:7} Il Signore dice: «Cantate di gioia per il popolo di Giacobbe, rallegratevi con la prima tra le nazioni! Cantate le vostre lodi a Dio e dite: “Il Signore ∆ ha salvato il suo popolo, ha liberato i superstiti d’Israele”.
{31:8} Infatti io li riconduco dalle regioni del nord, li raduno dai punti più lontani della terra. Ritorneranno con loro anche i ciechi e gli zoppi, le donne incinte e le partorienti; insieme formeranno una folla immensa.
{31:9} Sono partiti piangendo, li farò ritornare con lacrime di gioia. Li condurrò a torrenti ricchi d’acqua, per una strada dritta, dove non troveranno ostacoli, perché io sono un padre per Israele, ed Èfraim è il mio primogenito».
{i31:10} Il lamento è cambiato in gioia
{31:10} Nazioni straniere, ascoltate quel che dice il Signore e annunziate fino alle isole più lontane: «Il Signore aveva disperso Israele, ma ora lo raduna e lo custodisce come fa un pastore con il suo gregge».
{31:11} Infatti il Signore ha liberato i discendenti di Giacobbe, li ha strappati dalle mani di un nemico più forte di loro.
{31:12} Essi verranno sul monte Sion e canteranno di gioia, i loro occhi s’illumineranno di fronte ai doni che il Signore ha preparato: frumento, olio e vino nuovo, agnelli e vitelli. Si sentiranno rivivere come un giardino ben irrigato, non correranno più il rischio di soffrire la fame.
{31:13} Le vergini danzeranno felici, giovani e anziani si uniranno alla loro festa. Così dice il Signore: «Io cambierò il loro lutto in allegria, li consolerò per le loro afflizioni e li riempirò di gioia.
{31:14} Farò dare ai sacerdoti offerte ricche e abbondanti, il mio popolo riceverà da me ogni sorta di beni. Lo dico io, il Signore».
{i31:15} Dio è misericordioso con Israele
{31:15} Il Signore dice: «Una voce si è sentita nella regione di Rama, un lamento e un pianto amaro: Rachele piange i suoi figli e non vuole essere consolata perché essi non ci sono più. Lo dico io, il Signore.
{31:16} Ma ora, basta con i lamenti e il pianto, asciuga le lacrime dagli occhi perché io ti ricompenserò dei tuoi affanni: i tuoi figli ritorneranno dal paese nemico.
{31:17} C’è speranza per i tuoi discendenti: i tuoi figli ritorneranno nei loro territori, lo prometto io, il Signore.
{31:18} Ho udito molto bene la gente di Èfraim che si lamentava e diceva: “Signore, ci hai domati con forza come si fa con un torello selvaggio. Ma ora, facci ritornare a te, e noi ritorneremo a te, perché sei tu il Signore, nostro Dio.
{31:19} È vero, ci siamo sviati, ma ora siamo pentiti. Tu ci hai fatto capire i nostri sbagli e noi ci battiamo il petto, siamo pieni di vergogna e umiliati per i peccati della nostra giovinezza”».
{31:20} «Èfraim è il mio figlio più caro, il mio bambino prediletto, — dice il Signore. — Ogni volta che ne parlo, mi ricordo sempre di lui con affetto perché il mio cuore si riempie di tenerezza: certo avrò misericordia di lui!».
{31:21} «Pianta dei paletti per segnarti la strada, ricordati bene la via che hai percorso, e ritorna, vergine d’Israele, ritorna a queste tue città.
{31:22} Per quanto tempo ancora vagherai, figlia ribelle? Perché io, il Signore, creo una cosa completamente nuova sulla terra: la donna che cingerà l’uomo».
{i31:23} Ricostruzione del popolo di Dio
{31:23} Il Signore dell’universo, Dio d’Israele, dice: «Quando avrò ribaltato la sorte del mio popolo, nella terra di Giuda e in tutte le sue città si dirà di nuovo: “Il Signore ti benedica, monte santo, sede di giustizia”.
{31:24} Allora vivranno insieme gli abitanti della campagna di Giuda e quelli delle sue città, agricoltori e allevatori di greggi.
{31:25} Io concederò riposo a quelli che sono stanchi e darò il necessario a chi ne ha bisogno.
{31:26} Per questo la gente si sveglierà e dirà: “Abbiamo dormito bene”.
{31:27} Renderò molto fecondi uomini e animali nelle regioni di Giuda e d’Israele. Lo dico io, il Signore.
{31:28} Come mi sono occupato di loro per sradicare, demolire, abbattere, distruggere e danneggiare, così verranno i giorni in cui mi interesserò di loro per ricostruire e piantare. Lo dico io, il Signore.
{31:29} In quei giorni, nessuno ripeterà più il proverbio: “I genitori mangiano l’uva acerba e ai figli rimane la bocca amara”.
{31:30} Invece, soltanto chi avrà mangiato l’uva acerba avrà la bocca amara e soltanto chi avrà peccato morirà».
{i31:31} La nuova alleanza
{31:31} Il Signore dice: «Verranno giorni in cui io concluderò una nuova alleanza con il popolo d’Israele e con il popolo di Giuda.
{31:32} Questa alleanza non sarà come quella che ho concluso con i loro antenati quando li ho presi per mano per farli uscire dall’Egitto. Essi hanno rotto quell’alleanza, sebbene io fossi il loro Signore.
{31:33} Questa è l’alleanza che io concluderò con il popolo d’Israele dopo quei giorni: Io metterò la mia legge dentro di loro e la scriverò nel loro cuore. Allora io sarò il loro Dio ed essi saranno il mio popolo.
{31:34} Nessuno dovrà più insegnare agli altri o dire al fratello: Cerca di conoscere il Signore. Perché mi conosceranno tutti, dal più piccolo fino al più grande. Io perdonerò le loro colpe e non mi ricorderò più dei loro peccati. Io, il Signore, lo prometto».
{i31:35} Dio è fedele alle sue promesse
{31:35} Il Signore ha posto il sole come luce per il giorno, la luna e le stelle come luce per la notte; egli sconvolge il mare con gran fragore di onde, il suo nome è: Signore dell’universo.
{31:36} Come sono stabili le leggi della natura così sarà stabile la discendenza del popolo d’Israele, per sempre. Lo ha promesso il Signore.
{31:37} Se un giorno qualcuno riuscirà a misurare l’altezza del cielo o ad esplorare le fondamenta della terra, solo allora il Signore respingerà Israele per il male che ha commesso. È una promessa del Signore.
{31:38} Il Signore dice: «Verranno i giorni in cui Gerusalemme sarà ricostruita in mio onore, dalla torre di Cananèl fino alla porta dell’Angolo.
{31:39} La città si espanderà seguendo una linea retta che va fino alla collina di Gareb e poi piega verso Goa.
{31:40} Tutta la valle dove si bruciano i cadaveri e se ne disperdono le ceneri, tutti i campi lungo il torrente Cedron fino all’angolo della porta dei Cavalli a oriente, saranno consacrati a me. La città non sarà mai più sconvolta né distrutta».
{i32:1} L’acquisto di un campo, segno di speranza
{32:1} Questi sono gli ordini che il Signore diede a Geremia durante il decimo anno del regno di Sedecia re di Giuda. Quell’anno era il diciottesimo del regno di Nabucodònosor,
{32:2} re di Babilonia, il quale con il suo esercito assediava Gerusalemme. In quel periodo, il profeta Geremia era rinchiuso nell’atrio della prigione, all’interno del palazzo reale.
{32:3} Lo aveva fatto imprigionare lo stesso re di Giuda, Sedecia, che accusava il profeta di aver annunziato questo messaggio del Signore: «Farò cadere Gerusalemme nelle mani del re di Babilonia ed egli l’occuperà.
{32:4} Nemmeno Sedecia, re di Giuda, riuscirà a sfuggire alle mani dei nemici, perché ho deciso di consegnarlo in potere del re di Babilonia. Dovrà comparire davanti a lui per rispondergli personalmente.
{32:5} Poi Sedecia sarà condotto prigioniero a Babilonia dove resterà finché io non interverrò in suo favore. Perciò, anche se continuerete a combattere contro i Babilonesi, non riuscirete mai a vincere. Lo dico io, il Signore».
{32:6} Ecco il racconto di Geremia. Il Signore mi disse:
{32:7} «Canamèl, figlio di tuo zio Sallum, fra poco verrà a parlarti del campo che egli possiede ad Anatòt. Vuole venderlo a te perché tu sei il parente più prossimo e per legge ∆ spetta a te acquistarlo».
{32:8} Come il Signore mi aveva annunziato, mio cugino Canamèl venne a trovarmi nell’atrio della prigione e mi disse: «Perché non compri il campo che io possiedo ad Anatòt, nel territorio di Beniamino? Tu sei il primo a cui spetta e tocca acquistarlo, perché tu sei il parente più prossimo. Non lasciartelo sfuggire!». Allora ne ebbi la certezza: il Signore mi aveva davvero parlato.
{32:9} Decisi di comprare da mio cugino Canamèl il campo che si trova ad Anatòt, e preparai il denaro secondo il prezzo stabilito: diciassette monete d’argento.
{32:10} Scrissi il contratto, lo chiusi con il mio sigillo alla presenza dei testimoni che avevo convocato e verificai il peso dell’argento con una bilancia.
{32:11} Poi presi le due copie del documento di acquisto, quella sigillata secondo le prescrizioni della legge e quella rimasta aperta,
{32:12} e le consegnai a Baruc, figlio di Neria e nipote di Macsia. Erano presenti mio cugino Canamèl, i testimoni che avevano firmato il contratto d’acquisto e tutti gli abitanti di Giuda che si trovavano nell’atrio della prigione.
{32:13} Diedi a Baruc quest’ordine:
{32:14} «Il Signore dell’universo, Dio d’Israele, comanda di prendere le due copie del contratto di acquisto, la copia sigillata e quella rimasta aperta, e di metterle in un’anfora di terra cotta, perché si possano conservare per molto tempo.
{32:15} Infatti il Signore dell’universo, Dio d’Israele, afferma che un giorno si compreranno ancora case, campi e vigne in questa regione».
{i32:16} La preghiera del profeta
{32:16} Dopo aver consegnato a Baruc, figlio di Neria, il documento di acquisto, rivolsi al Signore questa preghiera:
{32:17} «Signore mio Dio, tu con la tua grande forza e potenza hai creato il cielo e la terra. Niente è troppo difficile per te.
{32:18} Tu dimostri il tuo amore a mille generazioni, però fai anche scontare ai figli le conseguenze dei peccati dei genitori. Sei un Dio grande e forte e il tuo nome è: Signore dell’universo.
{32:19} Fai progetti grandiosi e li realizzi tutti. Il tuo sguardo osserva l’agire degli uomini per trattare ciascuno secondo la sua condotta e in base al risultato delle sue azioni.
{32:20} Da quando il nostro popolo si trovava in Egitto fino a oggi, tu hai compiuto prodigi e miracoli, non solo tra il popolo d’Israele ma anche tra gli altri uomini, e così oggi il tuo nome è diventato famoso.
{32:21} Hai compiuto prodigi e miracoli, hai usato la tua grande forza e potenza e hai riempito di terrore i nemici per far uscire dall’Egitto il tuo popolo Israele.
{32:22} Hai dato agli Israeliti questa terra dove scorre latte e miele, come avevi promesso con giuramento ai loro antenati.
{32:23} Essi arrivarono in questa terra e ne presero possesso. Però non hanno ascoltato la tua voce, non si sono comportati secondo le tue istruzioni, non hanno fatto quel che tu comandavi. Perciò tu hai mandato su di loro tutte queste sciagure.
{32:24} «I Babilonesi combattono contro Gerusalemme e ormai hanno portato le loro macchine di assedio fin sotto le sue mura per occuparla. La spada, la carestia e la peste stanno per far cadere la città nelle loro mani. È accaduto esattamente quel che avevi minacciato, e tu stai lì a guardare.
{32:25} La città sta per cadere in potere dei Babilonesi e tu, Signore mio Dio, mi ordini di comprarmi il campo e di pagarlo davanti a testimoni!».
{i32:26} La risposta del Signore
{32:26} Allora il Signore mi rispose:
{32:27} «Io sono il Signore, il Dio di tutti gli esseri viventi. Niente è troppo difficile per me.
{32:28} Perciò ti assicuro che farò cadere questa città in mano a Nabucodònosor re di Babilonia e al suo esercito che la occuperà.
{32:29} I Babilonesi che ora assediano la città, vi entreranno e le daranno fuoco. La incendieranno insieme alle case dove la gente mi esasperava con i suoi sacrifici a Baal e agli dèi stranieri: essi bruciavano incenso sulle terrazze e versavano il vino come offerta.
{32:30} Infatti — continuò il Signore — il popolo d’Israele e di Giuda fin dalla sua giovinezza si è sempre comportato in un modo che io giudico malvagio. Essi non hanno fatto altro che provocarmi con le loro azioni. Lo dico io, il Signore.
{32:31} Questa città mi ha dato solo motivo di indignazione e di collera da quando l’hanno costruita fino a oggi e perciò ho deciso di distruggerla.
{32:32} Ormai gli uomini d’Israele e di Giuda con i loro re, i capi, i sacerdoti e i profeti, e gli abitanti di Gerusalemme, mi hanno esasperato con il loro comportamento malvagio.
{32:33} Invece di volgersi a me, mi hanno voltato le spalle. Io ho continuato a istruirli con cura, ma nessuno ha voluto lasciarsi correggere, anzi non mi stavano nemmeno a sentire.
{32:34} Sono arrivati al punto di porre i loro idoli abominevoli nel tempio dedicato al mio nome e lo hanno profanato.
{32:35} Nella valle di Ben-Innom hanno costruito altari a Baal per bruciare i loro figli e le loro figlie come sacrificio in onore del dio ∆ Moloc. Ma io non ho mai comandato a loro niente di simile, non ho mai pensato di far commettere un’azione così orribile per spingere il popolo di Giuda al peccato.
{32:36} «Voi dite che la spada, la carestia e la peste faranno cadere questa città in mano al re di Babilonia. Ebbene, ascoltate quel che vi dico io, il Signore, Dio d’Israele.
{32:37} Ero fortemente indignato e in collera contro gli abitanti di questa città e perciò li ho dispersi in tutte le nazioni. Ma un giorno li radunerò di nuovo, li ricondurrò qui e li farò vivere tranquilli.
{32:38} Essi saranno il mio popolo e io sarò il loro Dio.
{32:39} Li renderò capaci di pensare e di agire tutti d’accordo per essere sempre fedeli a me. Così saranno felici, essi e i loro discendenti.
{32:40} Concluderò con loro un’ alleanza eterna. Sulla base di questa alleanza, io sarò sempre vicino a loro per fare loro del bene e li convincerò ad essermi sempre fedeli con tutto il cuore e così non si allontaneranno più da me.
{32:41} Sarò veramente felice di poterli riempire di ogni bene e di farli stabilire definitivamente in questa terra.
{32:42} «Sono stato io, il Signore, a colpire il popolo di Giuda con una grande sciagura; e sarò ancora io a procurargli tutto il bene che ho promesso.
{32:43} Voi dite che questa terra è stata ridotta a un deserto, senza uomini e senza animali, abbandonata nelle mani dei Babilonesi. Invece proprio in questa terra la gente ricomincerà a comprare i campi.
{32:44} Nel territorio di Beniamino, nei dintorni di Gerusalemme, nelle città di Giuda, nelle città della montagna, in quelle della regione della Sefela e in quelle del Negheb, dovunque la gente potrà acquistare campi. Avranno denaro per comprarli, faranno contratti regolari, sigillati davanti a testimoni, perché io ribalterò la loro sorte. Lo prometto io, il Signore».
{i33:1} Nuove promesse di Dio
{33:1} Mentre Geremia si trovava ancora rinchiuso nell’atrio della prigione, il Signore gli comunicò quest’altro messaggio:
{33:2} «Io ho fatto la terra, l’ho plasmata perché rimanga stabile; il mio nome è: Signore.
{33:3} Invocami e io ti risponderò, ti rivelerò cose segrete e nascoste che tu non sai.
{33:4} Io, il Signore, Dio d’Israele, ti assicuro che le case di Gerusalemme e i palazzi dei re di Giuda saranno demoliti dalle macchine da guerra e dalle armi dei nemici.
{33:5} Quelli che cercheranno di combattere contro i Babilonesi, moriranno tutti e le case saranno riempite dai loro cadaveri, perché io stesso li colpirò con ira e furore. La gente di questa città ha commesso azioni malvagie e per questo le volto le spalle.
{33:6} Però in seguito risanerò la città e i suoi abitanti e guarirò le loro ferite. Darò loro una pace vera e duratura.
{33:7} Ribalterò la sorte di Giuda e d’Israele e ricostruirò il loro popolo come era prima.
{33:8} Li purificherò dai peccati che hanno commesso contro di me, li perdonerò per avermi offeso e per essersi ribellati contro di me.
{33:9} Allora Gerusalemme diventerà per me motivo di gioia, di onore e di vanto di fronte a tutte le nazioni del mondo. Esse rimarranno meravigliate e stupite quando sentiranno parlare di tutto il benessere e della pace che io concederò agli abitanti di Gerusalemme».
{33:10} Il Signore dice: «Voi affermate che la vostra terra è devastata ed è rimasta senza uomini e senza animali. Ebbene, in questa terra, nelle città di Giuda, nelle strade di Gerusalemme che ora sono deserte, senza anima viva, senza animali, si udranno di nuovo
{33:11} rumori di festa e grida di gioia, i canti dello sposo e della sposa. La gente porterà di nuovo nel mio tempio le offerte di ringraziamento e canterà: “Lodate il Signore dell’universo; egli è buono; eterno è il suo amore per noi”. Infatti ristabilirò come prima la sorte di questa terra. Lo dico io, il Signore».
{33:12} Il Signore dell’universo dice: «Questa terra è ora come un deserto e tutte le sue città sono rimaste senza uomini e senza animali. Però torneranno ad esserci luoghi tranquilli dove i pastori faranno riposare le loro greggi.
{33:13} Nel territorio di Beniamino, nei dintorni di Gerusalemme, nelle città di Giuda, nelle città della montagna, in quelle della pianura lungo il mare e in quelle del sud i pastori potranno di nuovo contare il loro bestiame. Lo dico io, il Signore».
{33:14} Il Signore dice: «Verranno giorni nei quali realizzerò le promesse di bene che avevo fatto per il popolo d’Israele e di Giuda.
{33:15} In quel momento farò nascere il germoglio di Davide, un suo discendente legittimo; egli attuerà il diritto e la giustizia nel paese.
{33:16} Allora la terra di Giuda sarà liberata e gli abitanti di Gerusalemme vivranno tranquilli. La città sarà chiamata: “Il Signore Nostra-Salvezza”».
{33:17} Il Signore dice: « Ci sarà sempre un discendente di Davide come re d’Israele.
{33:18} Ci saranno sempre discendenti della tribù di Levi come sacerdoti che vengono davanti a me per presentare i sacrifici completi, bruciare l’incenso e offrire altri sacrifici tutti i giorni».
{33:19} Il Signore disse ancora a Geremia:
{33:20} «Mi sono impegnato perché il giorno e la notte si succedano sempre regolarmente, e nessuno può annullare questo mio patto.
{33:21} Allo stesso modo mi sono impegnato con il mio servo Davide a far regnare sempre un suo discendente, e con la tribù di Levi a scegliere tra di loro i sacerdoti per il mio servizio, e nessuno può annullare questo mio patto.
{33:22} Moltiplicherò il numero dei discendenti del mio servo Davide e dei sacerdoti della tribù di Levi che stanno al mio servizio. Sarà impossibile contarli, come non si possono contare le stelle del cielo o i granelli di sabbia sulla spiaggia».
{33:23} Il Signore comunicò a Geremia quest’altro messaggio:
{33:24} «Hai fatto caso a quel che dice la gente? Essi ripetono che io ho respinto Israele e Giuda, le due famiglie che mi ero scelte! In questo modo disprezzano il mio popolo perché non lo considerano più una nazione.
{33:25} Però, com’è vero che io, il Signore, ho stabilito come un patto il succedersi del giorno e della notte e ho fissato le leggi che regolano il cielo e la terra,
{33:26} così non abbandonerò mai i discendenti di Giacobbe e del mio servo Davide. Sceglierò tra di loro i capi che governeranno i discendenti di Abramo, di Isacco e di Giacobbe. Infatti avrò pietà del mio popolo e ribalterò la loro sorte».
{i34:1} Un messaggio per il re Sedecia
{34:1} Il Signore parlò ancora a Geremia mentre Nabucodònosor, re di Babilonia, era in guerra contro Gerusalemme e le altre città di Giuda. L’esercito del re era formato da truppe provenienti da tutte le regioni che aveva conquistate.
{34:2} Il Signore, Dio d’Israele, ordinò a Geremia di andare a riferire al re di Giuda, Sedecia, queste precise parole: «Io, il Signore, consegnerò questa città al re di Babilonia. Egli la distruggerà con il fuoco.
{34:3} Tu non riuscirai a scappare, ma sarai arrestato e consegnato al vincitore. Ti troverai davanti a lui a faccia a faccia e sentirai direttamente da lui quel che ti dirà. Poi ti manderà a Babilonia.
{34:4} Fa’ come ti dico, Sedecia re di Giuda, ed eviterai la morte di spada, te lo assicuro io, il Signore.
{34:5} Anzi ti prometto che morirai in pace: ai tuoi funerali avrai gli onori tributati ai tuoi antenati, i re di Giuda che ti hanno preceduto; la gente brucerà incenso e ti piangerà con queste parole: “È morto il nostro re!”». Questa è la parola che dico io, il Signore.
{34:6} Il profeta Geremia riferì questo messaggio a Sedecia re di Giuda, in Gerusalemme,
{34:7} mentre l’esercito del re di Babilonia assediava questa e le altre due città fortificate, Lachis e Azekà. Erano le uniche città di Giuda che ancora gli resistevano.
{i34:8} Gli schiavi liberati e ripresi
{34:8} Il Signore parlò ancora a Geremia in un’altra circostanza. Il re Sedecia aveva concluso un patto con la popolazione di Gerusalemme per concedere la libertà agli schiavi.
{34:9} Chi aveva al suo servizio schiavi ebrei, uomini o donne, doveva ridare loro la libertà; nessuno poteva più tenere schiavo un abitante di Giuda, suo fratello o sorella.
{34:10} Tutti i capi e la popolazione che avevano aderito al patto di non tenere più uomini e donne come schiavi, ma di ridare loro la libertà, mantennero il loro impegno e li lasciarono liberi.
{34:11} Ma in seguito cambiarono parere, ripresero quelli che prima avevano liberato e li costrinsero a diventare di nuovo loro schiavi.
{34:12} Allora il Signore ordinò a Geremia di dire al popolo:
{34:13} «Questo è il messaggio del Signore, Dio d’Israele: Io ho concluso un patto con i vostri antenati quando li ho fatti uscire dall’Egitto e li ho liberati dalla schiavitù. I termini del patto erano i seguenti:
{34:14} Ogni sette anni ognuno doveva ridare la libertà al proprio fratello ebreo che si era dovuto vendere a lui come schiavo. Dopo sei anni di lavoro, dovevano rimandarlo libero senza nessun altro obbligo. Ma i vostri antenati non mi hanno ascoltato, non hanno dato retta alle mie parole.
{34:15} Voi invece avevate appena preso una decisione a me gradita, quella di ridare la libertà ai vostri connazionali. Vi eravate impegnati con un patto davanti a me, nel tempio a me consacrato.
{34:16} Ma poi avete cambiato parere e mi avete disprezzato. Ognuno si è ripreso gli uomini e le donne che prima aveva lasciato liberi come essi desideravano, e li ha costretti ad essere di nuovo schiavi.
{34:17} «Perciò, io il Signore, dichiaro che avete disubbidito al mio ordine di dare la libertà ai vostri connazionali, al vostro prossimo. Ebbene, io il Signore, darò alla spada, alla peste e alla carestia la libertà di agire contro di voi. Tutti i regni della terra saranno spaventati quando vedranno quel che vi accadrà.
{34:18} «I capi di Giuda e di Gerusalemme, i funzionari del palazzo reale, i sacerdoti e tutti gli uomini liberi avevano concluso un patto in mia presenza passando in mezzo alle due parti del vitello che avevano
{34:19} ucciso per il sacrificio. Però, in seguito, non sono stati fedeli ai termini del patto, non hanno mantenuto le promesse fatte davanti a me. Perciò li tratterò come il vitello che essi hanno spaccato a metà.
{34:20} Li farò cadere nelle mani dei nemici che li vogliono uccidere. I loro cadaveri saranno divorati da uccelli rapaci e da animali selvatici.
{34:21} Farò cadere Sedecia, re di Giuda, e i suoi ufficiali nelle mani dei nemici che li vogliono uccidere, nelle mani dei Babilonesi. L’esercito del re di Babilonia per ora si è allontanato da voi,
{34:22} ma io gli darò l’ordine di ritornare contro questa città. La stringerà di nuovo d’assedio, l’occuperà e la distruggerà con il fuoco. Farò diventare le città di Giuda come un deserto disabitato. Lo dico io, il Signore».
{i35:1} Geremia e il clan dei Recabiti
{35:1} Durante il regno di Ioiakìm figlio di Giosia, re di Giuda, il Signore diede a me, Geremia, questi ordini:
{35:2} «Va’ a parlare con quelli del clan dei Recabiti. Poi conducili in una delle stanze annesse al tempio e offri loro del vino da bere».
{35:3} Allora andai a prendere l’intero clan dei Recabiti: Iaazania figlio di un certo Geremia e nipote di Cabassinia, i suoi fratelli e tutti i suoi figli,
{35:4} e li condussi al tempio. Li feci entrare nella sala riservata ai discepoli del figlio di Igdalia, Canan, uomo di Dio. Questa sala è adiacente a quella dei capi, sopra la stanza di Maasia figlio di Sallum, incaricato di sorvegliare l’ingresso del tempio.
{35:5} Misi poi alcuni boccali pieni di vino e dei bicchieri davanti ai Recabiti e dissi loro: — Su, bevete un po’ di vino!
{35:6} Ma essi risposero: — Noi non beviamo vino, perché il nostro antenato Ionadàb figlio di Recab ci ha lasciato quest’ordine preciso: «Non berrete mai vino, né voi né i vostri discendenti;
{35:7} non costruirete case, non seminerete campi, non pianterete vigne, non ne possederete alcuna, ma abiterete sotto le tende tutta la vita. Così potrete vivere a lungo su questa terra dove abitate come forestieri».
{35:8} Noi abbiamo ubbidito a tutti gli ordini che ci ha dato il nostro antenato Ionadàb figlio di Recab. Così noi, le nostre mogli, i nostri figli e figlie, durante tutta la vita non beviamo mai vino;
{35:9} e nemmeno possediamo vigne, campi, sementi, né costruiamo case,
{35:10} ma continuiamo ad abitare sotto le tende. Insomma, eseguiamo fedelmente quel che ci ha ordinato il nostro antenato Ionadàb.
{35:11} Però quando Nabucodònosor re di Babilonia ha invaso la nostra terra, abbiamo deciso di venire a Gerusalemme per sfuggire all’esercito babilonese e arameo. Ed ora ci troviamo qui, a Gerusalemme.
{35:12} Allora il Signore ordinò a Geremia
{35:13} di andare a riferire agli abitanti di Giuda e di Gerusalemme queste parole: «Io, il Signore dell’universo, Dio d’Israele, vi chiedo: per quale motivo non avete imitato l’esempio dei Recabiti e non avete ubbidito ai miei ordini?
{35:14} Ionadàb figlio di Recab aveva comandato ai suoi discendenti di non bere vino. I Recabiti sono stati fedeli alla prescrizione del loro antenato e fino a oggi non hanno mai bevuto vino. Io invece ho continuato a ripetervi i miei ordini, ma voi non mi avete ascoltato.
{35:15} Ho continuato a mandarvi tutti i miei servi, i profeti, che vi esortavano ad abbandonare le vostre abitudini malvagie e a migliorare il vostro comportamento. Essi vi raccomandavano anche di non seguire divinità straniere e di non servirle, per continuare a vivere sulla terra che avevo dato ai vostri antenati e a voi. Però voi non mi avete ascoltato, non avete dato retta alle mie parole.
{35:16} Così i discendenti di Ionadàb figlio di Recab hanno eseguito le prescrizioni del loro antenato, mentre voi, abitanti di Giuda, non mi avete ascoltato.
{35:17} Perciò farò venire su di voi, abitanti di Giuda e di Gerusalemme, tutte le sciagure che vi avevo annunziato, perché vi ho parlato ma non mi avete ascoltato, vi ho chiamati ma non mi avete risposto. Ve lo dico io, il Signore, Dio dell’universo e Dio d’Israele».
{35:18} Geremia riferì poi ai Recabiti quest’altro messaggio del Signore dell’universo, Dio d’Israele: «Voi avete ubbidito all’ordine del vostro antenato Ionadàb, avete eseguito le sue prescrizioni, avete fatto fedelmente quanto vi aveva ordinato.
{35:19} Per questo, io il Signore dell’universo, Dio d’Israele, prometto che tra i discendenti di Ionadàb figlio di Recab ci sarà sempre qualcuno che avrà l’onore di servirmi».
{i36:1} Geremia comanda a Baruc di scrivere i messaggi del Signore
{36:1} Nel quarto anno del regno di Ioiakìm figlio di Giosia e re di Giuda, il Signore diede a Geremia quest’ordine:
{36:2} «Procurati un rotolo da scrivere e scrivici i messaggi che ti ho comunicato riguardo al popolo d’Israele e di Giuda e alle nazioni straniere. Scrivi tutto quel che ti ho detto da quando ho incominciato a parlarti durante il regno di Giosia, fino a oggi.
{36:3} Forse gli abitanti di Giuda si convinceranno che io ho davvero intenzione di mandare su di loro una grave sciagura e smetteranno di agire in modo malvagio. Così perdonerò le loro colpe e i loro peccati».
{36:4} Geremia allora chiamò Baruc figlio di Neria, per dettargli tutti i messaggi che il Signore gli aveva comunicato e Baruc li scrisse sul rotolo.
{i36:5} Baruc legge i messaggi del Signore nel tempio
{36:5} Quindi Geremia diede a Baruc queste istruzioni: «Io non posso andare al tempio perché me l’hanno proibito.
{36:6} Va’ tu al posto mio quando si raduna la gente per un giorno di digiuno. Allora leggerai ad alta voce i messaggi del Signore che hai scritto nel rotolo sotto mia dettatura. Cerca di farli sentire bene, anche a quelli che arrivano dalle città di Giuda.
{36:7} Forse pregheranno il Signore di perdonarli e smetteranno di agire in modo malvagio. Infatti il Signore ha detto che è particolarmente indignato e furente contro questo popolo».
{36:8} Baruc figlio di Neria eseguì fedelmente le istruzioni del profeta Geremia: andò nel tempio per leggere i messaggi del Signore che aveva scritto nel rotolo.
{36:9} Si era già nel quinto anno del regno di Ioiakìm figlio di Giosia e re di Giuda. Nel nono mese di quell’anno tutto il popolo fu invitato a digiunare davanti al Signore. Le popolazioni delle città di Giuda vennero a Gerusalemme per fare il digiuno insieme con gli abitanti di quella città.
{36:10} Proprio in questa circostanza, Baruc lesse ad alta voce nel tempio il messaggio di Geremia, scritto nel rotolo. Infatti era andato nella sala di Ghemaria figlio di Safan, segretario di corte. Questa stanza si trovava nel cortile superiore del tempio, nei pressi della porta Nuova.
{36:11} Michea figlio di Ghemaria e nipote di Safan, sentì Baruc mentre leggeva dal rotolo i messaggi del Signore.
{36:12} Allora andò al palazzo reale ed entrò nella stanza del segretario dove era in corso una riunione dei capi. Erano presenti, tra gli altri, Elisamà segretario di corte, Delaià figlio di Semaià, Elnatàn figlio di Acbor, Ghemaria figlio di Safan e Sedecia figlio di Ananìa.
{36:13} Michea riferì loro tutto quel che aveva sentito leggere ad alta voce da Baruc davanti alla gente.
{36:14} Allora i capi mandarono Iudì figlio di Netania nipote di Selemia e pronipote di Cusì, a invitare Baruc a presentarsi con il rotolo che aveva letto ad alta voce davanti alla gente. Baruc figlio di Neria prese il rotolo e si presentò davanti a loro.
{36:15} Quelli gli ordinarono: — Siediti e leggi il rotolo anche a noi. Baruc eseguì gli ordini.
{36:16} Quando ebbe finito di leggere, i capi si guardarono pieni di paura e gli dissero: — Dobbiamo proprio riferire tutto al re!
{36:17} Poi domandarono a Baruc: — Spiegaci un po’, come mai hai scritto tutte queste cose?
{36:18} E Baruc rispose: — Geremia mi dettava parola per parola e io ho scritto tutto nel rotolo con l’inchiostro.
{36:19} Allora i capi gli dissero: — Dovete nascondervi tutti e due, tu e Geremia. Non fate sapere a nessuno dove andrete.
{i36:20} Il re Ioiakìm brucia il rotolo di Geremia
{36:20} I capi lasciarono il rotolo nella stanza di Elisamà, segretario di corte, e si recarono negli appartamenti reali per raccontare al re quel che era accaduto.
{36:21} Il re mandò subito Iudì a prendere il rotolo nella stanza di Elisamà. Iudì andò a prenderlo e poi lo lesse ad alta voce davanti al re e ai capi che stavano in piedi attorno a lui.
{36:22} Era il nono mese e il re abitava nel palazzo d’inverno e teneva vicino un braciere acceso.
{36:23} Appena Iudì aveva finito di leggere tre o quattro colonne dello scritto, il re le tagliava con un coltellino e le gettava nel fuoco. E continuò a fare così finché tutto il rotolo non fu bruciato.
{36:24} Il re e i suoi ufficiali di corte sentirono leggere tutti quei messaggi, ma non ne furono impressionati né mostrarono alcun segno di pentimento.
{36:25} Eppure Elnatàn, Delaià e Ghemaria avevano insistito perché il re non bruciasse il rotolo, ma egli non li ascoltò.
{36:26} Anzi ordinò a Ieracmeèl, della famiglia reale, di andare con Seraia figlio di Azrièl e con Selemia figlio di Abdeèl, ad arrestare il profeta Geremia e il suo segretario Baruc. Ma il Signore li aveva messi al sicuro.
{i36:27} Geremia fa riscrivere i suoi messaggi
{36:27} Dopo che il re ebbe bruciato il rotolo con i messaggi che Geremia aveva dettato a Baruc, il Signore disse a Geremia:
{36:28} «Procurati un altro rotolo e scrivici di nuovo tutti i messaggi che stavano nel primo, quello bruciato dal re Ioiakìm.
{36:29} Poi, a nome mio, dirai a Ioiakìm re di Giuda: Tu hai bruciato quel rotolo e hai accusato Geremia perché aveva scritto che il re di Babilonia sarebbe venuto di sicuro a distruggere questa terra e a uccidere uomini e animali.
{36:30} Ebbene io, il Signore, dico a te, Ioiakìm re di Giuda, che dopo di te nessuno dei tuoi discendenti sarà re nel regno di Davide. Il tuo cadavere resterà esposto al sole durante il giorno e al freddo della notte.
{36:31} Punirò te, i tuoi discendenti e i tuoi ufficiali di corte per i vostri peccati. Farò venire su di voi, sugli abitanti di Gerusalemme e sulla popolazione di Giuda tutte le disgrazie che ho minacciato contro di voi e che voi non avete mai preso sul serio».
{36:32} Allora Geremia si procurò un altro rotolo e lo consegnò al suo segretario Baruc figlio di Neria. Geremia gli dettò tutti i messaggi contenuti nel rotolo bruciato da Ioiakìm re di Giuda e ne aggiunse molti altri dello stesso tenore. Baruc scrisse tutto sul nuovo rotolo.
{i37:1} Il re Sedecia chiede consiglio a Geremia
{37:1} Nabucodònosor re di Babilonia aveva messo come re di Giuda un figlio di Giosia, di nome Sedecia, al posto di Conìa figlio di Ioiakìm.
{37:2} Ma nemmeno Sedecia ascoltò gli avvertimenti che il Signore gli dava per mezzo del profeta Geremia. Anche i capi e la gente comune si comportavano come il re.
{37:3} Un giorno Sedecia inviò Iucal figlio di Selemia e il sacerdote Sofonia figlio di Maasia dal profeta Geremia a dirgli: «Per favore, prega il Signore nostro Dio per noi».
{37:4} In quel periodo Geremia non era ancora stato messo in prigione e poteva muoversi liberamente tra la gente.
{37:5} Frattanto i Babilonesi che assediavano Gerusalemme ebbero la notizia che l’esercito del faraone era uscito dall’Egitto, e così si allontanarono dalla città.
{37:6} Allora il Signore, Dio d’Israele, ordinò al profeta Geremia di dare la sua risposta agli inviati del re
{37:7} di Giuda: «Riferite al re che l’esercito del faraone, partito per portarvi aiuto, se ne ritornerà presto in Egitto.
{37:8} A questo punto i Babilonesi torneranno indietro, attaccheranno questa città, l’occuperanno e la distruggeranno con il fuoco.
{37:9} Vi illudete se pensate che i Babilonesi non torneranno più indietro. Quelli non se ne andranno affatto.
{37:10} Anche se voi riusciste a sconfiggere l’esercito babilonese e lasciaste in vita solo qualche ferito, questi si alzerà nella propria tenda e distruggerà la città col fuoco. Ve lo dico io, il Signore».
{i37:11} Geremia è arrestato
{37:11} Mentre l’esercito babilonese era lontano da Gerusalemme per l’avanzata dell’esercito egiziano,
{37:12} Geremia volle uscire dalla città per andare nella regione di Beniamino a prendere possesso della sua parte di eredità.
{37:13} Ma quando giunse alla porta di Beniamino, Geremia fu fermato dal capo del corpo di guardia, un certo Ieria figlio di Selemia, nipote di Ananìa, che disse al profeta: — Tu hai intenzione di passare dalla parte dei Babilonesi.
{37:14} Geremia rispose: — Non è vero! Non voglio passare dalla parte dei Babilonesi! Ma Ieria non volle sentire ragioni, prese Geremia e lo consegnò ai suoi superiori.
{37:15} Questi si infuriarono contro Geremia, lo bastonarono e lo fecero rinchiudere nella casa di Giònata, segretario di corte, che essi avevano trasformato in carcere.
{37:16} Geremia fu gettato in una cisterna sotterranea. Si trovava lì da molti giorni,
{37:17} quando il re Sedecia mandò a prenderlo. Poi, nel palazzo reale, in segreto, domandò a Geremia: — Hai qualche messaggio del Signore per me? — Sì — rispose il profeta. — Tu sarai consegnato prigioniero al re di Babilonia.
{37:18} Quindi Geremia domandò al re: — Quale colpa ho commesso contro di te e i tuoi ufficiali o contro questo popolo? Perché mi avete messo in prigione?
{37:19} Piuttosto, dove sono finiti i vostri profeti che annunziavano: «Il re di Babilonia non verrà a combattere né contro di voi né contro questa terra»?
{37:20} Ed ora, re mio signore, ascolta la richiesta che ti rivolgo: non farmi ritornare nella casa di Giònata, ∆ segretario di corte, se no io ci muoio.
{37:21} Allora il re Sedecia ordinò di rinchiudere Geremia nell’atrio della prigione e di dargli ogni giorno un pane. Così Geremia mentre era rinchiuso nell’atrio della prigione ricevette la sua razione di pane che gli veniva portata dalla via dei fornai, finché in città non furono esaurite tutte le scorte.
{i38:1} Geremia è gettato in una cisterna
{38:1} Sefatia figlio di Mattàn, Godolia figlio di Pascur, Iucal figlio di Selemia e Pascur figlio di Malchia vennero a sapere che Geremia continuava a ripetere a tutta la gente
{38:2} questo messaggio del Signore: «Chi vuol rimanere in città, morirà di spada, o di fame o di peste. Ma chi decide di uscire per arrendersi ai Babilonesi, non sarà ucciso: avrà salva la vita.
{38:3} Questa città cadrà certamente in mano all’esercito del re di Babilonia e sarà occupata. Lo dice il Signore».
{38:4} Quei dignitari andarono a dire al re Sedecia: — Bisogna eliminare questo Geremia. Con i suoi discorsi egli scoraggia i soldati rimasti in città e tutta l’altra gente. Non cerca il bene del popolo, ma soltanto il suo male.
{38:5} Sedecia rispose: — Quand’è così, fatene quel che volete. Anche se sono il re, non posso mettermi contro di voi.
{38:6} Allora quelli fecero prendere Geremia per gettarlo nella cisterna di uno della famiglia reale, Malchia, che era situata nell’atrio della prigione. Lo calarono con delle corde nella cisterna. Non c’era acqua ma solo fango e Geremia vi sprofondò.
{i38:7} Il profeta viene liberato
{38:7} Un certo Ebed-Melec, originario dell’Etiopia, alto funzionario del palazzo reale, venne a sapere che avevano gettato Geremia nella cisterna. Mentre il re si trovava presso la ∆ porta di Beniamino per amministrare la giustizia,
{38:8} Ebed-Melec uscì dalla reggia e andò ad esporgli il caso:
{38:9} — Re mio signore — gli disse — quegli uomini si sono comportati male con il profeta Geremia! L’hanno gettato nella cisterna e là dentro morirà di fame, perché non c’è più pane in città.
{38:10} Allora il re diede a Ebed-Melec, l’Etiope, quest’ordine: — Prendi subito con te tre uomini e tira fuori Geremia dalla cisterna prima che muoia.
{38:11} Ebed-Melec ritornò alla reggia con i tre uomini, prese nel ripostiglio del magazzino stracci e panni vecchi, li calò con delle corde a Geremia nella cisterna,
{38:12} e gli disse: — Presto, mettiti gli stracci e i panni vecchi alle ascelle, e poi sotto fa’ passare le corde. Appena Geremia fu pronto,
{38:13} lo tirarono su dalla cisterna con le corde. Da quel momento, Geremia rimase nell’atrio della prigione.
{i38:14} Nuovo incontro del re Sedecia con il profeta
{38:14} Un giorno il re Sedecia fece venire il profeta Geremia e, presolo da parte vicino al terzo ingresso del tempio, gli disse: — Voglio farti una domanda e tu non nascondermi nulla.
{38:15} Geremia rispose: — Se ti dico la verità, tu certamente mi farai uccidere; se ti do un consiglio, tu non ne terrai conto!
{38:16} Ma Sedecia fece in segreto questo giuramento a Geremia: — Davanti al Signore vivente che ci ha donato la vita, ti giuro che non ti farò morire né ti consegnerò nelle mani di quegli uomini che cercano di ucciderti.
{38:17} Allora Geremia disse a Sedecia: — Questo è il messaggio del Signore, Dio dell’universo e Dio d’Israele: Se andrai ad arrenderti agli ufficiali del re di Babilonia, tu e la tua famiglia avrete salva la vita e questa città non sarà data alle fiamme.
{38:18} Ma se non ti arrenderai, questa città sarà data in potere ai Babilonesi: la distruggeranno col fuoco e anche tu non riuscirai a sfuggire alle loro mani.
{38:19} Sedecia rispose: — Ho paura degli abitanti di Giuda che sono passati dalla parte dei Babilonesi. C’è pericolo che cada nelle loro mani e che mi maltrattino.
{38:20} Ma Geremia lo rassicurò: — No, questo non ti accadrà. Ascolta piuttosto quel che ti dico da parte del Signore e ti andrà tutto bene: avrai salva la vita.
{38:21} Se invece rifiuti di arrenderti, senti quel che il Signore mi ha rivelato:
{38:22} Tutte le donne rimaste ancora nel tuo palazzo saranno condotte agli ufficiali del re di Babilonia e diranno di te: «I suoi amici l’hanno ingannato. Si fidava di loro ma l’hanno imbrogliato. I suoi piedi affondano nel fango e gli amici l’hanno lasciato».
{38:23} Tutte le donne e i tuoi figli saranno prigionieri dei Babilonesi e nemmeno tu riuscirai a sfuggire dalle loro mani. Il re di Babilonia ti terrà prigioniero e distruggerà con il fuoco questa città.
{38:24} Sedecia raccomandò a Geremia: — Non far sapere nulla a nessuno di questa conversazione, se non vuoi morire.
{38:25} I dignitari di corte verranno a sapere che io ho parlato con te e ti chiederanno quel che mi hai detto. Minacceranno di ucciderti se non racconterai per filo e per segno che cosa ti ho confidato.
{38:26} Ma tu risponderai che mi hai supplicato di non mandarti più nella casa di Giònata, per non morire in quella prigione.
{38:27} I dignitari andarono effettivamente da Geremia e lo interrogarono. Egli rispose proprio come il re gli aveva ordinato di dire e così lo lasciarono in pace. Infatti la conversazione con il re non era stata ascoltata da nessuno.
{38:28} Geremia rimase dunque nell’atrio della prigione fino alla caduta di Gerusalemme.
{i39:1} I Babilonesi conquistano Gerusalemme (vedi 52,4-16; 2 Re 25,1-12)
{39:1} Il re di Babilonia Nabucodònosor aveva schierato tutto il suo esercito per assediare la città. Era il decimo mese del nono anno del regno di Sedecia re di Giuda.
{39:2} Nell’anno undicesimo del regno di Sedecia, nel giorno nove del quarto mese, i Babilonesi aprirono una breccia nelle mura della città.
{39:3} Vi entrarono tutti gli ufficiali del re di Babilonia e stabilirono il comando vicino alla porta di mezzo: erano Nergal-Sareser, Samgar Nebo, Sarsechim capo dei funzionari, Nergal-Sareser capo degli indovini e altri ufficiali del re di Babilonia.
{39:4} Appena il re Sedecia e i suoi ufficiali se ne accorsero, cercarono di fuggire dalla città durante la notte. Attraversarono il giardino del re e, passata la porta fra le due mura, si diressero verso la valle del Giordano.
{39:5} Ma i soldati babilonesi li inseguirono, e raggiunsero Sedecia nella pianura vicino a Gerico. Lo fecero prigioniero e poi lo condussero da Nabucodònosor re di Babilonia che allora si trovava nella regione di Camat, a Ribla. Qui, Nabucodònosor pronunziò la sentenza contro Sedecia
{39:6} e la fece eseguire sul posto: ordinò di uccidere i figli di Sedecia sotto gli occhi del padre e fece uccidere anche tutte le persone importanti di Giuda.
{39:7} Poi fece cavare gli occhi al re Sedecia e ordinò di legarlo con una doppia catena per condurlo a Babilonia.
{39:8} Intanto a Gerusalemme i Babilonesi avevano incendiato il palazzo reale e le case della gente, e avevano demolito le mura della città.
{39:9} Poi il comandante delle guardie Nabuzaradàn fece deportare a Babilonia la popolazione rimasta in città e tutti quelli che si erano arresi.
{39:10} Invece lasciò nel territorio di Giuda la gente più povera, quelli che non possedevano nulla, ed assegnò loro, in quell’occasione, vigne e campi.
{i39:11} I Babilonesi liberano Geremia
{39:11} Il re di Babilonia, Nabucodònosor, aveva dato al comandante delle guardie Nabuzaradàn le disposizioni seguenti nei confronti di Geremia:
{39:12} «Va’ a cercarlo e abbi cura di lui. Bada che nessuno gli faccia del male, anzi concedigli tutto quel che vuole».
{39:13} Così Nabuzaradàn si mise d’accordo con Nabusazbàn capo dei funzionari, con Nergal-Sareser capo degli indovini e con gli altri ufficiali del re di Babilonia:
{39:14} diede l’ordine di andare a liberare Geremia dall’atrio della prigione. Lo affidarono a Godolia, figlio di Achikàm e nipote di Safan, perché lo accompagnasse a casa sano e salvo. Così Geremia tornò a vivere tra la sua gente.
{i39:15} Promessa di salvezza per Ebed-Melec
{39:15} Al tempo in cui Geremia si trovava ancora rinchiuso nell’atrio della prigione, il Signore l’aveva incaricato
{39:16} di riferire a Ebed-Melec, l’Etiope, queste parole: «Ascolta il messaggio del Signore dell’universo, Dio d’Israele: Avevo annunziato la distruzione e non il benessere per questa città. Tra poco porterò a compimento le mie minacce e tu stesso potrai vederle attuate.
{39:17} Ma in quel giorno io, il Signore, ti proteggerò e non ti lascerò cadere nelle mani degli uomini che ti fanno tanta paura.
{39:18} Sta’ tranquillo, ti salverò da una morte violenta. Avrai salva la vita perché hai avuto fiducia in me. Te lo prometto io, il Signore».
{i40:1} Geremia rimane in terra di Giuda
{40:1} Il Signore parlò ancora a Geremia dopo che Nabuzaradàn, comandante delle guardie, lo aveva rimandato libero dalla città di Rama, dove l’aveva trovato in catene. Era con un gruppo di abitanti di Gerusalemme e di Giuda che stavano per essere condotti in esilio a Babilonia.
{40:2} Il comandante delle guardie aveva preso da parte Geremia per dirgli: «Il Signore tuo Dio l’aveva detto che sarebbe venuta sulla regione questa disgrazia.
{40:3} Ora ha eseguito quel che aveva predetto. Tutto questo vi è accaduto perché avete peccato contro il Signore e gli avete disubbidito.
{40:4} Adesso ti faccio togliere le catene dai polsi e ti rimetto in libertà. Se preferisci venire con me a Babilonia, fallo pure e io avrò cura di te. Se invece non vuoi, rimani qui. Guarda, tutto questo territorio è a tua disposizione: va’ dove vuoi, fermati dove ti pare».
{40:5} Poiché Geremia non rispondeva, Nabuzaradàn continuò: «Torna pure presso Godolia, figlio di Achikàm e nipote di Safan. Il re di Babilonia lo ha incaricato di governare le città di Giuda. Rimani con lui in mezzo alla gente. Comunque, sei libero di andare dove ti piace». Il comandante delle guardie lo rifornì di viveri, gli fece un regalo e lo lasciò partire.
{40:6} Allora Geremia andò a Mispa presso Godolia figlio di Achikàm, e si fermò con lui fra la gente rimasta nella regione.
{i40:7} Godolia governatore del territorio di Giuda (vedi 2 Re 25,22-24)
{40:7} Nelle campagne si aggiravano ancora gruppi di soldati e di ufficiali sbandati. Essi vennero a sapere che il re di Babilonia aveva incaricato Godolia figlio di Achikàm di governare la regione e gli aveva affidato uomini, donne, bambini e tutta la gente più povera non deportata in Babilonia.
{40:8} Allora alcuni ufficiali con i loro uomini andarono da Godolia a Mispa. Essi erano: Ismaele figlio di Netania, Giovanni e Giònata figli di Karèach, Seraia figlio di Tancùmet, i figli di Efài di Netofà e Iezania di Maacà.
{40:9} Godolia dichiarò davanti a tutti: «Vi giuro che non avete nulla da temere dagli ufficiali babilonesi: se rimarrete nei vostri territori, sottomessi al re di Babilonia, vi andrà tutto bene.
{40:10} Io stesso mi stabilisco a Mispa per essere il vostro rappresentante presso i Babilonesi che vengono da noi. Voi intanto fate provviste di vino, di cereali e di olio, tenetele in recipienti adatti e tornate ad abitare nelle città che avete occupato».
{40:11} Molti abitanti di Giuda erano fuggiti nei territori di Moab, Ammon, Edom e in altre regioni. Tutti costoro vennero a sapere che il re di Babilonia aveva lasciato in Giudea parte della popolazione e che aveva affidato l’incarico di governatore a Godolia, figlio di Achikàm e nipote di Safan.
{40:12} Allora questa gente ritornò nel territorio di Giuda dalle località dove si era rifugiata e si radunò attorno a Godolia in Mispa, dove fecero grandi provviste di vino e di cereali.
{i40:13} Godolia assassinato (vedi 2 Re 25,25-26)
{40:13} Un giorno Giovanni figlio di Karèach e gli altri capi delle bande armate che si aggiravano ancora nelle campagne andarono a Mispa da Godolia
{40:14} e gli dissero: — Ti hanno già informato che Baalìs re degli Ammoniti ha mandato Ismaele figlio di Netania a ucciderti? Ma Godolia figlio di Achikàm non volle crederci.
{40:15} Allora Giovanni figlio di Karèach si incontrò segretamente con Godolia a Mispa e gli confidò: — Se sei d’accordo, andrò ad ammazzare Ismaele figlio di Netania. Nessuno lo saprà. Bisogna impedirgli di ucciderti, altrimenti la gente che si è raccolta attorno a te sarà di nuovo sbandata e quel che è rimasto del regno di Giuda, scomparirà.
{40:16} Ma Godolia figlio di Achikàm rispose a Giovanni figlio di Karèach: — Non è vero quel che dici nei confronti di Ismaele. Ti proibisco di fare quanto hai detto.
{41:1} Nel settimo mese dello stesso anno, Ismaele figlio di Netania e nipote di Elisamà, imparentato con la famiglia reale e uno dei grandi ufficiali del re, si recò a Mispa da Godolia con dieci uomini. Mentre mangiavano tutti insieme,
{41:2} Ismaele figlio di Netania all’improvviso si alzò e i dieci uomini che erano con lui colpirono con la spada Godolia figlio di Achikàm e lo uccisero. Così morì colui che il re di Babilonia aveva messo a governare il paese.
{41:3} Ismaele uccise anche tutti gli abitanti del territorio di Giuda che stavano con Godolia a Mispa e i soldati babilonesi che si trovavano là.
{i41:4} Ismaele uccide un gruppo di pellegrini
{41:4} Erano già passati due giorni dall’assassinio di Godolia, ma nessuno l’aveva ancora saputo.
{41:5} Allora giunsero ottanta uomini provenienti da Sichem, da Silo e da Samaria. Si erano tagliati la barba, avevano stracciato i vestiti e si erano procurati ferite su tutto il corpo. Portavano con sé doni e incenso da offrire al Signore nel tempio.
{41:6} Ismaele figlio di Netania uscì da Mispa e andò loro incontro piangendo. Quando li raggiunse, disse loro: «Venite da Godolia figlio di Achikàm».
{41:7} Ma appena giunsero all’interno della città, Ismaele figlio di Netania e i suoi uomini li massacrarono e gettarono i loro cadaveri in una cisterna.
{41:8} Però dieci uomini di quel gruppo avevano detto a Ismaele: «Non ucciderci! Abbiamo nascosto nei campi provviste di grano, di orzo, di olio e di miele». Perciò Ismaele li risparmiò e non li uccise insieme con i loro compagni.
{41:9} La cisterna nella quale Ismaele gettò i cadaveri degli uomini uccisi, ∆ era quella grande fatta scavare da ∆ Asa re di Giuda quando era in guerra contro Baasà re d’Israele. Ismaele figlio di Netania la riempì di cadaveri.
{41:10} In seguito Ismaele fece prigioniere le principesse e tutti quelli rimasti a Mispa, cioè tutta la gente sotto la giurisdizione di Godolia figlio di Achikàm stabilita da Nabuzaradàn comandante delle guardie. Ismaele figlio di Netania partì con i prigionieri e si diresse verso la regione degli Ammoniti.
{i41:11} I prigionieri di Ismaele sono liberati
{41:11} Intanto Giovanni figlio di Karèach e i capi delle bande armate che erano con lui vennero informati di tutti i delitti compiuti da Ismaele figlio di Netania.
{41:12} Allora radunarono i loro uomini per andare a combattere contro Ismaele figlio di Netania e lo raggiunsero presso la grande piscina di Gàbaon.
{41:13} I prigionieri che Ismaele aveva portato via da Mispa, appena videro Giovanni figlio di Karèach con i capi
{41:14} delle bande armate, furono pieni di gioia. Si ribellarono e tornarono indietro per raggiungere Giovanni figlio di Karèach.
{41:15} Ismaele figlio di Netania insieme con otto uomini riuscì a sfuggire a Giovanni e andò presso gli Ammoniti.
{41:16} Allora Giovanni figlio di Karèach e gli altri capi delle bande armate presero con sé la gente che Ismaele figlio di Netania aveva condotto prigioniera da Mispa dopo l’assassinio di Godolia figlio di Achikàm. C’erano soldati, donne, bambini ed eunuchi. Li condussero via da Gàbaon.
{41:17} Durante la marcia fecero sosta a Gherut-Chimàm nei pressi di Betlemme. Di là volevano raggiungere l’Egitto
{41:18} per allontanarsi dai Babilonesi. Infatti temevano rappresaglie dopo che Ismaele figlio di Netania aveva assassinato Godolia figlio di Achikàm, il quale era stato nominato governatore della regione dal re di Babilonia.
{i42:1} I profughi chiedono a Geremia di consultare il Signore
{42:1} Tutti i capi delle bande armate, compresi Giovanni figlio di Karèach e Azaria figlio di Osaià, accompagnati da tutta la gente che stava con loro, si recarono
{42:2} dal profeta Geremia e gli dissero: — Per favore, fa’ quel che ti chiediamo! Prega per noi il Signore tuo Dio, pregalo per questa nostra gente che è sopravvissuta! Prima eravamo numerosi, ma ora siamo rimasti in pochi, come tu stesso puoi vedere.
{42:3} Prega il Signore tuo Dio che ci indichi la strada da seguire e quel che dobbiamo fare.
{42:4} Il profeta Geremia rispose: — D’accordo! Presenterò subito al Signore vostro Dio le vostre richieste. Poi vi riferirò la sua risposta nei vostri confronti, senza celarvi nulla.
{42:5} Quelli allora dissero a Geremia: — Davanti al Signore tuo Dio promettiamo di fare esattamente quel che ci dirà per mezzo tuo. Egli sia contro di noi un testimone verace.
{42:6} Ti abbiamo dato l’incarico di presentare le nostre richieste al Signore nostro Dio: ebbene noi ubbidiremo al suo comando, ci piaccia o no. Tutto andrà bene se ubbidiremo al Signore, nostro Dio.
{i42:7} Il Signore risponde a Geremia
{42:7} Dopo dieci giorni, il Signore diede la risposta a Geremia.
{42:8} Questi allora chiamò Giovanni figlio di Karèach, i capi delle bande armate che erano con lui e tutta la gente.
{42:9} Disse loro: «Mi avete incaricato di presentare le vostre richieste al Signore, Dio d’Israele. Questa è la sua risposta:
{42:10} Se decidete di abitare ancora in questa terra, io ricostruirò il vostro popolo invece di demolirlo, vi farò mettere radici profonde invece di sradicarvi, perché mi pentirò del male che vi ho mandato.
{42:11} Il re di Babilonia vi mette ancora tanta paura. Non avete motivo di temerlo perché io sono con voi per salvarvi e per liberarvi dal suo potere.
{42:12} Gli ispirerò sentimenti di pietà verso di voi, così egli avrà compassione di voi e vi lascerà dimorare nel vostro paese. Ve lo assicuro io, il Signore».
{42:13} Geremia continuò: «Ma voi forse non volete ubbidire agli ordini del Signore vostro Dio e dite: “Non vogliamo più abitare in questa terra,
{42:14} preferiamo andare in Egitto. Là non vedremo più guerre, non sentiremo più la tromba che chiama alla battaglia, non soffriremo più la fame: là potremo vivere!”.
{42:15} «Ebbene, voi ultimi superstiti del regno di Giuda, sentite il messaggio del Signore dell’universo, Dio d’Israele: Se avete proprio deciso di andare in Egitto per stabilirvi là,
{42:16} allora la spada, che vi mette tanta paura, vi raggiungerà anche in Egitto; la fame, che vi dà tante preoccupazioni, vi tormenterà anche in Egitto, e là morirete.
{42:17} Tutti quelli che hanno deciso di andare a stabilirsi in Egitto, moriranno di spada, o di fame o di peste. Neppure uno scamperà, nessuno potrà evitare la sciagura che io farò venire su di loro.
{42:18} «Il Signore dell’universo, Dio d’Israele, vi dice ancora: La mia indignazione e la mia collera si sono già riversate contro gli abitanti di Gerusalemme. Se voi andrete in Egitto, si riverseranno anche contro di voi. La vostra sorte diventerà un esempio terribile: sarete maledetti, insultati e scherniti. Nessuno di voi rivedrà mai più questo luogo».
{42:19} E Geremia aggiunse: «Il Signore dice a voi, ultimi superstiti del regno di Giuda, di non andare in Egitto. Rendetevi conto che oggi io sono diventato un testimone contro di voi.
{42:20} Avete messo a rischio la vostra vita quando mi avete dato l’incarico di presentare le vostre richieste al Signore vostro Dio. Mi avete chiesto di riferirvi tutto quel che il Signore avrebbe detto e vi siete impegnati a metterlo in pratica.
{42:21} Oggi ve l’ho riferito, ma voi non volete ascoltare niente di quel che il Signore vostro Dio mi ha incaricato di dirvi.
{42:22} Perciò, mettetevelo bene in mente: morirete di spada, o di fame o di peste nella terra dove volete andare a stabilirvi».
{i43:1} Geremia costretto ad andare in Egitto
{43:1} Geremia aveva riferito tutti questi avvertimenti al popolo per incarico del Signore loro Dio. Aveva appena finito di parlare
{43:2} che Azaria figlio di Osaià, Giovanni figlio di Karèach e tutti gli altri che erano presenti gli risposero con tono arrogante: «Sei un gran bugiardo! Il Signore nostro Dio non ti ha incaricato di dirci di non andare a vivere in Egitto.
{43:3} È stato Baruc figlio di Neria che ti ha incitato contro di noi. Quello vuol farci prendere dai Babilonesi, così o ci ammazzano o ci portano prigionieri a Babilonia».
{43:4} Giovanni figlio di Karèach, i capi delle bande armate e la gente che stava con loro non vollero ubbidire al comando del Signore di rimanere nella regione di Giuda.
{43:5} Così Giovanni figlio di Karèach e i capi delle bande armate radunarono gli ultimi superstiti del regno di Giuda. Era gente che prima si era sparsa nelle regioni vicine e poi era ritornata con l’intenzione di stabilirsi nella regione di Giuda:
{43:6} c’erano uomini, donne, bambini, le principesse reali, insomma tutta la gente che Nabuzaradàn, il comandante delle guardie, aveva lasciato con Godolia figlio di Achikàm e nipote di Safan. Portarono con sé anche Geremia e Baruc figlio di Neria.
{43:7} Andarono tutti in Egitto senza tener conto della proibizione del Signore e giunsero fino alla città di Tafni.
{i43:8} Geremia annunzia l’invasione dell’Egitto
{43:8} A Tafni, il Signore disse a Geremia:
{43:9} «Prendi delle pietre grandi e nascondile sotto terra in quello spazio che si trova davanti al palazzo del faraone, qui a Tafni. Fa’ in modo che ti vedano gli uomini di Giuda.
{43:10} Allora riferirai loro questo messaggio: Io, il Signore dell’universo, Dio d’Israele, farò venire qui il mio servo Nabucodònosor re di Babilonia, e collocherò il suo trono su queste pietre che ho fatto sotterrare qui. Sopra di esse egli pianterà il suo baldacchino.
{43:11} Quando egli arriverà, sconfiggerà l’Egitto. Farà morire chi è destinato alla morte, farà ∆ deportare chi è destinato alla deportazione e farà uccidere di spada chi è destinato alla spada.
{43:12} Incendierà i templi degli dèi egiziani, e li brucerà e porterà i loro dèi in esilio. Come un pastore pulisce con cura il suo mantello dai pidocchi, così Nabucodònosor ripulirà tutto l’Egitto e poi se ne andrà indisturbato.
{43:13} Spezzerà gli obelischi sacri del tempio del sole nella terra d’Egitto e brucerà i templi degli dèi egiziani».
{i44:1} Messaggio per gli Ebrei rifugiati in Egitto
{44:1} Il Signore affidò a Geremia un messaggio rivolto a tutti gli abitanti di Giuda che si erano stabiliti in Egitto nelle città di Migdol, Tafni, Menfi e nella regione di Patros:
{44:2} «Il Signore dell’universo, Dio d’Israele, dice: Voi stessi avete visto tutte le disgrazie che io ho mandato su Gerusalemme e sulle altre città di Giuda: sono ancora completamente in rovina e disabitate.
{44:3} Ciò è accaduto perché i loro abitanti mi hanno esasperato con le azioni malvagie che hanno commesso: hanno offerto incenso e si sono messi al servizio di divinità straniere, con le quali non avete mai avuto niente a che fare, né voi, né loro, né i vostri antenati.
{44:4} Io ho continuato a mandarvi tutti i miei servi, i profeti, che vi esortavano a non commettere quelle azioni disgustose che io non posso sopportare.
{44:5} Ma voi non avete ascoltato, non avete dato retta ai miei avvertimenti quando vi dicevo di abbandonare le vostre azioni malvagie e l’offerta di incenso a divinità straniere.
{44:6} Allora ho dato sfogo alla mia collera e alla mia indignazione nelle città di Giuda e per le strade di Gerusalemme. Le ho distrutte col fuoco e ancora adesso non sono che mucchi di rovine spaventose».
{44:7} Geremia continuò: «Fate attenzione alle domande che vi fa il Signore, Dio dell’universo, Dio d’Israele: Perché volete rovinarvi con le vostre stesse mani? Perché volete far sterminare uomini e donne, bambini e lattanti così che non rimanga nessun superstite del popolo di Giuda?
{44:8} Volete proprio provocarmi con le vostre azioni, con le offerte di incenso agli dèi stranieri qui in Egitto dove siete venuti a vivere? Volete proprio farvi sterminare e diventare un esempio terribile di maledizione per tutti i popoli della terra?
{44:9} Avete dimenticato tutte le azioni malvagie compiute dai vostri antenati, dai re di Giuda e dalle loro mogli, da voi stessi e dalle vostre mogli nel paese di Giuda e per le strade di Gerusalemme?
{44:10} Fino a oggi, nessuno ha sentito rimorso, nessuno ha avuto timore, nessuno ha seguito l’insegnamento e i comandamenti che ho dato a voi, come li avevo già dati anche ai vostri antenati».
{44:11} Geremia concluse: «Per tutti questi motivi, il Signore dell’universo, Dio d’Israele, vi dice: Mi metterò contro di voi e vi manderò una sciagura: distruggerò tutto il popolo di Giuda.
{44:12} Distruggerò gli ultimi superstiti di Giuda, quelli che hanno deciso di venire a stabilirsi in Egitto: e proprio qui moriranno tutti. Cadranno sotto i colpi delle spade o saranno consumati dalla fame, tutti senza eccezione. Moriranno di spada o di fame e diventeranno un esempio terribile: saranno maledetti, insultati e disprezzati.
{44:13} Interverrò contro quelli che si sono stabiliti in Egitto come sono intervenuto contro gli abitanti di Gerusalemme: con la spada, la fame e la peste.
{44:14} Tra gli ultimi superstiti di Giuda che sono venuti a stabilirsi in Egitto, nessuno potrà né scampare né fuggire. Essi sognano ancora di ritornare a vivere nella terra di Giuda. Però nessuno vi ritornerà, eccetto pochi fuggiaschi».
{i44:15} La reazione alle parole di Geremia
{44:15} Era presente un gruppo numeroso di uomini e di donne che si erano stabiliti in Egitto, nella regione di Patros. Gli uomini sapevano bene che le loro mogli offrivano incenso agli dèi stranieri. Tutti risposero a Geremia:
{44:16} «Tu ci hai dato un ordine da parte del Signore, ma noi non vogliamo ascoltarti.
{44:17} Anzi, faremo proprio quel che avevamo già deciso: bruceremo ancora incenso e offriremo vino a Istar, regina del cielo. Lo abbiamo già fatto nelle città di Giuda e per le strade di Gerusalemme come avevano fatto i nostri antenati, i nostri re e i capi del popolo. A quei tempi avevamo pane in abbondanza, tutto ci andava bene e non ci capitava nessuna disgrazia.
{44:18} Invece, da quando abbiamo smesso di bruciare incenso e di offrire vino alla regina del cielo, ci è mancato ogni aiuto e siamo stati sterminati dalla spada e dalla fame».
{44:19} Anche le donne dichiararono: «Certamente, anche noi bruceremo incenso e offriremo vino alla regina del cielo! Prepareremo dolci con la sua immagine e le offriremo il vino, poiché i nostri mariti sono d’accordo con noi».
{44:20} A tutta quella gente, uomini e donne che gli avevano risposto in quel modo, Geremia disse:
{44:21} «Il Signore sa e non ha dimenticato che voi, i vostri antenati, i vostri re, i vostri capi e i vostri concittadini avete bruciato incenso nelle città di Giuda e per le strade di Gerusalemme.
{44:22} Egli non ha più potuto sopportare le vostre azioni malvagie e disgustose. Perciò ha ridotto la vostra terra in una distesa di rovine, oggetto di orrore e di maledizione, senza più nessun abitante. Questa è la situazione attuale!
{44:23} Il disastro vi ha colpiti perché avete bruciato incenso a divinità straniere e avete peccato contro il Signore: non avete ubbidito a quel che vi diceva, non avete seguito il suo insegnamento, i suoi comandamenti e le sue esortazioni. Ecco perché siete ridotti così».
{i44:24} Intervento conclusivo del profeta
{44:24} Geremia, rivolto a tutto il popolo di Giuda che si trovava in Egitto, comprese le donne, disse ancora: «Ascoltate
{44:25} il messaggio del Signore dell’universo, Dio d’Israele: Voi e le vostre mogli avete deciso di mantenere le vostre promesse di presentare incenso e di offrire vino alla regina del cielo. Non avevate ancora finito di dirlo che l’avete già fatto! È così? Bene! Mantenete pure i vostri impegni.
{44:26} «Ora però ascoltate la promessa solenne che io faccio a tutti voi di Giuda che vi siete stabiliti in Egitto. Io, il Signore, lo giuro sul mio grande nome: nessun uomo di Giuda in tutto l’Egitto potrà più invocare il mio nome, il nome del Signore, Dio vivente, come testimone per i suoi giuramenti.
{44:27} Starò ben attento perché non vi capiti niente di buono, ma solo disgrazie. Voi, gente di Giuda che vivete in Egitto, morirete di spada o di fame e sarete sterminati.
{44:28} Soltanto pochissimi riusciranno a evitare la spada e ritorneranno dall’Egitto nella terra di Giuda. Allora i pochi superstiti tra tutti quelli che sono venuti ad abitare in Egitto, si renderanno conto se è veramente accaduto quel che dico io oppure quel che dite voi.
{44:29} Questo sarà il segno che vi punirò, proprio in questo luogo, e vi dimostrerò che le mie minacce contro di voi si realizzeranno certamente.
{44:30} Consegnerò Cofra re d’Egitto in potere dei suoi nemici che vogliono ucciderlo. Ho già fatto così con Sedecia re di Giuda: l’ho consegnato in potere di Nabucodònosor re di Babilonia, suo nemico, che voleva ucciderlo. Lo dico io, il Signore».
{i45:1} Geremia promette a Baruc la salvezza
{45:1} Baruc figlio di Neria scrisse su un rotolo i messaggi che Geremia gli dettava, nel quarto anno del regno di Ioiakìm figlio di Giosia, re di Giuda. In quell’occasione Geremia gli disse:
{45:2} «Il Signore, Dio d’Israele, mi ha dato un messaggio per te, Baruc.
{45:3} Tu ti lamenti e dici: “Avevo già abbastanza preoccupazioni e il Signore me ne aggiunge altre. Sono stanco di gemere, non ce la faccio più!”.
{45:4} Senti il messaggio che il Signore mi ha dato per te: Fra poco demolirò quel che ho costruito e sradicherò quel che ho piantato in ogni angolo della terra,
{45:5} e tu sogni grandi progetti per te? Non farti illusioni, perché manderò una sciagura su tutti gli esseri viventi. Ma il dono che farò a te è di avere come tuo bottino la vita salva, dovunque ti troverai. Te lo prometto io, il Signore».
{i46:1} Messaggi contro le nazioni straniere Sconfitta degli Egiziani a Càrchemis
{46:1} Il Signore affidò al profeta Geremia questi messaggi che riguardano diverse nazioni.
{46:2} Il primo messaggio è per l’Egitto: riguarda l’esercito di Necao, re d’Egitto, quando si trovava presso il fiume Eufrate, a Càrchemis. Qui fu sconfitto da Nabucodònosor re di Babilonia, nell’anno quarto del regno di Ioiakìm figlio di Giosia, re di Giuda.
{46:3} «Preparate tutti i vostri scudi e avanzate pronti a combattere.
{46:4} Attaccate i cavalli! In sella, cavalieri! Mettete gli elmi! Tutti ai vostri posti! Tenete pronte le lance! Indossate le corazze!
{46:5} Ma ora, che cosa succede? Ci vedo bene? Stanno cedendo! Tornano indietro! Le loro truppe scelte sono sconfitte: corrono come disperati, pieni di terrore, senza neppure voltarsi. Dice il Signore.
{46:6} Nemmeno i più svelti possono fuggire, le truppe scelte non riescono a salvarsi. Lassù nel nord, vicino all’Eufrate, essi inciampano e cadono.
{46:7} Chi è che si gonfia come il Nilo quando straripa con le acque impetuose? È l’Egitto che si gonfia come il Nilo quando straripa con le acque impetuose.
{46:8} Egli dice: Mi gonfierò, inonderò la terra, distruggerò le città con i loro abitanti.
{46:9} Cavalleria: alla carica! Addetti ai carri: a tutta velocità! Truppe scelte: all’attacco! Quelli di Etiopia e di Put: avanti con gli scudi! Arcieri di Lud: tendete gli archi!
{46:10} È arrivato il giorno tanto atteso dal Signore, Dio dell’universo: oggi può vendicarsi e punire i suoi nemici. La sua spada li divorerà fino a esserne sazia, berrà il loro sangue fino a esserne ubriaca, li ucciderà come in un sacrificio per il Signore, Dio dell’universo, nelle regioni del nord, sulle rive dell’Eufrate!
{46:11} Puoi anche andare a Gàlaad per cercare le medicine, o vergine, figlia d’Egitto! Usa pure ogni tipo di rimedio: è tutto inutile, non c’è più speranza per te!
{46:12} Le altre nazioni hanno saputo della tua vergognosa sconfitta; il tuo urlo di dolore è rimbalzato su tutta la terra: i tuoi migliori soldati si scontrano e cadono uno sull’altro».
{i46:13} L’invasione dell’Egitto
{46:13} Quando Nabucodònosor re di Babilonia si avvicinava all’Egitto per attaccarlo, il Signore comunicò questo messaggio al profeta Geremia:
{46:14} «Da’ la notizia in tutto l’Egitto, fallo sapere nelle città di Migdol, Menfi e Tafni. Di’ ai suoi abitanti che si tengano pronti, che si preparino a combattere perché la guerra ha già travolto tutte le popolazioni vicine.
{46:15} Ma ora, che cosa succede? Il tuo potente toro sacro è abbattuto: non ha potuto resistere all’impeto del Signore!
{46:16} I tuoi uomini inciampano e cadono, e gridano l’un l’altro: “Scappiamo! Torniamo al nostro paese, dalla nostra gente! Scappiamo lontano dalle spade micidiali!”
{46:17} Così il faraone, re d’Egitto, si è meritato il soprannome di: “Fanfarone-che-Perde-l’Occasione”.
{46:18} Il conquistatore verrà, imponente come il Tabor tra i monti, come il ∆ Carmelo alto sul mare: lo giuro per la mia vita, io che sono il re, il Signore dell’universo.
{46:19} Prepara i bagagli per andare in esilio, o figlia che abiti l’Egitto, perché Menfi sarà ridotta a un deserto, a un mucchio di rovine, senza abitanti.
{46:20} L’Egitto è come una giovenca bellissima, ma dal nord un tafano viene su di lei.
{46:21} Anche i suoi mercenari sono come vitelli ingrassati. Anch’essi voltano le spalle, fuggono insieme, non resistono. È arrivato per loro il momento del disastro, il giorno del castigo.
{46:22} Come un serpente che striscia, l’Egitto fugge senza rumore quando si avvicinano i nemici con il loro esercito. L’aggrediscono con le scuri come fanno i boscaioli
{46:23} e abbattono la sua foresta impenetrabile. I nemici arrivano in massa, più numerosi delle cavallette: nessuno li può contare.
{46:24} L’Egitto, la figlia, è coperta di vergogna perché è caduta sotto il dominio di un popolo del nord. Così dice il Signore».
{46:25} Il Signore dell’universo, Dio d’Israele, dice: «Fra poco punirò Amon, il dio di Tebe, il faraone, l’Egitto con i suoi dèi e i suoi re. Punirò il faraone e quelli che si sono fidati di lui:
{46:26} li consegnerò in potere di quelli che cercano di ucciderli, cioè Nabucodònosor re di Babilonia e le sue truppe. Ma dopo questi avvenimenti, l’Egitto sarà di nuovo abitato come nei tempi passati. Lo dico io, il Signore».
{i46:27} Il Signore salverà il suo popolo (vedi 30,10-11)
{46:27} «Non abbiate paura, discendenti di Giacobbe, miei servitori, non lasciatevi abbattere, voi che appartenete al popolo d’Israele! Presto verrò a liberarvi da questa terra lontana dove siete in esilio con i vostri figli. Ritornerete e vivrete tranquilli, discendenti di Giacobbe, vivrete in pace e nessuno vi darà fastidio.
{46:28} Non abbiate paura, discendenti di Giacobbe, miei servitori, poiché io sono con voi. Sterminerò tutte le nazioni in mezzo alle quali vi ho dispersi, ma voi non sarete distrutti. Però vi punirò come è giusto, perché non posso considerarvi innocenti. Così ha detto il Signore».
{i47:1} Messaggio riguardante i Filistei
{47:1} Il Signore affidò al profeta Geremia questo messaggio che riguarda i Filistei prima che il faraone venisse ad assediare Gaza.
{47:2} Il Signore dice: «I nemici provenienti dal nord sono come marea che cresce. Diventano un torrente impetuoso che allaga la terra e tutto travolge, le città con i loro abitanti. Tutta la gente della regione chiede aiuto e piange disperata,
{47:3} quando sente il tumulto dei cavalli lanciati alla carica, il fragore dei carri da guerra, il cigolare delle ruote. I padri non riescono ad aiutare i figli: le loro braccia cadono senza forza.
{47:4} Finalmente è arrivato il momento di distruggere tutti i Filistei, di cancellare ogni speranza di aiuto per le città di Tiro e di Sidone. Infatti il Signore distrugge i Filistei, gli ultimi superstiti dell’isola di Caftor.
{47:5} Gli abitanti di Gaza si sono rasati i capelli in segno di lutto, ad Àscalon regna un silenzio di morte. Fino a quando gli ultimi abitanti della pianura si faranno ferite in ∆ segno di lutto?
{47:6} Essi invocheranno: “Spada del Signore, quando ti fermerai? Rientra nel tuo fodero, fermati e resta tranquilla!”.
{47:7} Ma essa non può fermarsi. Il Signore le ha dato ordini precisi: le ha dato l’incarico di colpire gli abitanti di Àscalon e di tutta la costa».
{i48:1} La distruzione di Moab
{48:1} Questo messaggio del Signore dell’universo, Dio d’Israele, riguarda Moab: «Grande sciagura, per gli abitanti di Nebo: la loro città è distrutta! Kiriatàim è stata conquistata, la grande fortezza è crollata, e i suoi difensori sono pieni di vergogna.
{48:2} Era il vanto di Moab: ora non c’è più! Hanno preparato i piani per conquistare la città di Chesbon e far sparire la nazione di Moab. La città di Madmen è ridotta al silenzio: i suoi abitanti in fuga sono inseguiti dai nemici.
{48:3} Da Coronàim la gente grida per chiedere aiuto: “È la rovina, è un enorme disastro!”.
{48:4} Moab ormai è distrutto: si sentono le grida dei suoi bambini.
{48:5} I fuggiaschi in lacrime si arrampicano verso la salita di Luchìt. Lungo la discesa di Coronàim gli inseguitori odono le grida di gente sconfitta:
{48:6} “Scappate! Si salvi chi può! Correte nel deserto come asini selvatici!”.
{48:7} Moab, ti eri fidato della tua forza e delle tue ricchezze ma ora anche tu sei stato conquistato. Perfino il tuo dio Camos deve andare in esilio con i suoi sacerdoti e i suoi capi.
{48:8} Nessuna delle tue città potrà evitare il devastatore: tutto sarà spazzato via nelle valli e sull’altipiano. Così ha ordinato il Signore:
{48:9} Preparate la tomba per Moab perché la sua rovina è completa. Le sue città saranno abbandonate in rovina, senza più nessun abitante».
{48:10} Maledetto chi è pigro nell’eseguire l’incarico che il Signore gli ha affidato! Maledetto chi trattiene la spada dallo spargere sangue!
{48:11} Fin dalla sua giovinezza, Moab è sempre vissuto tranquillo e non è mai stato deportato in esilio. Era come un vino lasciato riposare mai travasato da un recipiente all’altro. Perciò gli era rimasto il sapore ed aveva conservato tutto il suo aroma.
{48:12} «Ora — dice il Signore — verranno i giorni in cui manderò contro di lui i nemici che lo travaseranno. Vuoteranno i suoi vasi e faranno a pezzi le sue anfore.
{48:13} Allora gli abitanti di Moab si vergogneranno di aver avuto fiducia nel loro dio Camos, come gli abitanti d’Israele si sono vergognati della loro fiducia in Betel».
{48:14} Avranno ancora il coraggio di proclamarsi i più forti, i più valorosi in battaglia?
{48:15} Moab è distrutto, le sue città sono assalite, i suoi giovani più robusti sono condotti al macello. Il Re, che si chiama ‘Signore dell’universo’ dichiara:
{48:16} «Sta per giungere la rovina di Moab; una sciagura piomba su di lui.
{48:17} Ormai le nazioni vicine che avevano rapporti stretti con lui possono compiangerlo e dire: “È incredibile! Era tanto grande e potente ed ora anche lui è stato spezzato!”.
{48:18} Abitanti di Dibon, che occupate luoghi superbi, scendete di lassù e sistematevi in una regione deserta perché chi ha distrutto Moab viene ora contro di voi per abbattere le vostre fortezze.
{48:19} Abitanti di Aroèr, fermatevi lungo la strada e aspettate: quando arriveranno gli scampati al disastro, domandate loro che cosa è accaduto.
{48:20} “Che vergogna! — vi diranno. — Moab è distrutto! Piangete, urlate! Fate sapere lungo le rive dell’Arnon che Moab è stato annientato”».
{48:21} Il Signore ha pronunziato la condanna contro le città dell’altipiano di Moab: Colon, Iaas, Mefàat,
{48:22} Dibon, Nebo, Bet-Diblatàim,
{48:23} Kiriatàim, Bet-Gamul, Bet-Meon,
{48:24} Keriòt e Bosra. Ha condannato tutte le città della regione, quelle vicine e quelle lontane.
{48:25} «È finita la potenza di Moab, la sua forza è stata annientata». Questa è la sentenza del Signore.
{48:26} Moab si è ribellato contro il Signore: perciò sarà costretto a bere fino a diventare ubriaco e a rotolarsi nel vomito. Allora la gente si prenderà gioco anche di lui,
{48:27} come egli faceva con Israele: ne parlava, sempre con grandi cenni di disapprovazione, come se si fosse trattato di un delinquente.
{48:28} Abitanti di Moab, abbandonate le città e andate a vivere tra le rocce! Fate come le colombe che costruiscono il nido sull’orlo dei precipizi.
{48:29} Abbiamo sentito parlare dell’orgoglio smisurato di Moab, della sua superbia, arroganza e presunzione.
{48:30} «Anch’io lo so, — dice il Signore. — A parole, egli è tanto prepotente e forte, ma in pratica è un buono a nulla!».
{48:31} Per questo mi lamento a gran voce: compiango tutta la gente di Moab e gli abitanti di Kir-Cheres.
{48:32} Piangerò per gli abitanti di Sibma più che per quelli di Iazer. I vigneti di Sibma si estendevano fino al Mar Morto, i loro tralci giungevano fino a Iazer. Ma ora sono piombati i nemici e hanno distrutto raccolti e vendemmia.
{48:33} Sono scomparse le feste chiassose dalle vigne e dai campi di Moab. Non si versa più il vino dai tini, nessuno pigia più l’uva, sono finite le grida di gioia.
{48:34} Le grida di aiuto provenienti da Chesbon arrivano fino ad Elalè. Si odono grida fino a Iaas, da Soar fino a Coronàim e a Eglat-Selisià, perché anche l’oasi di Nimrìm è stata inghiottita dal deserto.
{48:35} Il Signore afferma: «Farò sparire da Moab quelli che si recano ai luoghi sacri per offrire incenso alle loro divinità».
{48:36} Perciò sono sconvolto per la sorte di Moab e per quella degli abitanti di Kir-Cheres. Il mio lamento è triste come un canto funebre, perché essi hanno perduto tutto il loro raccolto.
{48:37} In segno di lutto si sono tagliati tutti i capelli e si sono rasata la barba, hanno le braccia piene di incisioni e vanno vestiti di sacco.
{48:38} Tutta le gente di Moab grida e si lamenta sulle terrazze di casa e nelle piazze. Infatti il Signore ha detto: «Ho fatto a pezzi Moab, come si fa con un vaso che non serve più a niente».
{48:39} In che condizione è ridotto Moab! Urlate! È scappato di fronte al nemico: che vergogna! I suoi vicini lo tratteranno con ribrezzo e con scherno.
{48:40} Il Signore afferma: «Il nemico arriva su Moab, come un’aquila con le grandi ali distese».
{48:41} Le città sono occupate, e le fortezze conquistate. I soldati di Moab, anche i più forti, sono sfiniti, come una donna nel parto.
{48:42} Moab è distrutto, resta senza popolazione, perché si è ribellato contro il Signore.
{48:43} Il Signore proclama: «Abitanti di Moab, terrore, fossa e trappole sono in agguato per voi.
{48:44} Chi riuscirà a sfuggire al terrore cadrà nella fossa. Chi riuscirà a risalire dalla fossa sarà preso in trappola. Infatti ho deciso di punire Moab in questo modo quando interverrò contro di lui». Così dice il Signore.
{48:45} I fuggiaschi, sfiniti, cercano rifugio a Chesbon, ma la città è in fiamme, l’incendio divampa dal palazzo del re Sicon. Distrugge le tempie di Moab, il cranio della gente in tumulto.
{48:46} Che sciagura per te, Moab, sei finito, popolo del dio Camos! I tuoi figli e le tue figlie sono deportati lontano, in esilio.
{48:47} «Negli ultimi giorni, però, ribalterò la sorte di Moab», afferma il Signore. Qui termina la sentenza che il Signore ha pronunziato contro Moab.
{i49:1} Messaggio agli abitanti di Ammon
{49:1} Questo messaggio del Signore riguarda il popolo di Ammon. «Come mai gli Ammoniti, ∆ fedeli del dio Milcom, si sono annesso il territorio di Gad e ne hanno occupato le città? Forse Israele è rimasto senza figli, senza abitanti per i suoi territori?
{49:2} Ora però è arrivato il momento di far risuonare il frastuono della battaglia nella città di Rabbà, capitale di Ammon. La ridurrà in un mucchio di rovine e consumerà con il fuoco i villaggi che le stanno attorno. Allora Israele deprederà chi lo ha depredato». Così dice il Signore.
{49:3} «Abitanti di Chesbon, urlate, ∆ poiché arriva il devastatore. Voi che abitate nei dintorni di Rabbà, gridate, vestitevi di sacco, intonate un lamento mentre vi aggirate tra muri in rovina. Il vostro dio Milcom andrà in esilio con i suoi sacerdoti e ministri.
{49:4} Gente ribelle, osate ancora vantarvi delle vostre vallate fertili? Facevate affidamento sulle vostre provviste ed eravate sicuri che nessuno vi avrebbe attaccati.
{49:5} Ebbene, io manderà su di voi il terrore da ogni parte. Ognuno baderà a se stesso: fuggirete in disordine e nessuno potrà radunarvi». Così dice il Signore, Dio dell’universo.
{49:6} «Un giorno però, ribalterò la sorte della gente di Ammon», dice il Signore.
{i49:7} Messaggio agli abitanti di Edom
{49:7} Questo messaggio del Signore dell’universo riguarda Edom. «La gente di ∆ Teman ha forse perduto il suo tradizionale buon senso? I suoi sapienti non sanno più dare consigli? È svanita la sua proverbiale saggezza?
{49:8} Abitanti di Dedan, voltatevi, fuggite e nascondetevi nelle caverne, perché è arrivato il momento. Io punirò tutti i discendenti di ∆ Esaù con una grande sciagura.
{49:9} I nemici verranno a vendemmiare da voi, e non lasceranno nemmeno un grappolo; giungeranno d’improvviso, come ladri di notte e porteranno via tutto quel che vorranno.
{49:10} Io stesso, il Signore, spoglierò i discendenti di Esaù, scoprirò i loro nascondigli segreti ed essi non potranno più nascondersi. Tutta la stirpe di Edom e le popolazioni vicine saranno distrutte. Nessuno scamperà.
{49:11} Le loro vedove e gli orfani, abbandonati, troveranno in me l’unico sostegno, l’unica possibilità di vita».
{49:12} Questo è un altro messaggio del Signore: «Israele non avrebbe dovuto essere punito, eppure ha bevuto la coppa della mia ira. Tu, Edom, non sei innocente e perciò sarai certamente punito: anche tu dovrai bere questa coppa.
{49:13} Giuro su me stesso che la tua capitale, Bosra, sarà ridotta in rovina e diventerà un esempio di maledizione, un motivo di orrore e di spavento. Anche i villaggi vicini saranno ridotti in rovina per sempre». Così ha detto il Signore.
{49:14} Il Signore ha mandato un messaggio alle nazioni e noi ne abbiamo udito l’annunzio: «Radunatevi e marciate contro Edom! Movete all’attacco!».
{49:15} Il Signore dice a Edom: «Io ti farò diventare la più piccola delle nazioni e tutti ti disprezzeranno.
{49:16} La tua arroganza e il tuo orgoglio ti hanno ingannato. Tu abiti in fortezze tra le rocce, aggrappato ai luoghi più alti. Ma anche se la tua casa è in alto come un nido d’aquila, io ti butterò giù». Così ha detto il Signore.
{49:17} «Ridurrà Edom in una condizione spaventosa: chi passerà da quelle parti rimarrà sconvolto dall’orrore di fronte alle sue rovine.
{49:18} Accadrà anche a Edom quanto è accaduto nella distruzione di Sòdoma, Gomorra e delle altre città vicine: nessun uomo potrà mai più abitare in quella regione». Così ha detto il Signore.
{49:19} «Come un leone balza fuori dalla boscaglia del Giordano e getta lo scompiglio tra le pecore che pascolano nei prati, così io, il Signore, scaccerò gli Edomiti dalla loro terra. Metterò a governare su Edom chi vorrò io: infatti chi può confrontarsi con me? chi può sfidarmi? C’è un pastore che può resistere di fronte a me?
{49:20} Io, il Signore, ho fatto un progetto contro Edom, ho studiato un piano contro gli abitanti di Teman. Ascoltatemi bene: farò portar via anche i loro bambini come fossero agnelli e tutta la loro terra sarà devastata.
{49:21} Il crollo di Edom farà tremare la terra, le sue grida di aiuto si sentiranno fin dal Mar Rosso.
{49:22} «Il nemico verrà su Bosra, come un avvoltoio dalle grandi ali distese e allora i soldati di Edom, anche i più forti, saranno sfiniti come una donna nel parto».
{i49:23} Messaggio agli abitanti di Damasco
{49:23} Questo messaggio è rivolto a Damasco: «Gli abitanti di Camat e Arpad sono sconvolti perché hanno ricevuto notizie drammatiche: sono agitati come un mare in tempesta e non trovano pace.
{49:24} La gente di Damasco trema, è sfinita e pensa solo alla fuga; è stata colta da angoscia e dolori come una donna che sta per partorire.
{49:25} È stata completamente abbandonata la città così famosa, sempre piena di festa.
{49:26} «Quel giorno i suoi giovani migliori cadranno morti per strada e tutti i soldati saranno sterminati. Lo dico io, il Signore dell’universo.
{49:27} Incendierò tutta la città di Damasco e anche i palazzi del re Ben-Adàd saranno distrutti».
{i49:28} Messaggio alla tribù di Kedar e alla città di Asor
{49:28} Questo messaggio è rivolto alla tribù di Kedar e ai ∆ regni dipendenti dalla città di Asor quando furono conquistati da Nabucodònosor, re di Babilonia. Così dice il Signore: «Babilonesi, all’assalto contro la tribù di Kedar, distruggete la gente del deserto orientale.
{49:29} Saccheggiate le loro tende, le greggi, e i depositi con tutte le provviste, portate via i cammelli. Gridate contro di loro: “Terrore da ogni parte”».
{49:30} Il Signore dice agli abitanti di Asor: «Scappate, fuggite e nascondetevi nelle caverne, perché Nabucodònosor, re di Babilonia, ha fatto un piano contro di voi e l’ha studiato in tutti i suoi particolari».
{49:31} Il Signore aggiunge: «Babilonesi, all’assalto contro questa gente che si credeva al sicuro e tranquilla. Essi vivono isolati dagli altri, le loro abitazioni non hanno né porte né serrature.
{49:32} Prendete i loro cammelli e tutto il bestiame come vostro bottino di guerra. Io poi disperderò ai quattro venti le tribù che si tagliano i capelli sulle tempie e farò venire da ogni parte la rovina su di loro.
{49:33} Asor sarà ridotta a un deserto per sempre, un luogo di rifugio per gli sciacalli: nessun uomo potrà mai più abitare in quella regione». Così ha detto il Signore.
{i49:34} Messaggio alla gente di Elam
{49:34} Il Signore affidò al profeta Geremia questo messaggio che riguarda la regione di Elam, poco dopo che ∆ Sedecia era diventato re di Giuda.
{49:35} Così disse il Signore dell’universo: «La potenza di Elam è fondata sugli arcieri, ma io spezzerò i loro archi di guerra.
{49:36} Manderò i venti dalle quattro estremità del cielo; li farò soffiare contro Elam, e farò portar via dai venti i suoi abitanti. Saranno dispersi in tutte le nazioni senza eccezione.
{49:37} Sono molto adirato! Perciò renderò gli Elamiti paurosi davanti ai nemici che li vogliono uccidere; manderò su di loro una grande sciagura: li farò inseguire dai nemici finché non li avrò tutti annientati, perché sono molto indignato.
{49:38} Eliminerò da Elam il re e i capi e io regnerò al loro posto». Così ha detto il Signore.
{49:39} «Un giorno però, ribalterò la sorte di Elam», afferma il Signore.
{i50:1} Babilonia sarà conquistata
{50:1} Il Signore affidò al profeta Geremia questo messaggio che riguarda la città di Babilonia e il territorio dei Babilonesi.
{50:2} «Da’ la notizia alle nazioni, fallo sapere con il segnale stabilito, non nascondere nulla e annunzia: Babilonia è stata conquistata! Il suo dio e signore, Marduc, è stato frantumato in modo vergognoso, i suoi idoli ripugnanti sono distrutti e calpestati.
{50:3} Contro Babilonia è venuto dal nord un popolo che ridurrà la sua regione in un deserto dove nessuno potrà più abitare: uomini e animali fuggiranno lontano».
{i50:4} Dio promette il ritorno del suo popolo
{50:4} «Quando queste cose accadranno — dice il Signore — la gente d’Israele e di Giuda tornerà insieme verso la sua terra. Cammineranno piangendo e cercheranno me, il Signore, loro Dio.
{50:5} Domanderanno la strada per Sion, la mèta del loro viaggio, e diranno: “Venite, stringiamo con il Signore un’ alleanza per sempre e non dimentichiamola più”.
{50:6} Il mio popolo era come un gregge sperduto, sviato sui monti dai suoi pastori e poi abbandonato a se stesso. Le pecore andavano da un monte all’altro e avevano dimenticato il proprio ovile.
{50:7} Chiunque le trovava le poteva sbranare. I loro nemici dicevano: “Non siamo colpevoli a trattarli così! Essi hanno peccato contro il Signore che era la vera ricchezza e la speranza dei loro antenati”.
{50:8} Fuggite da Babilonia e dalla regione dei Babilonesi, abbandonate subito questo paese, siate i primi, come i capri davanti al gregge!
{50:9} Perché io sto radunando nel nord molti popoli potenti e li manderò contro Babilonia: si schiereranno contro di essa e la conquisteranno. Raggiungeranno certamente il loro scopo, come le frecce di un abile arciere non mancano mai il bersaglio.
{50:10} Saccheggeranno tutta la regione e porteranno via quel che vorranno». Così dice il Signore.
{i50:11} La caduta di Babilonia
{50:11} Il Signore afferma: «Gente di Babilonia, avete schiacciato il popolo che mi appartiene. Fate pure festa, saltate di gioia, come vitelli su un prato, come stalloni che nitriscono.
{50:12} Ma ora colei che vi ha messo al mondo, vostra madre, è coperta di disonore e di vergogna. Babilonia diventerà l’ultima delle nazioni, ridotta in un deserto, in un’arida steppa.
{50:13} L’ho privata dei suoi abitanti e l’ho completamente distrutta, perché ero molto indignato contro di lei. Chi passerà vicino a Babilonia rimarrà sconvolto dall’orrore di fronte alle sue rovine.
{50:14} Disponetevi tutti attorno a Babilonia, voi soldati armati di arco. Scagliate contro di lei frecce a volontà, perché si è resa colpevole contro di me, il Signore.
{50:15} Lanciate urla di guerra contro di lei da ogni parte. I Babilonesi già escono per arrendersi perché le loro torri sono crollate e le mura sono state abbattute. È questa la vendetta voluta da me, il Signore: vendicatevi pure contro Babilonia, trattatela com’essa ha fatto con gli altri!
{50:16} Non lasciate in vita a Babilonia nessuno che semini o che mieta. Ogni straniero che vive in essa ritorni tra i suoi, nella sua patria, per sfuggire gli orrori della guerra».
{i50:17} Il ritorno d’Israele
{50:17} Il Signore afferma: «Israele era ridotto come un gregge disperso, inseguito dai leoni. Il re di Assiria lo raggiunse per primo, e lo divorò. Poi sopraggiunse anche Nabucodònosor, re di Babilonia, che completò la strage.
{50:18} Perciò io, il Signore dell’universo, Dio d’Israele, punirò il re di Babilonia e tutto il suo territorio come ho già punito il re di Assiria.
{50:19} Ricondurrò invece Israele come un gregge nel suo pascolo. Troverà di che sfamarsi sul monte Carmelo e nella fertile regione di Basan; mangerà a sazietà anche nelle zone montagnose di Èfraim e di Gàlaad.
{50:20} Quando questo accadrà non si troverà più nessuna traccia dei peccati d’Israele e delle colpe di Giuda perché io perdonerò quelli che lascerò in vita. Lo dico io, il Signore».
{i50:21} Dio condanna Babilonia
{50:21} Il Signore comanda: «Muovete all’attacco contro gli abitanti di Meratàim e di Pekod, distruggeteli, annientateli fino all’ultimo, eseguite tutti i miei ordini.
{50:22} C’è rumore di guerra, in quella regione! Tutto è distrutto!
{50:23} Com’è possibile? Babilonia era come un martello che fracassava ogni cosa in tutta la terra: ora lei stessa è ridotta in mille pezzi, è diventata oggetto di orrore tra le nazioni.
{50:24} Babilonia, ti sei messa contro di me, il Signore, e io ti ho preparato una trappola. Tu ci sei cascata, senza accorgertene, e sei rimasta prigioniera.
{50:25} Ho tirato fuori dai miei depositi le armi per sfogare il mio sdegno, perché devo compiere una grande impresa nella regione di Babilonia, io, il Signore, Dio dell’universo.
{50:26} Accorrete da ogni parte contro di lei, sfondate i suoi granai, ammucchiate il bottino e distruggetelo tutto: non lasciate nemmeno una briciola!
{50:27} Uccidete i suoi forti soldati, conduceteli come tori al macello! È arrivato il momento in cui ho deciso di punirli: per loro è finita!
{50:28} I profughi, fuggiti dalla regione di Babilonia, arrivano nella città di Sion per portare la grande notizia: “Il Signore nostro Dio l’ha punita! Ha vendicato la distruzione del suo tempio!”.
{50:29} Fate venire contro Babilonia tutti i soldati armati di arco: circondino la città e non lascino fuggire nessuno. Le facciano pagare il male commesso, la trattino come essa ha fatto con gli altri perché è stata arrogante con me, il Signore, il Santo d’Israele.
{50:30} Quel giorno i suoi giovani migliori cadranno morti per strada e tutti i soldati saranno sterminati, lo dico io, il Signore».
{50:31} Il Signore, Dio dell’universo, dichiara: «A noi due, Babilonia arrogante! È arrivata la tua ora e io ti punirò.
{50:32} Eri così sicura di te, ma ora barcolli e cadi a terra, nessuno ti dà una mano. Incendierò le tue città e anche i loro dintorni saranno distrutti».
{50:33} Così dice il Signore dell’universo: «Il popolo d’Israele e quello di Giuda sono tutt’e due oppressi dai loro nemici: questi li hanno deportati, li trattengono con la forza e non vogliono più lasciarli partire.
{50:34} Ma io sono forte e li libererò. Il mio nome è: il Signore dell’universo. Interverrò io stesso in loro difesa per rendere tranquilla la terra, e per sconvolgere la gente di Babilonia».
{50:35} Il Signore proclama: «Spada contro i Babilonesi, contro gli abitanti della capitale, contro i suoi capi e i consiglieri.
{50:36} Spada contro i suoi indovini bugiardi, ed essi impazziranno; spada contro i suoi forti soldati, ed essi tremeranno di paura.
{50:37} Spada contro i suoi cavalli, i suoi carri, i soldati stranieri che combattono per lei: essi diventeranno come donnicciole. Spada contro i suoi tesori: saranno abbandonati al saccheggio.
{50:38} La siccità colpirà i suoi fiumi ed essi si prosciugheranno. Babilonia è la patria degli idoli: questi oggetti orribili mandano in delirio quelli che li adorano.
{50:39} Perciò a Babilonia faranno la tana bestie selvatiche, sciacalli e struzzi. Gli uomini non l’abiteranno mai più: essa resterà disabitata per sempre!
{50:40} Io stesso la distruggerò come ho fatto con Sòdoma, Gomorra e le altre città vicine. Nessun uomo potrà mai più abitare in essa. Lo dico io, il Signore».
{i50:41} Gli invasori dal nord (vedi 6,22-24; 49,19-21)
{50:41} «Attenzione! Un popolo sta arrivando dal nord, una grande nazione: re potenti si mettono in marcia dagli estremi confini della terra.
{50:42} Sono armati di archi e di lance, sono crudeli e senza pietà. Quando vanno a cavallo, il loro frastuono è come quello del mare in tempesta. Sono pronti, come un sol uomo, a combattere contro di te, Babilonia.
{50:43} Il re di Babilonia ha udito la loro fama e gli sono cadute le braccia: è spossato dal dolore e dall’angoscia come una donna durante il parto.
{50:44} Come un leone balza fuori dalla boscaglia del Giordano e getta lo scompiglio tra le pecore che pascolano nei prati, così io, il Signore, scaccerò i Babilonesi dalla loro terra. Metterò a governare su Babilonia chi vorrò io: infatti, chi può confrontarsi con me? chi può sfidarmi? c’è un pastore che può resistere di fronte a me?
{50:45} Io, il Signore, ho fatto un progetto contro Babilonia, ho studiato un piano contro tutta quella regione. Ascoltatemi bene: farò portar via anche i loro bambini come fossero agnelli e tutta la loro terra sarà devastata.
{50:46} Il crollo di Babilonia farà tremare la terra, le sue grida di aiuto giungeranno fino ai popoli più lontani».
{i51:1} La condanna definitiva di Babilonia
{51:1} Così dice il Signore: «Farà soffiare un vento impetuoso che travolgerà Babilonia con tutti i suoi abitanti.
{51:2} Manderò contro di essa popoli nemici che spazzeranno tutta la regione come una bufera di vento; l’attaccheranno da ogni parte, quando verrà il momento di distruggerla.
{51:3} I suoi difensori non avranno tempo di impugnare l’arco o di indossare la corazza: nessuno dei suoi giovani sarà risparmiato, il suo esercito sarà completamente distrutto.
{51:4} Vi saranno molte vittime, nella regione di Babilonia; i feriti saranno abbandonati nelle sue strade.
{51:5} Israele e Giuda non sono stati privati del loro Dio, il Signore dell’universo, anche se la loro terra è piena di delitti contro di lui, il Santo d’Israele.
{51:6} Fuggite lontano da Babilonia, mettetevi in salvo! Non fatevi travolgere dal castigo causato dai suoi peccati! È arrivato il giorno della mia vendetta: io, il Signore, ripagherò la città come si merita.
{51:7} Io tenevo in mano Babilonia come una coppa d’oro per ubriacare tutta la terra. Le nazioni hanno bevuto il suo vino e sono rimaste stordite.
{51:8} Poi, all’improvviso, Babilonia è caduta, è a pezzi! Piangete sulla sua sorte, alleati della città, cercate medicine rare: forse guarirà!
{51:9} Ma voi dite: “Abbiamo fatto di tutto per salvare Babilonia, ma è stato inutile. Lasciamola stare e torniamo nei nostri paesi. La sua rovina è così grande che arriva fino al cielo, tocca le nuvole”.
{51:10} Il mio popolo invece dirà: “Il Signore ha fatto valere il nostro diritto! Andiamo a raccontare agli abitanti di Sion quel che il Signore nostro Dio ha fatto per noi”».
{51:11} Il Signore ha preparato un piano per distruggere Babilonia e ha dato ai re dei Medi la forza per portarlo a termine. Così il Signore vuole vendicare la distruzione del suo tempio. «Fate la punta alle frecce, preparatene un gran numero!
{51:12} Date il segnale d’attacco contro le mura di Babilonia, rinforzate i posti di guardia, mettete altre sentinelle, preparate gli agguati!». Il Signore aveva fatto un progetto e ora egli compie quel che aveva annunziato contro gli abitanti di Babilonia.
{51:13} Babilonia, sei costruita sulle rive di acque abbondanti e possiedi molte ricchezze, ma ora per te è giunta la fine, hai colmato la tua misura.
{51:14} Il Signore dell’universo ha giurato sulla sua stessa vita: «Farò venire su di te gli invasori che ti ricopriranno come uno sciame di cavallette e canteranno vittoria su di te».
{i51:15} Inno al creatore (vedi 10,12-16)
{51:15} Il Signore potente ha formato la terra, con la sua sapienza ha creato il mondo, ha disteso il cielo con la sua intelligenza.
{51:16} Al suo comando c’è un frastuono di acque nel cielo. Egli fa salire le nuvole dall’estremità della terra, scatena temporali con lampi e pioggia e sprigiona il vento impetuoso.
{51:17} Allora tutti gli uomini restano stupiti, non capiscono. Quelli che fabbricano idoli provano grande vergogna perché le loro statue risultano false, prive di vita.
{51:18} Sono oggetti inutili, degni solo di disprezzo. Il Signore li farà sparire, quando se li troverà davanti.
{51:19} Il Dio di Giacobbe non è come quelli! Egli ha fatto ogni cosa e ha scelto Israele come suo popolo. Il suo nome è: il Signore dell’universo.
{i51:20} Babilonia strumento della punizione divina
{51:20} Il Signore dice: «Babilonia, tu sei stata per me come un grosso martello, un’arma micidiale. Mi sono servito di te per fare a pezzi le nazioni e per frantumare i regni.
{51:21} Mi sono servito di te per colpire cavalli e cavalieri, per rovesciare i carri e chi ci stava sopra.
{51:22} Mi sono servito di te per far strage di uomini e donne, per ammazzare giovani e vecchi, per abbattere ragazzi e ragazze.
{51:23} Mi sono servito di te per sterminare i pastori e il loro gregge, per massacrare chi arava e i suoi buoi, per annientare i capi e i governanti».
{i51:24} Babilonia è punita
{51:24} Il Signore dice: «Ora tutti vedrete come faccio pagare a Babilonia e agli abitanti di quella regione il male che hanno fatto a Sion.
{51:25} A noi due, Babilonia! Lo dico io, il Signore. Tu hai costruito la tua grandezza distruggendo tutta la terra. Ma io con un pugno ti faccio rotolare, demolisco la tua sicurezza e ti riduco a un mucchio di cenere.
{51:26} Le tue pietre non serviranno più per costruire le fondamenta o gli angoli delle case, perché sarai un deserto abbandonato per sempre. Lo dico io, il Signore.
{51:27} Date il segnale d’attacco nella regione, tra le nazioni suonate la tromba di guerra! Mobilitate le nazioni contro Babilonia, fate venire contro di lei i regni di Araràt, di Minnì e di Aschenàz. Nominate un comandante supremo, fate avanzare i cavalli come uno ∆ sciame di cavallette.
{51:28} Mobilitate le nazioni contro Babilonia, fate venire i re dei Medi, i loro capi, i governanti e tutti i paesi sotto il suo potere.
{51:29} La terra è sconvolta e trema perché il Signore compie il suo progetto: far diventare la regione di Babilonia un deserto dove più nessuno può vivere.
{51:30} A Babilonia i soldati più forti hanno rinunziato a combattere e si sono rinchiusi nelle loro fortezze. Hanno perduto il coraggio e sembrano donnicciole. Le porte della città sono state sfondate e le case sono in fiamme.
{51:31} È un continuo arrivare di messaggeri veloci che portano notizie al re di Babilonia. Essi annunziano: “I nemici sono entrati in città da ogni parte!”.
{51:32} “I guadi dei fiumi sono occupati!”. “Gli stagni sono in fiamme!”. “I soldati sono presi dal panico!”.
{51:33} Fra poco Babilonia raccoglierà il frutto delle sue azioni: sarà calpestata dai nemici come un’aia dove si batte il grano. Lo affermo io, il Signore dell’universo, Dio d’Israele».
{i51:34} Lamento di Gerusalemme
{51:34} Si lamentano gli abitanti di Gerusalemme: «Nabucodònosor, re di Babilonia, ha fatto sparire le nostre ricchezze, ha divorato tutto e ci ha lasciati come un piatto vuoto. Come un mostro ci ha inghiottiti, si è riempito il ventre delle nostre cose migliori e ha buttato via tutto il resto.
{51:35} Signore, ricada su Babilonia la violenza che ha usato contro di noi! Fa’ pagare ai Babilonesi il nostro sangue che hanno versato!».
{i51:36} Risposta del Signore
{51:36} Il Signore risponde agli abitanti di Gerusalemme: «Io stesso prenderò la vostra difesa e vendicherò i torti che avete ricevuto: prosciugherò il suo mare e farò seccare la sua sorgente.
{51:37} Babilonia sarà ridotta a un mucchio di rovine, a un rifugio per gli sciacalli. Desterà orrore e disprezzo e più nessuno vorrà abitarvi.
{51:38} Tutti gli abitanti di Babilonia ruggiscono come leoni, ringhiano come belve feroci,
{51:39} per la loro fame insaziabile. Io preparo il loro pasto e li farò ubriacare fino a stordirli. Si addormenteranno per sempre e non si sveglieranno più.
{51:40} Li farò andare al macello come agnelli, montoni o capri. Lo dico io, il Signore».
{i51:41} Lamento su Babilonia
{51:41} Com’è possibile? Sesac, esaltata in tutto il mondo, è stata occupata e conquistata. È diventata oggetto di orrore fra le nazioni!
{51:42} I nemici l’hanno travolta e sommersa come onde di un mare in tempesta.
{51:43} Anche le altre città sono distrutte, il suo territorio è ridotto a un deserto, a una steppa, dove più nessuno abita, dove la gente evita di passare.
{51:44} Il Signore annunzia: «Punirò Bel, il dio di Babilonia, gli strapperò dalla bocca quel che sta divorando e le nazioni non correranno più a rendergli onore. Anche le mura di Babilonia sono crollate!
{51:45} Esci dalla città, popolo mio. Ognuno cerchi di mettersi in salvo per evitare la mia grande indignazione».
{51:46} «Non abbiate paura, non scoraggiatevi per le voci diffuse in tutta la regione. Ogni anno arrivano altre notizie: violenze da tutte le parti, un tiranno contro l’altro!
{51:47} Ormai, però, verranno i giorni in cui io interverrò contro gli idoli di Babilonia. Tutto il suo territorio sarà pieno di sgomento; i cadaveri dei suoi abitanti lo ricopriranno.
{51:48} In terra e in cielo si sentirà un canto di trionfo su Babilonia perché dal nord arriveranno quelli che dovranno distruggerla». Questa è la parola del Signore.
{51:49} Come molte vittime sono cadute a opera di Babilonia, così essa deve cadere per le vittime che ha fatto in Israele.
{51:50} Voi, che siete scampati alla morte, partite, non perdete tempo! Pensate al Signore, tenete vivo il ricordo di Gerusalemme, anche se siete lontani.
{51:51} Voi dite: «Abbiamo provato una profonda vergogna, siamo stati umiliati e coperti d’insulti perché gli stranieri sono entrati nel santuario del Signore».
{51:52} Ma il Signore afferma: «Ormai sono giunti i giorni in cui interverrò contro gli idoli di Babilonia, e i feriti faranno udire i loro lamenti in tutta la regione.
{51:53} Anche se Babilonia salirà in cielo e costruirà lassù una fortezza imprendibile, io la farò raggiungere e distruggere dai suoi nemici». Così ha detto il Signore.
{i51:54} Babilonia è distrutta
{51:54} Da Babilonia giunge un grido d’aiuto: una grande sciagura ha colpito il paese.
{51:55} Infatti il Signore distrugge Babilonia e fa tacere le sue grida che sono come il fragore delle onde impetuose di un mare in burrasca.
{51:56} I nemici sono venuti per distruggere Babilonia: fanno prigionieri i suoi soldati, spezzano i loro archi di guerra. Infatti il Signore è un Dio che punisce il male e rende a ciascuno quel che si merita.
{51:57} «Io, il gran re, il Signore dell’universo, dichiaro: Farò ubriacare i suoi capi e i consiglieri, i suoi governatori, i ministri e i soldati. Si addormenteranno per sempre e non si sveglieranno più.
{51:58} Le imponenti mura di Babilonia sono rase al suolo, le sue alte porte incendiate: gente di ogni paese ha faticato per costruirle, ma invano. Ora il loro lavoro è consumato dal fuoco!». Così dice il Signore dell’universo.
{i51:59} Il messaggio di Geremia è mandato a Babilonia
{51:59} Seraia, figlio di Neria e nipote di Macsia, era l’aiutante di campo di Sedecia, re di Giuda. Quando il re si recò a Babilonia nel quarto anno del suo regno, Seraia era al suo seguito. In quell’occasione il profeta Geremia gli affidò un incarico personale.
{51:60} Geremia aveva raccolto in un unico rotolo tutti gli annunzi delle disgrazie che avrebbero colpito Babilonia, cioè le minacce che sono state scritte qui, contro di lei.
{51:61} Geremia, dunque, disse a Seraia: «Quando arriverai a Babilonia, alla prima occasione leggerai queste parole ad alta voce.
{51:62} Concluderai così: “Signore, tu hai dichiarato di distruggere questo luogo e di ridurlo a un deserto per sempre, senza lasciarvi più nessun abitante, né uomo né animale”.
{51:63} A questo punto, appena avrai finito di leggere, legherai il rotolo a una pietra e lo getterai nell’Eufrate
{51:64} pronunziando queste parole: “Allo stesso modo affonderà Babilonia e non si rialzerà più dalla sciagura che il Signore le farà cadere addosso”». Qui finiscono i messaggi di Geremia.
{i52:1} Appendice: la fine di Gerusalemme Gerusalemme è conquistata (vedi 39,4-7; 2 Re 24,18–25,17)
{52:1} Quando divenne re, Sedecia aveva ventun anni e regnò a Gerusalemme undici anni. Sua madre si chiamava Camutàl, era figlia di un certo Geremia e veniva da Libna.
{52:2} Sedecia andò contro la volontà del Signore, come aveva fatto il re Ioiakìm.
{52:3} Tutto questo accadde, perché grande era la collera del Signore contro Gerusalemme e il regno di Giuda, al punto che egli aveva deciso di scacciare lontano da sé il suo popolo. Sedecia si ribellò contro Nabucodònosor, re di Babilonia.
{52:4} Nel nono anno del regno di Sedecia, il giorno dieci del decimo mese, Nabucodònosor arrivò sotto Gerusalemme con tutto il suo esercito. Le truppe si accamparono di fronte alla città, le costruirono attorno dei terrapieni
{52:5} e la tennero assediata fino all’undicesimo anno del regno di Sedecia.
{52:6} In quell’anno si esaurirono le scorte di viveri della città e la fame divenne insopportabile per la popolazione. Il giorno nove del quarto mese
{52:7} i Babilonesi aprirono una breccia nelle mura della città. Tutti i soldati che erano a difesa di Gerusalemme cercarono di fuggire durante la notte. Passarono attraverso la porta tra le due mura che si apre sul giardino del re. Nonostante l’assedio dei Babilonesi, ∆ si diressero verso la valle del Giordano.
{52:8} Ma l’esercito babilonese inseguì il re Sedecia e lo raggiunse nella pianura vicino a Gerico. Tutti i suoi soldati l’avevano abbandonato.
{52:9} I Babilonesi lo fecero prigioniero e lo condussero dal re di Babilonia, che allora si trovava nella regione di Camat, a Ribla. Qui, il re di Babilonia pronunziò la sentenza contro di lui
{52:10} e la fece eseguire sul posto: ordinò di uccidere i figli di Sedecia sotto gli occhi del padre e fece uccidere anche tutti i capi di Giuda.
{52:11} Poi fece cavare gli occhi a Sedecia, ordinò di legarlo con una doppia catena e di condurlo a Babilonia. Qui lo fece gettare in carcere dove rimase fino al giorno della sua morte.
{i52:12} Gerusalemme è distrutta (vedi 2 Re 25,8-17)
{52:12} Nell’anno diciannovesimo del regno di Nabucodònosor, re di Babilonia, il giorno dieci del quinto mese, Nabuzaradàn ministro del re di Babilonia e comandante della guardie entrò in Gerusalemme.
{52:13} Fece incendiare il tempio, il palazzo reale e le case di Gerusalemme, soprattutto quelle più grandi.
{52:14} Le truppe babilonesi, agli ordini del comandante delle guardie Nabuzaradàn, demolirono completamente le mura che circondavano Gerusalemme.
{52:15} Nabuzaradàn deportò la popolazione che era rimasta in città, sia quelli che erano passati dalla parte dei Babilonesi, sia gli ultimi artigiani.
{52:16} Lasciò invece in Giuda la gente più povera, perché coltivasse le vigne e i campi.
{52:17} I Babilonesi fecero a pezzi le colonne di bronzo, i carrelli e la grande vasca di bronzo detta ‘Mare’, che si trovavano nel tempio, e portarono tutto questo a Babilonia.
{52:18} Presero anche i vasi per la cenere, le palette, gli smoccolatoi, le bacinelle, i mestoli e tutti gli altri oggetti di bronzo usati nel servizio del tempio.
{52:19} Il comandante delle guardie portò via anche gli oggetti d’oro e d’argento: tazze, bracieri, bacinelle, caldaie, candelabri, bicchieri e coppe.
{52:20} Non è possibile calcolare il peso del bronzo impiegato da Salomone per costruire tutti gli arredi del tempio: le due colonne, la grande vasca appoggiata sui dodici buoi di bronzo e i carrelli.
{52:21} Le due colonne erano alte ciascuna circa nove metri con una circonferenza di circa sei metri; erano vuote all’interno e avevano uno spessore di quattro dita.
{52:22} Ognuna era sormontata da un capitello, alto circa due metri e mezzo, decorato tutt’attorno da rami di melograno intrecciati. Il tutto era di bronzo. Le due colonne erano identiche e avevano anche la stessa decorazione.
{52:23} Sui rami intrecciati tutt’attorno si contavano cento melagrane: di queste, novantasei erano disposte sui quattro lati.
{i52:24} Elenco dei deportati a Babilonia (vedi 2 Re 25,18-21)
{52:24} Il comandante delle guardie prese prigionieri Seraia, capo dei sacerdoti, il sacerdote Sofonia, suo aiutante, e tre custodi dell’ingresso del tempio.
{52:25} Da Gerusalemme portò via prigionieri anche un responsabile delle truppe, cinque dei più stretti collaboratori del re che erano rimasti in città, l’alto funzionario incaricato di arruolare i soldati e sessanta personaggi importanti che si trovavano a Gerusalemme.
{52:26} Nabuzaradàn, comandante delle guardie, li prese e li condusse dal re di Babilonia a Ribla,
{52:27} nella regione di Camat. Qui il re li fece uccidere. Così la gente di Giuda fu deportata lontano dalla sua terra.
{52:28} Questo è l’elenco degli abitanti del territorio di Giuda fatti deportare da Nabucodònosor: nell’anno settimo del suo regno: 3. 023;
{52:29} nell’anno diciottesimo: 832 deportati da Gerusalemme;
{52:30} nell’anno ventitreesimo: 745 deportati per ordine di Nabuzaradàn, comandante delle guardie. In tutto furono deportate 4. 600 persone.
{i52:31} Il re Ioiachìn liberato dal carcere (vedi 2 Re 25,27-30)
{52:31} Trentasette anni dopo la deportazione di Ioiachìn re di Giuda, Evil-Merodàc diventò re di Babilonia. Il venticinque del dodicesimo mese di quell’anno, Evil-Merodàc liberò Ioiachìn dalla prigione.
{52:32} Lo trattò con favore e gli assegnò una posizione di maggior riguardo rispetto agli altri re che erano con lui a Babilonia.
{52:33} Gli permise di non indossare più la divisa dei prigionieri e di mangiare a tavola con lui per il resto della sua vita.
{52:34} Fino alla sua morte, loiachìn ricevette sempre dal re di Babilonia tutto il necessario per la sua sussistenza.
