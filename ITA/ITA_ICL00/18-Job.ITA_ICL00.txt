{i1:1} I personaggi e gli avvenimenti L’uomo Giobbe
{1:1} Nella regione di Us viveva un uomo chiamato Giobbe. Era retto e giusto, ∆ era fedele a Dio e fuggiva il male.
{1:2} Aveva sette figli e tre figlie.
{1:3} Possedeva settemila pecore, tremila cammelli, mille buoi, cinquecento asine e aveva moltissimi servitori. Era l’uomo più importante di tutto l’oriente.
{1:4} I suoi figli, a turno, davano delle feste e invitavano i fratelli e le sorelle a mangiare e bere insieme.
{1:5} Alla fine di ogni ciclo di feste, Giobbe faceva venire i suoi figli per purificarli. Egli stesso si alzava presto e offriva un sacrificio per ognuno di loro, perché pensava che forse i suoi figli avevano peccato e bestemmiato Dio.
{i1:6} La prima sfida di Satana
{1:6} Un giorno le creature celesti si presentarono davanti al Signore. In mezzo a loro c’era anche ∆ Satana.
{1:7} Il Signore gli chiese: — Da dove vieni? Satana rispose: — Sono stato qua e là, ho fatto un giro per la terra.
{1:8} — Hai notato il mio servo Giobbe? — chiese ancora il Signore. Poi aggiunse: — In tutta la terra non c’è nessuno retto e giusto come lui. Egli è fedele a Dio e fugge il male.
{1:9} Satana rispose: — Gli conviene rispettarti, lo credo bene!
{1:10} Tu proteggi lui, la sua famiglia e tutto quello che possiede! Benedici tutto quel che fa, e così il suo bestiame cresce a vista d’occhio.
{1:11} Ma prova a toccare le sue proprietà e vedrai come bestemmierà anche lui.
{1:12} Il Signore disse a Satana: — D’accordo, fa’ quel che vuoi delle sue proprietà, ma non toccare la sua persona. E Satana si allontanò.
{i1:13} Satana mette Giobbe alla prova la prima volta
{1:13} Un giorno, mentre i figli e le figlie di Giobbe banchettavano a casa del fratello maggiore,
{1:14} un uomo venne a dire a Giobbe: «I predoni sabei sono piombati addosso a me e agli altri tuoi servitori; hanno rubato i
{1:15} buoi che aravano e le asine che pascolavano là vicino. Hanno ucciso tutti. Solo io sono riuscito a salvarmi, per venirtelo a dire».
{1:16} Mentre quest’uomo stava ancora parlando, un altro servo venne a dire a Giobbe: «È caduto un fulmine che ha ucciso il tuo gregge e i tuoi pastori. Solo io sono riuscito a salvarmi per venirtelo a dire».
{1:17} Quest’uomo non aveva finito di parlare quando un altro venne a dire a Giobbe: «Tre bande di predoni caldei si sono gettate sui tuoi cammelli, li hanno presi e hanno ucciso i tuoi uomini. Solo io sono riuscito a salvarmi, per venirtelo a dire».
{1:18} Quest’uomo stava ancora parlando con Giobbe quando un altro venne a dirgli: «I tuoi figli e le tue figlie banchettavano a casa del fratello maggiore e,
{1:19} d’un tratto, un vento fortissimo, che soffiava dal deserto, ha fatto crollare la casa. Sono morti tutti. Solo io sono riuscito a salvarmi, per venirtelo a dire».
{1:20} Udito questo, Giobbe si alzò, stracciò il suo mantello e si rase i capelli in segno di lutto. Poi gettatosi a terra pregò così:
{1:21} «Nudo sono venuto al mondo e nudo ne uscirò; il Signore ha dato, il Signore ha tolto, il Signore sia benedetto».
{1:22} Nonostante tutto, Giobbe non peccò, non se la prese con Dio.
{i2:1} La seconda sfida di Satana
{2:1} Un giorno le creature celesti si presentarono davanti al Signore. In mezzo a loro c’era anche Satana.
{2:2} Il Signore gli chiese: — Da dove vieni? Satana rispose: — Sono stato qua e là, ho fatto un giro per la terra.
{2:3} — Hai notato il mio servo Giobbe? — chiese il Signore. Poi aggiunse: — In tutta la terra non c’è nessuno retto e giusto come lui. Egli è fedele a Dio e fugge il male. Tu mi hai spinto a metterlo alla prova senza motivo, eppure è rimasto saldo nella sua onestà.
{2:4} Satana rispose: — Sì, ma la pelle è salva! L’uomo è pronto a dare tutto pur di salvare la pelle.
{2:5} Ma prova a toccarlo nella carne e nelle ossa e vedrai come bestemmierà anche lui.
{2:6} Il Signore disse a Satana: — D’accordo, fa’ di lui quello che vuoi, ma non ucciderlo.
{i2:7} Satana mette Giobbe alla prova la seconda volta
{2:7} Satana si allontanò dal Signore e colpì Giobbe dalla testa ai piedi con una terribile malattia.
{2:8} Era tutto una piaga, tanto che prese un coccio per grattarsi e andò a vivere tra i rifiuti e la cenere.
{2:9} Allora sua moglie gli disse: — Hai ancora fede? Perché non bestemmi e muori?
{2:10} Giobbe le rispose: — Tu parli da insensata. Noi abbiamo accettato da Dio le cose buone. Perché ora non dovremmo accettare le cose cattive? Nonostante tutto, Giobbe non pronunziò nessuna imprecazione.
{i2:11} Gli amici di Giobbe vanno a trovarlo
{2:11} Tre amici di Giobbe — Elifaz, della regione di Teman, Bildad, originario di ∆ Sùach, e Sofar, della regione di ∆ Naamà — vennero a sapere della sua grande disgrazia. Partirono allora per andare insieme da Giobbe a condividere il suo dolore e a dargli conforto.
{2:12} Scorsero Giobbe da lontano, ma non lo riconobbero. Quando si avvicinarono e videro che soffriva molto, si misero a piangere. Si stracciarono i mantelli, si cosparsero la
{2:13} testa di polvere, gettandola verso il cielo, poi si sedettero a terra con lui per sette giorni e sette notti, senza avere il coraggio di dirgli una parola.
{i3:1} Dialogo tra Giobbe e i suoi amici GIOBBE Giobbe maledice il giorno in cui nacque
{3:1} Finalmente Giobbe cominciò a parlare e maledisse
{3:2} il giorno in cui nacque. Prese a dire:
{3:3} «Maledetto il giorno in cui son nato e la notte in cui fui concepito!
{3:4} Quel giorno sia solamente tenebre, Dio più non se ne curi dall’alto, né luce su di esso più risplenda!
{3:5} Tenebre e oscurità lo inghiottano, sia sepolto da una nuvola e tremi di terrore per il buio improvviso!
{3:6} Quella notte sia preda dell’oscurità, non faccia più parte dei giorni dell’anno, e non entri nel numero dei mesi!
{3:7} Sì, quella notte sia una notte sterile, neanche un grido di gioia vi risuoni!
{3:8} Quelli che sanno come maledire il giorno, che risvegliano il mostro Leviatàn, maledicano quella notte!
{3:9} Non risplendano le stelle del tramonto, aspetti la luce, ma essa non venga; non sorga aurora da quella notte.
{3:10} Sia maledetta, perché non impedì la mia nascita. Una vita di dolori e di affanno!».
{i3:11} Giobbe preferisce la tomba alla vita
{3:11} «Perché non sono morto nel grembo di mia madre? Perché non sono spirato sul nascere?
{3:12} Perché qualcuno mi accolse fra le braccia? Perché mia madre mi nutrì con il suo latte?
{3:13} Se fossi morto allora, riposerei in pace e ora dormirei tranquillo,
{3:14} insieme ai re e ai governanti della terra che si sono costruiti luoghi di riposo,
{3:15} insieme ai principi ricchi d’oro, con le case piene d’argento.
{3:16} Come un aborto nascosto, non esisterei; sarei come un neonato che non ha visto la luce.
{3:17} Nella tomba i malvagi non fanno più tribolare e anche chi è sfinito trova riposo.
{3:18} I prigionieri stanno insieme, in pace, e non odono la voce dell’aguzzino.
{3:19} Laggiù, si trovano piccoli e grandi, schiavi senza più padroni.
{3:20} Perché dare alla luce chi poi, in vita, sarà un disgraziato? Che esistenza è quella di chi incontra solo amarezza?
{3:21} Essi aspettano la morte, anzi la cercano più di un tesoro, ma non la trovano.
{3:22} Sono contenti e gioiscono quando trovano la tomba.
{3:23} Ma all’uomo viene nascosta la via da percorrere, perché Dio lo assedia da tutte le parti».
{i3:24} Giobbe grida per le sue disgrazie
{3:24} «Invece di mangiare mi lamento, non posso trattenere le mie grida,
{3:25} perché mi piombano addosso i mali che temo, mi capita proprio quel che mi spaventa.
{3:26} Per me non c’è calma né riposo, conosco solo tormenti».
{i4:1} PRIMO CICLO DI DISCORSI ELIFAZ
{4:1} A questo punto Elifaz, della città di Teman, prese a dire:
{i4:2} Dio punisce chi sbaglia
{4:2} «Giobbe, potrà dispiacerti, ma non posso fare a meno di dirti quel che penso:
{4:3} Tu, per molti, sei stato un maestro, hai consolato chiunque era abbattuto.
{4:4} Con le tue parole hai dato forza agli sfiduciati, coraggio a quanti tremavano le ginocchia.
{4:5} Ma ora, che sei stato colpito anche tu, diventi impaziente e sei sconvolto.
{4:6} Tu che confidi in Dio, e sei irreprensibile, perché non hai fiducia e speranza?
{4:7} Sai bene che nessun innocente è morto nella disgrazia; i giusti non vengono distrutti!
{4:8} È certo invece che raccoglie tempesta chi semina vento!
{4:9} Dio è in collera contro di loro, li consuma, li stermina.
{4:10} Urlino pure come leoni, Dio spezza i loro denti;
{4:11} come i leoni, essi muoiono per mancanza di preda e i loro figli sono dispersi».
{i4:12} Nessuno è giusto davanti a Dio
{4:12} «Ho sentito una parola, l’ho percepita appena, come un bisbiglio.
{4:13} Come un incubo notturno incombe su uno che dorme,
{4:14} io fui preso da terrore e tremore, un fremito mi entrò nelle ossa,
{4:15} un soffio leggero sfiorò la mia faccia, mi si drizzarono i capelli.
{4:16} C’era qualcuno davanti ai miei occhi, ma non ne distinsi l’aspetto. Una voce misteriosa sussurrò:
{4:17} “Nessuno è giusto davanti a Dio, nessuno è puro davanti al suo creatore.
{4:18} Dio non si fida nemmeno dei suoi servitori celesti, trova difetti anche nei suoi angeli;
{4:19} tanto più ne trova negli uomini che abitano in case d’argilla, con le fondamenta nella polvere. Questi vengono schiacciati come vermi,
{4:20} polverizzati nel volgere di un giorno, periscono tra l’indifferenza di tutti.
{4:21} Se il filo della loro vita viene spezzato, muoiono senza aver imparato un po’ di saggezza”».
{i5:1} Gli stolti vanno in rovina
{5:1} «Grida pure, Giobbe! Chi ti risponderà? a quale angelo vuoi rivolgerti?
{5:2} Sappi che la collera ammazza l’uomo insensato, il risentimento uccide lo sciocco.
{5:3} Ho visto gli stolti mettere radici, ma presto la loro dimora è andata distrutta,
{5:4} i loro figli si sono trovati privi di sicurezza, senza difesa in tribunale.
{5:5} Gli affamati divorano tutti i loro raccolti, le siepi di spine non li fermano; gli assetati succhiano tutte le loro ricchezze.
{5:6} Si sa che la sofferenza e i guai non spuntano dalla terra come l’erba;
{5:7} è dall’uomo che viene il male, come dal fuoco sprizzano faville».
{i5:8} Dio punisce e salva
{5:8} «Io però mi rivolgerei a Dio, a lui presenterei il mio caso.
{5:9} Dio fa cose grandi e misteriose, cose stupende, senza numero:
{5:10} fa cadere la pioggia sulla terra, manda l’acqua per irrigare i campi.
{5:11} Innalza gli umili, rende felici gli afflitti.
{5:12} Distrugge i piani dei furbi, impedisce loro di avere successo.
{5:13} Dio prende in trappola i sapienti con la loro stessa astuzia, annienta i progetti dei perversi.
{5:14} Questi brancolano al buio; di giorno camminano a tentoni come di notte.
{5:15} Dio però salva il povero dalle loro calunnie e dall’oppressione,
{5:16} dà speranza agli indifesi e tappa la bocca ai malvagi».
{i5:17} Dio corregge e benedice
{5:17} «Beato chi è corretto da Dio! Non disprezzare la correzione dell’Onnipotente,
{5:18} perché egli colpisce, ma fascia la ferita, risana la piaga che provoca.
{5:19} Egli ti verrà sempre in aiuto, ti salverà da ogni male:
{5:20} ti scamperà dalla morte in tempo di carestia e dalla spada durante la guerra;
{5:21} ti metterà al sicuro dalle calunnie, e per il futuro non dovrai temere rovina,
{5:22} della rovina e della fame non avrai paura, non ti metteranno spavento le belve selvagge.
{5:23} Le pietre dei campi ti saranno alleate e gli animali selvatici ti saranno amici.
{5:24} Conoscerai pace e abbondanza nella tua casa, ti guarderai attorno e non ti mancherà nulla.
{5:25} La tua discendenza sarà immensa, numerosa come i fili d’erba dei prati.
{5:26} Tu chiuderai gli occhi vecchio e nel pieno vigore, sarai come grano maturo al tempo della raccolta.
{5:27} Giobbe, tutto ciò è l’esperienza che ce lo insegna, ascoltalo e ricordalo per il tuo bene».
{i6:1} GIOBBE
{6:1} Giobbe prese a dire:
{i6:2} Giobbe è pieno di dolori
{6:2} «Se pesate tutti i miei dolori e mettete su una bilancia le mie disgrazie,
{6:3} vedrete che sono più pesanti della sabbia del mare; ecco perché ho pronunziato parole temerarie.
{6:4} Dio Onnipotente mi ha colpito con le sue frecce, e io sono pieno del loro veleno. Egli mi assale e mi terrorizza.
{6:5} L’asino selvatico non raglia davanti a un buon pascolo, il bue non muggisce davanti alla mangiatoia piena.
{6:6} Non si può mangiare una cosa insipida, senza sale. Non c’è gusto nel bianco dell’uovo.
{6:7} Mi rifiuto di toccare queste cose e mi dà nausea qualsiasi cibo».
{i6:8} Giobbe chiede a Dio di farlo morire presto
{6:8} «Chi risponderà alla mia preghiera? Voglia Dio concedermi quel che spero:
{6:9} possa egli schiacciarmi, finirmi in un sol colpo.
{6:10} Anche nella prova più dolorosa troverei un conforto, farei salti di gioia, perché so che non ho rinnegato i voleri di Dio, il Santo.
{6:11} Non ho più forza per aspettare, né pazienza per vivere a lungo.
{6:12} Non sono duro come il marmo, non sono fatto di ferro.
{6:13} Mi sento privo di forza, non so dove trovare soccorso».
{i6:14} Gli amici deludono Giobbe
{6:14} «L’uomo sfinito ha bisogno dell’affetto dell’amico anche quando abbandona l’amore dell’Onnipotente.
{6:15} Ma voi, amici, mi avete ingannato come inganna un torrente senz’acqua:
{6:16} essa è abbondante quando c’è il ghiaccio e quando la neve si scioglie,
{6:17} ma in estate non scorre più ed è prosciugata dal caldo.
{6:18} Le carovane deviano il loro corso, seguono il letto del torrente in cerca d’acqua, ma finiscono nel deserto e periscono.
{6:19} Le carovane della città di Teman cercano l’acqua, quelle di ∆ Saba l’aspettano;
{6:20} ma tutti vengono delusi davanti a un torrente che è in secca.
{6:21} Così anche voi ora siete scomparsi, avete visto la mia catastrofe e avete avuto paura.
{6:22} Quando mai vi ho chiesto di darmi qualcosa, di tirar fuori i vostri soldi per me?
{6:23} Non vi ho domandato di liberarmi né dalla mano di un nemico, né da quella degli aguzzini.
{6:24} Spiegatemi dove ho sbagliato e io me ne starò zitto.
{6:25} Io accetto una critica giusta, ma i vostri rimproveri non mi servono.
{6:26} Volete prendervela con quel che ho detto? Ma le parole di un disperato volano al vento!
{6:27} Vi giochereste ai dadi anche un orfano e vendereste pure il vostro amico.
{6:28} Ma ora guardatemi in faccia, sappiate: io non mento!
{6:29} Credetemi, non siate ingiusti! Ho ragione e voi dovete ricredervi!
{6:30} Sto forse raccontando menzogne e non riesco più a distinguere il male?».
{i7:1} Giobbe vive giorni senza speranza
{7:1} «I giorni dell’uomo sulla terra sono un duro servizio, sono giorni di lavoro pesante.
{7:2} Lo schiavo sospira l’ombra, l’operaio aspetta la sua paga,
{7:3} i miei giorni invece trascorrono vuoti, passo le notti insonni per la sofferenza.
{7:4} Quando mi corico non vedo l’ora di alzarmi, le notti sono lunghe e io mi agito fino all’alba.
{7:5} Sono coperto di vermi e di croste, la mia pelle è tutta una piaga purulenta.
{7:6} I miei giorni scorrono veloci come la spola e ∆ svaniscono senza speranza».
{i7:7} La vita passa velocemente
{7:7} «Ricordati, Signore: la mia vita passa come il vento, i miei occhi non vedranno più la felicità.
{7:8} Chi mi ha visto non mi vedrà più. Mi cercherai, ma non ci sarò più.
{7:9} Come una nuvola di passaggio, chi muore non torna indietro,
{7:10} non fa più ritorno alla sua casa, ed è dimenticato da tutti.
{7:11} Io però non mi tapperò la bocca! Ho lo spirito angosciato e parlerò, la mia anima è afflitta e mi lamenterò».
{i7:12} Dio terrorizza Giobbe
{7:12} «Perché, Signore, mi hai messo un guardiano alle calcagna? Sono forse il mare o un ∆ mostro marino?
{7:13} Se dico: “Adesso mi corico per trovare conforto, mi sdraio un po’ per riposarmi”,
{7:14} tu, o Dio, mi terrorizzi con gli incubi e mi spaventi con le visioni.
{7:15} Preferirei morire strangolato piuttosto che soffrire queste pene.
{7:16} Basta! Non vivrò a lungo. Lasciami! I miei giorni svaniscono».
{i7:17} Dio controlla le azioni degli uomini
{7:17} «Signore, perché dai importanza all’uomo? Perché gli presti attenzione?
{7:18} Perché lo controlli ogni giorno e ogni momento lo metti alla prova?
{7:19} Fino a quando terrai gli occhi su di me? Non mi lasci neppure ingoiare la saliva!
{7:20} Se ho peccato, dimmi che cosa ti ho fatto. Tu che controlli gli uomini, perché mi prendi come bersaglio, e ti sono tanto insopportabile?
{7:21} Perché non perdoni i miei errori e non cancelli le mie colpe? Presto tornerò alla polvere. Mi cercherai, ma io non ci sarò più».
{i8:1} BILDAD
{8:1} Il secondo amico di Giobbe, Bildad, originario di Sùach, a questo punto prese a dire:
{i8:2} Dio punisce il colpevole, ma riabilita l’innocente
{8:2} «Quando la finirai di dire queste cose e di fare tanto chiasso con le tue parole?
{8:3} Pensi che Dio, l’Onnipotente, sbagli nel giudicare e commetta ingiustizie?
{8:4} I tuoi figli devono aver peccato: per questo Dio li ha puniti.
{8:5} Se ti rivolgi a Dio con sincerità e invochi l’aiuto dell’Onnipotente,
{8:6} se tu sei davvero innocente e sincero, egli interverrà in tuo favore e ti farà piena giustizia.
{8:7} Quello che eri prima è ben poca cosa di fronte al tuo magnifico futuro».
{i8:8} La sapienza degli anziani
{8:8} «Interroga quelli più vecchi di noi, rifletti sull’esperienza dei loro padri!
{8:9} Noi siamo nati ieri e non sappiamo nulla, perché passiamo in fretta come un’ombra,
{8:10} ma i vecchi ti potranno raccontare e insegnare quel che hanno imparato:
{8:11} Papiri e canne non crescono dove l’acqua scarseggia,
{8:12} seccano prima di ogni altra erba, anche senza essere tagliati».
{i8:13} Il malvagio non dura
{8:13} «Così finiscono quelli che dimenticano Dio, così svanisce la speranza del malvagio:
{8:14} la sua sicurezza è appesa a un filo, la sua fiducia è fragile come una ragnatela.
{8:15} Si appoggia alla sua casa, ma questa non resiste, vi si appoggia, ma essa non regge.
{8:16} Il malvagio è come una pianta rigogliosa al sole, si estende su tutto il giardino:
{8:17} le sue radici si aggrappano alle pietre e si insinuano fra le rocce.
{8:18} Però se qualcuno la sradica dal suo terreno, questo la rinnega dicendo: “Non ti ho mai visto”.
{8:19} Che bel destino! Dalla polvere già ne spunta un’altra».
{i8:20} Chi è fedele a Dio trova felicità
{8:20} «Dio respinge i malvagi, ma accoglie chi è retto.
{8:21} Ti darà di nuovo felicità e tu griderai di gioia.
{8:22} Egli svergognerà quelli che ti odiano e la dimora dei malvagi sarà annientata».
{i9:1} GIOBBE
{9:1} Giobbe prese a dire:
{i9:2} Dio è più forte dell’uomo
{9:2} «Certo, l’uomo non può spuntarla con Dio!
{9:3} Come può discutere con lui e dare una sola risposta alle sue mille domande?
{9:4} Egli è potente e sa tutto. Chi lo ha mai contrastato senza perire?
{9:5} Dio smuove le montagne e non se ne accorgono, quando è in collera le mette sottosopra.
{9:6} Egli fa tremare la terra, scuote le sue colonne.
{9:7} Al suo comando il sole non sorge e le stelle non brillano.
{9:8} Egli stende i cieli da solo e cammina sulle onde del mare;
{9:9} fa le costellazioni e tutte le stelle del cielo.
{9:10} Egli fa cose grandi e stupende, meraviglie senza fine.
{9:11} Mi passa accanto e non lo vedo, anche se mi è vicino, non lo riconosco.
{9:12} Prende quel che vuole e nessuno lo può fermare, nessuno gli può dire: “Che cosa fai?”.
{9:13} Dio non trattiene la sua ira, tutti i suoi nemici sono sotto i suoi piedi».
{i9:14} Dio impone la sua ragione
{9:14} «Come potrei io rispondergli? Con quali parole potrei contrastarlo?
{9:15} Anche se avessi ragione, non risponderei. Al mio giudice chiederei solo pietà.
{9:16} Anche se mi rispondesse quando lo chiamo, non credo che voglia ascoltare la mia preghiera;
{9:17} anzi, mi travolge come una tempesta e senza motivo aumenta le mie ferite,
{9:18} non mi lascia respirare, mi riempie di amarezza.
{9:19} Quanto a forza, Dio è più forte di me. Se parliamo di giustizia, chi può trascinarlo in tribunale?
{9:20} Anche se avessi ragione, le mie parole mi condannerebbero, egli mi farebbe apparire colpevole.
{9:21} Non capisco più se sono innocente, ormai sono stanco di vivere.
{9:22} Tanto è lo stesso! L’ho sempre detto: Dio distrugge l’innocente e il colpevole.
{9:23} Se la gente muore per un disastro improvviso, della disgrazia dell’innocente egli se la ride.
{9:24} Se il governo del paese è in mano d’un malvagio, chi altro se non Dio mette i paraocchi ai giudici?».
{i9:25} È inutile contrastare Dio
{9:25} «I miei giorni scorrono come vento, fuggono senza portare niente di buono;
{9:26} scivolano veloci come barche leggere, come un’aquila che piomba sulla preda.
{9:27} Anche se dico: “Basta, non voglio più lamentarmi! Voglio cambiare ed essere contento!”,
{9:28} tutti i miei mali mi fanno paura e so che Dio non mi tratta da innocente.
{9:29} Se devo essere condannato a ogni costo, perché faticare inutilmente?
{9:30} A che serve lavarmi con acqua corrente e pulirmi le mani con il sapone,
{9:31} se poi Dio mi butta nel fango e i miei stessi vestiti mi hanno in orrore?
{9:32} Dio non è un uomo come me, non posso rispondergli, né citarlo in tribunale.
{9:33} Non esiste un arbitro che possa decidere tra noi,
{9:34} per togliermi di dosso il bastone di Dio e liberarmi dal suo terrore.
{9:35} Solo allora parlerei senza paura. Poiché non è così, devo vedermela da solo».
{i10:1} Dio scruta i peccati dell’uomo
{10:1} «Sono stanco di vivere, perciò parlerò liberamente, sfogherò tutto il mio dolore».
{10:2} A Dio dirò: «Non condannarmi! Fammi sapere di che cosa mi accusi!
{10:3} Ti sembra giusto opprimermi, maltrattare l’uomo che hai fatto e favorire l’opera dei malvagi?
{10:4} Hai forse occhi come i nostri e vedi le cose come gli uomini?
{10:5} Sono forse i tuoi giorni e i tuoi anni brevi come quelli dei comuni mortali?
{10:6} Perché allora cerchi i miei errori ed esamini i miei peccati?
{10:7} Tu sai che sono innocente e nessuno può sottrarmi a te».
{i10:8} L’uomo è creatura di Dio
{10:8} «Tu mi hai fatto con le tue mani, mi hai plasmato con cura e ora mi distruggi.
{10:9} Ricordati: mi hai modellato come argilla e ora mi fai tornare nella polvere.
{10:10} Tu mi hai colato come il latte, mi hai fatto cagliare come il formaggio,
{10:11} mi hai coperto di carne e di pelle, mi hai intrecciato d’ossa e di nervi.
{10:12} Tu mi hai concesso la vita, hai vegliato con affetto su ogni mio respiro».
{i10:13} Dio crea l’uomo per opprimerlo
{10:13} «Ma tu, o Dio, tramavi qualcosa, ora so che cosa avevi in mente:
{10:14} volevi vedere se peccavo per punire le mie colpe.
{10:15} Se sbaglio, guai a me! Se mi comporto bene, non posso vantarmi! Non mi resta che vergogna e afflizione.
{10:16} Se insuperbisco, mi abbatti come un leone, mi colpisci con tutta la tua forza:
{10:17} mi aggredisci continuamente, ti avventi su di me con furore e con ripetuti assalti».
{i10:18} Giobbe guarda alla morte come a una liberazione
{10:18} «Perché mi hai fatto venire alla luce? Avrei voluto morire prima di nascere! Nessuno mi avrebbe visto.
{10:19} Non sarei mai esistito, sarei passato dal grembo alla tomba.
{10:20} La mia esistenza è alla fine. Lasciami in pace, dammi un po’ di respiro,
{10:21} prima di partire, e non tornare più, prima di andare nel regno delle ombre e delle tenebre,
{10:22} dove disordine e oscurità regnano sovrani, dove la luce è tenebra profonda».
{i11:1} SOFAR
{11:1} A questo punto, il terzo amico di Giobbe, Sofar, originario di Naamà, prese a dire:
{i11:2} Giobbe è in errore
{11:2} «Nessuno risponde a tutto quel che Giobbe ha detto? Uno ha ragione soltanto perché parla molto?
{11:3} Tu, Giobbe, vorresti tapparci la bocca con le tue chiacchiere. Ci prendi in giro, e noi dovremmo stare zitti?
{11:4} Tu dici: “I miei ragionamenti sono giusti; io sono innocente davanti a Dio”.
{11:5} Io vorrei che Dio parlasse, che ti rispondesse a dovere.
{11:6} Che ti rivelasse i segreti della sapienza, troppo profondi per la mente umana. Allora capiresti: Dio dimentica una parte delle tue colpe».
{i11:7} Giobbe non conosce la grandezza di Dio
{11:7} «Puoi conoscere l’immensità di Dio, o scoprire la sua grandezza?
{11:8} Tu non puoi fare niente! Dio è al di sopra dei cieli, raggiunge le profondità della terra, e tu non sai fin dove.
{11:9} La sua immensità è più grande della terra, più vasta del mare.
{11:10} Se Dio afferra e imprigiona qualcuno e poi lo trascina in tribunale, nessuno glielo può impedire.
{11:11} Dio conosce gli uomini che non valgono niente, vede il peccato che l’uomo non distingue.
{11:12} È più facile addomesticare un asino selvatico che far mettere giudizio a uno stupido».
{i11:13} Giobbe deve correggersi per poter vivere una vita tranquilla
{11:13} «Se tu, Giobbe, metti la testa a posto, se innalzi a Dio le tue mani;
{11:14} se prima le purifichi dal male che hanno fatto e scacci la disonestà dalla tua casa,
{11:15} allora potrai camminare a testa alta, sicuro di te, non avrai più paura di nulla.
{11:16} Dimenticherai i tuoi affanni, e saranno per te acqua passata;
{11:17} più del sole a mezzodì splenderà la tua vita, i momenti più neri saranno chiari come l’alba.
{11:18} Ti sentirai sicuro perché avrai speranza, Dio ti proteggerà e ti riposerai tranquillo;
{11:19} ti coricherai e nessuno ti spaventerà, anzi, molti ti aduleranno.
{11:20} I malvagi, invece, resteranno delusi; non avranno più alcun rifugio e la morte sarà l’unica loro speranza».
{i12:1} GIOBBE
{12:1} Giobbe allora prese a dire:
{i12:2} Giobbe difende la sua innocenza
{12:2} «Voi credete di essere la voce del popolo e che la sapienza morirà con voi!
{12:3} Ma anch’io ho un’intelligenza come la vostra; non sono più ignorante di voi. Chi non sa queste cose?
{12:4} I miei amici osano prendere in giro me che invoco Dio perché mi risponda. Io sono giusto e retto ed essi mi deridono.
{12:5} Chi ha tutto pensa di poter disprezzare chi non ha niente e dà una spinta a chi sta per cadere.
{12:6} I predoni sono tranquilli nelle loro case; quelli che provocano Dio e vogliono tenerlo in pugno se ne stanno al sicuro».
{i12:7} Giobbe conosce come Dio opera
{12:7} «Amico, domanda agli animali e agli uccelli, ai rettili e ai
{12:8} pesci. Tutti sanno che Dio li ha fatti con le sue
{12:9} mani. Tutti ti potranno insegnare che la vita di ogni essere
{12:10} vivente e lo spirito di ogni uomo sono nelle mani di Dio.
{12:11} Egli ha dato all’orecchio la facoltà di distinguere le parole e al palato di riconoscere i gusti.
{12:12} Ha dato pure saggezza ai vecchi, agli anziani prudenza.
{12:13} Dio sa e può tutto, egli opera con saggezza e intelligenza.
{12:14} Se Dio distrugge, nessuno può ricostruire; se imprigiona qualcuno, nessuno può liberarlo.
{12:15} Se Dio trattiene la pioggia, tutto inaridisce, ma se la scatena, la terra è sconvolta.
{12:16} Dio è potente e sa quel che fa; egli tiene in pugno chi sbaglia e chi trascina nell’errore:
{12:17} toglie il potere ai consiglieri di corte e rende pazzi i giudici;
{12:18} annulla l’autorità dei re, anzi li lega come prigionieri;
{12:19} toglie i privilegi ai sacerdoti e spodesta chi detiene il potere;
{12:20} fa ammutolire chi si crede sicuro e ai vecchi toglie il giudizio;
{12:21} copre i nobili di vergogna e annienta l’autorità dei potenti;
{12:22} scopre le cose nascoste dall’oscurità e porta alla luce anche le tenebre più fitte;
{12:23} ingrandisce e distrugge i popoli, alcuni li fa espandere, altri li annienta,
{12:24} toglie il senno ai loro capi, perché si perdano in deserti senza via d’uscita;
{12:25} li fa brancolare nell’oscurità più nera e li fa camminare come ubriachi».
{i13:1} Giobbe rifiuta i discorsi degli amici
{13:1} «Amici miei, tutte queste cose le ho viste con i miei occhi, le ho sentite con le mie orecchie e le ho capite.
{13:2} Quel che sapete voi lo so anch’io, non sono più ignorante di voi.
{13:3} Io però desidero parlare con l’Onnipotente, voglio discutere con lui,
{13:4} perché voi non fate altro che sputare sentenze, siete tutti medici incompetenti.
{13:5} Se riusciste a stare zitti, dimostrereste almeno di essere saggi!
{13:6} Ascoltate il mio punto di vista, prestate attenzione alle mie parole.
{13:7} Non cercate di difendere Dio con le vostre menzogne e la vostra frode.
{13:8} Vorreste prendere le parti di Dio e farvi suoi avvocati?
{13:9} Vi piacerebbe se Dio giudicasse voi? Certo non lo imbrogliereste come fate con gli uomini!
{13:10} Ma egli vi punirà di certo, se nel vostro intimo non siete imparziali.
{13:11} Sarete spaventati e tremerete di fronte alla sua presenza maestosa.
{13:12} Le vostre ragioni saranno ridotte in polvere e la vostra difesa sarà frantumata.
{13:13} Ora fate silenzio e lasciatemi parlare. Costi quel che costi!
{13:14} Preferisco stringere i denti, rischiare la mia vita.
{13:15} Mi uccida pure! Anche se non ho molte speranze, mi difenderò davanti a lui.
{13:16} Allora egli stesso mi salverà, perché un malvagio non si presenterebbe a lui.
{13:17} Ora ascoltate bene quel che dico, vi entri in testa il mio discorso.
{13:18} Io sono pronto per il giudizio, so già che sarò dichiarato innocente.
{13:19} Se c’è qualcuno che vuole contraddirmi, io non risponderò, sarò come morto».
{i13:20} Giobbe si appella a Dio
{13:20} «Due cose sole ti chiedo, mio Dio, e io non mi nasconderò davanti a te:
{13:21} non avere la mano pesante con me e non terrorizzarmi.
{13:22} Parla per primo e io risponderò, oppure parlerò io e tu mi risponderai.
{13:23} Quante volte ho sbagliato e ho peccato? Mostrami i miei errori e i miei peccati.
{13:24} Perché non mi guardi più con favore e mi consideri come un tuo nemico?
{13:25} Perché vuoi spaventarmi e perseguitarmi? Non sono che una foglia morta, una pagliuzza dispersa dal vento.
{13:26} Vuoi condannarmi con un verdetto severo per gli errori che ho commesso da giovane?
{13:27} Vuoi incatenarmi i piedi, controllare le strade che ho percorso e i passi che ho fatto?
{13:28} Intanto io mi consumo come un legno tarlato, come un vestito divorato dalle tarme».
{i14:1} L’uomo ha vita breve e senza speranza
{14:1} «L’uomo, debole fin dalla nascita, vive solo pochi giorni, ma pieni di guai.
{14:2} Come un fiore sboccia e poi viene tagliato, egli, come un’ombra, subito svanisce.
{14:3} Eppure tu, o Dio, lo tieni d’occhio e lo chiami in giudizio davanti a te.
{14:4} Da chi è impuro non si può trarre nulla di puro.
{14:5} In anticipo tu hai deciso per l’uomo la durata della vita. Hai stabilito quanti saranno i suoi mesi. Tu hai fissato i suoi limiti, egli non può superarli.
{14:6} Non tenerlo d’occhio, lascialo in pace. Fagli godere la sua giornata di lavoratore.
{14:7} Perfino un albero abbattuto ha qualche speranza: può germogliare e rifiorire.
{14:8} Anche se le sue radici invecchiano sotto terra e il suo ceppo muore nel suolo,
{14:9} germoglierà con l’umidità. Come una pianta giovane metterà rami.
{14:10} L’uomo invece muore e così finisce. Una volta morto che cosa rimane di lui?
{14:11} Come un lago prosciugato e come un fiume senz’acqua,
{14:12} l’uomo muore e non risorge più. Non si sveglia più finché dura il cielo; non si alzerà più dal suo sonno».
{i14:13} Giobbe chiede a Dio di nasconderlo nel regno dei morti e poi di chiamarlo alla sua presenza
{14:13} «Signore, desidero che tu mi nasconda nel mondo dei morti; rinchiudimi là, finché dura la tua collera, e dopo ricordati di me.
{14:14} Può un morto tornare a vivere? Io invece aspetterò tempi migliori, aspetterò che finisca il mio turno di guardia.
{14:15} Allora mi chiamerai e io risponderò, sarai soddisfatto di me, tua creatura.
{14:16} Ora tu osservi tutti i miei passi, ma allora non baderai ai miei peccati.
{14:17} Tu li perdonerai e li cancellerai per sempre, mi laverai da tutte le mie colpe».
{i14:18} Dio distrugge l’uomo
{14:18} «Come le montagne franano e le rocce si staccano dal loro posto,
{14:19} come l’acqua trascina i ciottoli e la pioggia abbondante porta via la terra, così tu, o Dio, distruggi la speranza dell’uomo.
{14:20} Tu sconfiggi l’uomo e lo scacci per sempre; lo mandi via e la morte lo sfigura.
{14:21} Se i suoi figli si faranno onore, o saranno in disgrazia, egli non lo saprà mai.
{14:22} Sente solo il dolore del suo corpo e la sofferenza in tutta la sua persona».
{i15:1} SECONDO CICLO DI DISCORSI ELIFAZ
{15:1} A questo punto Elifaz di Teman prese a dire:
{i15:2} Elifaz rimprovera Giobbe
{15:2} «Una persona giudiziosa non parla al vento, non si riempie la bocca di sciocchezze,
{15:3} non fa discorsi sconclusionati, né dice cose a proprio danno.
{15:4} Tu, invece, sei irriverente, sei uno scandalo per chi vuol pregare.
{15:5} Il tuo errore è evidente in quel che dici, anche se adoperi il linguaggio dei furbi.
{15:6} Non io, ma la tua stessa bocca e le tue labbra ti accusano e ti condannano.
{15:7} Credi di essere il primo uomo che è nato? C’eri tu, quando Dio creava le montagne?
{15:8} Hai conosciuto forse i piani di Dio e ti sei impadronito della sapienza?
{15:9} Tu non sai niente che anche noi non sappiamo; noi comprendiamo quel che comprendi tu.
{15:10} Fra noi c’è gente con i capelli bianchi, qualcuno è più vecchio di tuo padre.
{15:11} Non ti bastano l’aiuto di Dio e le nostre parole di conforto?
{15:12} Perché ti fai sviare dalla tua collera? A che cosa miri?
{15:13} Perché sei adirato contro Dio e ti lasci sfuggire bestemmie?
{15:14} Quale uomo può essere veramente innocente? L’uomo mortale può essere senza colpa?
{15:15} Dio non si fida nemmeno degli angeli; ai suoi occhi nemmeno i cieli sono puri.
{15:16} L’uomo è corrotto e indegno, perché beve il male come acqua».
{i15:17} La sorte del malvagio
{15:17} «Ascoltami, Giobbe. Ti spiegherò quel che ho visto,
{15:18} senza nascondere nulla, come lo hanno detto i sapienti dopo averlo appreso dai loro padri.
{15:19} Ad essi fu data la terra promessa, non c’erano stranieri fra di loro.
{15:20} Il malvagio vive sempre nel terrore, il tiranno ha i giorni contati.
{15:21} Urla di terrore rimbombano nelle sue orecchie; i predoni lo aggrediscono quando si sente al sicuro.
{15:22} Non ha speranza di sfuggire alle tenebre, questa è la sua sorte: essere ucciso con la spada.
{15:23} È destinato in pasto agli avvoltoi, sa che lo aspetta un futuro terribile.
{15:24} Angoscia e paura lo assalgono come un re pronto alla battaglia,
{15:25} perché si è ribellato a Dio e ha sfidato l’Onnipotente.
{15:26} Ora che è diventato grasso e sazio, si è
{15:27} lanciato a capofitto contro Dio, armato di scudo e corazza.
{15:28} Abita in città che saranno distrutte, in case dove più nessuno troverà dimora, destinate a diventare un mucchio di rovine.
{15:29} Tra poco non sarà più un uomo ricco, le sue proprietà non dureranno, né potrà aumentarle.
{15:30} Egli non sfuggirà alle tenebre. Sarà come un albero, un fuoco brucerà i suoi rami, il soffio di Dio lo spazzerà via.
{15:31} Non si fidi delle apparenze vane, perché la vanità sarà la sua ricompensa.
{15:32} Seccherà come un ramo, prima del tempo, e non rinverdirà più.
{15:33} Sarà come una vite che perde i grappoli acerbi, come un ulivo che lascia cadere i suoi fiori.
{15:34} I malvagi non avranno discendenti, il fuoco divorerà le case dei corrotti.
{15:35} Essi preparano imbrogli, concepiscono disgrazie e partoriscono inganni».
{i16:1} GIOBBE
{16:1} Giobbe prese a dire:
{i16:2} Giobbe accusa Dio dei suoi mali
{16:2} «Ho già sentito queste cose, voi mi tormentate invece di confortarmi.
{16:3} Quando smetterete di dire cose inutili? Che cosa vi fa parlare tanto?
{16:4} Anch’io parlerei come voi, se voi foste al mio posto. Potrei annegarvi in un fiume di parole, scuotere la testa per contraddirvi.
{16:5} Potrei farvi coraggio con la bocca, confortarvi a parole.
{16:6} Se parlo, a che serve? Se taccio, il dolore non passa.
{16:7} Dio, tu mi hai logorato, hai allontanato tutti i miei amici,
{16:8} hai scolpito le tue accuse sul mio viso, sono diventato pelle e ossa. Ora tutti mi condannano.
{16:9} Dio nella sua ira mi fa a pezzi, mi mostra i denti; come un nemico fissa i suoi occhi e si avventa con rabbia su di me.
{16:10} La gente ora mi insulta, mi schiaffeggia; tutti congiurano contro di me.
{16:11} Dio mi ha consegnato ai malvagi, mi ha gettato nelle mani dei malfattori.
{16:12} Vivevo in pace, ma Dio mi ha colpito, mi ha preso per la gola e mi ha fatto a pezzi; sono diventato il suo bersaglio;
{16:13} mi lancia frecce addosso da ogni parte, trafigge il mio corpo senza pietà, il mio sangue scorre a terra.
{16:14} Mi colpisce sulle ferite aperte, come un lottatore si avventa su di me».
{i16:15} Giobbe chiede un testimone che lo difenda e si affida a Dio
{16:15} «Mi sono umiliato e vestito di stracci, sino a terra ho piegato il mio volto.
{16:16} Ho la faccia coperta di lacrime, sono accecato dal dolore,
{16:17} ma non sono colpevole di violenze, la mia preghiera a Dio è sincera.
{16:18} Terra, non nascondere il mio sangue, non lasciare spegnere il mio grido di protesta.
{16:19} In cielo c’è chi mi difende, il mio testimone è lassù.
{16:20} I miei amici mi deridono, ma i miei occhi nel pianto sono rivolti a Dio.
{16:21} Vorrei che qualcuno mi difendesse davanti a lui come fa un uomo con il proprio amico.
{16:22} Ancora pochi anni e me ne andrò per la strada senza ritorno».
{17:1} «Il mio respiro si spegne, è giunta la fine; una tomba è pronta ad accogliermi.
{17:2} Sono circondato da calunniatori, non chiudo occhio per l’amarezza che provo.
{17:3} Ti prego, o Dio, garantisci tu per me. Nessun altro potrebbe darmi una mano.
{17:4} Tu hai reso gli uomini irragionevoli, perciò non permettere che essi trionfino.
{17:5} Sono come chi invita a banchetto gli amici mentre i propri figli languiscono.
{17:6} Sono preso di mira dalla gente, tutti mi sputano in faccia.
{17:7} Sono quasi accecato dal dolore; sono diventato l’ombra di me stesso.
{17:8} Questo sgomenta gli uomini retti, l’innocente si indigna di fronte al malvagio.
{17:9} Ma chi è giusto continua per la sua strada e chi ha le mani pulite sarà incoraggiato.
{17:10} Vanno e vengono in continuazione, ma non ne trovo uno che ragiona».
{i17:11} A Giobbe non resta che la tomba
{17:11} «I miei giorni passano, i miei piani e i miei sogni svaniscono.
{17:12} Gli uomini scambiano la notte con il giorno, dicono che la luce è più vicina delle tenebre.
{17:13} Che cosa posso ancora sperare? La mia dimora è nel mondo dei morti, là sarò disteso nell’oscurità.
{17:14} Al sepolcro ho detto: “Tu sei mio padre!” al verme ho detto: “Tu sei per me madre e sorella”.
{17:15} Dove sei, ora, mia speranza? Chi ti vedrà più?
{17:16} Scenderai con me nel mondo dei morti, assieme finiremo nella polvere».
{i18:1} BILDAD
{18:1} Bildad di Sùach prese a dire:
{i18:2} Giobbe fa male a se stesso
{18:2} «Fino a quando continuerai con queste chiacchiere? Rifletti bene, e poi parleremo.
{18:3} Perché siamo trattati come animali? Ci si considera forse degli stupidi?
{18:4} Giobbe, con la tua collera fai male a te stesso. Vuoi che per farti piacere la terra si spopoli e si spostino montagne?».
{i18:5} Pericoli mortali colpiscono il malvagio
{18:5} «La luce del malvagio si spegnerà. Il suo fuoco non brillerà più.
{18:6} Nella sua tenda non ci sarà più luce, la sua lampada non sarà accesa.
{18:7} Camminava con passo veloce, ma ora trascina i piedi, cade a causa delle proprie azioni.
{18:8} Va a finire in una rete, i suoi piedi si impigliano.
{18:9} Resta preso nella trappola, rimane catturato.
{18:10} Per il malvagio il terreno nasconde un’insidia, un inciampo lungo il suo cammino.
{18:11} Il terrore lo circonda, lo perseguita a ogni passo.
{18:12} Lui, così forte, ora è debole per la fame; disgrazie gli piombano addosso.
{18:13} Una malattia gli mangia la pelle, un flagello mortale divora tutte le sue membra.
{18:14} Viene strappato dalla sicurezza della sua tenda, e viene trascinato alla presenza del re della morte.
{18:15} Altri abiteranno la tenda non più sua, la sua dimora sarà cosparsa di zolfo.
{18:16} Le sue radici seccheranno, i suoi rami saranno tagliati.
{18:17} Il suo nome scomparirà dalla faccia della terra; nessuno al mondo lo ricorderà.
{18:18} Sarà cacciato via dal mondo, passerà dalla luce alle tenebre.
{18:19} Non avrà né famiglia né figli; nessun discendente abiterà la sua casa.
{18:20} Alla notizia della sua fine, tutti, da levante a ponente, tremeranno di paura.
{18:21} Questa è la sorte dei malvagi, di quelli che non conoscono Dio».
{i19:1} GIOBBE
{19:1} Giobbe prese a dire:
{i19:2} Gli amici si ingannano
{19:2} «Fino a quando continuerete a tormentarmi, a farmi a pezzi con le vostre parole?
{19:3} Troppe volte mi avete offeso; non vi vergognate di calunniarmi ingiustamente?
{19:4} Anche se ho sbagliato, questo riguarda solo me.
{19:5} Voi credete di essere migliori di me, mi rinfacciate le mie colpe,
{19:6} ma dovete sapere che Dio mi ha ingannato. Egli mi ha afferrato con la sua rete.
{19:7} Io protesto contro la sua violenza, ma nessuno mi ascolta; grido aiuto, ma non ottengo giustizia».
{i19:8} Dio colpisce e isola Giobbe
{19:8} «Dio mi ha sbarrato il passo, non posso proseguire; ha reso buio il mio cammino.
{19:9} Mi ha tolto ogni dignità, ha distrutto il mio buon nome.
{19:10} Mi colpisce da tutte le parti e io muoio. Ha sradicato la mia speranza come se fosse un albero.
{19:11} Dio è adirato con me, mi tratta da nemico.
{19:12} Mi fa attaccare dai suoi soldati, essi marciano contro di me, mi assediano nella mia tenda.
{19:13} Dio ha allontanato i miei fratelli; sono un estraneo per i miei amici.
{19:14} Non ho più parenti, gli amici mi hanno dimenticato.
{19:15} Quelli di casa mia e le mie serve mi considerano come un estraneo, sono un intruso per loro.
{19:16} Se chiamo il mio servo, non mi risponde, devo supplicarlo.
{19:17} Mia moglie non sopporta il mio alito, faccio disgusto ai miei fratelli.
{19:18} I ragazzi mi prendono in giro, mi deridono quando tento di alzarmi.
{19:19} Gli amici più intimi mi guardano con disgusto; quelli che più amavo mi hanno girato le spalle.
{19:20} Sono ridotto a pelle e ossa, sono quasi morto».
{i19:21} Giobbe vorrebbe scolpire le sue parole
{19:21} «Pietà, amici miei, abbiate pietà di me! Dio mi ha percosso.
{19:22} Perché mi perseguitate come fa Dio? Non mi avete tormentato abbastanza?
{19:23} Mi piacerebbe che fossero conservate le mie parole, vederle scritte in un libro,
{19:24} oppure scolpite con il ferro su una pietra, rivestite di piombo, perché rimangano per sempre».
{i19:25} Giobbe sa di avere un difensore
{19:25} «Io lo so, colui che mi difende è vivo; egli un giorno ∆ mi riabiliterà,
{19:26} e, perduta la mia pelle, distrutto il mio corpo, io stesso vedrò Dio.
{19:27} Lo vedrò io stesso, non un altro, e lo riconoscerò. Lo sento con il cuore, ne sono certo.
{19:28} Vi siete chiesti come potevate tormentarmi, cercando nel mio male la conseguenza delle mie azioni.
{19:29} Ora temete, la spada vi colpirà, essa riversa l’ira di Dio sul vostro peccato. C’è qualcuno che giudica. Lo vedrete».
{i20:1} SOFAR
{20:1} Sofar di Naamà prese a dire:
{i20:2} Sofar è in collera
{20:2} «Giobbe, quel che dici mi manda in collera; devo quindi replicare.
{20:3} Ho sentito parole che mi offendono, ecco allora come ti rispondo».
{i20:4} Il malvagio non può sfuggire alla punizione di Dio
{20:4} «Tu sai bene che fin dai tempi antichi, da quando c’è l’uomo sulla terra,
{20:5} il successo dei malvagi è di breve durata, la loro felicità è questione di attimi.
{20:6} Anche se il malvagio si innalza fino al cielo, se tocca le nuvole con la testa,
{20:7} sarà spazzato via come sterco. Chi lo conosceva dirà: “Dov’è finito?”.
{20:8} Il malvagio svanirà come un sogno, nessuno lo troverà più, si dissolverà come una visione notturna.
{20:9} Nessuno lo rivedrà, il suo posto rimarrà vuoto.
{20:10} I suoi figli diventeranno poveri, perché ha dovuto restituire il denaro rubato.
{20:11} Il suo corpo, una volta giovane e vigoroso, sarà ben presto trasformato in polvere.
{20:12} Anche se per lui il male è stato un dolce da assaporare con il palato,
{20:13} da gustare a lungo e trattenere in bocca,
{20:14} il suo cibo diventerà acido nel suo stomaco, sarà come veleno di serpente.
{20:15} Egli vomiterà la ricchezza rubata; Dio se la riprende, anche dal suo stomaco.
{20:16} Quel che il malvagio ingoia è come veleno; lo uccide come il morso di una vipera.
{20:17} Egli non vedrà scorrere latte e miele a fiumi e torrenti.
{20:18} Egli non potrà mangiare il frutto del suo lavoro, dovrà restituirlo, non potrà godersi i suoi guadagni.
{20:19} Ha oppresso e tradito i poveri; si è appropriato di case costruite da altri.
{20:20} Poiché ha voluto troppo, perderà tutta la sua ricchezza.
{20:21} Ha divorato ogni cosa, la sua ricchezza non dura.
{20:22} È sazio e ricco, ma l’angoscia lo afferra; i poveri metteranno le mani sui suoi beni.
{20:23} Si riempia pure lo stomaco. Dio, adirato, lo punirà, gli farà mangiare la sua collera.
{20:24} Egli fugge da una spada di ferro, ma un arco di bronzo lo colpirà a morte.
{20:25} Una freccia lo trafiggerà, la sua punta affilata lo colpirà al fegato, il terrore della morte lo assalirà.
{20:26} L’oscurità è stata riservata a lui; un fuoco che nessun uomo ha acceso lo brucerà, consumerà quanto è rimasto in casa sua.
{20:27} Il cielo rivela il peccato di quest’uomo e la terra testimonia contro di lui.
{20:28} Tutta la sua ricchezza sarà spazzata via quando Dio lo travolgerà come un fiume.
{20:29} Questa è la sorte del malvagio, così Dio lo tratterà».
{i21:1} GIOBBE
{21:1} Giobbe prese a dire:
{i21:2} Giobbe vuole essere ascoltato
{21:2} «Ascoltate quel che vi dico; questo solo vi chiedo come conforto.
{21:3} Fatemi parlare e poi, quando avrò finito, se volete, deridetemi pure.
{21:4} Io non mi lamento degli uomini, ma ho motivo di essere impaziente.
{21:5} Guardatemi, sbalordite e tappatevi la bocca con la mano!
{21:6} Se penso a quel che mi è capitato, quasi non ci credo, mi sento ancora rabbrividire».
{i21:7} I malvagi godono
{21:7} «Perché i malvagi vivono, invecchiano e accrescono la loro forza?
{21:8} Essi hanno figli e nipoti; vivono abbastanza da vederli crescere.
{21:9} Le loro case non conoscono sciagure, Dio non colpisce i malvagi.
{21:10} I loro tori fecondano sempre, le loro mucche non abortiscono mai.
{21:11} I malvagi lasciano che i loro figli corrano e saltino liberi come agnelli.
{21:12} Essi cantano con il tamburo e la cetra, si divertono al suono del flauto.
{21:13} Passano tutta la vita nei divertimenti e scendono nella tomba senza soffrire.
{21:14} Eppure hanno detto a Dio: “Sta’ lontano da noi, i tuoi insegnamenti non ci interessano.
{21:15} Chi è l’Onnipotente? A che serve ubbidirgli e pregarlo?”.
{21:16} Essi accumulano ricchezze, ma io non seguirò il loro esempio».
{i21:17} I malvagi non vengono puniti
{21:17} «Quando mai i malvagi sono privati della luce, colpiti dalla rovina, puniti da Dio in collera?
{21:18} Quando mai sono come paglia al vento, spazzati via come polvere nella tempesta?
{21:19} Non serve niente che Dio punisca i figli del malvagio! Dovrebbe invece punire lo stesso peccatore: allora sì che imparerebbe.
{21:20} Così vedrebbe con i propri occhi la sua rovina e berrebbe la collera dell’Onnipotente.
{21:21} Quando il malvagio ha finito i suoi giorni, che gli importa della sua famiglia?
{21:22} Chi potrà insegnare qualcosa a Dio che giudica persino gli esseri celesti?».
{i21:23} La vita è diversa, ma la morte è uguale per tutti
{21:23} «Uno muore in pieno vigore, felice e tranquillo;
{21:24} muore sazio, ben nutrito e senza malattie.
{21:25} Un altro muore disperato, senza aver mai conosciuto niente di bene.
{21:26} L’uno e l’altro giacciono nella polvere, coperti di vermi».
{i21:27} I malvagi ricevono onori
{21:27} «Io, però, conosco già i vostri pensieri, gli argomenti con cui mi volete attaccare.
{21:28} Certamente direte che la casa dei potenti è sparita, che la tenda del malvagio non c’è più.
{21:29} Avete parlato con la gente che gira per il mondo? Avete ascoltato quel che dicono?
{21:30} Il malvagio è risparmiato nei disastri, salvato nelle disgrazie.
{21:31} Nessuno gli rinfaccia le sue azioni, né lo ripaga per il male che ha fatto.
{21:32} Anzi, riceve funerali grandiosi, una tomba ben custodita.
{21:33} Una folla immensa accompagna la sua bara. Perfino la terra sembra poggiare leggera sul suo corpo.
{21:34} Come potete confortarmi con i vostri discorsi inutili e falsi?».
{i22:1} TERZO CICLO DI DISCORSI ELIFAZ
{22:1} Elifaz di Teman prese a dire:
{i22:2} Dio ha punito Giobbe per i suoi crimini
{22:2} «L’uomo non può recare vantaggi a Dio; chi è giudizioso fa del bene solo a se stesso.
{22:3} L’Onnipotente che cosa ci guadagna se tu sei un uomo retto? Che cosa gliene viene, se segui la via giusta?
{22:4} Se Dio ti riprende e ti giudica, non è certo perché gli ubbidisci,
{22:5} ma perché sei un gran malfattore e commetti ingiustizie a non finire.
{22:6} Tu, infatti, prendi i vestiti del tuo prossimo come pegni illeciti e lo lasci nudo.
{22:7} Non hai dato da bere a chi era assetato, né pane a chi era affamato.
{22:8} Hai favorito i potenti ed essi si sono impadroniti della terra.
{22:9} Hai lasciato le vedove a mani vuote e hai fatto cadere le braccia agli orfani.
{22:10} Ecco perché ora sei caduto in trappola e ti senti preso dal terrore.
{22:11} Sei nelle tenebre e più non vedi, sei come annegato nella piena».
{i22:12} Giobbe si inganna sulle capacità di Dio
{22:12} «Guarda come sono alte le stelle; Dio abita più in alto.
{22:13} Tu perciò pensi: “Che cosa può sapere Dio? Non può vedere, né giudicare per la fitta oscurità”.
{22:14} Tu pensi che le nuvole gli impediscano di vedere, quando egli passa sopra l’orizzonte».
{i22:15} I malvagi saranno annientati
{22:15} «Vuoi ancora seguire la vecchia strada che hanno percorso i malvagi?
{22:16} Questi sono finiti prima del loro tempo, con le case travolte dalla piena.
{22:17} Essi dicevano: “Dio, vattene! Che cosa ci può fare l’Onnipotente?”.
{22:18} Eppure Dio riempiva la loro casa di benessere! Ma io non seguirò gli scellerati.
{22:19} I giusti gioiranno nel vedere la sorte dei malvagi, gli innocenti li derideranno:
{22:20} “Ecco, i nostri nemici sono annientati, il fuoco ha divorato le loro proprietà”».
{i22:21} Elifaz invita Giobbe a tornare a Dio
{22:21} «Giobbe, avvicinati a Dio, fa’ pace con lui, ne riceverai un gran bene.
{22:22} Accetta l’insegnamento della sua parola, custodiscilo nel tuo cuore.
{22:23} Allontana il male da te, ritorna all’Onnipotente, egli ti ristabilirà.
{22:24} Getta il tuo oro nella polvere e i tuoi gioielli tra le pietre.
{22:25} L’Onnipotente sarà per te meglio dell’oro, molto più prezioso dell’argento.
{22:26} Conoscerai l’Onnipotente e sarai felice, guarderai a Dio con fiducia.
{22:27} Lo pregherai e ti esaudirà, manterrai le promesse fatte a Dio.
{22:28} Riuscirai in quel che vorrai fare, la luce risplenderà sul tuo cammino.
{22:29} Dio atterra gli orgogliosi e salva gli umili.
{22:30} Egli che libera l’innocente libererà anche te, se le tue mani sono pulite».
{i23:1} GIOBBE
{23:1} Giobbe prese a dire:
{i23:2} Giobbe vorrebbe incontrare Dio
{23:2} «Amaro è il mio lamento, ancor oggi, a stento posso trattenere i miei gemiti.
{23:3} Come vorrei sapere dove si trova Dio! Mi presenterei davanti a lui,
{23:4} esporrei il mio caso, farei valere tutte le mie ragioni.
{23:5} Così ascolterei le sue risposte, capirei quel che ha da dirmi.
{23:6} Mi contrasterebbe Dio con tutta la sua forza? No, anzi, mi starebbe a sentire.
{23:7} Io sono giusto, gli parlerei di persona e Dio, il mio giudice, dovrà assolvermi per sempre.
{23:8} Però se vado ad est, Dio non c’è e neanche a ovest lo incontro;
{23:9} a nord non lo vedo, anche se è all’opera; neanche a sud lo trovo, se si nasconde».
{i23:10} Giobbe teme la presenza di Dio
{23:10} «Se Dio mi esamina, mi troverà come l’oro puro, perché egli conosce ogni mio passo.
{23:11} Ho seguito fedelmente le sue orme, non mi sono scostato né a destra né a sinistra.
{23:12} Non ho trasgredito i suoi ordini, ho custodito nel mio cuore le parole della sua bocca.
{23:13} Chi può fargli cambiare parere? Egli agisce come vuole.
{23:14} Farà quel che ha deciso per me, come decide ogni cosa per tutti.
{23:15} Perciò temo la sua presenza; se ci penso, ho paura di lui.
{23:16} Sono colpito dall’Onnipotente; chi mi fa tremare il cuore è Dio,
{23:17} non sono le tenebre, anche se sono circondato di oscurità».
{i24:1} I malvagi opprimono i poveri
{24:1} «Perché l’Onnipotente non stabilisce dei tempi per far giustizia, così che i suoi fedeli vedano come egli punisce?
{24:2} I malvagi spostano i confini dei campi, rapiscono greggi e li allevano per sé,
{24:3} portano via l’asino agli orfani, prendono in pegno il bue della vedova,
{24:4} non riconoscono i diritti dei poveri, li costringono a nascondersi.
{24:5} Come asini selvatici nel deserto, fin dal mattino, i poveri vanno in cerca di cibo per i loro piccoli e a stento lo trovano.
{24:6} Vanno di notte a spigolare nei campi e a raccogliere i grappoli rimasti nella vigna dei malvagi.
{24:7} Passano la notte senza coperte, niente hanno per ripararsi dal freddo.
{24:8} Sono inzuppati di pioggia sulle montagne, non hanno riparo e si addossano alle rocce.
{24:9} I malvagi strappano l’orfano dal seno della madre, prendono in pegno i neonati dei poveri.
{24:10} I poveri vanno vestiti di stracci, trasportano grano, ma non possono mangiarlo;
{24:11} spremono le olive nei frantoi, fanno il vino, ma non possono berlo.
{24:12} Nelle città, la povera gente muore mentre invoca aiuto, ma Dio ignora le ingiustizie che hanno subito».
{i24:13} Le azioni dei malfattori
{24:13} «I malvagi evitano la luce, non vogliono seguire la via che essa illumina; preferiscono agire nel buio.
{24:14} L’assassino si alza prima dell’alba per uccidere il povero e il bisognoso. Agisce come un ladro, di notte.
{24:15} L’adultero aspetta l’imbrunire e pensa: “Nessuno mi vedrà”. Si copre la faccia per non essere riconosciuto.
{24:16} Il ladro penetra nelle case di notte, ma di giorno se ne sta rintanato, perché non ama la luce.
{24:17} L’alba lo spaventa come la morte, perché è abituato al buio della notte».
{i24:18} 24,18-24 I vv. 18-24 (o 18-25) non sembrano appartenere al discorso di Giobbe; probabilmente sono parte del discorso di uno degli amici; si leggerebbero bene dopo 27,23 in modo da formare, con 27,13-23, un terzo discorso di Sofar. Vedi nota a 27,13-23. Dio colpisce i prepotenti
{24:18} «I malvagi son come schiuma portata via dall’acqua. Le loro terre sono maledette da tutti, nessun operaio va a lavorare le loro vigne.
{24:19} Come il sole scioglie la neve e la terra riarsa ne inghiotte l’acqua, così la tomba fa sparire i peccatori.
{24:20} Il malvagio è dimenticato dalla madre, i vermi lo divorano e nessuno lo ricorda, viene abbattuto come un albero.
{24:21} Egli maltratta la donna che non può avere figli e non fa del bene alla vedova.
{24:22} Perciò Dio colpisce con forza i prepotenti; interviene e per essi non c’è più speranza.
{24:23} Dio concede loro di sentirsi al sicuro, ma i suoi occhi seguono attenti le loro azioni.
{24:24} Si credono importanti, ma solo per poco tempo, poi svaniscono; vengono abbattuti e fanno la fine di tutti, falciati come spighe di grano.
{24:25} Chi può dire che non è così e che ho detto menzogne?».
{i25:1} BILDAD
{25:1} Bildad di Sùach prese a dire:
{i25:2} Grandezza di Dio e miseria dell’uomo
{25:2} «Dio governa e incute rispetto, impone la pace nell’alto dei cieli.
{25:3} Nessuno può contare il suo esercito, la sua luce si leva su tutto.
{25:4} Niente rende l’uomo giusto davanti a Dio; niente può renderlo puro.
{25:5} Se agli occhi di Dio perfino la luna non splende e la luce delle stelle non è pura,
{25:6} che cosa può pretendere l’uomo, che è solo un verme, un povero insetto?».
{i26:1} GIOBBE
{26:1} Giobbe prese a dire:
{i26:2} Rimproveri
{26:2} «Ma che bell’aiuto hai dato al debole! Come hai sorretto il braccio senza forza!
{26:3} Quanti buoni consigli hai dato all’inesperto! E come lo hai istruito!
{26:4} A chi hai rivolto i tuoi discorsi? Chi ti ha ispirato queste belle parole?».
{i26:5} 26,5-14 Alcuni spostano i vv. 5-14 dopo 25,1-6 e vi vedono la continuazione del discorso di Bildad, perché trattano lo stesso tema. Alcune azioni di Dio
{26:5} «Le ombre dei morti tremano perfino laggiù, sotto il mondo marino.
{26:6} Il regno dei morti è nudo davanti a Dio; l’oltretomba non gli è nascosto.
{26:7} Dio stende la volta del cielo nel vuoto e sospende la terra sul nulla.
{26:8} Egli racchiude l’acqua nelle nuvole e queste non si strappano per il peso.
{26:9} Stende le nuvole sopra il suo trono e non lo lascia vedere.
{26:10} Dio ha tracciato un cerchio intorno al mare per separare la luce dal buio.
{26:11} A un suo rimprovero il cielo ha paura, le sue colonne tremano di terrore.
{26:12} Con la sua forza Dio ha sconfitto il mare e con la sua intelligenza ha vinto il mostro marino.
{26:13} Con il suo soffio Dio schiarisce il cielo e la sua mano trafigge il serpente in fuga.
{26:14} Questi sono piccoli esempi delle sue azioni, soltanto l’eco di una sua impresa. Chi comprenderà il rombo delle sue prodezze?».
{i27:1} Giobbe continua a difendersi
{27:1} Giobbe continuò il suo discorso:
{27:2} «Su Dio che mi fa torto, sull’Onnipotente che mi amareggia la vita, io giuro:
{27:3} finché avrò vita e finché Dio mi darà respiro,
{27:4} la mia bocca non pronunzierà menzogne, la mia lingua non si presterà all’inganno.
{27:5} Non ammetterò mai che voi avete ragione, sosterrò la mia innocenza finché vivrò.
{27:6} Ho cominciato a difendermi, e non vi rinunzierò: la mia coscienza non mi rimprovera niente.
{27:7} Il mio nemico sia punito come un malvagio e il mio avversario come un ingiusto.
{27:8} Che speranza ha il malvagio quando muore, quando Dio gli toglie la vita?
{27:9} Dio non ascolterà il suo grido, quando le disgrazie gli piomberanno addosso.
{27:10} La sua felicità non è in Dio e non invoca mai l’Onnipotente.
{27:11} Io vi insegnerò come agisce la mano di Dio, vi rivelerò il piano dell’Onnipotente.
{27:12} Voi tutti però lo avete già visto, perché dunque siete così insensati?».
{i27:13} 27,13-23 I vv. 13-23 sono di solito attribuiti a Sofar, di cui in questo terzo ciclo manca l’ultimo discorso (che sarebbe formato da 27,13-23 e 24,18-24/25). Il malvagio non sfugge alla condanna
{27:13} «Questa è la sorte che Dio riserva al malvagio, così l’Onnipotente tratterà i violenti:
{27:14} se avranno molti figli, alcuni verranno uccisi con la spada, altri moriranno di fame,
{27:15} il resto sarà colpito dalla peste; le loro vedove non ne piangeranno la morte.
{27:16} Il malvagio accumula montagne d’argento e mucchi di vestiti.
{27:17} Egli raccoglie queste cose, ma saranno i giusti a indossare i vestiti e gli innocenti si spartiranno l’argento.
{27:18} Il malvagio si costruisce la casa, ma essa non regge: è debole come una ragnatela, come una tettoia di frasche fatta dal guardiano di una vigna.
{27:19} Va a letto ricco e non gli manca niente, quando si sveglia ha perduto tutto.
{27:20} I disastri gli arrivano addosso come un torrente, di notte è spazzato via da un uragano.
{27:21} Lo scirocco lo trasporta lontano, lo spazza via dalla sua casa,
{27:22} lo colpisce senza pietà; il malvagio cercherà di sfuggire alla sua furia,
{27:23} ma sarà afferrato dalle sue mani e colpito ovunque andrà».
{i28:1} La sapienza  28,1 Il testo ebraico non precisa chi pronunzia il discorso contenuto in questo capitolo. La sapienza è inaccessibile all’uomo
{28:1} «Sappiamo dove sono le miniere d’argento, i luoghi per raffinare l’oro;
{28:2} sappiamo che il ferro si estrae dal suolo e il rame da certe pietre fuse.
{28:3} L’uomo squarcia l’oscurità più fitta, scende nelle viscere della terra, scopre le pietre avvolte in tenebre profonde.
{28:4} Lontano dall’abitato, dove di solito nessuno mette piede, qualcuno scava gallerie e vi si avventura sospeso a una corda.
{28:5} La terra che di fuori produce il pane, di dentro è messa sottosopra, devastata come da un incendio.
{28:6} L’uomo laggiù tra le pietre trova zaffiri e polvere d’oro.
{28:7} Nessun’aquila ha visto quei luoghi, i falchi non li hanno mai scoperti.
{28:8} Laggiù i leoni non sono mai arrivati, né vi sono passati altri animali feroci.
{28:9} L’uomo taglia le rocce, mette sottosopra i monti fin dalle radici,
{28:10} si apre un passaggio nella pietra e scopre minerali preziosi;
{28:11} sbarra le sorgenti dei fiumi e porta alla luce le cose nascoste.
{28:12} Ma dove è possibile trovare la sapienza? Dove abita l’intelligenza?».
{i28:13} La sapienza è incomparabile
{28:13} «L’uomo non ne conosce nemmeno il valore. La sapienza non si trova sulla faccia della terra;
{28:14} l’oceano dice che non ce l’ha e il mare aggiunge: “Non è con me”.
{28:15} La sapienza non si può acquistare a peso d’oro, non c’è argento sufficiente per comprarla.
{28:16} Nemmeno l’oro fino, le pietre preziose, gli zaffiri, danno un’idea del suo valore.
{28:17} Né oro né diamanti valgono quanto la sapienza. Non si acquista con gioielli d’oro fino.
{28:18} Al suo confronto, corallo, perle e gemme non hanno alcun valore.
{28:19} Il topazio più pregiato, l’oro puro non possono uguagliarne il prezzo.
{28:20} Da dove viene allora la sapienza? Dove abita l’intelligenza?».
{i28:21} La sapienza è accessibile solo a Dio
{28:21} «È nascosta agli occhi degli esseri viventi, nemmeno gli uccelli l’hanno mai vista.
{28:22} L’oltretomba e la morte dicono: “Ne abbiamo sentito parlare”.
{28:23} Soltanto Dio conosce la strada della sapienza, lui solo conosce dove essa dimora.
{28:24} Dio volge il suo sguardo fino alle estremità della terra, vede ogni cosa che è sotto il cielo.
{28:25} Quando stabilì la forza del vento e la quantità dell’acqua del mare,
{28:26} quando fissò una legge alla pioggia e assegnò una via al lampo e al tuono,
{28:27} Dio vide la sapienza e ne precisò il valore, la fondò e la mise alla prova.
{28:28} Perciò Dio ha detto agli uomini: “È sapienza rispettare il Signore, è intelligenza rinunziare al male”».
{i29:1} Altri discorsi di Giobbe GIOBBE
{29:1} Giobbe riprese a parlare:
{i29:2} Giobbe era rispettato
{29:2} «Come vorrei tornare indietro: al tempo in cui Dio mi proteggeva,
{29:3} quando la sua luce splendeva su di me e con essa superavo le tenebre.
{29:4} Allora mi sentivo nel pieno delle mie forze e Dio guidava la mia casa;
{29:5} l’Onnipotente era con me ed ero circondato dai miei figli.
{29:6} C’era una grande abbondanza di latte, l’olio scorreva a fiumi dai miei frantoi.
{29:7} Allora uscivo e mi recavo in piazza, sedevo nel consiglio della città;
{29:8} quando arrivavo i giovani si facevano da parte e gli anziani si alzavano in piedi.
{29:9} I capi interrompevano i loro discorsi e con la mano sulla bocca invitavano al silenzio;
{29:10} gli uomini più importanti rimanevano muti, tenevano la bocca chiusa.
{29:11} Chiunque mi ascoltava e mi vedeva parlava bene di me e delle mie azioni,
{29:12} perché soccorrevo il povero in cerca di aiuto, proteggevo l’orfano indifeso.
{29:13} Chi era stato in grave pericolo mi lodava, ridavo serenità e sicurezza alle vedove.
{29:14} Allora vivevo nel rispetto del diritto, ero l’immagine della giustizia;
{29:15} guidavo per mano i ciechi, gli zoppi si appoggiavano a me;
{29:16} ero un padre per i poveri, prendevo a cuore i diritti degli stranieri.
{29:17} Frantumavo i denti dei malvagi, li costringevo a lasciare la preda.
{29:18} Allora pensavo: “Morirò nel mio nido, vivrò a lungo come la fenice,
{29:19} sarò come un albero lungo un corso d’acqua, con i rami coperti di rugiada ogni notte.
{29:20} Sarò sempre pieno di salute, forte come un arco ben teso”.
{29:21} Tutti aspettavano per ascoltarmi, facevano silenzio per ricevere i miei consigli.
{29:22} Io parlavo e nessuno replicava, le mie parole erano assorbite come gocce d’acqua;
{29:23} mi ascoltavano a bocca aperta, mi desideravano come la pioggia di primavera.
{29:24} Io sorridevo loro, quando erano sfiduciati e la loro tristezza non oscurava il mio volto.
{29:25} Stavo a capo di tutti e li guidavo, ero come un re in mezzo al suo esercito ed ero anche il consolatore degli afflitti».
{i30:1} Giobbe è insultato e minacciato
{30:1} «Ora invece ridono di me perfino i ragazzi, figli di gente che non avrei messo neppure tra i cani del mio gregge,
{30:2} gente inutile per me, fiacchi e incapaci;
{30:3} gente che per fame e miseria cerca cibo in zone incolte, tra l’oscurità, lo squallore e la desolazione.
{30:4} Lì raccolgono verdura selvatica e mangiano radici di ginestra.
{30:5} Sono i rifiuti della società, vengono scacciati come ladri.
{30:6} Abitano nelle grotte, nei crepacci e tra le rocce.
{30:7} Schiamazzano in mezzo agli arbusti, si ammucchiano sotto i cespugli;
{30:8} sono miserabili, gente senza nome, messi al bando da ogni paese.
{30:9} Ma ora anche questi mi umiliano, si divertono alle mie spalle.
{30:10} Mi aborriscono, cercano di evitarmi, arrivano a sputarmi in faccia.
{30:11} Dio mi ha tolto le forze, mi ha umiliato: perciò nessuno ha più rispetto di me.
{30:12} Folle di miserabili mi vengono addosso, mi fanno inciampare, sono pronti a distruggermi,
{30:13} mi sbarrano la strada, mi inseguono per finirmi, non hanno bisogno di rinforzi.
{30:14} Mi assalgono, fanno breccia nella mia difesa e passano tra le macerie.
{30:15} Il terrore mi assale, spazza via la mia dignità come il vento, il mio benessere svanisce come una nuvola.
{30:16} Ora la vita mi abbandona, i miei giorni sono pieni di angoscia.
{30:17} Di notte mi sento le ossa trafitte, i dolori mi tormentano senza posa.
{30:18} Dio mi ha afferrato con forza per il vestito, mi stringe il collo come un abito troppo stretto;
{30:19} mi ha gettato nel fango, sono solo polvere e cenere.
{30:20} Io grido a te, o Dio, e tu non mi rispondi, mi presento a te e non mi dai retta.
{30:21} Sei diventato crudele con me, mi hai perseguitato con mano pesante:
{30:22} mi hai fatto sollevare e portare via dal vento, mi hai fatto travolgere dalla tempesta.
{30:23} So bene che mi fai andare nel regno dei morti dove si radunano tutte le creature.
{30:24} Non ho forse steso la mano per aiutare e per salvare chi stava per morire?
{30:25} Non ho io pianto con gli sfortunati, sofferto con i bisognosi?
{30:26} Mi aspettavo il bene ed è venuto il male, invece della luce su di me è piombato il buio.
{30:27} Sono tutto sconvolto, non ho pace. Giorni tristi mi sono caduti addosso.
{30:28} Sono afflitto, il sole non brilla per me, invoco aiuto davanti a tutti.
{30:29} Grido e mi lamento come gli sciacalli e gli ∆ struzzi.
{30:30} La mia pelle è nera e cadente, le mie ossa ardono per la febbre.
{30:31} La mia cetra accompagna lamenti e il mio flauto quelli che piangono».
{i31:1} Giobbe si dichiara innocente
{31:1} «Io avevo imposto ai miei occhi di non guardare con passione una fanciulla.
{31:2} Ma che cosa mi riserva Dio che sta in alto? L’Onnipotente che abita luoghi altissimi che cosa mi assegna?
{31:3} Agli ingiusti egli manda disgrazie, riserva disastri per i malvagi.
{31:4} Dio vede tutte le mie azioni, conta ogni mio passo.
{31:5} Sono stato sincero nelle mie azioni, non ho mai commesso imbrogli.
{31:6} Desidero essere pesato con una bilancia giusta e Dio vedrà la mia onestà.
{31:7} Se ho abbandonato la retta via, se ho desiderato quello che vedevo, se mi sono macchiato le mani,
{31:8} allora che io semini e un altro ne mangi i frutti, che i miei raccolti siano devastati.
{31:9} Se il mio cuore si è fatto sedurre dalla donna di un altro e mi sono appostato alla sua porta,
{31:10} allora che mia moglie serva un altro e diventi la donna di tutti.
{31:11} Infatti avrei commesso un’infamia, un delitto per qualsiasi giudice;
{31:12} avrei attizzato un fuoco distruttore in tutte le mie proprietà.
{31:13} Se avessi rifiutato il diritto del mio servo o della mia serva quando hanno reclamato contro di me,
{31:14} niente potrei fare quando Dio mi giudicherà, non saprei rispondergli quando me ne chiederà conto.
{31:15} Dio ha fatto sia me sia il mio servo, egli ci ha formati nel grembo materno.
{31:16} Io non mi sono tenuto il pane dei poveri, né ho fatto piangere le vedove;
{31:17} non ho mangiato il mio pane da solo, ma l’ho diviso con l’orfano,
{31:18} e sin da giovane gli ho fatto da padre, l’ho guidato sin da quand’ero ragazzo.
{31:19} Quando ho visto un povero senza vestito o qualcuno tremare di freddo,
{31:20} l’ho ricoperto con la lana delle mie pecore, ed egli mi ha ringraziato di cuore.
{31:21} Anche se i giudici erano miei amici, non ho mai oppresso l’orfano.
{31:22} Mi si stacchino le braccia se non è così; che io rimanga mutilato.
{31:23} Io ho sempre temuto la punizione di Dio e non mi sono mai opposto alla sua potenza.
{31:24} Non ho mai riposto fiducia nel mio oro, l’oro fino non mi ha dato sicurezza.
{31:25} Non sono stato orgoglioso delle mie ricchezze, di quello che sono riuscito a guadagnare.
{31:26} La vista del sole splendente o l’avanzare maestoso della luna
{31:27} non mi hanno tentato. Non ho mai adorato gli astri.
{31:28} Qualsiasi giudice avrebbe condannato anche questa azione, perché non sarei stato fedele al Dio altissimo.
{31:29} Non mi sono rallegrato per la disgrazia del mio nemico, la sua rovina non mi ha mai procurato piacere.
{31:30} Non ho mai commesso il peccato di chiedere la morte del mio nemico.
{31:31} Ho dato da mangiare carne agli ospiti, i miei familiari ne sono testimoni.
{31:32} La mia casa è stata aperta agli stranieri, nessuno di loro ha passato la notte per la strada.
{31:33} Io non ho cercato di mascherare le mie colpe, come fanno tanti altri,
{31:34} per poi temere le folle, avere paura delle critiche del vicinato e rimanermene a casa in silenzio.
{31:35} Chi mi darà ascolto? Io ho finito. Mi risponda l’Onnipotente; il mio nemico scriva le sue accuse in un rotolo.
{31:36} Io lo porterei con orgoglio sulle spalle, o sulla testa come una corona,
{31:37} così gli potrei rendere conto di ogni mia azione, e mi presenterei a lui come un principe.
{31:38} Se la mia terra gridasse e i suoi solchi piangessero per colpa mia,
{31:39} perché ne ho mangiato i frutti senza pagare e fatto morire il suo primo proprietario:
{31:40} allora spuntino rovi invece di grano, al posto dell’orzo nascano spine». Qui finiscono i discorsi di Giobbe.
{i32:1} I discorsi di Eliu Eliu è in collera con Giobbe
{32:1} I tre amici di Giobbe non gli risposero più niente, perché egli si riteneva giusto.
{32:2} Ma Eliu, figlio di Barachele, della famiglia di Ram, che abitava a ∆ Buz, si era molto adirato contro Giobbe. Era in collera perché Giobbe pretendeva di aver ragione di fronte a Dio.
{32:3} Era in collera anche con i tre amici di Giobbe, perché non gli avevano saputo rispondere, sebbene lo ritenessero colpevole.
{32:4} Eliu era più giovane dei tre amici e per questo non aveva parlato prima con Giobbe.
{32:5} Quando però vide che i tre non rispondevano più nulla, perse la pazienza,
{32:6} e disse: «Giovane come sono, non ho osato dire il mio parere a voi che siete molto più anziani di me.
{i32:7} Primo discorso di Eliu Eliu ha lasciato parlare gli anziani
{32:7} Mi sono detto: meglio lasciare parlare gli anziani; essi faranno conoscere la sapienza accumulata negli anni.
{32:8} Tuttavia, è lo spirito, il soffio dell’Onnipotente che rende l’uomo intelligente.
{32:9} L’età da sola non rende sapienti, non sempre i vecchi hanno ragione.
{32:10} Perciò vi chiedo di ascoltarmi, anch’io farò conoscere la mia opinione.
{32:11} Mentre aspettavo le vostre conclusioni, ho prestato orecchio ai vostri discorsi, alle parole ricercate;
{32:12} ho riflettuto su quel che avete detto, ma voi non avete smentito Giobbe, non avete confutato i suoi ragionamenti.
{32:13} Ora non dite: “Abbiamo trovato la giusta soluzione, tocca a Dio, non a noi, metterlo a tacere”.
{32:14} Giobbe non ha rivolto contro di me i suoi discorsi e io non gli risponderò con i vostri ragionamenti.
{32:15} Amici, siete spaventati? Non rispondete più? Siete rimasti senza parole?
{32:16} Io ho aspettato, ma voi non parlate. Vi siete fermati e non rispondete.
{32:17} Perciò darò anch’io una risposta, anch’io farò conoscere la mia opinione.
{32:18} Ho molte cose da dire, se non parlo scoppio.
{32:19} Sono come il vino quando fermenta che spacca anche gli otri nuovi.
{32:20} Perciò parlerò e mi sfogherò, risponderò con le mie parole.
{32:21} Io sarò imparziale con tutti, non cercherò di piacere a nessuno.
{32:22} Io infatti non so adulare: subito il mio creatore mi annienterebbe».
{i33:1} Eliu rimprovera Giobbe
{33:1} «Giobbe, ti prego, ascolta quel che ti dico, presta il tuo orecchio alle mie parole.
{33:2} Ora io ho aperto la mia bocca e mosso la lingua per parlarti.
{33:3} Le mie parole sgorgheranno da un cuore sincero e le mie labbra diranno la pura verità.
{33:4} Con il suo spirito Dio onnipotente mi ha fatto, mi ha dato la vita con il suo soffio.
{33:5} Se puoi, Giobbe, rispondimi; fatti avanti con i tuoi argomenti.
{33:6} Tutti e due siamo uguali agli occhi di Dio; anch’io sono stato formato con l’argilla.
{33:7} Da me non avrai nulla da temere, non userò la forza contro di te.
{33:8} Io ho sentito quel che dicevi, ho ancora nelle orecchie queste tue parole:
{33:9} “Io sono puro e senza colpa, sono innocente e senza peccato;
{33:10} Dio trova pretesti contro di me, mi considera un suo nemico;
{33:11} mi incatena i piedi, controlla tutti i miei passi”.
{33:12} In questo che dici, Giobbe, tu hai torto, perché Dio è più grande dell’uomo.
{33:13} Perché accusi Dio? Egli non rende conto delle sue azioni».
{i33:14} Dio si rivela, punisce e salva
{33:14} «Egli parla in molti modi, però nessuno lo ascolta:
{33:15} in sogno, nelle visioni notturne, quando gli uomini sono immersi nel sonno, sdraiati sui loro letti.
{33:16} Così Dio si fa sentire e li spaventa con i suoi avvertimenti,
{33:17} per impedire che compiano il male e che vivano nell’orgoglio.
{33:18} Così li salva dalla fossa, risparmia la loro vita da morte violenta.
{33:19} Dio punisce l’uomo anche con le malattie, lo costringe a letto con dolori nelle ossa.
{33:20} L’uomo perde l’appetito e rifiuta anche i piatti più squisiti;
{33:21} dimagrisce a vista d’occhio e diventa pelle e ossa;
{33:22} così si avvicina alla fossa, si trova in punto di morte.
{33:23} Se un angelo, uno dei molti messaggeri di Dio, va da quest’uomo per indicargli la via da seguire,
{33:24} forse avrà pietà di lui e chiederà a Dio di salvarlo dalla morte, perché avrà trovato il suo riscatto.
{33:25} Allora l’uomo sarà come ringiovanito; la sua carne tornerà morbida e fresca,
{33:26} pregherà Dio e riceverà il suo favore, si presenterà davanti a lui con gioia e Dio lo riconoscerà di nuovo giusto.
{33:27} Allora l’uomo confesserà pubblicamente di aver peccato e violato la giustizia senza che Dio gli abbia reso male per male;
{33:28} anzi, riconoscerà che Dio lo ha salvato dalla fossa, per farlo vivere e vedere la luce.
{33:29} Dio fa tutto questo per l’uomo, lo fa in continuazione,
{33:30} per salvarlo dalla fossa, per farlo vivere nella luce.
{33:31} Giobbe, ascoltami bene; sta’ zitto mentre io parlo.
{33:32} Poi, se hai qualcosa da dire, rispondimi, perché vorrei darti ragione;
{33:33} ma se non puoi giustificarti, taci, ascoltami e io ti insegnerò ad agire con saggezza».
{i34:1} Secondo discorso di Eliu
{34:1} Eliu disse ancora:
{i34:2} Eliu accusa Giobbe
{34:2} «Voi siete saggi e avete esperienza, prestate orecchio alle mie parole.
{34:3} Come noi distinguiamo i gusti col palato e con l’orecchio le parole,
{34:4} così possiamo prendere decisioni giuste e scoprire assieme quel che va bene.
{34:5} Giobbe ha detto: “Io ho ragione, Dio mi ha fatto torto:
{34:6} ha mentito per non riconoscere il mio diritto, ora sono ferito a morte, eppure non ho colpa”.
{34:7} Che forza, questo Giobbe! Per lui offendere è semplice come bere l’acqua,
{34:8} va in giro assieme ai delinquenti, cammina in compagnia dei malfattori.
{34:9} Giobbe ha detto: “Non serve a niente cercare la benevolenza di Dio”».
{i34:10} Dio retribuisce l’uomo secondo le sue opere
{34:10} «Ora, dunque, voi che siete ragionevoli, ascoltatemi: sapete bene che Dio, l’Onnipotente, non fa cose storte e ingiuste.
{34:11} Dio ci retribuisce per quel che facciamo, ci ripaga secondo le nostre opere.
{34:12} Questo è certo: Dio, l’Onnipotente, non commette il male, non agisce contro il diritto.
{34:13} Chi ha dato a Dio il potere sulla terra? Chi gli ha affidato l’universo intero?
{34:14} Se Dio pensasse soltanto a se stesso e si riprendesse il suo spirito, il soffio della vita,
{34:15} ogni creatura cesserebbe di vivere e l’uomo tornerebbe a essere polvere.
{34:16} Giobbe, se vuoi ragionare, ascoltami, rifletti sulle mie parole.
{34:17} Come potrebbe Dio governare il mondo, se odiasse le leggi? Ma tu osi condannare Dio, l’unico veramente giusto».
{i34:18} Dio giudica tutte le azioni degli uomini
{34:18} «Dio rinfaccia ai re la loro arroganza e ai nobili la loro corruzione;
{34:19} non fa preferenze per i prìncipi, né favorisce i ricchi contro i poveri: egli ha creato gli uni e gli altri.
{34:20} Tutti possono morire all’improvviso, nel cuore della notte, perire colpiti da un disastro. Perfino i potenti vengono eliminati d’un colpo.
{34:21} Perché gli occhi di Dio controllano il cammino dell’uomo e vedono ogni suo passo.
{34:22} Non c’è buio, non c’è fitta oscurità dove i malvagi possano nascondersi,
{34:23} perché Dio non fissa per nessuno una data per comparire in giudizio davanti a lui.
{34:24} Dio non ha bisogno di interrogare i capi del popolo per annientarli e sostituirli.
{34:25} Egli conosce quel che hanno fatto; in una notte li fa precipitare e li frantuma.
{34:26} Davanti agli occhi di tutti, li colpisce come malfattori,
{34:27} perché hanno deviato, non hanno seguito la sua strada,
{34:28} hanno fatto arrivare fino a Dio le lamentele dei poveri ed egli ha udito le grida dei miseri.
{34:29} Se poi Dio non interviene, chi lo può condannare? Chi può trovarlo, se si nasconde? Ma sopra un popolo e sopra l’umanità egli veglia
{34:30} perché non regni un tiranno, perché al popolo non si tendano insidie.
{34:31} Se qualcuno dice a Dio: “Giuro di non peccare più,
{34:32} fammi conoscere i miei errori nascosti, se ho peccato, non commetterò altro male”,
{34:33} ritieni che Dio dovrebbe punirlo secondo quello che pensi tu, poiché tu rifiuti il suo modo di vedere? Devi dirlo tu, non io, tu conosci la questione».
{i34:34} Giobbe è privo di senno e si ribella
{34:34} «Le persone ragionevoli, gli esperti che mi ascoltano, mi diranno:
{34:35} “Giobbe non sa quel che dice, le sue parole sono prive di senno”.
{34:36} Amici, esaminate a fondo i suoi discorsi: parla come un bestemmiatore;
{34:37} egli non solo ha peccato, ma anche si ribella, gesticola confuso davanti a noi rivolge contro Dio un fiume di parole».
{i35:1} Terzo discorso di Eliu
{35:1} Eliu continuò a dire:
{i35:2} Le azioni degli uomini sono rivolte ai propri simili
{35:2} «Pensi di avere avuto ragione quando ti sei dichiarato giusto davanti a Dio
{35:3} e quando hai detto che il tuo peccato non ti premia né ti danneggia?
{35:4} Ora io voglio rispondere a te e ai tuoi amici.
{35:5} Alza gli occhi al cielo e guarda, vedi quanto le nuvole sono al di sopra di te.
{35:6} Se fai il male, tu non colpisci Dio, lassù, tutti i tuoi peccati non possono fargli niente.
{35:7} Se ti comporti bene, tu non dai nulla a Dio, egli non riceve nulla dalle tue mani.
{35:8} Invece, il male che fai danneggia i tuoi simili; allo stesso modo, il bene che fai va a vantaggio degli uomini».
{i35:9} Dio non ascolta le grida degli orgogliosi
{35:9} «Molti piangono per le violenze subite, invocano la liberazione dagli oppressori,
{35:10} ma non si rivolgono a Dio, il creatore. Egli dà coraggio nei momenti più oscuri,
{35:11} ha fatto l’uomo più intelligente degli animali, più sapiente degli uccelli.
{35:12} Però non risponde alle grida degli uomini, perché sono orgogliosi e malvagi.
{35:13} Dio non li ascolta; gridano inutilmente, l’Onnipotente non li guarda neppure.
{35:14} Tu, Giobbe, osi dire che non vedi Dio, che la tua causa sta davanti a lui e tu sei in attesa,
{35:15} che Dio non si cura del peccato perché non viene a punire;
{35:16} apri la bocca per dire sciocchezze e non sai quel che dici».
{i36:1} Quarto discorso di Eliu
{36:1} Eliu riprese:
{i36:2} Dio fa giustizia e insegna
{36:2} «Lasciami ancora insegnarti qualcosa, perché, riguardo a Dio, ho qualche altra cosa da dirti.
{36:3} Sulla base di una conoscenza profonda, voglio rendere giustizia al mio creatore.
{36:4} Ti garantisco che le mie parole non sono false. Qui con te c’è uno che ha perfetta sapienza.
{36:5} Dio è potente, non disprezza nessuno, giudica con grande fermezza;
{36:6} non lascia vivere i malvagi e fa giustizia ai poveri.
{36:7} Dio non perde di vista i giusti, ma li fa stare per sempre con onore, sui troni accanto ai re.
{36:8} Quando però gli uomini sono imprigionati e afflitti dalle conseguenze delle loro azioni,
{36:9} Dio mostra loro gli errori e le trasgressioni che hanno commesso per orgoglio,
{36:10} apre le loro orecchie perché imparino e li invita ad abbandonare il male.
{36:11} Se essi ascoltano e ubbidiscono, trascorreranno i loro giorni e i loro anni nel bene e nella prosperità.
{36:12} Ma se non ascoltano, verranno colpiti, moriranno senza rendersene conto.
{36:13} I malvagi, invece, saranno pieni di collera e non invocheranno aiuto nemmeno quando Dio li punisce.
{36:14} Essi moriranno ancora giovani, si perderanno con quelli che si prostituiscono.
{36:15} Dio soccorre l’afflitto con la sofferenza, lo corregge mediante la disgrazia».
{i36:16} Giobbe deve tornare a lodare Dio
{36:16} «Giobbe, Dio ti ha salvato quando stavi sull’orlo della rovina; ti ha dato prosperità e non afflizione; la tua tavola si è ricolmata di ogni bene,
{36:17} ma tu ora sei stato giudicato malvagio, sei sotto il giudizio e la condanna.
{36:18} Fa’ che l’ira non ti spinga a condannare Dio, altrimenti nessun riscatto potrà liberarti;
{36:19} la tua ricchezza non sarebbe sufficiente, non basterebbe il tuo oro né tutta la tua forza.
{36:20} Non desiderare che venga la fine, che i popoli svaniscano nel buio.
{36:21} Sta’ attento a non seguire il male; non preferirlo alla sofferenza.
{36:22} Guarda quanto è potente Dio; egli è il più grande maestro.
{36:23} Nessuno gli ha insegnato che cosa fare, né gli ha detto: “Tu hai fatto male”.
{36:24} Ricordati di lodarlo per le sue opere. Tutti cantano le sue meraviglie.
{36:25} Tutti ammirano il suo operare, ma rimangono a guardare da lontano.
{36:26} Egli è più grande di quanto pensiamo, i suoi anni non si possono contare».
{i36:27} Dio governa i fenomeni atmosferici
{36:27} «Dio attira in alto le gocce d’acqua e le raccoglie per farne pioggia.
{36:28} Poi le nuvole la versano giù; essa cade in abbondanza su tutti gli uomini.
{36:29} Nessuno comprende fin dove si estendono le nuvole, né come il tuono scoppia nel cielo.
{36:30} Dio illumina il cielo, ma lascia al buio il fondo del mare.
{36:31} Egli fa tutto questo per prendersi cura degli uomini e per dar loro cibo in abbondanza.
{36:32} Egli tiene il fulmine nelle mani e lo scaglia contro il bersaglio;
{36:33} il tuono annunzia che egli viene, gli animali ne avvertono l’arrivo».
{37:1} «Per questo il cuore mi trema, mi balza in gola.
{37:2} Ascoltate come tuona la voce di Dio, udite il ruggito che esce dalla sua bocca;
{37:3} lo fa rimbombare sotto tutti i cieli. Il suo fulmine raggiunge ogni angolo della terra,
{37:4} seguito da un rombo assordante, un ruggito possente. Dio non trattiene il lampo dopo aver fatto udire la sua voce.
{37:5} Dio tuona con la sua voce e ci sorprende, fa cose meravigliose che nemmeno comprendiamo.
{37:6} Egli ordina alla neve di cadere sulla terra e comanda alle nuvole di mandare acquazzoni;
{37:7} interrompe il lavoro degli uomini per far conoscere a tutti le sue opere.
{37:8} Allora gli animali cercano riparo e si rifugiano nelle tane.
{37:9} La tempesta esce dal suo nascondiglio nel sud e il gelo dalla sua caverna nel nord.
{37:10} Dio gela le acque col suo soffio, le trasforma in ghiaccio duro;
{37:11} riempie le nuvole di pioggia e le manda dappertutto con i suoi fulmini.
{37:12} Sotto la guida di Dio, esse vanno da una parte e dall’altra; fanno quel che egli vuole su tutta la faccia della terra.
{37:13} Dio le manda per castigare la terra o per manifestare la sua bontà».
{i37:14} Dio è maestoso e giusto
{37:14} «Giobbe, ascolta tutto questo con attenzione, considera le grandi opere di Dio.
{37:15} Sai tu come le realizza? Come fa scoppiare il fulmine in mezzo alle nuvole?
{37:16} Conosci tu come si muovono e le meraviglie della sapienza di Dio?
{37:17} Tu sai soltanto che i tuoi vestiti sono caldi quando la terra è oppressa dallo scirocco.
{37:18} Puoi tu dunque aiutare Dio a rendere il cielo splendente come uno specchio?
{37:19} Insegnaci che cosa dobbiamo dire a Dio; siamo all’oscuro, non sappiamo come ragionare.
{37:20} Qualcuno lo avverte quando voglio parlare? Viene informato, se un uomo sta parlando?
{37:21} Noi non vediamo il sole, se il cielo è coperto, ma solo quando il vento spazza via le nuvole.
{37:22} Dal nord viene uno splendore dorato: è Dio, circondato di luce maestosa.
{37:23} L’Onnipotente non può essere avvicinato, tanto è forte. Egli è giusto e sempre leale; non opprime nessuno.
{37:24} Ecco perché gli uomini lo temono. Egli non dà importanza a quelli che si credono sapienti».
{i38:1} Dialogo tra il Signore e Giobbe Primo discorso del Signore
{38:1} Il Signore, avvolto da un forte vento, disse a Giobbe:
{i38:2} Il Signore interroga Giobbe
{38:2} «Chi sei tu? Perché rendi oscuri i miei piani con ragionamenti da ignorante?
{38:3} Invece, da persona matura, preparati, dovrai rispondere alle mie domande».
{i38:4} Terra e mare
{38:4} «Dov’eri tu quando gettavo le fondamenta della terra? Rispondi, se sei così sapiente!
{38:5} Lo sai chi ha deciso le sue dimensioni e ha tracciato i suoi confini?
{38:6} Su che cosa si fonda la terra? Chi ha posto la sua prima pietra?
{38:7} Dov’eri quando le stelle del mattino cantavano in coro e le creature celesti gridavano di gioia?
{38:8} Chi ha racchiuso il mare entro i suoi confini, quando erompendo venne alla luce?
{38:9} Dov’eri quando lo fasciavo con la fitta nebbia, lo vestivo di nuvole,
{38:10} gli fissavo i confini, e lo rinchiudevo entro porte sbarrate?
{38:11} Gli ho detto: “Tu arriverai fin qui e non oltre, qui si fermerà l’impeto delle tue onde”».
{i38:12} Luce e tenebre
{38:12} «Da che vivi, hai mai comandato lo spuntar del giorno? Hai mai detto all’alba dove apparire,
{38:13} per illuminare tutta la terra e costringere i malvagi a nascondersi?
{38:14} Allora la terra, come argilla modellata, prende forma e si riveste di colori.
{38:15} La luce, però, non è per i malvagi, perché interrompe i loro crimini.
{38:16} Sei mai sceso fino alle sorgenti del mare o hai passeggiato sul fondo degli abissi?
{38:17} Ti sono state mostrate le porte dell’oltretomba, laggiù nel regno delle tenebre profonde?
{38:18} Ti sei fatta un’idea di quanto è vasta la terra? Rispondi, se l’hai vista tutta.
{38:19} Sai come arrivare là dove abita la luce? Sai dove si nascondono le tenebre
{38:20} per ricondurle nei loro confini? Sai distinguere il sentiero che porta al loro regno?
{38:21} Certo, lo sai! Non sei nato ieri, ormai sei molto vecchio!».
{i38:22} Neve e grandine
{38:22} «Sei mai andato dove viene conservata la neve o hai visto i depositi della grandine,
{38:23} che io conservo per il momento della sciagura, per il giorno in cui scendo in lotta o in guerra?».
{i38:24} Lampi e pioggia
{38:24} «Sai dirmi come si diffonde la luce o come lo scirocco investe la terra?
{38:25} Chi ha tracciato la strada ai tuoni e ai lampi e ha fatto i canali perché la pioggia scenda
{38:26} e cada anche in terra deserta, dove non vive nessuno,
{38:27} per dissetare terreni aridi e incolti e farvi germogliare l’erba?
{38:28} Ha forse un padre la pioggia? E chi è la madre della rugiada?
{38:29} Da quale grembo è nato il ghiaccio e chi ha partorito il gelo,
{38:30} quell’acqua che diventa come pietra e fa indurire la superficie dei laghi?».
{i38:31} Astri e costellazioni
{38:31} «Sei capace di incatenare gli astri o di sciogliere ∆ le stelle?
{38:32} Puoi fare apparire al tempo giusto le costellazioni e trascinare l’Orsa Maggiore con tutto il suo seguito?
{38:33} Conosci le leggi del cielo? Sei tu che regoli il suo influsso sulla terra?».
{i38:34} Nuvole e fulmini
{38:34} «Puoi far sentire la tua voce alle nuvole perché ti coprano di abbondanti piogge?
{38:35} Sei capace di farti ubbidire dai fulmini, di farli partire ai tuoi ordini?
{38:36} Chi ha dato la sapienza e l’intelligenza a un uccello come l’ibis o al gallo?
{38:37} Chi è capace di contare le nuvole? Chi può svuotare le riserve del cielo
{38:38} quando la terra è arida e secca e le zolle sono dure come pietre?».
{i38:39} Leoni e corvi
{38:39} «Vai tu a caccia al posto della leonessa per sfamare i suoi piccoli
{38:40} che se ne stanno nelle tane o nascosti in agguato tra i cespugli?
{38:41} Chi dà da mangiare ai corvi quando volano in cerca di cibo e i loro piccoli gridano a me perché li sfami?».
{i39:1} Stambecchi e cervi
{39:1} «Sai tu quando nascono gli stambecchi? Hai assistito al parto delle cerve?
{39:2} Hai contato dopo quanti mesi partoriscono? Conosci il momento in cui si sgravano,
{39:3} quando si coricano per dare alla luce e mettere al mondo i loro piccoli?
{39:4} I loro figli crescono sani all’aperto, corrono via e non ritornano».
{i39:5} L’asino selvatico
{39:5} «Chi ha dato la libertà all’asino selvatico? Chi gli ha sciolto le briglie?
{39:6} Io gli ho dato per casa la steppa, per abitazione la terra salmastra. Anche la terra arida è sua dimora.
{39:7} Se ne sta lontano dal rumore della città e non sente grida di padrone.
{39:8} Trova fra i monti il suo pascolo; lo cerca dove cresce il verde».
{i39:9} Il bufalo
{39:9} «Pensi che il bufalo selvatico voglia lavorare per te e venire a mangiare nella tua stalla?
{39:10} Tu non potrai legarlo all’aratro con una corda, né trascinarlo al lavoro nelle tue valli.
{39:11} Vorresti fidarti di lui perché è molto forte e affidargli il frutto del tuo lavoro?
{39:12} Credi davvero che egli venga da te per ammucchiare il tuo grano sull’aia?».
{i39:13} Lo struzzo
{39:13} «Lo struzzo batte festoso le ali, ma non riesce a volare come la cicogna;
{39:14} lascia le sue uova a terra, le fa riscaldare nella polvere
{39:15} e dimentica che un piede le può schiacciare o che gli animali possono calpestarle.
{39:16} Maltratta come estranei i suoi piccoli e non capisce che spreca il suo lavoro.
{39:17} Non agisce con intelligenza, perché io gli ho tolto la sapienza;
{39:18} ma quando si lancia nella corsa, se la ride del cavallo e del cavaliere».
{i39:19} Il cavallo
{39:19} «Sei tu che hai dato la forza al cavallo e adornato il suo collo con la criniera?
{39:20} Puoi farlo saltare come fosse un grillo? Egli mette spavento con il suo nitrire maestoso,
{39:21} scalpita baldanzoso nella valle, va incontro alle armi con impeto.
{39:22} Non conosce la paura né il terrore, la battaglia non lo mette in fuga.
{39:23} Porta addosso la faretra tintinnante, lance e giavellotti che luccicano.
{39:24} Freme impaziente di divorare le distanze. Nessuno lo trattiene quando suona la tromba,
{39:25} essa dà il via e il cavallo nitrisce; da lontano sente la battaglia, le grida di guerra e gli ordini dei capitani».
{i39:26} Il falco e l’aquila
{39:26} «Se il falco vola e spiega le ali verso il sud, è forse per la tua intelligenza?
{39:27} Hai ordinato tu all’avvoltoio di volare in alto e di farsi il nido lassù?
{39:28} L’aquila è di casa sulla cima dei monti, il suo riparo è tra le rocce inaccessibili.
{39:29} Di lassù scorge la sua preda, il suo occhio vede lontano.
{39:30} Va dove ci sono cadaveri e i suoi piccoli bevono il sangue».
{40:1} Il Signore disse a Giobbe:
{i40:2} Il Signore lancia la sua sfida
{40:2} «C’è ancora qualcuno che vuole fare discussioni con me, l’Onnipotente? Chi vuole mettersi contro di me, mi risponda».
{i40:3} Prima risposta di Giobbe
{40:3} Giobbe disse al Signore:
{i40:4} Giobbe vuole tacere
{40:4} «Io non conto niente, non posso risponderti, anzi, mi tappo la bocca con la mano.
{40:5} Ho già parlato una volta, ma ora basta, due volte sarebbe troppo».
{i40:6} Secondo discorso del Signore
{40:6} Il Signore, avvolto da un forte vento, disse a Giobbe:
{i40:7} Il Signore sfida Giobbe a mostrare la sua forza
{40:7} «Da persona matura, preparati, dovrai rispondere alle mie domande.
{40:8} Vuoi negare le mie ragioni e condannarmi per giustificarti?
{40:9} Se tu sei forte quanto me e la tua voce tuona come la mia,
{40:10} copriti di gloria e di onori, di dignità e di splendore.
{40:11} Da’ sfogo alla tua ira, umilia tutti i superbi col tuo sguardo.
{40:12} Umiliali, gettali a terra; colpisci i malvagi e abbattili.
{40:13} Seppelliscili tutti nella polvere, mandali all’altro mondo.
{40:14} Allora anch’io ti loderò, perché avrai vinto con le tue sole forze».
{i40:15} L’ippopotamo
{40:15} «Come ho creato te, ho creato anche l’ippopotamo che mangia erba come un bue.
{40:16} Guarda che forza ha nella schiena e nei muscoli del ventre!
{40:17} La sua coda sta diritta come un tronco di cedro, i nervi delle sue cosce si intrecciano come corde.
{40:18} Ha le ossa forti come il bronzo, e sembrano sbarre di ferro.
{40:19} È il mio capolavoro. Soltanto io che l’ho fatto posso abbatterlo con la spada.
{40:20} Divora il pascolo di intere montagne, là dove giocano gli animali selvatici.
{40:21} Si sdraia fra gli alberi e si nasconde tra le canne delle paludi.
{40:22} Se ne sta all’ombra degli alberi, al riparo dei salici, lungo le rive dei fiumi.
{40:23} Non ha paura se il fiume si ingrossa, rimane al suo posto anche quando l’acqua del Giordano gli batte sul muso.
{40:24} Nessuno può afferrarlo per gli occhi, né mettergli un gancio al naso per domarlo».
{i41:1} Il coccodrillo
{41:1} «Puoi prendere il coccodrillo con un amo, afferrarlo per la lingua e tirarlo con una corda?
{41:2} Sei capace di agganciarlo per il naso e di bucargli le mascelle con un ferro?
{41:3} Se ne starà a pregarti con insistenza e ti parlerà con parole supplichevoli?
{41:4} Si metterà d’accordo con te per essere sempre il tuo schiavo?
{41:5} Vorresti giocare con lui come con un uccellino o metterlo al guinzaglio per le tue bambine?
{41:6} Forse che i pescatori lo porteranno al mercato e i rivenditori lo faranno a pezzi?
{41:7} Sarai capace di coprirlo di arpioni e di ficcargliene uno nella testa?
{41:8} Toccalo una volta e non ci proverai più, ti ricorderai sempre dei colpi ricevuti».
{41:9} «Chi spera di aggredirlo, si sbaglia. Il solo vederlo incute terrore.
{41:10} Se nessuno può sfidarlo, tanto è feroce, chi potrà affrontare me?
{41:11} Nessuno mi ha dato per primo qualcosa che io debba rendergliela. Sotto i cieli ogni cosa mi appartiene.
{41:12} Devo ancora parlare delle membra del coccodrillo, della sua forza e delle meraviglie del suo corpo.
{41:13} Nessuno può squarciare la sua pelle, è come una doppia corazza che non si può forare.
{41:14} Nessuno gli ha mai aperto la bocca. I suoi denti incutono terrore.
{41:15} Le scaglie sul dorso gli fanno da scudo, sono compatte come sigilli,
{41:16} fitte e senza fessure, non lasciano filtrare nemmeno l’aria.
{41:17} Sono attaccate l’una all’altra, stanno aderenti e non si possono dividere.
{41:18} Sprizza fiamme di fuoco dal naso, ha gli occhi rossi come l’aurora.
{41:19} La sua gola manda lingue di fuoco e scintille tutto intorno.
{41:20} Sbuffa vapore dalle narici come un braciere d’incenso o una caldaia bollente.
{41:21} Il suo fiato dà fuoco ai carboni, fiamme escono dalla sua bocca.
{41:22} Tanta è la forza del suo collo che terrorizza chi gli sta davanti.
{41:23} I suoi muscoli sono duri, la sua carne è soda e compatta.
{41:24} Ha il cuore duro come una pietra, massiccio come una macina da mulino.
{41:25} Quando si alza, tremano anche i più coraggiosi e muoiono di paura.
{41:26} Spade, lance e frecce non riescono a ferirlo.
{41:27} Il ferro gli sembra paglia e il bronzo legno marcio.
{41:28} Le frecce non lo mettono in fuga e le pietre della fionda nemmeno le sente.
{41:29} La mazza gli sembra un fuscello; la lancia lo fa solo ridere.
{41:30} Ha il ventre irto di punte affilate come cocci. Quando passa nel fango, lascia solchi come un erpice.
{41:31} Quando si tuffa nell’acqua, la fa ribollire come in una pentola, come l’olio in un tegame.
{41:32} Si lascia dietro una scia di schiuma che rende bianca anche l’acqua più profonda.
{41:33} Nessun animale sulla terra è come lui. Egli non teme nessuno;
{41:34} troneggia su tutte le bestie feroci, è il re degli animali».
{i42:1} Seconda risposta di Giobbe
{42:1} Giobbe disse al Signore:
{i42:2} Giobbe riconosce il Signore
{42:2} «Io so che puoi tutto. Niente ti è impossibile.
{42:3} Tu avevi chiesto: “Chi è costui che nella sua ignoranza oscura i miei piani?”. È vero, ho parlato di cose che non capisco, di cose al di sopra di me, che non conosco.
{42:4} Tu mi avevi chiesto di ascoltarti mentre parlavi e di rispondere alle tue domande.
{42:5} Ma allora ti conoscevo solo per sentito dire, ora invece ti ho visto con i miei occhi.
{42:6} Quindi ritiro quello che ho detto e mi pento, mi cospargo di polvere e cenere».
{i42:7} Conclusione Rimprovero agli amici
{42:7} Dopo aver parlato così a Giobbe, il Signore disse a Elifaz di Teman: «Io sono adirato con te e i tuoi amici, perché non avete detto la verità sul mio conto, come invece ha fatto Giobbe, mio servo.
{42:8} Ora andrete a trovare Giobbe, mio servo, porterete sette tori e sette montoni e li offrirete in sacrificio. Giobbe, mio servo, pregherà per voi. Per rispetto a lui, io non vi coprirò di vergogna, anche se non avete detto la verità sul mio conto, come invece ha fatto Giobbe, mio servo».
{42:9} Elifaz di Teman, Bildad di Sùach e Sofar di Naamà fecero quel che il Signore aveva detto. Allora il Signore esaudì la preghiera di Giobbe.
{i42:10} Riabilitazione di Giobbe
{42:10} Dopo questa preghiera di Giobbe per i suoi amici, il Signore lo ristabilì nella condizione di prima e gli diede il doppio di quel che aveva avuto.
{42:11} I suoi fratelli, le sorelle, i vecchi amici ritornarono tutti da Giobbe. A casa sua mangiarono tutti assieme; si rammaricarono del suo dolore passato e lo consolarono di tutte le disgrazie che il Signore gli aveva mandato. Ognuno gli diede una moneta e un anello d’oro.
{42:12} Il Signore benedisse Giobbe nei suoi ultimi anni più di prima ed egli ebbe quattordicimila pecore, seimila cammelli, mille paia di buoi e mille asine.
{42:13} Ebbe ancora sette figli e tre figlie.
{42:14} Chiamò la prima figlia Iemima, la seconda Kesia e la terza Kerenappuc.
{42:15} Le figlie di Giobbe erano le più belle della regione. Anche a loro il padre lasciò l’eredità, come ai figli maschi.
{42:16} Giobbe visse ancora centoquarant’anni e si godette figli e nipoti fino alla quarta generazione.
{42:17} Morì dopo una lunga e felice vecchiaia.
