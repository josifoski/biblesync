{i1:1} Elogio della Sapienza
{1:1} Proverbi di Salomone, figlio di Davide e re d’Israele.
{i1:2} Introduzione
{1:2} Questi proverbi fanno conoscere la vera sapienza e capire i detti più profondi.
{1:3} Insegnano a vivere in modo intelligente, a essere giusti, onesti e leali.
{1:4} Danno agli inesperti l’accortezza, insegnano ai giovani riflessione e discernimento.
{1:5} Anche il saggio, con questi proverbi, può accrescere la sapienza, la persona avveduta acquisire abilità:
{1:6} così possono capire i significati dei proverbi e i problemi dei sapienti.
{1:7} Rispettare il Signore è fondamento del conoscere; gli stolti disprezzano la sapienza e rifiutano di imparare.
{i1:8} Occorre guardarsi dalle cattive compagnie
{1:8} Ascolta, figlio mio, i consigli di tuo padre, non rifiutare gli insegnamenti di tua madre.
{1:9} I loro insegnamenti ti saranno preziosi e ti adorneranno come una corona sul capo e una collana al collo.
{1:10} Figlio mio, non lasciarti corrompere dalle cattive compagnie.
{1:11} Potrebbero dirti: «Vieni con noi, cerchiamo di uccidere qualcuno, e, per divertirci, attacchiamo l’innocente.
{1:12} Inghiottiamolo vivo come fa il mondo dei morti, tutt’intero, come chi scende nella fossa.
{1:13} Troveremo ogni specie di tesori, riempiremo con il bottino le nostre case.
{1:14} Vieni con noi, e condividerai con noi tutto quello che avremo in comune».
{1:15} Figlio mio, sta’ lontano da quella gente, non andare con loro.
{1:16} Si affrettano a compiere il male, non esitano a uccidere.
{1:17} È inutile tendere una rete se gli uccelli la vedono.
{1:18} Ma quella gente tende a se stessa una trappola, mette in pericolo la sua stessa vita.
{1:19} Così va a finire ogni avido ladro; la rapina fa morire chi la commette.
{i1:20} La 1,20ss La Sapienza: qui — e spesso altrove — è personificata (vedi 8,1–9,6; Siracide 24,1-22). Sapienza chiama e ammonisce
{1:20} Per le strade e sulle piazze la Sapienza lancia i suoi appelli;
{1:21} dall’alto delle mura e alla porta della città essa chiama e proclama:
{1:22} «O popolo di stolti! Fino a quando amerete l’ignoranza? O gente arrogante! Fino a quando sarete insolenti? O schiera di sciocchi! Fino a quando non vorrete imparare?
{1:23} Ascoltate quel che v’insegno: vi aprirò il mio cuore, vi manifesterò le mie parole.
{1:24} Vi ho chiamato e avete rifiutato l’invito, vi sono venuta incontro, ma nessuno mi ha guardata,
{1:25} avete ignorato tutti i miei consigli, non avete accolto i miei insegnamenti.
{1:26} Anch’io riderò delle vostre sventure, mi farò beffe della vostra paura,
{1:27} quando il terrore vi piomberà addosso come una tempesta, quando la disgrazia vi travolgerà come un uragano, quando sarete in preda all’angoscia e alla miseria.
{1:28} Allora mi chiamerete, ma non risponderò, mi cercherete, ma non mi troverete.
{1:29} Voi avete sempre odiato la sapienza, avete sempre rifiutato di ubbidire al Signore.
{1:30} Voi non avete mai accettato i miei consigli, avete disprezzato le mie esortazioni.
{1:31} Ebbene, ora raccoglierete il frutto della vostra condotta, vi sazierete dei vostri progetti malvagi.
{1:32} Gli inesperti moriranno per la loro stupidità gli sciocchi saranno rovinati dalla loro stoltezza.
{1:33} Ma chi ascolta me, vivrà in pace, sarà sicuro e non avrà nulla da temere».
{i2:1} La sapienza è un tesoro nascosto
{2:1} Figlio mio, ascolta quel che ti dico, non dimenticare i miei insegnamenti.
{2:2} Ascolta quel che insegna la sapienza, cerca di capire la sua lezione.
{2:3} Ricerca la conoscenza e desidera la saggezza,
{2:4} come si desidera l’argento o si va in cerca di tesori.
{2:5} Se farai così, capirai che cosa vuol dire temere il Signore e imparerai a conoscere Dio.
{2:6} È il Signore che dà la sapienza, da lui provengono scienza e intelligenza.
{2:7} Egli protegge i giusti, difende gli onesti.
{2:8} Il Signore protegge chi agisce con giustizia, custodisce il cammino dei suoi amici.
{2:9} Se mi ascolti, capirai quel che è buono e giusto, saprai quel che devi fare per essere felice.
{i2:10} La sapienza protegge dal male
{2:10} Allora diventerai sapiente e la tua conoscenza ti darà gioia.
{2:11} Il buon senso ti farà da custode, la riflessione ti salverà dai guai,
{2:12} ti terrà lontano dal peccato, da quelli che fanno il male,
{2:13} da quelli che non vivono onestamente e seguono strade malvagie.
{2:14} Così starai lontano da chi si diverte a fare il male e gode delle sue cattive azioni,
{2:15} da chi batte la via del male, e fa vita disonesta.
{2:16} Così riuscirai a resistere alle donne estranee, alle sconosciute che ti seducono con parole ingannevoli,
{2:17} che abbandonano il loro marito e dimenticano ∆ l’ alleanza con Dio.
{2:18} La loro casa conduce alla rovina, la loro condotta porta al regno dei morti.
{2:19} Chi le frequenta si perde, non cammina sui sentieri della vita.
{2:20} Tu segui l’esempio dei buoni e vivi una vita onesta.
{2:21} Gli onesti abiteranno questa terra, i giusti non saranno cacciati.
{2:22} I malvagi saranno cancellati dalla terra, gli empi saranno scacciati.
{i3:1} Sapienza e ubbidienza a Dio
{3:1} Figlio mio, non dimenticare i miei insegnamenti, ricordati di fare quel che ti dico,
{3:2} così potrai vivere a lungo, e avrai serenità e benessere.
{3:3} Non abbandonare mai la bontà e la fedeltà, legale intorno al tuo collo, custodiscile nel tuo cuore come un tesoro.
{3:4} Se farai così, piacerai a Dio e agli uomini, sarai felice e avrai successo.
{3:5} Confida nel Signore con tutto il cuore, non appoggiarti sulle tue convinzioni.
{3:6} In tutto quel che fai ricordati del Signore ed egli ti indicherà la via giusta.
{3:7} Non crederti più saggio di quel che sei, ubbidisci al Signore ed evita il male.
{3:8} Se farai così, godrai buona salute, sarai robusto e vigoroso.
{3:9} Onora il Signore con le tue offerte e le primizie dei tuoi raccolti:
{3:10} così i tuoi granai saranno colmi e le tue botti piene di vino.
{3:11} Figlio mio, accetta l’istruzione del Signore e non stancarti dei suoi avvertimenti.
{3:12} Il Signore corregge quelli che ama come un padre i figli più cari.
{i3:13} Sapienza e felicità
{3:13} Beato chi ha trovato la sapienza, felice chi ha acquistato la conoscenza!
{3:14} Possederla vale più di tanto argento; rende molto più dell’oro.
{3:15} La sapienza è più preziosa delle perle; nulla regge al suo confronto.
{3:16} La sapienza offre lunga vita, dona ricchezza e onore,
{3:17} rende la vita piacevole, aiuta ad avere successo.
{3:18} La sapienza è come un albero di vita per quelli che l’afferrano, beati coloro che la tengono stretta.
{3:19} Il Signore ha creato la terra con la sua sapienza, ha fatto i cieli con la sua intelligenza.
{3:20} Con la sua sapienza egli fa sgorgare l’acqua degli abissi e fa piovere sulla terra.
{i3:21} Il Signore protegge il sapiente
{3:21} Figlio mio, non dimenticare i consigli, non abbandonare mai gli insegnamenti.
{3:22} Essi ti aiuteranno a vivere, ti daranno felicità e successo.
{3:23} Così potrai vivere sicuro, e nessun ostacolo ti farà inciampare,
{3:24} dormirai sonni tranquilli e passerai le tue notti nella pace.
{3:25} Nessun spavento ti sorprenderà, nemmeno la rovina dei malvagi ti farà paura,
{3:26} perché il Signore ti darà sicurezza e custodirà la tua vita da ogni insidia.
{i3:27} Amore del prossimo
{3:27} Quando ti è possibile, aiuta chi ha bisogno.
{3:28} Non rimandare a domani quel che puoi oggi per il prossimo bisognoso.
{3:29} Non progettare male contro i tuoi amici, che ti sono vicini e hanno fiducia in te.
{3:30} Non litigare senza motivo con nessuno, se non ti ha fatto nulla di male.
{3:31} Non invidiare i violenti, non imitare la loro condotta.
{3:32} Il malvagio ripugna al Signore, i giusti hanno tutta la sua amicizia.
{3:33} Il Signore maledice la casa del malvagio, ma benedice l’abitazione del giusto.
{3:34} Il Signore si prende gioco dei superbi, agli umili concede il suo aiuto.
{3:35} I saggi saranno onorati da tutti, gli stolti andranno a finire male.
{i4:1} Come acquistare la sapienza
{4:1} Ascoltate, figli, gli insegnamenti del padre; fate attenzione e imparerete la sapienza.
{4:2} Quel che imparate da me è buono, non rifiutate il mio insegnamento.
{4:3} Anch’io ero un figlio docile per mio padre, ero amato teneramente da mia madre.
{4:4} Mio padre mi diede questi insegnamenti: «Se vuoi vivere bene, cerca di comprendere quel che ti dico, non dimenticare i miei consigli.
{4:5} Cerca di essere saggio e intelligente! Non ignorare o dimenticare quel che t’insegno.
{4:6} Non abbandonare la saggezza, ed essa ti proteggerà; se l’ami, essa veglierà su di te.
{4:7} La cosa più importante è diventare sapiente; acquista la sapienza, anche a costo di vendere quel che hai.
{4:8} Ama la sapienza, ed essa ti renderà grande; abbracciala, e riceverai molti onori.
{4:9} Essa sarà per te come una corona, ti ornerà come uno splendido diadema».
{i4:10} Le due vie
{4:10} Ascolta, figlio mio, prendi sul serio quel che ti dico e allora potrai vivere a lungo.
{4:11} Io ti insegno la sapienza, e ti guido sulla via dell’onestà.
{4:12} Se vai per questa strada, niente ti intralcerà e non troverai ostacoli nella tua corsa.
{4:13} Ricorda sempre quel che hai imparato; non dimenticarlo: questo è il fondamento della tua vita.
{4:14} Non battere la strada dei disonesti, non seguire l’esempio dei malvagi.
{4:15} Non andare per quella via, allontanatene, e continua per la tua strada.
{4:16} I malvagi non riescono a dormire se non hanno fatto del male; rimangono svegli finché non hanno danneggiato qualcuno;
{4:17} la disonestà è il loro pane, la violenza è la loro bevanda.
{4:18} Al contrario, la via degli onesti è come la luce dell’alba, che aumenta di splendore fino a mezzogiorno.
{4:19} La via dei malvagi è scura come la notte: non sanno in che cosa inciamperanno.
{i4:20} La sapienza aiuta a vivere
{4:20} Figlio mio, fa’ attenzione a quel che ti dico, da’ ascolto alle mie parole,
{4:21} non dimenticarle mai, custodiscile nel tuo cuore.
{4:22} Esse sono nutrimento e salute per tutti quelli che le ascoltano.
{4:23} Vigila sui tuoi pensieri: la tua vita dipende da come pensi.
{4:24} Non dire mai falsità, evita la maldicenza.
{4:25} Non distogliere gli occhi dalla tua strada, il tuo sguardo vada diritto davanti a te.
{4:26} Fa’ attenzione alla via da percorrere e tutte le tue strade siano sicure.
{4:27} Nel tuo cammino, non voltare né a destra né a sinistra; non perderti nella via del male.
{i5:1} La seduttrice
{5:1} Figlio mio, ascolta i miei saggi consigli, fa’ attenzione agli insegnamenti della mia esperienza.
{5:2} Così saprai mantenerti assennato e potrai parlare da sapiente.
{5:3} Le parole di un’adultera sono dolci come il miele, i suoi baci sono untuosi come l’olio,
{5:4} ma poi ti lasciano amara la bocca come l’assenzio, e una ferita dolorosa, come di spada affilata.
{5:5} Ella ti conduce sulla strada della morte, il suo cammino porta al mondo dei morti.
{5:6} Ella non cerca la via della vita; si smarrisce senza rendersene conto.
{5:7} Ora, figlio mio, ascoltami e non dimenticare quel che ti dico.
{5:8} Sta’ lontano da una donna simile, non avvicinarti alla porta della sua casa.
{5:9} Altrimenti perderai il tuo onore e un uomo crudele potrà rovinarti la vita.
{5:10} I tuoi beni andranno a estranei e i frutti delle tue fatiche in casa di forestieri.
{5:11} Alla fine, ti lamenterai per la tua sorte quando tutto il tuo corpo sarà senza forze,
{5:12} e dirai: «Perché mai non ho voluto imparare? Perché non ho accettato nessun ammonimento?
{5:13} Perché non ho ascoltato la voce dei miei maestri? Perché non ho fatto attenzione a quelli che mi istruivano?
{5:14} Ora, per poco non mi trovo al colmo della sventura, pubblicamente denunziato dall’ assemblea del mio popolo».
{i5:15} Fedeltà alla donna della propria gioventù
{5:15} Tua moglie è come una sorgente d’acqua pura: bevi a quella fonte.
{5:16} La tua sorgente non straripi al di fuori, i suoi ruscelli non allaghino le strade,
{5:17} ma siano per te soltanto e non per gli estranei.
{5:18} Benedetta la tua sorgente, la donna che hai sposato nella tua gioventù! Con lei sii felice.
{5:19} Cerva graziosa, amabile gazzella! Il suo seno ti colmi sempre di piacere, ed ella ti abbracci nel suo amore.
{5:20} Figlio mio, perché innamorarti di un’estranea e stringerti al petto una sconosciuta?
{5:21} Attento! Il Signore vede tutto, esamina tutte le azioni umane.
{5:22} Il malvagio è prigioniero dei suoi stessi peccati: cadrà nella trappola dei suoi crimini,
{5:23} morirà per mancanza di saggezza, si perderà per la sua stoltezza.
{i6:1} Prudenza nel dar garanzie per i debiti altrui
{6:1} Figlio mio, ti sei reso garante per il debito di un amico dando la tua parola a un estraneo?
{6:2} Ti sei legato a una promessa, impegnandoti con le tue stesse parole?
{6:3} Figlio mio, fa’ così e sarai libero: va’ da chi ti tiene legato alle tue promesse, supplica, anche fino a stancarlo, di liberarti;
{6:4} non concederti riposo, non chiudere occhio;
{6:5} finché ti sarai sciolto dall’impegno, come gazzella sfuggita alla trappola e come uccello scappato dalla rete.
{i6:6} Il pigro
{6:6} O pigro, sii saggio! Impara dalla formica, guarda come si comporta.
{6:7} Essa non ha padrone, né capo né sorvegliante.
{6:8} D’estate si procura il cibo per l’inverno; al tempo della mietitura mette da parte il nutrimento.
{6:9} E tu, pigro, fino a quando poltrirai nel tuo letto? Quando ti sveglierai dal tuo sonno?
{6:10} Ecco il tuo programma: un po’ dormire, un po’ sonnecchiare, un po’ riposare con le mani in mano,
{6:11} e intanto, come un vagabondo ti arriva addosso la povertà, e come un mendicante, la miseria.
{i6:12} Il furbo
{6:12} La gente da nulla, i disonesti, vanno in giro seminando bugie.
{6:13} Strizzano l’occhio, fanno segni con le dita, e altri gesti per trarre in inganno.
{6:14} Sono pieni di malizia, non pensano che a far del male, ogni momento suscitano liti.
{6:15} La loro rovina sarà completa, improvvisa e senza rimedi.
{i6:16} Quello che il Signore detesta
{6:16} Sei cose il Signore detesta, e non può assolutamente sopportare:
{6:17} uno sguardo superbo, una lingua bugiarda, mani che uccidono gli innocenti,
{6:18} una mente che fa progetti malvagi, piedi che corrono a fare il male,
{6:19} testimoni che dicono il falso, anzi, una settima egli odia ancora di più: chi provoca liti tra fratelli.
{i6:20} Contro l’adulterio
{6:20} Figlio mio, fa’ come ti ha insegnato tuo padre e non rifiutare i consigli di tua madre.
{6:21} Ricorda sempre le loro parole, custodiscile nel tuo cuore come un tesoro:
{6:22} ti guideranno nel tuo cammino, ti proteggeranno nel tuo riposo, ti istruiranno al tuo risveglio.
{6:23} I loro insegnamenti saranno per te un faro luminoso; i loro consigli ti faranno sapere come comportarti, i loro richiami ti aiuteranno a vivere da saggio.
{6:24} Così potrai sfuggire alle seduzioni di donne immorali, e non cedere alle parole ingannatrici di donne ∆ adultere.
{6:25} Non lasciarti tentare dalla loro bellezza e non farti ingannare dai loro sguardi;
{6:26} perché, la prostituta si accontenta di un pezzo di pane, la donna sposata invece porta via tutto quel che hai.
{6:27} Si può portare del fuoco sul petto senza bruciarsi il vestito?
{6:28} Si può camminare sulle braci senza scottarsi i piedi?
{6:29} Così nessuno può andare con la moglie di un altro senza riceverne un castigo.
{6:30} Se un ladro ruba perché ridotto alla fame, non dev’essere disprezzato;
{6:31} eppure, se è scoperto, dovrà restituire quel che ha preso sette volte di più e perderà tutto quel che possiede.
{6:32} Chi commette adulterio è insensato, perché vuole la propria rovina;
{6:33} sarà disonorato e punito; sarà sempre uno svergognato.
{6:34} Perché un marito geloso va su tutte le furie, non ha pietà quando si vendica;
{6:35} non vorrà saperne di compensi, rifiuterà qualsiasi dono, anche se grande.
{i7:1} Il giovane ingenuo e la donna adultera
{7:1} Figlio mio, ricorda quel che ti dico, non dimenticare i miei consigli.
{7:2} Se vuoi vivere felice, fa’ come ti dico, segui i miei consigli: sono preziosi come la pupilla dei tuoi occhi.
{7:3} Legali alle tue dita, custodiscili nel tuo cuore come un tesoro.
{7:4} Tratta la sapienza come tua sorella e l’intelligenza come la tua migliore amica;
{7:5} ti difenderanno dalle donne estranee, dalle sconosciute che ti seducono con parole ingannevoli.
{7:6} Un giorno, mentre guardavo dalla finestra, mentre osservavo dietro alle persiane,
{7:7} vidi, fra un gruppo di giovani inesperti, un adolescente senza criterio.
{7:8} Passava per la piazza vicino all’angolo dove abita una certa donna; si dirigeva verso la casa di lei,
{7:9} all’ora del tramonto, all’imbrunire, al calar della notte e dell’oscurità.
{7:10} Vidi quella donna andargli incontro, vestita da prostituta, con l’intenzione di sedurlo.
{7:11} È irrequieta, senza ritegno, è sempre fuori di casa:
{7:12} ora è lungo la strada, ora è sulla piazza, a ogni angolo sta in agguato.
{7:13} Gettò le braccia al collo di quel giovane ingenuo, lo baciò e con aria sfrontata gli disse:
{7:14} «Dovevo offrire dei sacrifici di ringraziamento ed oggi adempio la mia promessa.
{7:15} Per questo ti ho cercato e ti sono venuta incontro: finalmente ti ho trovato.
{7:16} Ho messo sul mio letto coperte colorate, di puro lino d’Egitto;
{7:17} l’ho profumato con essenza di mirra, aloe e cinnamomo.
{7:18} Vieni, amiamoci per tutta la notte, godiamo insieme i piaceri dell’amore.
{7:19} Mio marito non è a casa, è partito per un lungo viaggio.
{7:20} Ha portato con sé il sacchetto del denaro, quindi non tornerà prima della metà del mese».
{7:21} Con le sue moine lo fa cedere, e con le sue dolci parole lo seduce.
{7:22} E lui, stupido, subito la segue, come un bue va al macello, come un prigioniero va al castigo,
{7:23} finché una freccia gli attraversa il corpo. È come un uccello che si precipita verso la rete, non sa che mette in pericolo la sua vita.
{7:24} Ora, figli, ascoltatemi e fate attenzione a quel che vi dico:
{7:25} non lasciatevi rubare il cuore da una donna simile, non andatele dietro.
{7:26} È stata la rovina di molti, ha fatto morire anche uomini vigorosi.
{7:27} Chi va con lei è sulla via che porta alla morte; chi va a casa sua scende verso la dimora dei morti.
{i8:1} Nuovo invito della Sapienza
{8:1} La Sapienza invita all’ascolto, l’intelligenza fa udire la sua voce.
{8:2} Si può trovare su un’altura che sovrasta la via, al crocicchio delle strade,
{8:3} presso le porte della città, nei luoghi di passaggio.
{8:4} Essa grida: «Voi, brava gente, io chiamo; a voi, uomini e donne, mi rivolgo.
{8:5} Inesperti, imparate la sapienza; stolti, acquistate il buon senso.
{8:6} Ascoltate, vi dirò cose importanti; vi insegnerò quel che è giusto.
{8:7} Quel che dico è la verità; io non sopporto la falsità.
{8:8} Tutte le mie parole sono vere; nessuna è falsa o maliziosa.
{8:9} Per chi sa capire, le mie parole sono chiare; per chi è intelligente, sono semplici.
{8:10} Scegliete la mia istruzione invece dell’argento, preferite la conoscenza all’oro fino,
{8:11} perché la sapienza vale più delle perle, niente è più desiderabile».
{i8:12} Discorso della Sapienza
{8:12} «Io sono la Sapienza, possiedo l’intelligenza, ho la conoscenza e la capacità di giudicare bene.
{8:13} Amare il Signore è odiare il male; odio l’orgoglio e l’arroganza, la cattiva condotta e i discorsi falsi.
{8:14} Posso fare progetti e realizzarli; possiedo intelligenza e potenza.
{8:15} Per mezzo mio governano i re e i capi fanno leggi giuste;
{8:16} con il mio aiuto i prìncipi governano e i grandi sono giudici giusti.
{8:17} Io amo quelli che mi amano: quelli che mi cercano mi troveranno.
{8:18} Ho ricchezza e gloria, prosperità e successo.
{8:19} Quel che io do è meglio dell’oro fino, i miei doni meglio dell’argento puro.
{8:20} Io cammino sulla via giusta, percorro la strada dell’onestà.
{8:21} Rendo ricchi quelli che mi amano, riempio le loro case di tesori».
{i8:22} Sapienza e creazione
{8:22} «In principio il Signore mi ha creata, primizia della sua attività, origine delle sue opere.
{8:23} Il Signore mi ha intessuta fin da principio, fin dai primordi, dalle origini del mondo.
{8:24} Quando gli abissi non esistevano, io sono stata generata; quando non c’erano le sorgenti sotterranee dell’acqua,
{8:25} prima che sorgessero le montagne e le colline, io sono stata generata.
{8:26} Allora Dio non aveva fatto la terra con i campi, né altro elemento del mondo.
{8:27} Io ero là, quando Dio fissava i cieli, quando tracciava l’orizzonte sopra l’abisso,
{8:28} quando riuniva tutte le nubi del cielo, quando faceva sgorgare l’acqua dalle fonti sotterranee,
{8:29} quando fissava al mare i suoi confini perché non superasse il suo limite, e poneva i fondamenti della terra.
{8:30} Io ero accanto a lui come un bambino ed ero la sua gioia quotidiana, alla sua presenza, mi divertivo di continuo.
{8:31} Giocavo sul globo terrestre, la mia gioia era vivere con gli uomini».
{i8:32} Beato chi ascolta la Sapienza
{8:32} «Ora, figli, ascoltatemi! Beati quelli che seguono le mie direttive.
{8:33} Ascoltate quel che vi insegno; siate saggi e non dimenticate le mie parole.
{8:34} Felice chi mi ascolta, chi sta ogni giorno davanti alla mia porta, e aspetta il momento di entrare!
{8:35} Chi trova me, trova la vita, e il Signore lo proteggerà.
{8:36} Chi mi rifiuta fa male a se stesso; chi mi odia, ama la morte».
{i9:1} La Sapienza invita al banchetto
{9:1} La Sapienza ha costruito la sua casa, adornata con ∆ sette colonne.
{9:2} Ha ucciso animali, ha procurato il vino, ha già preparato la sua tavola.
{9:3} Ha mandato le sue serve a fare gli inviti dai punti più alti della città.
{9:4} Esse gridano: «Venite, gente inesperta!». Agli ignoranti la Sapienza dice:
{9:5} «Venite e mangiate il mio pane, bevete il vino che ho preparato;
{9:6} se volete vivere felici non frequentate gli stolti e prendete la via dell’intelligenza».
{i9:7} Il saggio e l’orgoglioso
{9:7} Se correggi un ignorante, ti disprezzerà; se rimproveri un malvagio, ti insulterà.
{9:8} Non far rimproveri a un arrogante se non vuoi farti odiare. Se fai rimproveri a un saggio, ti sarà riconoscente.
{9:9} Da’ consigli al saggio e diventerà ancor più saggio, istruisci il giusto e imparerà sempre di più.
{9:10} La migliore sapienza è il rispetto di Dio la conoscenza di colui che è santo rende sapienti.
{9:11} Se mi ascolti, vivrai a lungo; per mezzo mio avrai una lunga vita.
{9:12} Se tu sei sapiente, il vantaggio è tutto tuo; se tu sei arrogante, avrai tutto da perdere.
{i9:13} L’invito della Follia
{9:13} La Follia è una donna irrequieta, sciocca e ignorante.
{9:14} Essa siede sulla porta della sua casa, su un trono, nella parte alta della città,
{9:15} per invitare i passanti che vanno dritti per la loro strada.
{9:16} «Venite a me, — dice, — gente inesperta!». E agli stolti dice:
{9:17} «L’acqua proibita è sempre più dolce e il pane preso di nascosto è il più gustoso».
{9:18} Le sue vittime non sanno che là c’è la morte, i suoi invitati sono già nel mondo dei morti.
{i10:1} I proverbi di Salomone e di altri sapienti Raccolta di proverbi
{10:1} Proverbi di Salomone. Un figlio saggio fa contento suo padre, un figlio insensato fa disperare sua madre.
{10:2} Tesori rubati non danno felicità, mentre l’onestà può salvare dalla morte.
{10:3} Il Signore non fa morire di fame il giusto, ma non soddisfa l’avidità del malvagio.
{10:4} Mani pigre fanno impoverire, mani laboriose fanno arricchire.
{10:5} Al tempo della mietitura, chi è previdente raccoglie, ma chi è stolto sta in ozio.
{10:6} I giusti hanno successo, ma la bocca dei malvagi è fonte di violenza.
{10:7} Il ricordo dei giusti farà sempre del bene, ma nessuno, in futuro, ricorderà i malvagi.
{10:8} Il saggio accetta docilmente le istruzioni, ma chi parla a vanvera finisce male.
{10:9} Una vita onesta è una via sicura, ma gli individui loschi saranno scoperti.
{10:10} Chi strizza l’occhio vuol fare del male, chi parla a vanvera finisce male.
{10:11} Le parole del giusto sono sorgente di vita, ma la bocca dei malvagi è fonte di violenza.
{10:12} L’odio suscita sempre litigi, l’amore perdona tutte le offese.
{10:13} Discorsi intelligenti, sulle labbra del saggio, sulla schiena dell’insensato sta bene il bastone.
{10:14} I saggi accumulano un tesoro di conoscenza, gli stolti non fanno che procurare disastri.
{10:15} Roccaforte dei ricchi è la loro ricchezza, rovina dei poveri è la loro miseria.
{10:16} Il giusto lavora per guadagnarsi la vita, ma l’empio sperpera i suoi guadagni nei peccati.
{10:17} Chi osserva le buone istruzioni cammina verso la vita, chi rifiuta i rimproveri è uno sbandato.
{10:18} Chi finge di non odiare è un ipocrita, chi diffonde calunnie è uno stolto.
{10:19} Chi fa molte chiacchiere cadrà in peccato, invece è saggio chi sa frenare la lingua.
{10:20} Le parole del giusto sono argento puro, i pensieri del malvagio non valgono niente.
{10:21} I discorsi del giusto edificano la comunità, ma gli stolti muoiono nella loro stupidità.
{10:22} La benedizione del Signore fa arricchire, i nostri sforzi non vi aggiungono niente.
{10:23} Il malvagio si diverte a compiere il male, il sapiente trova gioia nella saggezza.
{10:24} Al malvagio succede proprio quel che lui teme, mentre il giusto ottiene quel che desidera.
{10:25} Viene la tempesta e spazza via il malvagio, il giusto è come una costruzione ben salda.
{10:26} Come l’aceto per la bocca e il fumo per gli occhi, così è il pigro per chi gli dà un incarico.
{10:27} Chi rispetta il Signore vive a lungo, il malvagio muore prima del tempo.
{10:28} Il giusto può sperare la felicità, le speranze dei malvagi non sono che illusione.
{10:29} Il Signore protegge il cammino dei giusti, ma è il terrore dei malvagi.
{10:30} I giusti sono sempre al sicuro, ma gli empi non abiteranno la terra promessa.
{10:31} Dalla bocca del giusto escono parole sagge, ma la lingua maligna sarà tagliata.
{10:32} Le parole dei giusti sono benevole, i discorsi dei malvagi sono maliziosi.
{11:1} Signore ha orrore di chi usa bilance false, ma è contento quando il peso è esatto.
{11:2} Il superbo va incontro al disprezzo, è più saggio essere umili.
{11:3} I buoni saranno guidati dall’onestà, i cattivi sono rovinati dalla loro malvagità.
{11:4} Nel giorno dell’ira la ricchezza è inutile, mentre l’onestà può salvare dalla morte.
{11:5} Quando si è onesti, si può stare sicuri; ma la disonestà porta alla rovina.
{11:6} L’onestà dei buoni è la loro salvezza, ma chi inganna sarà vittima dei suoi stessi raggiri.
{11:7} Muore il malvagio e finiscono i suoi sogni, nemmeno le ricchezze danno più speranza.
{11:8} Il giusto è liberato dall’avversità, il malvagio vi cade al suo posto.
{11:9} I cattivi rovinano il prossimo con le loro parole, i giusti si salvano per la loro sapienza.
{11:10} Quando i giusti trionfano, esulta la città; quando muoiono i malvagi, si fa festa.
{11:11} La benedizione dei buoni fa prosperare una città, le parole dei malvagi la distruggono.
{11:12} Disprezzare il prossimo è da insensati; è più ragionevole saper tacere.
{11:13} Il pettegolo svela i segreti, la persona fidata non è chiacchierona.
{11:14} Una nazione senza guida va in rovina; ma con il consiglio di molti si salva.
{11:15} Chi si fa garante per uno straniero si troverà male, chi non si compromette vive tranquillo.
{11:16} La donna graziosa sa farsi rispettare, l’uomo forte sa acquistarsi ricchezza.
{11:17} Chi è generoso ricava sempre vantaggi, chi è violento danneggia se stesso.
{11:18} Il malvagio raccoglie solo delusioni, il giusto avrà una sicura ricompensa.
{11:19} Chi persevera nel bene vivrà, chi si ostina nel male morirà.
{11:20} Il Signore è lontano da chi trama il male, predilige chi ha una condotta onesta.
{11:21} Alla fine il cattivo non resterà senza castigo, la schiera dei giusti sarà salva.
{11:22} Una donna bella ma senza cervello è come un anello d’oro al naso di un maiale.
{11:23} I giusti possono attendere la felicità, i malvagi non possono sperare che rovina.
{11:24} C’è chi spende a volontà, eppure arricchisce sempre; c’è chi risparmia più del necessario, eppure impoverisce.
{11:25} Chi è generoso diventa ricco, chi disseta sarà dissetato.
{11:26} Il popolo maledice chi accaparra frumento ma benedice chi lo vende.
{11:27} Chi cerca il bene, ottiene approvazione; chi ha cattive intenzioni andrà incontro al male.
{11:28} Chi confida nella sua ricchezza andrà in rovina, ma i giusti sbocceranno come germogli.
{11:29} Chi mette scompiglio in casa non erediterà nulla, lo stolto sarà ridotto a servo del sapiente.
{11:30} Frutto del giusto è un albero di vita; il sapiente conquista i cuori.
{11:31} Se il giusto ha la sua ricompensa sulla terra, tanto più il malvagio e il peccatore.
{12:1} Chi vuole imparare ama i consigli, chi odia i rimproveri diventa stupido.
{12:2} Il Signore approva chi fa il bene, ma condanna chi ha cattive intenzioni.
{12:3} La cattiveria non è un appoggio sicuro, ma la radice dei giusti non sarà smossa.
{12:4} Una donna di carattere è l’orgoglio di suo marito, una moglie che lo disonora è come un tumore.
{12:5} I progetti dei giusti sono buoni, i piani dei malvagi sono traditori.
{12:6} Le parole dei malvagi sono trappole mortali, i discorsi dei giusti sono salutari.
{12:7} Gli empi saranno abbattuti e scompariranno, le famiglie dei giusti sono stabili.
{12:8} Chi è intelligente sarà lodato, chi ha un cuore perverso sarà disprezzato.
{12:9} Meglio essere un uomo comune e avere almeno un servo, piuttosto che credersi importante, ma non avere da mangiare.
{12:10} Il giusto ha cura del suo bestiame, il malvagio è spietato e crudele.
{12:11} Chi lavora il suo campo si sazierà di pane, chi insegue illusioni manca di buon senso.
{12:12} L’empio e il malvagio usano inganni, la radice dei giusti dà molto frutto.
{12:13} Parole criminali, insidia mortale, ma il giusto sfugge al pericolo.
{12:14} Ognuno si sazia con i frutti delle sue parole, ciascuno raccoglie il salario del suo lavoro.
{12:15} Lo stolto pensa sempre di essere nel giusto, il saggio sa ascoltare i consigli degli altri.
{12:16} Lo stolto manifesta subito la sua rabbia, ma chi ignora un insulto si mostra accorto.
{12:17} Se dici la verità fai trionfare la giustizia, se testimoni il falso fai trionfare la bugia.
{12:18} Le parole di un chiacchierone son colpi di spada, i discorsi dei saggi son rimedi salutari.
{12:19} Un uomo sincero vive in eterno, un uomo bugiardo dura un istante.
{12:20} Chi progetta il male raccoglie delusioni, chi consiglia la pace avrà la gioia.
{12:21} Per il giusto non ci sono malanni, per i malvagi un sacco di guai.
{12:22} Il Signore odia la lingua bugiarda; vuole sincerità e coerenza.
{12:23} Chi sa molte cose nasconde la sua scienza, ma lo stupido predica a tutti la sua ignoranza.
{12:24} Mano laboriosa comanderà, mano pigra servirà.
{12:25} Basta una preoccupazione per deprimere, una parola buona per incoraggiare.
{12:26} Il giusto si fa strada in mezzo al suo prossimo, i malvagi imboccano una via sbagliata.
{12:27} L’indolente non arriva ad arrostire la preda, ma una persona laboriosa rappresenta una fortuna.
{12:28} Sul sentiero della giustizia si trova la vita, una strada ben fatta non porta mai alla morte.
{13:1} Un figlio saggio ascolta i consigli del padre, un insensato non vuol sentire rimproveri.
{13:2} L’uomo giusto gusta i frutti delle sue parole, i malvagi vivono di violenza.
{13:3} Controlla la tua lingua e proteggerai la tua vita; chi parla senza freno si prepara una rovina.
{13:4} Il pigro desidera molto, ma nulla ottiene; i desideri dei laboriosi diventano realtà.
{13:5} Il giusto odia le bugie, il cattivo sparge calunnie e disonore.
{13:6} La giustizia protegge l’onesto, il peccato rovina il malvagio.
{13:7} C’è chi fa il ricco e non ha nulla, c’è chi fa il povero e possiede ricchezze.
{13:8} La ricchezza può salvarti la vita, ma il povero non teme minacce.
{13:9} La luce dei giusti risplenderà, la lampada dei cattivi si spegnerà.
{13:10} L’orgoglio non provoca che litigi, la sapienza è di chi si fa consigliare.
{13:11} La ricchezza rubata svanisce d’un soffio, ma chi ammassa piano piano si fa ricco.
{13:12} Una speranza che non si realizza fa soffrire, un desiderio che si adempie è come un albero di vita.
{13:13} Chi disprezza i comandi si rovinerà, chi osserva i precetti sarà ricompensato.
{13:14} L’insegnamento dei saggi è una sorgente di vita, per sfuggire ai lacci della morte.
{13:15} Il buon senso procura stima e rispetto, la via dei malvagi porta alla rovina.
{13:16} Chi è prudente riflette prima di agire, chi è stolto manifesta la sua ignoranza.
{13:17} Un cattivo messaggero cadrà in disgrazia, un messaggero fidato è come una medicina.
{13:18} Miseria e disonore a chi non vuol consigli, stima e rispetto a chi ascolta i rimproveri.
{13:19} Desiderio realizzato dà grande soddisfazione, gli stolti non vogliono affatto fuggire il male.
{13:20} Chi va con i sapienti diventa sapiente, chi va con gli stolti finirà male.
{13:21} La disgrazia insegue i peccatori, pace e bene è la ricompensa dei giusti.
{13:22} Chi è buono trasmette l’eredità ai nipoti, il peccatore dovrà lasciare i suoi beni ai giusti.
{13:23} I campi dei poveri danno cibo in abbondanza, ma c’è chi muore per mancanza di giustizia.
{13:24} Chi non usa il bastone non ama suo figlio, ma chi l’ama si affretta a rimproverarlo.
{13:25} I giusti hanno da mangiare a sazietà, il ventre dei malvagi ha sempre fame.
{14:1} La donna saggia costruisce la casa, la donna stolta la distrugge.
{14:2} Chi ubbidisce al Signore agisce onestamente, chi si comporta male lo disprezza.
{14:3} I discorsi degli stolti sono tutta superbia, le parole dei saggi sono una protezione.
{14:4} Senza buoi da lavoro il granaio resta vuoto, con la forza dei buoi c’è abbondanza di raccolti.
{14:5} Un testimonio sincero non inganna, un falso testimonio è fonte di bugie.
{14:6} Il superbo cerca la sapienza ma non la trova; per un’intelligenza aperta la sapienza è cosa facile.
{14:7} Sta’ lontano dallo stolto: in lui non troverai tracce di sapienza!
{14:8} La sapienza dell’uomo prudente sta nel riflettere prima d’agire, ma la stoltezza degli sciocchi sta nell’inganno.
{14:9} Gli stolti si accordano nel fare il male, tra i giusti regna la benevolenza.
{14:10} Tu solo conosci le tue sofferenze, nessun estraneo può condividere la tua gioia.
{14:11} La casa degli empi sarà distrutta, la famiglia dei giusti avrà prosperità.
{14:12} C’è una via che sembra buona, ma alla fin fine conduce alla morte.
{14:13} Anche alla gioia si mescola la tristezza, la stessa allegria può finire in pianto.
{14:14} Il traviato raccoglierà i frutti della sua condotta, l’onesto vedrà i frutti delle sue opere.
{14:15} L’ingenuo crede a tutto quel che si dice, chi è prudente guarda dove mette i piedi.
{14:16} Il saggio teme il male e lo fugge, lo stolto va avanti con sicurezza.
{14:17} Chi è impulsivo può commettere sciocchezze, chi ha cattive intenzioni si rende odioso.
{14:18} L’ignoranza è dello stolto, la scienza è del sapiente.
{14:19} I cattivi dovranno inchinarsi davanti ai buoni, i malvagi dovranno servire i giusti.
{14:20} Il povero è odiato anche dai suoi parenti, il ricco ha un’infinità di amici.
{14:21} Chi disprezza il suo prossimo fa peccato, chi ha compassione dei poveri sarà felice.
{14:22} Va in rovina chi lavora per il male, c’è fiducia e rispetto per chi fa il bene.
{14:23} Ogni fatica ha il suo guadagno, ma le chiacchiere portano solo miseria.
{14:24} Premio dei saggi è la loro ricchezza, ma la follia degli stolti produce solo follia.
{14:25} Un testimone sincero può essere una salvezza, ma chi vende menzogne è un truffatore.
{14:26} Ubbidire al Signore è garanzia di sicurezza, il Signore è un rifugio anche per i figli.
{14:27} Il rispetto del Signore è una sorgente di vita, per sfuggire ai lacci della morte.
{14:28} Un popolo numeroso fa la grandezza di un re, la scarsità di gente è la rovina di un principe.
{14:29} Molta pazienza, molta sapienza, chi è irascibile mostra stoltezza.
{14:30} Mente equilibrata è vita per il corpo, la gelosia è come un tumore per le ossa.
{14:31} Chi opprime il povero offende il loro Creatore, ma chi ha compassione del debole lo onora.
{14:32} Il malvagio viene travolto dalla sua cattiveria, ma il giusto ha fiducia anche quando muore.
{14:33} Chi è intelligente possiede la sapienza, anche gli stolti lo riconoscono.
{14:34} La giustizia è la grandezza di un popolo, il peccato è la vergogna di una nazione.
{14:35} Un ministro abile è il favorito del re, un ministro indegno si attira la sua collera.
{15:1} Una risposta gentile calma la collera, una parola pungente eccita l’ira.
{15:2} Le parole dei saggi fanno desiderare la scienza, ma la bocca degli stolti è piena di sciocchezze.
{15:3} Il Signore vede da per tutto, vigila sui buoni e sui cattivi.
{15:4} Una buona parola è un albero di vita, una parola falsa ferisce sul vivo.
{15:5} Lo stolto disprezza l’educazione paterna, è saggio accettare i consigli del padre.
{15:6} Nella casa del giusto c’è grande ricchezza, ma i guadagni del malvagio danno preoccupazioni.
{15:7} I discorsi del saggio diffondono la scienza, i pensieri dello stolto sono tutt’altra cosa!
{15:8} Il Signore ha ribrezzo del sacrificio degli empi, ma gli è gradita la preghiera dei buoni.
{15:9} Il Signore odia una condotta cattiva, ama invece chi si sforza di fare il bene.
{15:10} Severi rimproveri per chi abbandona la via giusta; chi rifiuta i rimproveri morirà.
{15:11} Il Signore conosce bene il mondo dei morti, tanto più i pensieri degli uomini.
{15:12} Il superbo non vuol ricevere consigli, non va in compagnia dei sapienti.
{15:13} Cuore contento viso sereno, cuore afflitto volto depresso.
{15:14} Chi è intelligente vuole imparare e sapere, chi è stolto gode della sua ignoranza.
{15:15} Tutti i giorni del povero sono tristi, ma la vita dei buoni è una festa continua.
{15:16} Avere poco ma rispettare il Signore è meglio che possedere ricchezze ma non aver pace.
{15:17} Meglio un piatto di verdura a una tavola di amici che un bue grasso a una tavola di nemici.
{15:18} Chi è irascibile suscita litigi, chi è paziente calma le liti.
{15:19} La strada del pigro è come una siepe spinosa, il sentiero dei giusti è scorrevole.
{15:20} Un figlio sapiente fa contento suo padre, un figlio insensato è disonore di sua madre.
{15:21} Lo stolto cerca soltanto la follia, il sapiente cerca la via giusta.
{15:22} Senza consultazione, i piani falliscono; con il consenso di molti, si realizzano.
{15:23} Che gioia saper rispondere! Quanto bene fa una parola detta a tempo giusto!
{15:24} Il sapiente va per la strada che porta in alto, alla vita; non va per la via che conduce in basso, al mondo dei morti.
{15:25} Il Signore distruggerà la casa dei superbi, ma difende i diritti della vedova.
{15:26} Il Signore odia i pensieri cattivi, ma gli sono gradite le parole benevole.
{15:27} Chi cerca guadagni disonesti rovina la sua famiglia, chi non si lascia corrompere vivrà a lungo.
{15:28} Il giusto riflette prima di rispondere, la bocca del malvagio vomita cattiveria.
{15:29} Il Signore è lontano dai malvagi, ma ascolta la preghiera dei giusti.
{15:30} Uno sguardo sereno dà gioia profonda; una buona notizia ridona forza.
{15:31} Chi ascolta consigli salutari può considerarsi un saggio.
{15:32} Chi rifiuta l’educazione disprezza se stesso, chi ascolta gli insegnamenti acquista buon senso.
{15:33} Rispettare il Signore è una scuola di sapienza, prima dell’onore c’è l’umiltà.
{i16:1} Il Signore nella vita quotidiana
{16:1} L’uomo fa molti progetti, ma il Signore ha l’ultima parola.
{16:2} L’uomo può pensare che tutte le sue azioni siano buone, ma chi giudica le intenzioni è soltanto il Signore.
{16:3} Affida al Signore la tua attività, e i tuoi progetti si realizzeranno.
{16:4} Il Signore ha dato a ogni cosa il suo destino; l’empio è destinato alla condanna.
{16:5} Il superbo non è gradito al Signore, non sfuggirà alla punizione.
{16:6} Dio perdona i peccati di chi è fedele e leale. Rispetta il Signore ed eviterai il male.
{16:7} Se il Signore approva la tua condotta, ti rappacificherà con i tuoi nemici.
{16:8} Meglio poco, ma onestamente, che molto, ma ingiustamente.
{16:9} L’uomo progetta la sua vita, ma il Signore dirige i suoi passi.
{i16:10} Proverbi sui re
{16:10} Le decisioni di un re sono volontà divina; i suoi giudizi non sono mai sbagliati.
{16:11} Ma soltanto il Signore ha la bilancia per giudicare, tutti i pesi sono opera sua.
{16:12} I re non tollerano il male, perché solo la giustizia consolida il trono.
{16:13} Un re approva chi gli dice la verità, ama quelli che parlano con sincerità.
{16:14} Furore di re, pericolo di morte. Ma il saggio può calmarlo.
{16:15} Se il volto del re è sorridente c’è la vita; la sua approvazione è come pioggia di primavera.
{i16:16} Raccolta di proverbi
{16:16} Meglio la sapienza che possedere l’oro fino, il sapere è preferibile all’argento.
{16:17} L’uomo onesto sta lontano dal male; chi controlla la propria condotta protegge la propria vita.
{16:18} Prima della rovina c’è la superbia, prima della caduta c’è l’arroganza.
{16:19} Meglio essere umili insieme ai poveri che spartire il bottino con gli arroganti.
{16:20} Chi è prudente nel parlare avrà successo; felice chi confida nel Signore.
{16:21} Chi giudica con saggezza può essere stimato intelligente; più sono dolci le parole, più sono persuasive.
{16:22} La sapienza è fonte di vita per il sapiente; castigo dello stolto è la sua stoltezza.
{16:23} Animo sapiente, parole sensate; i suoi discorsi sono più convincenti.
{16:24} Le parole amabili sono come il miele, dolce al palato, salutare per il corpo.
{16:25} C’è una via che sembra buona, ma alla fine conduce alla morte.
{16:26} Si lavora per poter mangiare; la fame spinge a lavorare.
{16:27} Un depravato prepara il male, le sue parole sono come il fuoco divorante.
{16:28} Un perverso suscita discordia, un calunniatore divide gli amici.
{16:29} Il violento inganna i suoi compagni e li conduce su una cattiva strada.
{16:30} Chi strizza l’occhio progetta inganni, chi stringe le labbra ha già commesso il male.
{16:31} Magnifica è la ricompensa per i giusti: essi vivranno a lungo coronati di capelli bianchi.
{16:32} Chi è paziente è più di un eroe, chi domina se stesso è più di un conquistatore.
{16:33} Si gettano i dadi nel bussolotto, ma la decisione dipende tutta dal Signore.
{17:1} Meglio un pezzo di pane secco e la tranquillità, che una casa dove si fanno banchetti e litigi.
{17:2} Un servo intelligente occuperà il posto del figlio indegno, ed erediterà come gli altri fratelli.
{17:3} Il crogiuolo è per l’argento, il forno per l’oro, ma il Signore giudica le persone.
{17:4} Il malvagio dà ascolto alle maldicenze, il bugiardo presta attenzione alle bugie.
{17:5} Chi deride il povero insulta il suo Creatore, chi gode delle disgrazie altrui sarà punito.
{17:6} Gli anziani sono orgogliosi dei loro nipotini, i figli sono orgogliosi dei loro padri.
{17:7} Un linguaggio nobile non s’adatta al malvagio, tanto meno le bugie alle persone rispettabili.
{17:8} Un regalo è come una bacchetta magica: dovunque ottiene quel che si vuole.
{17:9} Chi ama l’amicizia dimentica i torti; chi ricorda le offese si allontana gli amici.
{17:10} Fa più effetto un rimprovero a un intelligente che cento bastonate a uno stolto.
{17:11} Il malvagio cerca solo ribellioni, ma gli sarà inviato un aguzzino spietato.
{17:12} Meglio incontrare un’orsa privata dei figli, piuttosto che uno stolto in preda alla follia.
{17:13} Se ripaghi il bene con il male, la disgrazia non si allontanerà mai dalla tua casa.
{17:14} Cominciare un litigio è come forare una diga; prima che scoppi la rissa, abbandona il campo.
{17:15} Condannare un giusto o dichiarare innocente un colpevole sono due cose che fanno ribrezzo al Signore.
{17:16} Lo stolto non può acquistare la sapienza con il denaro perché la sua intelligenza non esiste.
{17:17} Un amico ti ama in ogni circostanza, è un fratello nel giorno dell’avversità.
{17:18} Insensato chi si impegna per un altro, chi si fa garante per il prossimo.
{17:19} Chi ama litigare ama il peccato, chi diventa orgoglioso va in cerca di disgrazie.
{17:20} Cuore perverso mai sarà felice, discorsi tortuosi portano alla rovina.
{17:21} Un figlio stolto è una disgrazia per i genitori, il padre di uno sciocco non avrà da rallegrarsi.
{17:22} Un animo sereno favorisce la guarigione, uno spirito depresso toglie la vita.
{17:23} Il malvagio accetta denaro di nascosto per far deviare il corso della giustizia.
{17:24} La sapienza traspare dal volto dell’intelligente, negli occhi dello stolto sono soltanto miraggi.
{17:25} Un figlio stolto è dispiacere per il padre, amarezza per la madre che l’ha generato.
{17:26} Non è giusto punire l’innocente, non si ha diritto di colpire gli onesti.
{17:27} Chi sa frenare la sua lingua è saggio, chi sa dominarsi è persona intelligente.
{17:28} Anche uno stupido, se tace, passa per saggio; se tiene chiusa la bocca passa per intelligente.
{18:1} L’egoista non ascolta che i suoi desideri; egli non si cura dei consigli altrui.
{18:2} Lo stolto non si preoccupa di capire, ma di dire quel che pensa.
{18:3} L’infamia è compagna del malvagio; chi disprezza mieterà insulti.
{18:4} Le parole umane sono come acque profonde, torrente straripante, sorgente di saggezza.
{18:5} Non è giusto favorire il colpevole e negare i suoi diritti all’innocente.
{18:6} Le parole dello stolto provocano liti, i suoi discorsi gli procurano guai.
{18:7} Lo stolto si rovina con le sue stesse parole, si intrappola nei suoi stessi discorsi.
{18:8} Le parole del calunniatore sono un boccone prelibato, che va giù dritto nello stomaco.
{18:9} Chi trascura il suo lavoro è compagno di chi distrugge.
{18:10} Il Signore protegge come una fortezza potente, a lui ricorre il giusto e si trova al sicuro.
{18:11} Fortezza del ricco sono le sue ricchezze; pensa che siano una muraglia imbattibile.
{18:12} Chi è pieno di orgoglio va in rovina; prima dell’onore c’è l’umiltà.
{18:13} Rispondere prima di ascoltare è pura follia e vergognosa stupidità.
{18:14} Con il morale alto si può vincere una malattia, ma da un animo depresso come si guarisce?
{18:15} Chi è intelligente cerca di conoscere, chi è saggio è sempre pronto a imparare.
{18:16} A chi dà bustarelle si spalanca ogni porta: è introdotto alla presenza dei potenti.
{18:17} Il primo che parla in un processo sembra aver ragione, poi interviene l’avversario e lo contesta.
{18:18} Si mette fine a un litigio gettando i dadi: così si decide la questione anche tra potenti.
{18:19} Un fratello offeso è più inaccessibile di una fortezza: le liti sono come i catenacci di un castello.
{18:20} Ciascuno raccoglie i frutti delle sue parole, ognuno si sazia del frutto dei suoi discorsi.
{18:21} Dalla lingua dipendono la vita e la morte: ognuno mangia il frutto che gli piace.
{18:22} Chi trova una sposa trova un tesoro; il Signore è stato buono con lui.
{18:23} Il povero parla per chiedere umilmente, il ricco risponde con durezza.
{18:24} Ci sono amici che mandano in rovina, ci sono amici più affezionati di un fratello.
{19:1} Meglio povero e onesto che bugiardo e stolto.
{19:2} Entusiasmo senza conoscenza non vale niente; chi cammina troppo in fretta sbaglia.
{19:3} Certa gente va in rovina per la sua stoltezza, ma se la prende con il Signore.
{19:4} La ricchezza porta molti amici, il povero è sfuggito anche dall’amico.
{19:5} Un falso testimone non resterà impunito, un bugiardo sarà castigato.
{19:6} Molti lodano chi è generoso, tutti sono amici di chi fa regali.
{19:7} Il povero è odioso perfino ai fratelli, tanto più gli amici si allontanano da lui; egli continua a parlare, ma quelli sono già andati via.
{19:8} Chi ha buon senso cerca il proprio bene, chi ha intelligenza troverà fortuna.
{19:9} Un falso testimone non resterà impunito, un bugiardo morirà.
{19:10} Allo stolto non si addice una vita agiata, gli schiavi non comandano ai prìncipi.
{19:11} Il buon senso fa frenare la collera, gran virtù è perdonare un’offesa.
{19:12} La collera del re è come ruggito di leone, ma il suo favore è come rugiada sull’erba.
{19:13} Un figlio insensato è una sventura per suo padre, stillicidio senza fine è una moglie litigiosa.
{19:14} Casa e ricchezza sono eredità dei padri, una moglie sensata è dono del Signore.
{19:15} La pigrizia fa cadere nel torpore, lo sfaticato patirà la fame.
{19:16} Chi osserva i comandamenti vivrà a lungo, chi si lascia andare senza scrupoli morirà.
{19:17} Chi ha compassione del povero fa un prestito al Signore, e il Signore lo ricompenserà.
{19:18} Correggi tuo figlio finché c’è speranza, ma non arrabbiarti fino ad ammazzarlo.
{19:19} Una collera violenta dev’essere punita, se si lascia libera, non finisce più.
{19:20} Ascolta il consiglio, accetta i rimproveri, se vuoi essere saggio da ora in avanti.
{19:21} Molti sono i progetti dell’uomo, ma solo i piani del Signore si realizzano.
{19:22} A un uomo si chiede lealtà; meglio un povero che un bugiardo.
{19:23} Chi rispetta il Signore vive a lungo, tranquillo e senza disgrazie.
{19:24} Il pigro allunga la mano verso il piatto, ma non ha voglia di portarla alla bocca.
{19:25} Colpisci l’inesperto arrogante, imparerà la lezione; rimprovera un intelligente, diventerà più saggio.
{19:26} Un figlio indegno e svergognato maltratta il padre e caccia via sua madre.
{19:27} Figlio mio, se non ascolterai i rimproveri ti perderai per mancanza di consigli saggi.
{19:28} Un testimone malvagio non si preoccupa della giustizia; la bocca del malvagio ingoia iniquità.
{19:29} I prepotenti saranno puniti, gli stolti saranno bastonati.
{20:1} Il vino eccita, i liquori rendono arroganti; il saggio non si lascia ubriacare.
{20:2} Un re adirato è come un leone ruggente; chi lo irrita mette in pericolo la propria vita.
{20:3} È un onore evitare le polemiche, ma gli sciocchi sono sempre pronti a litigare.
{20:4} Il pigro non vuol arare in autunno; ma al tempo del raccolto cerca e non trova.
{20:5} I pensieri umani sono come acqua profonda; chi è intelligente sa attingerla.
{20:6} Molti pretendono di essere leali, ma una persona fidata chi la troverà?
{20:7} Il giusto si comporta onestamente; beati i figli che lascia dietro di sé.
{20:8} Un re seduto in trono per giudicare con uno sguardo schiaccia il colpevole.
{20:9} Chi può dire di aver la coscienza a posto e di essere senza peccati?
{20:10} Pesi falsi e misure false fanno ribrezzo al Signore.
{20:11} Un fanciullo si manifesta già con la sua condotta; tutti possono dire se è onesto e buono.
{20:12} L’orecchio per ascoltare, l’occhio per vedere: tutti e due li ha fatti il Signore.
{20:13} Se dormi troppo diventerai povero; se tieni gli occhi aperti, ti sazierai di cibo.
{20:14} Chi compra dice sempre: «Robaccia, robaccia», ma quando se ne va è contento di aver fatto un affare.
{20:15} Oro e perle preziose si trovano in abbondanza, ma i discorsi sapienti sono cosa più rara.
{20:16} Prenditi il vestito di chi si è impegnato per uno straniero e tienilo in pegno per uno sconosciuto.
{20:17} Il cibo rubato è saporito, ma lascia la bocca amara.
{20:18} Rifletti bene se vuoi fare progetti sicuri, fa’ bene i tuoi calcoli prima di far la guerra.
{20:19} Chi va in giro a spettegolare rivela i segreti; non andare con chi parla troppo.
{20:20} Se maledici tuo padre e tua madre, la tua vita finirà come una lampada che si spegne nel buio.
{20:21} Una ricchezza acquistata troppo in fretta con l’andar del tempo andrà in fumo.
{20:22} Non dire: «Me la pagherà»: spera nel Signore, e lui ti salverà.
{20:23} Il Signore non può sopportare chi usa pesi e bilance falsi.
{20:24} Il Signore guida i passi dell’uomo: come può l’uomo capire dove va?
{20:25} È pericoloso fare a Dio promesse frettolose e pentirsi dopo averle fatte.
{20:26} Un re sapiente elimina i malvagi, li stritola come paglia.
{20:27} Lo spirito umano è una luce del Signore, esplora le profondità dell’esistenza.
{20:28} Fedeltà e lealtà sono la guardia del re; la giustizia rende sicuro il suo trono.
{20:29} I giovani sono orgogliosi delle loro energie, i vecchi si vantano per i capelli bianchi.
{20:30} Ferite sanguinanti, guarigione vicina, la punizione può far bene all’animo.
{21:1} Il Signore guida come vuole la mente di un re, così come dirige il corso dei fiumi.
{21:2} Possiamo credere di fare tutto il bene, ma chi giudica le nostre scelte è il Signore.
{21:3} Fare quel che è giusto e onesto per il Signore vale più che offrire sacrifici.
{21:4} I malvagi hanno sguardo superbo e pensieri orgogliosi, la loro condotta produce peccati.
{21:5} Chi fa progetti ben calcolati guadagna molto, chi vuol fare troppo in fretta perde tutto.
{21:6} Accumulare ricchezze a forza di imbrogli è facile sogno che porta alla morte.
{21:7} I malvagi sono travolti dalla loro violenza; essi rifiutano di vivere onestamente.
{21:8} La via dei criminali è tortuosa, la condotta dei giusti è diritta.
{21:9} Meglio abitare in un angolo del tetto che vivere in casa con una moglie litigiosa.
{21:10} Il malvagio ha sempre voglia di far del male, non ha pietà di nessuno.
{21:11} Quando un presuntuoso è punito, anche un giovane inesperto impara la lezione. Se si dà una lezione a un saggio, egli accresce il suo sapere.
{21:12} Dio è giusto: sa cosa c’è in casa dell’empio e manda in rovina i malvagi.
{21:13} Chi chiude l’orecchio al grido del povero non avrà risposta quando invocherà aiuto.
{21:14} Un regalo fatto in segreto calma la collera, un dono nascosto fa cessare il rancore.
{21:15} Il giusto si rallegra quando è fatta giustizia, mentre i malfattori sono presi da paura.
{21:16} Chi si allontana dalla via della sapienza finirà nel mondo dei morti.
{21:17} Chi ama i piaceri resterà senza denaro, chi ama vino e profumi non diventerà ricco.
{21:18} Il castigo del malvagio va a favore del giusto, i malfattori scontano la pena a beneficio degli onesti.
{21:19} Meglio abitare in un deserto che vivere con una moglie irritabile e litigiosa.
{21:20} Grandi ricchezze e lusso nella casa del saggio, ma lo stolto sciupa tutto quel che ha.
{21:21} Chi è giusto e leale vivrà a lungo e sarà stimato.
{21:22} Un saggio può conquistare una città difesa da guerrieri e distruggere la fortezza che la difendeva.
{21:23} Chi sa frenare la lingua e stare zitto non va incontro a guai e dispiaceri.
{21:24} Superbo, arrogante e sconsiderato è chi agisce con troppa presunzione.
{21:25} I desideri del pigro lo portano alla morte perché le sue mani non vogliono lavorare.
{21:26} Ogni giorno l’empio desidera avere di più, ma il giusto dona generosamente.
{21:27} Il Signore ha ribrezzo dei sacrifici degli empi, tanto più se offerti con cattiva intenzione.
{21:28} Chi testimonia il falso non avrà successo; chi è pronto ad ascoltare potrà parlare sempre.
{21:29} L’empio ha una faccia di bronzo, il giusto rende salda la propria condotta.
{21:30} Senza il favore del Signore nessuno è esperto, intelligente o saggio.
{21:31} Puoi avere cavalli pronti per la battaglia, ma è il Signore che dà la vittoria.
{22:1} Meglio una buona reputazione che grandi ricchezze, la bontà è meglio dell’oro e dell’argento.
{22:2} Il ricco e il povero hanno questo in comune: li ha fatti tutti e due il Signore.
{22:3} Gli astuti vedono il pericolo e si nascondono, gli inesperti vanno avanti e ci rimettono.
{22:4} Chi ubbidisce umilmente al Signore avrà ricchezze, onore e lunga vita.
{22:5} La via dell’empio è piena di spine e di tranelli, chi ama la vita non va per quella strada.
{22:6} Insegna a un ragazzo come deve vivere, e anche da vecchio ricorderà l’educazione avuta.
{22:7} Il ricco domina sui poveri, chi presta denaro tiene in pugno i suoi debitori.
{22:8} Chi semina ingiustizie raccoglierà disgrazie, tutta la sua prepotenza finirà nel nulla.
{22:9} Chi è generoso sarà benedetto, perché dà il suo pane ai poveri.
{22:10} Sta’ lontano dai presuntuosi e cesseranno le liti, finiranno le discussioni e le offese.
{22:11} Il re è amico di chi ama la purezza del cuore e di chi parla bene.
{22:12} Il Signore fa trionfare la verità e disapprova il traditore.
{22:13} Il pigro dice: «C’è un leone lì fuori: sarei ucciso in mezzo alla strada».
{22:14} I discorsi di un’adultera sono una trappola: chi è disprezzato dal Signore vi cade.
{22:15} La follia è radicata nel cuore dei bambini, ma una severa educazione può strapparla.
{22:16} Chi opprime il povero finisce per arricchirlo, chi dà al ricco diventa povero.
{i22:17} I trenta proverbi
{22:17} Ascolta i consigli dei sapienti e fa’ attenzione ai miei insegnamenti;
{22:18} sarai contento di custodirli nel tuo cuore e di poterli citare nei tuoi discorsi.
{22:19} Voglio che tu abbia fiducia nel Signore, per questo oggi te li insegno.
{22:20} Per te ho scritto trenta proverbi che contengono insegnamenti e consigli.
{22:21} Voglio insegnarti verità solide perché tu sappia dare risposte giuste a chi ti interroga.
{i22:22} 1
{22:22} Non approfittare del povero perché è povero e non umiliare il miserabile in tribunale.
{22:23} Il Signore difenderà la causa del povero e farà morire quelli che l’hanno derubato.
{i22:24} 2
{22:24} Non farti amico di una testa calda e non andare in compagnia di un violento,
{22:25} per non imparare le sue abitudini e non cadere in una trappola mortale.
{i22:26} 3
{22:26} Non stringere la mano per garantire i debiti degli altri:
{22:27} se poi non riuscirai a pagare ti porteranno via anche il letto.
{i22:28} 4
{22:28} Non spostare un antico segno di confine, stabilito dai tuoi antenati.
{i22:29} 5
{22:29} Hai mai visto un uomo abile nel suo lavoro? Non resterà a servizio di persone mediocri, ma troverà un posto al servizio dei re.
{i23:1} 6
{23:1} Quando siedi alla tavola di un potente, fa’ bene attenzione a chi è davanti a te.
{23:2} Se hai molto appetito, cerca di frenarti.
{23:3} Non desiderare i suoi cibi deliziosi, perché possono ingannarti.
{i23:4} 7
{23:4} Non affannarti per arricchire, togliti dalla testa questo pensiero.
{23:5} Il tuo denaro può sparire in un istante, può mettere le ali e volar via come un’aquila.
{i23:6} 8
{23:6} Non mangiare alla tavola di un malvagio, non desiderare i suoi cibi deliziosi,
{23:7} perché dentro di sé egli ha fatto i suoi calcoli. Se dice: «Mangia e bevi» non è sincero.
{23:8} Vomiterai quello che hai mangiato e tutte le tue gentilezze saranno sprecate.
{i23:9} 9
{23:9} Non dire parole sagge a uno stolto, perché disprezzerà i tuoi discorsi.
{i23:10} 10
{23:10} Non spostare un antico segno di confine, non invadere i campi degli orfani,
{23:11} il Signore è il loro potente salvatore: egli difenderà la loro causa contro di te.
{i23:12} 11
{23:12} Apri il tuo animo alla correzione, da’ ascolto ai discorsi sapienti.
{i23:13} 12
{23:13} Non temere di educare un ragazzo con severità; anche se lo batti con il bastone, non morirà.
{23:14} Anzi, se lo batti con il bastone gli salverai la vita.
{i23:15} 13
{23:15} Figlio mio, se diventerai saggio, sarò felice.
{23:16} Sarò contento quando ti sentirò dire parole sapienti.
{i23:17} 14
{23:17} Non invidiare i peccatori, ma rispetta il Signore per tutta la vita.
{23:18} Se farai così, avrai un avvenire e la tua speranza non sarà delusa.
{i23:19} 15
{23:19} Ascolta, figlio, e diventa saggio; dai alla tua vita la direzione giusta.
{23:20} Non essere un ubriacone o uno di quelli che si riempiono di cibo.
{23:21} Mangioni e beoni saranno ridotti in povertà; i dormiglioni si vestiranno di stracci.
{i23:22} 16
{23:22} Ascolta tuo padre che ti ha dato la vita, non disprezzare tua madre quando è vecchia.
{23:23} Questa è la verità da acquistare e non da vendere: sapienza, istruzione e buon senso.
{23:24} Il padre che ha un figlio onesto può essere contento; può essere orgoglioso di avere un figlio saggio.
{23:25} Fa’ contenti tuo padre e tua madre; da’ a tua madre questa soddisfazione.
{i23:26} 17
{23:26} Figlio mio, ascolta i miei consigli e segui i miei esempi.
{23:27} Una prostituta è una trappola mortale, una donna immorale è un pericolo.
{23:28} Essa ti aspetta come fa il ladro e spinge molti uomini all’infedeltà.
{i23:29} 18
{23:29} Chi ha sventure e preoccupazioni? Chi ha litigi e guai? Chi è percosso senza motivo? Chi ha gli occhi arrossati?
{23:30} Quelli che bevono troppo e sono amanti dei liquori.
{23:31} Non lasciarti tentare dal buon vino rosso, anche se brilla nel bicchiere e si fa bere facilmente.
{23:32} I suoi effetti sono come il morso di un serpente e come la puntura di una vipera.
{23:33} I tuoi occhi vedranno cose strane, sragionerai e dirai parole sconnesse.
{23:34} Ti sembrerà di avere il mal di mare, ti sentirai come uno che dorme su una barca ondeggiante.
{23:35} «Mi hanno picchiato, — dirai, — ma non sento male; mi hanno bastonato, ma non me ne sono accorto. Quando mi sveglierò? Andrò in cerca di altro vino».
{i24:1} 19
{24:1} Non invidiare i malvagi, non desiderare la loro compagnia,
{24:2} perché pensano solo a provocare rovine e parlano solo per fare del male.
{i24:3} 20
{24:3} Una casa si fonda sulla sapienza, si costruisce con una condotta prudente.
{24:4} Le stanze dove c’è saggezza sono fornite di cose preziose e belle.
{i24:5} 21
{24:5} Chi è saggio dà prova di forza, chi è sapiente è pieno di risorse.
{24:6} Con l’abilità si vince la guerra, e con il consiglio di molti si ottiene vittoria.
{i24:7} 22
{24:7} La sapienza è troppo alta per lo stolto. Egli non ha niente da dire in un dibattito pubblico.
{i24:8} 23
{24:8} Chi trama sempre per il male sarà ritenuto un intrigante.
{24:9} La follia non ha che un pensiero: il peccato! Lo spavaldo è un orrore per gli uomini.
{i24:10} 24
{24:10} Se ti avvilisci nel momento della prova, ben poca è la tua forza.
{i24:11} 25
{24:11} Libera i prigionieri condannati a morte, aiuta chi sta per essere ucciso.
{24:12} Tu puoi dire: «Non sono affari miei», ma Dio conosce e giudica le intenzioni. Egli vigila sulla tua vita e su tutto; egli ricompensa ciascuno secondo le sue azioni.
{i24:13} 26
{24:13} Figlio mio, mangia il miele perché è buono; il tuo palato gusterà la dolcezza del favo.
{24:14} Ama la sapienza per vivere: se la trovi avrai un avvenire e la tua speranza non sarà delusa.
{i24:15} 27
{24:15} Malvagio, non derubare la casa del giusto, non rovinare la sua famiglia.
{24:16} Il giusto si rialza, anche se cade sette volte, ma l’empio resta vittima della sventura.
{i24:17} 28
{24:17} Non ti rallegrare se il tuo nemico cade in disgrazia, non godere quando va in rovina.
{24:18} Il Signore vede e disapprova quella gioia perversa, e allora non castiga il tuo nemico.
{i24:19} 29
{24:19} Non prendertela troppo contro i malvagi e non invidiarli.
{24:20} Un malvagio non ha avvenire, la sua vita è lampada che si spegne.
{i24:21} 30
{24:21} Figlio mio, rispetta il Signore e il re. Non andare insieme ai ribelli:
{24:22} improvvisa sarà la loro disgrazia, e chissà quali sventure incontreranno!
{24:23} Ecco altri consigli dei sapienti. Un giudice non deve essere parziale.
{24:24} Chi dichiara innocente un colpevole sarà maledetto e odiato dalla gente.
{24:25} Chi condanna un colpevole avrà successo, sarà benedetto e stimato da tutti.
{24:26} Una risposta sincera è come un bacio sulle labbra.
{24:27} Prima di costruirti la casa, assicurati un lavoro redditizio e coltiva il tuo campo.
{24:28} Non testimoniare contro qualcuno se non hai le prove perché ti tradiresti con le tue parole.
{24:29} Non dire: «Farò a lui quel che ha fatto a me, rendo a ciascuno secondo le sue azioni».
{24:30} Sono passato attraverso i campi di un fannullone, e attraverso la vigna di uno stolto:
{24:31} non c’erano che cespugli di rovi e spine; il muretto di pietre era caduto.
{24:32} Ho osservato tutto questo con molta attenzione e ho imparato questa lezione:
{24:33} un po’ dormire, un po’ sonnecchiare, un po’ riposare con le mani in mano,
{24:34} e intanto, come un vagabondo ti arriva addosso la povertà, e come un mendicante, la miseria.
{i25:1} Raccolta di proverbi
{25:1} Ecco altri proverbi di Salomone raccolti dagli scrivani di Ezechia, re di Giuda.
{25:2} È grandezza per Dio agire nel mistero; grande quel re che indaga e scopre.
{25:3} Alto è il cielo, profonda la terra, insondabile il cuore del re.
{25:4} Togli le scorie dall’argento, e l’orafo ne farà un bel vaso.
{25:5} Allontana gli empi dal re e il suo governo sarà più saldo e più giusto.
{25:6} Non darti arie davanti al re, non metterti nei posti d’onore:
{25:7} meglio sentirti dire: «Prendi un posto migliore!». piuttosto che essere umiliato davanti a uno più importante.
{25:8} Non aver troppa fretta di riferire al giudice quel che hai visto. Altrimenti cosa farai, alla fine, se un altro testimone proverà che ti sei sbagliato?
{25:9} Discuti la tua causa col tuo avversario, senza rivelare le confidenze degli altri.
{25:10} Altrimenti perdi la fiducia di quelli che ascoltano e il tuo discredito sarebbe irreparabile.
{25:11} Una parola detta a tempo giusto è come un disegno d’oro su un vassoio d’argento;
{25:12} il rimprovero di un saggio per chi ascolta docilmente è come anello d’oro o collana preziosa.
{25:13} Come il fresco della neve al tempo della mietitura è un messaggero fedele per chi lo manda: conforta l’animo del suo padrone.
{25:14} Nuvole e vento senza una goccia di pioggia: tale è chi promette regali e non li fa.
{25:15} Con la pazienza si persuade anche un governante, lingua tenera spezza anche le ossa.
{25:16} Se trovi miele mangiane il necessario; se ne mangi troppo, dovrai vomitarlo.
{25:17} Non andar troppo spesso in casa di un amico, perché non si stanchi e gli diventi antipatico.
{25:18} Un’accusa falsa contro il prossimo è come una mazza, una spada o una freccia appuntita.
{25:19} Fidarsi di un traditore nel momento del pericolo è come masticare con un dente cariato e camminare con un piede slogato.
{25:20} Cantare allegre canzoni a uno che soffre è come togliergli il mantello in un giorno di freddo o mettergli aceto su una piaga viva.
{25:21} Se il tuo nemico ha fame, dagli da mangiare; se ha sete, dagli da bere.
{25:22} Così lo farai arrossire di vergogna e il Signore ti ricompenserà.
{25:23} Il vento del nord porta la pioggia, la lingua pettegola porta la collera.
{25:24} Meglio abitare in un angolo del tetto che vivere in casa con una moglie litigiosa.
{25:25} Acqua fresca per una gola assetata è una buona notizia da un paese lontano.
{25:26} Il giusto che vacilla davanti al malvagio è come una sorgente inquinata, fontana che si intorbida.
{25:27} Troppo miele e troppe lodi sono indigesti.
{25:28} Città indifesa e senza mura è l’uomo che non sa dominarsi.
{26:1} Fuori posto è la neve d’estate, la pioggia al tempo della mietitura, l’onore per lo stolto.
{26:2} Come passero che svolazza e rondine che volteggia, la maledizione ingiusta non raggiunge lo scopo.
{26:3} Per il cavallo la frusta, per l’asino la cavezza, per il dorso degli stolti il bastone.
{26:4} Non rispondere a una domanda stupida e non somiglierai allo stolto che l’ha fatta;
{26:5} se devi rispondere, dagli una risposta sciocca e capirà che non deve credersi sapiente.
{26:6} Inviare messaggi per mezzo di uno stolto è come tagliarsi le gambe e bere veleno.
{26:7} Come vacillano le gambe dello zoppo, così è un proverbio in bocca a uno stolto.
{26:8} Rendere onore allo stolto è come legare un sasso alla fionda.
{26:9} Come un ramo spinoso in mano a un ubriaco, così è un proverbio in bocca a uno stolto.
{26:10} È un vero pericolo pubblico il capo che chiama al suo servizio uno stolto e assume i primi che passano.
{26:11} Come il cane torna al suo vomito, lo stolto ripete i suoi spropositi.
{26:12} Hai mai visto uno che si crede saggio? C’è da sperare più da uno stolto che da lui.
{26:13} Dice il pigro: «C’è una bestia feroce nella strada, c’è un leone nella via!».
{26:14} La porta gira sui suoi cardini, e il pigro si rigira nel suo letto.
{26:15} Il pigro allunga la mano verso il piatto, ma gli pesa portarla alla bocca.
{26:16} Il pigro si crede più sapiente di sette persone realmente sagge.
{26:17} Immischiarsi nelle liti altrui è come prendere per le orecchie un cane che passa.
{26:18} Un pazzoide che lancia frecce e giavellotti mortali è chi
{26:19} inganna il suo prossimo e poi dice: «Era solo uno scherzo!».
{26:20} Se manca la legna, il fuoco si spegne; se non c’è chi calunnia, la lite finisce.
{26:21} Carbone per le braci e legna per il fuoco è l’uomo litigioso quando scoppia una rissa.
{26:22} Le parole del calunniatore sono un boccone prelibato, che va giù dritto nello stomaco.
{26:23} Scorie d’argento su un vaso d’argilla sono le labbra adulatrici di un cuore malvagio.
{26:24} Chi odia finge con le labbra, nel suo intimo cova il tradimento;
{26:25} se addolcisce la sua voce, non fidarti, dentro di sé ha mille cattivi pensieri;
{26:26} anche se cerca di mascherare il suo odio, tutti vedranno la sua malizia.
{26:27} Chi scava una trappola, ci cascherà dentro; chi rotola una pietra, gli cadrà addosso!
{26:28} Lingua bugiarda odia le sue vittime, parole adulatrici producono rovina.
{27:1} Non rallegrarti del domani, perché non sai nemmeno che cosa ti capiterà oggi.
{27:2} Ti lodi un altro, ma non la tua bocca, un estraneo, ma non le tue labbra!
{27:3} Pesante è la pietra, un peso grave la sabbia, ma più insopportabile è la provocazione dello stolto.
{27:4} La collera è travolgente come un’inondazione, ma chi può resistere all’impeto della gelosia?
{27:5} Meglio uno che ti rimprovera apertamente che un amico che non ti dice mai nulla.
{27:6} Un amico è fedele anche quando ferisce, un nemico ti inganna anche quando ti bacia.
{27:7} A chi è sazio non piace neanche il miele, per chi ha fame, anche l’amaro è dolce.
{27:8} Come un passero lontano dal nido è un uomo lontano dal suo paese.
{27:9} Profumo e incenso ti fanno sentire in festa, la dolcezza di un amico vale più del proprio consiglio.
{27:10} Non abbandonare il tuo amico né quello di tuo padre; e quando ti capita una disgrazia, non chiamare in aiuto tuo fratello: un amico vicino può aiutarti meglio di un fratello lontano.
{27:11} Sii saggio, figlio mio: dammi questa soddisfazione, e potrò rispondere a chi mi disprezza.
{27:12} Gli uomini accorti vedono il pericolo e si nascondono, gli inesperti vanno avanti e ci rimettono.
{27:13} Prenditi il vestito di chi si è impegnato per uno straniero e tienilo in pegno per uno sconosciuto!
{27:14} Un saluto ad alta voce la mattina è considerato una maledizione.
{27:15} Goccia continua in giorno di pioggia e donna litigiosa sono la stessa cosa:
{27:16} trattenerla è come trattenere il vento, come prendere l’olio con una mano.
{27:17} Il ferro si affila con il ferro, l’uomo si affina nei rapporti con gli altri.
{27:18} Chi ha cura del suo fico ne mangia i frutti, chi cura gli interessi del suo padrone ne sarà onorato.
{27:19} Il volto si specchia nell’acqua, l’uomo nel cuore umano.
{27:20} L’Aldilà o l’ Abisso sono insaziabili, anche gli occhi dell’uomo non sono mai sazi.
{27:21} Il crogiolo è per l’argento, il forno per l’oro, ma la reputazione è per l’uomo.
{27:22} Anche se pesti lo stolto nel mortaio, in mezzo ai grani, la sua stoltezza non si stacca da lui.
{27:23} Prenditi cura delle tue pecore, fa’ molta attenzione al tuo bestiame,
{27:24} perché la ricchezza non è eterna e il potere non dura per sempre.
{27:25} Tolto il fieno, ricresce l’erba e tu raccogli il foraggio sui monti;
{27:26} hai agnelli per vestirti e capretti per acquistare un campo,
{27:27} hai latte di capra in abbondanza per nutrire te e la tua famiglia, per mantenere la tua servitù.
{28:1} Il malvagio fugge anche se nessuno l’insegue, ma il giusto è sicuro di sé, come un leone.
{28:2} In un paese in rivolta i capi cambiano spesso; regna l’ordine con un capo saggio e intelligente.
{28:3} Un uomo povero che opprime i deboli è come una pioggia torrenziale: niente pane!
{28:4} Chi trascura la legge loda il malvagio; chi osserva la legge lo combatte.
{28:5} I cattivi non vedono quel che è giusto, ma chi cerca il Signore capisce tutto.
{28:6} Meglio povero e onesto che ricco e disonesto.
{28:7} Chi osserva la legge è un figlio assennato, chi frequenta i viziosi è la vergogna di suo padre.
{28:8} Chi accumula soldi facendo lo strozzino, li dovrà lasciare a chi ha compassione dei poveri.
{28:9} Se non ascolti la Legge, persino la tua preghiera fa ribrezzo.
{28:10} Chi fa deviare i giusti per una cattiva strada, cadrà lui stesso nel suo tranello; ma agli uomini onesti andrà tutto bene.
{28:11} Il ricco si crede furbo, ma il povero intelligente lo giudica per quel che vale.
{28:12} Se comandano i giusti, tutti son contenti; ma se vanno al potere i malvagi, tutti si nascondono.
{28:13} Chi nasconde i suoi sbagli non avrà successo; chi li confessa e li abbandona sarà perdonato.
{28:14} Felice l’uomo che tiene sempre gli occhi aperti, chi non sta attento finisce male.
{28:15} Come leone ruggente od orso affamato è il malvagio che governa un popolo povero.
{28:16} Un capo insensato fa molte ingiustizie, chi non ama i guadagni disonesti vivrà a lungo.
{28:17} Chi è oppresso dal peso di un delitto fuggirà fino alla morte: nessuno lo fermi!
{28:18} Chi vive onestamente si salva, chi ha una condotta cattiva cadrà tutto d’un colpo.
{28:19} Chi coltiva il suo campo si sazierà di pane, chi insegue illusioni raccoglierà miseria.
{28:20} Un uomo onesto avrà tante benedizioni! Chi ha fretta d’arricchirsi non resterà senza colpe.
{28:21} È bello essere imparziali, ma è facile lasciarsi corrompere per un pezzo di pane.
{28:22} L’avaro corre dietro alla ricchezza, e non sa che cadrà nella miseria.
{28:23} Chi sa correggere gli altri trova più gratitudine che un adulatore.
{28:24} Chi ruba al padre e alla madre, e pensa di non peccare, diventa compagno degli assassini.
{28:25} Chi non è mai contento provoca litigi, chi confida nel Signore sarà saziato.
{28:26} Chi confida in se stesso è uno stolto, chi si comporta con saggezza sarà salvo.
{28:27} Se aiuti il povero, non finirai in miseria; se non lo soccorri, sarai maledetto.
{28:28} Quando governano i malvagi, il paese va in rovina; se sono sconfitti, trionfano i giusti.
{29:1} Chi reagisce ai rimproveri con ostinazione presto sarà rovinato senza rimedio.
{29:2} Quando i giusti sono al potere, il popolo si rallegra; ma quando governa un disonesto, il popolo soffre.
{29:3} Chi ama la sapienza fa contento suo padre; chi va a donne spreca tutti i suoi soldi.
{29:4} Se il re è giusto, la nazione è forte, ma se il re pensa solo ad aggravare le imposte, il paese va in rovina.
{29:5} Se un amico diffonde false lodi, ti sta preparando un tranello.
{29:6} Il malvagio cade nella trappola dei suoi sbagli, il giusto vive nella gioia.
{29:7} Il giusto si preoccupa dei poveri, il malvagio se ne infischia.
{29:8} Gli spavaldi provocano disordini in città, ma i sapienti riportano la pace negli animi.
{29:9} Se un saggio ha un processo con uno stolto, non potrà che arrabbiarsi o ridere senza fine.
{29:10} Gli assassini odiano l’onesto, i giusti ne difendono la vita.
{29:11} Lo stolto dà sfogo a tutte le passioni, il saggio le controlla e le domina.
{29:12} Se un capo ascolta false informazioni, tutti i suoi funzionari gli sembrano malvagi.
{29:13} Il povero e l’oppressore hanno questo in comune: il Signore fa sorgere il sole su tutti e due.
{29:14} Se un re difende i diritti dei deboli, rafforza il suo trono per sempre.
{29:15} Bastone e punizione procurano saggezza, ma un giovane lasciato a se stesso è un disonore per sua madre.
{29:16} Comandano i malvagi, abbondano le colpe; ma i giusti avranno la soddisfazione di vederli cadere.
{29:17} Correggi tuo figlio: ti darà consolazioni e tu sarai contento.
{29:18} Senza profeti, il popolo si corrompe; ma tutto va bene a chi osserva la legge del Signore.
{29:19} Un servo non si corregge soltanto a parole perché capirà ma non ubbidirà.
{29:20} Hai mai visto un uomo che ha sempre fretta di parlare? C’è da sperare più da uno stolto che da lui.
{29:21} Chi vizia il suo servo fin dall’infanzia alla fine se ne pentirà amaramente.
{29:22} La collera provoca litigi, il furore moltiplica i peccati.
{29:23} Il superbo sarà umiliato, ma l’umile sarà onorato.
{29:24} Chi va con il ladro fa del male a se stesso; per non denunziarlo si attira la maledizione.
{29:25} Chi ha paura degli altri cade in trappola, chi ha fiducia nel Signore è al sicuro.
{29:26} Molti cercano l’appoggio di chi comanda, ma solo il Signore fa giustizia a ciascuno.
{29:27} Un criminale è un orrore per i giusti; un uomo giusto è un orrore per i malvagi.
{i30:1} Insegnamenti di Agur e di Lemuèl e altri proverbi Insegnamenti di Agur
{30:1} Questi sono gli insegnamenti di Agur, figlio di Iakè, i detti solenni pronunziati a nome di Itièl; di Itièl e di Ucal.
{30:2} Io sono stupido come una bestia, non ho l’intelligenza di altri uomini.
{30:3} Non ho imparato la sapienza e non possiedo la scienza sacra.
{30:4} Chi mai è salito al cielo e ne è disceso? Chi ha racchiuso il vento nelle sue mani? Chi riesce a trattenere l’acqua nel suo mantello? Chi ha fissato i confini della terra? Qual è il suo nome? Come si chiama suo figlio? Forse tu lo sai!
{30:5} Tutto quel che Dio dice è vero; il Signore protegge chi ricorre a lui.
{30:6} Non aggiungere nulla alle sue parole, se no, ti rimprovera e dimostra che sbagli.
{30:7} Due cose ti chiedo, o Dio, non negarmele finché vivo:
{30:8} tieni lontano da me falsità e menzogna, e dammi quel che è necessario per vivere, senza farmi né ricco né povero.
{30:9} Se fossi ricco potrei rinnegarti pensando di non aver bisogno di te; se fossi povero potrei rubare disubbidendo alla tua volontà.
{30:10} Non calunniare un servo davanti al suo padrone; altrimenti ti maledirà e ne pagherai il fio.
{30:11} C’è gente che maledice suo padre e non rispetta sua madre!
{30:12} C’è gente che si crede a posto ma non si è liberata dai suoi vizi!
{30:13} C’è gente così superba e sicura di sé che guarda gli altri dall’alto al basso!
{30:14} C’è gente che ha denti come spade e mascelle come coltelli; divorano i beni dei poveri e sbranano i più indifesi.
{i30:15} Proverbi numerici
{30:15} La sanguisuga ha due figlie che si chiamano: «Dammi! Dammi!». Tre cose sono insaziabili e non dicono mai: «Basta!»: il mondo dei
{30:16} morti, il seno di una donna sterile, una terra assetata di pioggia. C’è soprattutto una quarta che non dice mai: «Basta!»: il fuoco.
{30:17} A chi guarda con disprezzo suo padre e rifiuta di ubbidire a sua madre, i corvi strapperanno gli occhi e le aquile lo divoreranno.
{30:18} Tre cose sono per me così misteriose che non le comprendo: la via dell’aquila nell’aria, la via del serpente tra le rocce,
{30:19} la via della nave in alto mare. E ce n’è soprattutto una quarta: la via dell’amore tra un uomo e una donna.
{30:20} Così si comporta una donna adultera: mangia e si pulisce la bocca e dice: «Non ho fatto niente di male!».
{30:21} Tre cose sconvolgono un paese e sono insopportabili: uno schiavo che diventa re, uno
{30:22} stolto che ha tutto quel che vuole, una donna brutta e antipatica che trova
{30:23} marito. Ma ce n’è soprattutto una quarta: una schiava che prende il posto della padrona.
{30:24} Quattro sono gli animali più piccoli della terra, ma sono i più scaltri ed abili:
{30:25} le formiche, popolo senza forza, che d’estate mettono da parte il cibo per l’inverno;
{30:26} gli iraci, popolo di incapaci, che sanno farsi la tana fra le rocce;
{30:27} le cavallette, che non hanno un re, eppure sanno marciare in buon ordine;
{30:28} le lucertole, che si lasciano prendere con le mani, eppure sanno penetrare fin nei palazzi dei re!
{30:29} Tre esseri viventi hanno un aspetto solenne e maestoso: il leone, il più forte
{30:30} degli animali, che non ha paura di nessuno; la zebra dalle reni vigorose e
{30:31} il caprone. Ce n’è soprattutto un quarto: un re a capo del suo popolo.
{30:32} Se sei stato tanto stolto da essere arrogante, ma poi ci hai ripensato, ora tieni chiusa la bocca!
{30:33} Se sbatti il latte, ne esce il burro; se schiacci il naso, ne esce il sangue; se scoppia la collera, ne esce una lite.
{i31:1} Insegnamenti di Lemuèl
{31:1} Questi sono gli insegnamenti del re Lemuèl, le massime che sua madre gli ha trasmesso.
{31:2} Figlio mio carissimo, tu sei la risposta alle mie preghiere.
{31:3} Non consumare le tue energie in avventure amorose, non rovinarti l’esistenza con donne che possono corrompere anche i re.
{31:4} Ascolta, Lemuèl; un re non deve darsi al vino, un principe non deve rendersi schiavo di bevande inebrianti.
{31:5} Se si ubriacano, dimenticano le leggi e trascurano i diritti dei poveri.
{31:6} Bevande inebrianti fanno bene a chi viene meno e il vino a chi è amareggiato:
{31:7} bevono e dimenticano le loro miserie, non ricordano più le loro tribolazioni.
{31:8} Parla tu a favore di chi non può difendersi, sostieni i diritti di chi è senza aiuto.
{31:9} Parla per loro e sii un giudice giusto; difendi i diritti del povero e del bisognoso.
{i31:10} 31,10 I versetti 10-31 nel testo ebraico formano un poema alfabetico: ognuno di essi inizia con una lettera dell’alfabeto ebraico. La donna di carattere
{31:10} Com’è difficile trovare una donna di carattere! Essa vale molto di più delle perle.
{31:11} Suo marito ha piena fiducia in lei e non sarà mai un miserabile.
{31:12} Per tutta la vita gli dà felicità, mai dispiaceri.
{31:13} Si procura lana e lino e li lavora volentieri con le sue mani.
{31:14} Fa venire da lontano le sue provviste, simile a una nave mercantile.
{31:15} Si alza prima dell’alba, prepara il cibo alla sua famiglia e ordina alle sue serve quel che devono fare.
{31:16} Investe il denaro, frutto del suo lavoro, comprando un terreno coltivato a vigna.
{31:17} Lavora con grande energia, le sue braccia non sono mai stanche.
{31:18} Controlla che i suoi affari vadano bene, la sua lucerna resta accesa tutta la notte.
{31:19} Mette mano alla lana da filare e gira il fuso con le sue dita.
{31:20} È generosa con i poveri e aiuta i bisognosi.
{31:21} Quando nevica non ha preoccupazioni, perché tutti i suoi familiari hanno vestiti pesanti.
{31:22} Si fa coperte per i letti e splendidi vestiti di lino rosso porpora.
{31:23} Alle riunioni degli anziani del luogo suo marito è molto stimato.
{31:24} Ella confeziona vestiti e cinture e le vende ai mercanti.
{31:25} È forte, gode la stima di tutti, non ha paura dell’avvenire.
{31:26} Parla sempre con sapienza e dà consigli pieni di bontà.
{31:27} Non è mai pigra né indolente, si preoccupa dell’andamento della sua casa.
{31:28} I suoi figli ne sono orgogliosi e suo marito ne fa l’elogio.
{31:29} Egli dice: «Molte donne sono straordinarie, ma nessuna è come te!».
{31:30} La grazia femminile è ingannevole, la bellezza non dura, ma una donna che rispetta il Signore è degna di lode.
{31:31} Dàtele credito per tutto quel che fa: tutta la città le deve rispetto per il suo lavoro.
