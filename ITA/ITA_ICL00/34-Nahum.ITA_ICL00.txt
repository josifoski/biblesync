{1:1} Questo messaggio riguarda la città di Ninive. È il racconto di quel che Dio ha rivelato a Naum, originario di Elkos.
{i1:2} Il Signore è un Dio terribile e buono
{1:2} Il Signore è un Dio esigente, egli punisce chi si oppone a lui; la sua collera è terribile. Il Signore si vendica dei suoi nemici, è adirato contro di loro.
{1:3} Il Signore è paziente, la sua potenza è immensa, ma non lascia impunito il colpevole. Quando egli cammina, si scatena una violenta tempesta; le nubi sono la polvere sollevata dai suoi passi.
{1:4} Minaccia il mare e il mare si prosciuga, priva i fiumi delle loro acque. I prati di Basan e il monte Carmelo diventano aridi, appassiscono i fiori del Libano.
{1:5} Davanti a lui le montagne tremano, sussultano le colline. Alla sua presenza la terra si scuote, tutta la terra con i suoi abitanti.
{1:6} Chi può resistere alla sua ira, affrontare il fuoco della sua collera? Divampa come un incendio e perfino le rocce si spezzano davanti a lui.
{1:7} Il Signore è buono, è un rifugio sicuro nel giorno della sventura. Egli si prende cura di quelli che si rifugiano in lui
{1:8} quando stanno per essere travolti dalle acque. Egli distrugge chi gli è ribelle e insegue i suoi nemici fin nelle tenebre della morte.
{i1:9} Messaggi per le città di Ninive e Giuda
{1:9} Che cosa tramate contro il Signore? Egli distrugge i suoi avversari. Nessuno gli si oppone più di una volta.
{1:10} Essi sono come rovi intrecciati, bevono fino a essere ubriachi, ma saranno bruciati come erba secca.
{1:11} Da te, Ninive, è uscito un ∆ uomo pieno di idee malvagie che complotta contro il Signore.
{1:12} Così dice il Signore alla gente di Giuda: «I vostri nemici, anche se potenti e numerosi, saranno distrutti e spariranno dalla terra. Ti ho fatto soffrire, ma non ti affliggerò più.
{1:13} Ora, ti libererò dal dominio dei nemici, spezzerò le tue catene».
{1:14} Ma contro di te, re di Ninive, il Signore ha deciso: «Non avrai più discendenti che porteranno il tuo nome. Dal tempio dei tuoi dèi farò sparire gli idoli di legno e di metallo. Ecco, io preparo la tua tomba perché ormai tu non conti più niente per me».
{1:15} Gente di Giuda, ecco che viene sui monti un messaggero di pace. Celebra, Giuda, le tue feste, mantieni quel che hai promesso a Dio solennemente. ∆ Il malvagio non invaderà più la tua terra: egli è stato completamente annientato.
{2:1} Si avvicina un distruttore, avanza contro di te, Ninive. Soldati, vigilate sulle fortezze! Sorvegliate le strade! Preparatevi a combattere, riunite tutte le vostre forze!
{2:2} Il Signore ridà la prosperità ai discendenti di Giacobbe, rinnova la grandezza d’Israele: la vigna che i briganti avevano devastato e saccheggiato.
{i2:3} La distruzione di Ninive Ninive presa d’assalto
{2:3} I soldati nemici hanno lo scudo tinto di rosso e portano vestiti scarlatti. Nel momento dell’attacco i carri da guerra scintillano come il fuoco e le lance lampeggiano.
{2:4} I carri si lanciano all’assalto per le strade e per le piazze, sono come torce accese, saettano veloci come frecce.
{2:5} Il re di Ninive fa l’appello dei suoi generali, ma quelli, accorrendo, si urtano. I nemici danno l’assalto alle mura tutti compatti sotto i loro scudi.
{2:6} Le porte sui fiumi d’improvviso sono forzate. Il palazzo reale è scosso.
{2:7} La statua della dea è portata via. Le donne che ne avevano cura gemono come colombe, per il dolore, si percuotono il petto.
{2:8} Ninive è come un serbatoio che perde acqua da tutte le parti. Gridano: «Fermatevi! Fermatevi!», ma i fuggiaschi neanche si voltano.
{2:9} «Saccheggiate l’argento, saccheggiate l’oro!». Le ricchezze della città sono immense, è piena di tesori di ogni genere.
{2:10} Devastazione, saccheggio, desolazione! Tutti si perdono di coraggio, le ginocchia tremano, i corpi rabbrividiscono e i volti diventano pallidi.
{i2:11} Ninive è un leone vinto
{2:11} Dov’è ora la città simile alla tana dei leoni dove i giovani leoni venivano nutriti? Là il leone, la leonessa e i leoncelli potevano muoversi sicuri e indisturbati.
{2:12} Il leone catturava e sbranava le sue prede per le leonesse e per i giovani leoni, con queste prede riempiva le sue tane.
{2:13} Il Signore dell’universo dice: «Io agirò contro di te, Ninive, farò incendiare i tuoi carri da guerra, i tuoi leoncelli saranno uccisi in battaglia. Farò finire le tue scorrerie sulla terra, non si udrà più la voce dei tuoi messaggeri».
{i3:1} Massacro a Ninive
{3:1} Guai alla città sanguinaria, piena di menzogne, colma di rapine, sempre pronta a saccheggiare.
{3:2} Si sente già il sibilo della frusta, il fracasso delle ruote, il galoppo dei cavalli e il cigolio dei carri da guerra.
{3:3} I cavalieri incalzano, le spade scintillano, le lance sfavillano. Dovunque ci sono feriti, i morti si ammucchiano e non si possono contare. Si inciampa nei cadaveri.
{i3:4} Ninive è svergognata
{3:4} Ninive, la prostituta dai mille vizi, affascinava per la sua bellezza e per i suoi incantesimi! Rendeva schiavi popoli e nazioni con le sue tresche e i suoi malefici.
{3:5} Il Signore dell’universo dice: «Per questo io ti punisco. Solleverò le tue vesti fino al viso, ti mostrerò nuda ai popoli stranieri e sarai umiliata davanti a tutti.
{3:6} Ti getterò addosso immondizie, ti coprirò di vergogna, farò di te uno spettacolo orribile:
{3:7} quelli che ti vedranno fuggiranno. “Ninive è distrutta, — si griderà, — chi avrà compassione di lei? Chi verrà a consolarla?”».
{i3:8} Ninive distrutta come Tebe
{3:8} Ninive, ti credi più forte di Tebe, la città che sorge tra i canali del Nilo circondata dall’acqua, ∆ difesa dal fiume come un muro di protezione?
{3:9} L’Etiopia e l’Egitto erano la sua forza che non aveva limiti, i popoli di Put e della Libia erano suoi alleati.
{3:10} Eppure anche i suoi abitanti sono stati deportati in esilio, i suoi bambini sfracellati agli angoli delle strade. I suoi capi sono stati messi in catene, e i conquistatori si sono spartiti a sorte i nobili.
{3:11} Anche tu, Ninive, ti ubriacherai di dolore, e ∆ ne sarai sommersa. Anche tu cercherai un rifugio, per sfuggire al nemico.
{i3:12} Ninive incapace di reagire
{3:12} Tutte le tue fortezze sono come fichi maturi: cadono appena scossi, cadono in bocca a chi li vuole mangiare.
{3:13} Il tuo popolo è debole come donne. Le porte fortificate del paese si spalancano ai nemici che avanzano, le sbarre sono state divorate dal fuoco.
{3:14} Fate provviste d’acqua, per prepararvi all’assedio. Rinforzate le vostre difese: impastate l’argilla e preparate gli stampi per fare i mattoni.
{3:15} Ma voi morirete lo stesso, o nell’incendio della vostra città o in battaglia. Sarete annientati come foglie divorate dalle cavallette. Vi siete moltiplicati come cavallette.
{i3:16} Scomparsa di un popolo
{3:16} I vostri mercanti erano più numerosi delle stelle del cielo. Ma ora sono scomparsi come gli sciami di locuste che aprono le ali e volano via.
{3:17} Le vostre guardie erano numerose come cavallette, i vostri funzionari come sciami di insetti che si attaccano ai muri nelle ore di freddo. Ma quando il sole brilla si dileguano, non si sa dove vanno. Dove sono finite?
{i3:18} Disastro irreparabile
{3:18} Re d’Assiria, i tuoi governatori dormono per sempre, i tuoi comandanti non si muovono più. Il tuo popolo è disperso sulle montagne e non c’è chi lo raduna.
{3:19} Sei stato colpito da un disastro senza rimedi, le tue ferite sono incurabili. Chiunque conoscerà la tua sorte applaudirà alla tua disgrazia. Infatti, chi non è stato colpito dalla tua continua crudeltà?
