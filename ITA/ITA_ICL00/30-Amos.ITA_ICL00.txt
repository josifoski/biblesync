{i1:1} Presentazione
{1:1} Queste sono le parole di Amos, che era un allevatore del villaggio di Tekoa. Due anni prima del ∆ terremoto, mentre ∆ Ozia era re di Giuda e ∆ Geroboamo figlio di Ioas era re di Israele, Dio rivelò ad Amos tutte queste cose riguardanti ∆ Israele.
{1:2} Amos ha detto: «Il Signore ruggisce dal monte Sion, la sua voce tuona da Gerusalemme. Per questo i pascoli si seccano e la verde cima del monte Carmelo ingiallisce».
{i1:3} Dio giudica i popoli e Israele Aram
{1:3} Il Signore dice: «La gente di Damasco ha commesso una colpa dopo l’altra; certamente io la punirò. Ha trattato gli abitanti di Gàlaad con incredibile crudeltà.
{1:4} Per questo, io manderò il fuoco contro la casa del re Cazaèl ed esso brucerà anche le fortezze del re Ben-Adàd.
{1:5} Sfonderò le porte delle mura di Damasco, toglierò i governatori delle città di Bikat-Àven e i capi di Bet-Eden. Il popolo di Aram sarà deportato a ∆ Kir», dice il Signore.
{i1:6} Filistea
{1:6} Il Signore dice: «La gente della città di Gaza ha commesso una colpa dopo l’altra certamente io la punirò. Ha deportato gli abitanti di interi villaggi per consegnarli nelle mani del popolo di Edom.
{1:7} Per questo, io manderò il fuoco alle mura di Gaza e brucerò le sue fortezze.
{1:8} Toglierò di mezzo i governatori delle città di Asdod e di Àscalon, la mia mano si abbatterà sulla città di Ekron e moriranno tutti i Filistei rimasti», dice Dio, il Signore.
{i1:9} Tiro
{1:9} Il Signore dice: «La gente della città di Tiro ha commesso una colpa dopo l’altra; certamente io la punirò. Ha venduto come schiava la popolazione di interi villaggi alla gente di Edom, e non ha mantenuto il patto di fratellanza che aveva fatto.
{1:10} Per questo, manderò il fuoco contro le mura di Tiro ed esso brucerà le sue fortezze».
{i1:11} Edom
{1:11} Il Signore dice: «La gente di Edom ha commesso una colpa dopo l’altra; certamente io la punirò. Ha inseguito con la spada i suoi fratelli, gli Israeliti, li ha uccisi ∆ senza pietà. La sua ira devasta senza fine, la sua collera è sempre desta.
{1:12} Per questo, manderò il fuoco contro la regione di Teman ed esso brucerà anche i palazzi della città di ∆ Bosra».
{i1:13} Ammon
{1:13} Il Signore dice: «La gente di Ammon ha commesso una colpa dopo l’altra; certamente io la punirò. Per conquistare nuovi territori non ha esitato a sventrare donne incinte nella regione di Gàlaad.
{1:14} Per questo, darò fuoco alle mura della città di Rabbà ed esso brucerà i suoi palazzi. Sarà come un grido di battaglia, come il turbine di una tempesta.
{1:15} Il re degli Ammoniti andrà in esilio, e i suoi ministri con lui», dice il Signore.
{i2:1} Moab
{2:1} Il Signore dice: «La gente di Moab ha commesso una colpa dopo l’altra; certamente io la punirò. Ha bruciato le ossa del re di Edom per farne calce.
{2:2} Per questo, manderò il fuoco contro la regione di Moab ed esso brucerà anche le fortezze della città di Keriòt. Il popolo di Moab morirà nel tumulto della battaglia, mentre i soldati grideranno e le trombe suoneranno.
{2:3} Ucciderò il governatore di Moab e con lui farò morire tutti i capi del paese», dice il Signore.
{i2:4} Giuda
{2:4} Il Signore dice: «La gente di Giuda ha commesso una colpa dopo l’altra; certamente io la punirò. Ha calpestato i miei insegnamenti e non ha rispettato i miei ordini. È stata sviata dagli stessi dèi che i suoi antenati avevano servito.
{2:5} Per questo, manderò il fuoco alla terra di Giuda ed esso brucerà i palazzi di Gerusalemme».
{i2:6} Israele
{2:6} Il Signore dice: «Gli abitanti d’Israele hanno commesso una colpa dopo l’altra; certamente io li punirò. Hanno venduto come schiavi uomini onesti, solo perché non potevano pagare i loro debiti, hanno venduto poveri per un paio di sandali.
{2:7} Costringono il povero a strisciare nella polvere e rendono la vita difficile al debole. ∆ Padri e figli vanno con la stessa donna, e così profanano il mio santo nome.
{2:8} Davanti agli altari osano sdraiarsi sulle vesti avute in pegno dal povero. Nel mio tempio bevono il vino confiscato.
{2:9} «Eppure, popolo mio, per la tua salvezza io ho distrutto gli Amorrei, uomini alti come cedri e forti come querce. Ho distrutto i loro frutti in alto e le loro radici in basso.
{2:10} Proprio io ti ho fatto uscire dall’Egitto, ti ho guidato nel deserto per quarant’anni perché prendessi possesso del territorio degli Amorrei.
{2:11} Ho costituito alcuni dei tuoi figli come profeti, alcuni dei tuoi giovani come nazirei. Non è forse così, popolo d’Israele? Parola del Signore.
{2:12} Ma voi avete fatto bere il vino ai nazirei e avete ordinato ai profeti di non annunziare il mio messaggio.
{2:13} E ora farò cedere il terreno sotto di voi come fa un carro carico di grano.
{2:14} Neppure i più agili sfuggiranno, i forti perderanno la loro forza, i coraggiosi non si salveranno.
{2:15} Gli arcieri non resisteranno e non si salverà né chi corre con piede leggero né chi fugge a cavallo.
{2:16} Quel giorno, perfino il più valoroso getterà le sue armi per poter fuggire. Parola del Signore».
{3:1} Ascoltate il messaggio che il Signore rivolge a voi, Israeliti, famiglia che egli ha liberato dall’Egitto:
{3:2} «Tra tutte le famiglie della terra, ho scelto solo te. Per questo verrò a chiederti conto di tutti i tuoi peccati».
{i3:3} La missione del profeta
{3:3} Possono due uomini cominciare un viaggio insieme se non s’incontrano?
{3:4} Può ruggire il leone nella foresta se non ha scovato una preda? Può il leoncello farsi sentire dalla tana se non ha catturato qualcosa?
{3:5} Può essere preso a terra un uccello se nella trappola non c’è esca? Può scattare la trappola se non c’è una preda?
{3:6} Può suonare la tromba di guerra in città senza che il popolo s’allarmi? Può abbattersi una sciagura in città se il Signore non l’ha provocata?
{3:7} Ebbene, Dio, il Signore, non agisce senza aver prima rivelato le sue intenzioni ai suoi servi, i profeti.
{3:8} Quando il leone ruggisce chi può non aver paura? Quando Dio, il Signore, parla chi può evitare di trasmettere il suo messaggio?
{i3:9} Il Signore condanna il regno d’Israele
{3:9} Annunziate a quelli che vivono nei palazzi di Asdod e nei palazzi di Egitto: «Riunitevi sulle colline di Samaria, guardate il grande disordine che vi regna e le violenze che vengono commesse».
{3:10} Il Signore dice: «Questa gente non sa nemmeno cosa significa essere onesti. Accumulano nei loro palazzi il frutto di rapine e violenze.
{3:11} Perciò — così dice il Signore — un nemico circonderà il paese, abbatterà le tue difese e saccheggerà i tuoi palazzi».
{3:12} Il Signore dice: «Come il pastore riesce a strappare al leone solo due zampe o un orecchio dell’animale che la belva sta divorando, così si salverà il popolo d’Israele che in Samaria sta sdraiato sui suoi lussuosi divani.
{3:13} Ascoltate ora e ammonite i discendenti di Giacobbe, dice il Signore, Dio dell’universo.
{3:14} Nel giorno in cui verrò a chiedere conto dei suoi peccati al popolo d’Israele, io distruggerò gli altari della città di Betel. Gli angoli rialzati degli altari saranno spezzati e cadranno a terra.
{3:15} Distruggerò le case invernali e quelle estive, le case decorate in avorio cadranno in rovina e i palazzi saranno spazzati via». Così dice il Signore.
{i4:1} Le donne di Samaria
{4:1} Ascoltate queste parole, donne di Samaria, che vi siete ingrassate come le vacche della regione di Basan. Voi violate i diritti dei deboli, opprimete i poveri, ordinate ai vostri mariti: «Fate portare da bere, beviamo!».
{4:2} Dio, il Signore, ha giurato: «Com’è vero che io sono santo, verrà il giorno in cui sarete prese prigioniere e trascinate via con dei ganci, come pesci all’amo.
{4:3} In fila dovrete abbandonare la città passando per le rovine delle mura, e sarete cacciate verso il nord». Parola del Signore.
{i4:4} Israele si rifiuta di capire
{4:4} «Israeliti, andate pure al santuario di Betel e peccate! Andate a Gàlgala e peccate ancora di più! Il mattino dopo l’arrivo offrite pure i vostri animali in sacrificio, e il giorno seguente le vostre decime.
{4:5} Offrite pure il vostro pane lievitato per il sacrificio di ringraziamento. Annunciate a gran voce le vostre offerte spontanee. Sono queste le cose che vi piacciono, o Israeliti!». Parola di Dio, il Signore.
{4:6} «Quanto a me, vi ho lasciati a bocca vuota nelle vostre città e vi ho lasciati tutti senza pane, eppure non siete tornati a me». Parola del Signore.
{4:7} «Sono io che vi ho privato della pioggia a tre mesi dal raccolto, che ho fatto piovere su una città e non su un’altra. Mentre su un campo è caduta troppa pioggia, su un altro neppure una goccia, e si è inaridito.
{4:8} Due o tre città si sono trascinate verso un’altra cercando da bere, ma non hanno potuto dissetarsi. Molta gente assetata ha cercato acqua nelle città vicine, ma non ne ha trovata a sufficienza per dissetarsi, eppure non siete tornati a me». Parola del Signore.
{4:9} «Io ho mandato vento caldo e vermi per distruggere i vostri cereali, peggio ancora ho fatto con frutteti e vigneti. Le cavallette hanno divorato gli alberi di fico e gli ulivi, eppure non siete tornati a me». Parola del Signore.
{4:10} «Io vi ho mandato la peste come l’ho mandata in Egitto. Ho ucciso i vostri giovani in battaglia e ho fatto catturare i vostri cavalli. Vi ho fatto sentire il fetore dei cadaveri nei vostri accampamenti, eppure non siete tornati a me». Parola del Signore.
{4:11} «Vi ho distrutti con la più spaventosa delle catastrofi, quella delle città di Sòdoma e Gomorra. Siete diventati come tizzoni strappati da un incendio, eppure non siete tornati a me». Parola del Signore.
{4:12} «Perciò io agirò contro di te, Israele! E poiché agirò contro di te, preparati a incontrare il tuo Dio, Israele!».
{4:13} È Dio che ha creato i monti e formato i venti, che fa conoscere i suoi pensieri all’uomo, che fa seguire il giorno alla notte, che avanza sui monti di tutta la terra. Il suo nome è Signore, Dio dell’universo!
{i5:1} Lamento funebre
{5:1} Popolo d’Israele, ascolta questo lamento funebre che pronunzio su di te:
{5:2} Israele, bella e giovane, è caduta, non si alzerà più. Giace a terra abbandonata, nessuno può farla rialzare.
{5:3} Dio, il Signore, dice: «In Israele, su mille soldati che una città manderà in guerra, ne torneranno solo cento; su cento mandati da un’altra, ne torneranno solo dieci».
{i5:4} Invito al pentimento
{5:4} Il Signore dice agli Israeliti: «Cercate me, se volete vivere.
{5:5} Ma non rivolgetevi al santuario di Betel, non andate a ∆ Gàlgala, non recatevi a ∆ Bersabea, perché gli abitanti di Gàlgala saranno esiliati, perché Betel sarà distrutta.
{5:6} Cercate il Signore, se volete vivere». Se non lo cercate, egli si avventerà sui discendenti di Giuseppe, come un fuoco che divorerà il santuario di Betel e nessuno potrà spegnerlo.
{5:7} Danno alla giustizia un gusto repellente, schiacciano a terra il diritto.
{i5:8} Inno al Creatore
{5:8} È Dio che ha creato le costellazioni delle Plèiadi e di Orione, che trasforma l’oscurità in chiarore e il giorno in notte, che raccoglie l’acqua del mare e la riversa sulla terra. Il suo nome è Signore.
{5:9} È lui che distrugge i potenti e demolisce le loro fortezze.
{i5:10} Denunzia contro Israele
{5:10} Voi odiate chi in tribunale vi accusa d’ingiustizia e dice la verità.
{5:11} Voi opprimete i poveri e portate via parte del loro grano. Avete costruito belle case, ma non le abiterete. Avete piantato vigne stupende, ma non ne berrete il vino.
{5:12} Io so quanto sono numerosi i vostri misfatti, quanto orribili i vostri peccati. Voi tormentate l’uomo giusto, accettate ricompense illecite e impedite ai poveri di ottenere giustizia in tribunale.
{5:13} Perciò chi è prudente tace in questi tempi così malvagi.
{5:14} Cercate di fare quel che è bene e non il male, se volete vivere. Allora il Signore, Dio dell’universo, sarà veramente con voi, così come dite.
{5:15} Odiate il male e amate il bene, riportate la giustizia nei tribunali: allora forse il Signore Dio dell’universo avrà pietà degli ultimi discendenti di Giuseppe.
{5:16} Il Signore, Dio dell’universo così dice: «Si udranno lamenti in tutte le piazze, in ogni via si griderà: “Che disgrazia!”. Per piangere i morti si chiameranno anche i contadini, oltre a quelli che lo fanno per mestiere.
{5:17} In tutte le vigne ci saranno lamenti, perché io verrò a punirvi». Il Signore ha parlato.
{i5:18} Il giorno del Signore
{5:18} Guai a voi che attendete fiduciosi il giorno del Signore! Per voi sarà un giorno di tenebre e non di luce.
{5:19} Sarà come un uomo che fugge davanti al leone e s’imbatte in un orso; si rifugia in casa, appoggia la mano al muro ed è morso da un serpente.
{5:20} Il giorno del Signore sarà tenebre e non luce, completamente oscuro.
{i5:21} Un culto inaccettabile
{5:21} Il Signore dice: «Io odio le vostre feste religiose, anzi le disprezzo! Detesto le vostre assemblee solenni.
{5:22} Quando mi presentate i vostri sacrifici sull’ altare, non li accetto; quando mi offrite grano, lo rifiuto; quando mi portate bestie grasse da sacrificare come segno di pace, nemmeno le guardo.
{5:23} Basta! Non voglio più sentire il frastuono dei vostri canti, il suono delle vostre arpe.
{5:24} Piuttosto fate in modo che il diritto scorra come acqua di sorgente, e la giustizia come un torrente sempre in piena.
{5:25} «Israeliti, durante i quarant’anni passati nel deserto non mi avete presentato né sacrifici né offerte.
{5:26} Ma ora vi siete fatti delle statue del vostro dio-re Siccùt e del vostro dio-stella ∆ Chiiòn.
{5:27} Perciò portatele con voi, quando vi manderò in esilio oltre Damasco! Così dice il Signore, Dio dell’universo».
{i6:1} Il regno d’Israele sarà distrutto
{6:1} Guai a voi che vivete tranquilli in Sion. Guai a voi che vi sentite sicuri in Samaria. Guai a voi, uomini importanti d’Israele, la prima fra le nazioni, voi ai quali si rivolgono gli Israeliti.
{6:2} Andate a vedere la città di Calne, di là passate per la grande città di ∆ Camat e scendete fino alla città di ∆ Gat in Filistea. Siete forse migliori di quei regni? I loro territori sono più vasti dei vostri?
{6:3} Voi volete allontanare il giorno della disgrazia, ma con le vostre azioni fate avvicinare il regno della violenza.
{6:4} Vi sdraiate su divani pregiati e ben lavorati, mangiate carne di agnello e di vitello, presi dal gregge e dalla stalla.
{6:5} Improvvisate canti sull’arpa, inventate strumenti musicali come Davide.
{6:6} Bevete il vino in grandi coppe e usate i profumi più raffinati, ma non vi preoccupate della rovina che sta per colpire i discendenti di Giuseppe.
{6:7} Perciò voi sarete nelle prime file di quelli che vanno in esilio. I vostri banchetti di fannulloni finiranno.
{6:8} Il Signore, Dio dell’universo, ha promesso solennemente: «Siccome detesto l’orgoglio dei discendenti di Giacobbe e odio i loro palazzi, consegnerò al nemico la loro capitale e tutto quel che c’è in essa».
{6:9} Se rimarranno dieci uomini in una casa, essi dovranno morire.
{6:10} Quando il parente di un morto verrà con chi brucia i corpi a prendere il cadavere per portarlo via, domanderà a chi si trova ancora nella casa: — È rimasto qualcuno con te? Questi dirà: — No! — e aggiungerà: — Silenzio! Non si deve pronunziare il nome del Signore.
{6:11} Quando il Signore lo comanda, le case grandi e piccole sono ridotte in macerie.
{6:12} Possono galoppare i cavalli sulle rocce? Si può arare il mare con i buoi? Eppure nelle vostre mani la giustizia è diventata veleno, i frutti della giustizia sono diventati amari.
{6:13} Voi vi vantate perché avete conquistato la città di Lodebàr e dite anche: «Siamo stati così forti da conquistare ∆ Karnàim!».
{6:14} Il Signore, Dio dell’universo, dice: «Israeliti, io manderò un esercito straniero a occupare la vostra terra. Vi opprimerà dal passo di Camat, a nord, fino alla valle del ∆ torrente dell’Araba, a sud!».
{i7:1} Cinque visioni che annunciano l’intervento di Dio Le cavallette (prima visione)
{7:1} Dio, il Signore, mi fece avere una visione: egli formava uno sciame di cavallette proprio quando l’erba ricominciava a crescere, dopo il primo taglio riservato ai greggi del re.
{7:2} Quando le cavallette ebbero divorato quasi tutta l’erba della regione, io dissi: — Signore Dio nostro, perdona i discendenti di Giacobbe! Come potrà resistere il tuo popolo? È così debole!
{7:3} Allora il Signore ritornò sulla sua decisione e disse: — Quel che hai visto non accadrà!
{i7:4} Il fuoco (seconda visione)
{7:4} Dio, il Signore, mi fece avere un’altra visione: egli stava per punire il suo popolo con un fuoco che consumava il grande oceano sotterraneo e stava per consumare i campi.
{7:5} E io dissi: — Signore Dio nostro, fermati! Come potrà resistere il tuo popolo? È così debole!
{7:6} Anche allora il Signore ritornò sulla sua decisione e disse: — Neanche questo accadrà.
{i7:7} Il filo a piombo (terza visione)
{7:7} Il Signore mi fece avere ancora un’altra visione: stava vicino a un muro, alto e diritto, e teneva in mano un filo a piombo.
{7:8} Il Signore mi chiese: — Amos, che cosa vedi? — Un filo a piombo, — risposi. — Ho misurato con esso il mio popolo, — disse il Signore, — e non posso più risparmiarlo.
{7:9} I luoghi sacri dei discendenti di Isacco rimarranno deserti, i santuari d’Israele saranno distrutti e porrò fine con la spada alla dinastia del re Geroboamo.
{i7:10} Amos e Amasia
{7:10} Amasia, sacerdote di Betel, fece pervenire al re Geroboamo questo messaggio: «Amos è qui nel regno d’Israele e congiura contro di te. La gente non sopporta più i suoi discorsi.
{7:11} Infatti egli dice: “Geroboamo morirà in battaglia, e la popolazione d’Israele sarà deportata, lontano dalla sua patria”».
{7:12} Allora Amasia disse ad Amos: — Visionario, vattene, ritorna nella terra di Giuda per guadagnarti il pane facendo là il profeta.
{7:13} Non tornare più a profetizzare a Betel. Questo è il santuario dei re, il tempio della nazione!
{7:14} Amos rispose: — Non sono un profeta, e non faccio parte di un gruppo di profeti. Sono un allevatore di bestiame e coltivo le piante di ∆ sicomoro.
{7:15} Ma il Signore mi ha chiamato mentre seguivo il gregge al pascolo, e mi ha ordinato di portare il suo messaggio a Israele.
{7:16} E ora tu vuoi che io non profetizzi più contro il popolo d’Israele, e che non parli più contro i discendenti di Isacco. Allora ascolta queste parole del Signore:
{7:17} «Tua moglie diventerà una donna di strada, i tuoi figli e le tue figlie saranno uccisi in guerra. La tua proprietà sarà divisa fra altre persone, tu stesso morirai in terra impura, e la popolazione d’Israele sarà deportata lontano dalla sua patria».
{i8:1} Un cesto di frutta (quarta visione)
{8:1} Dio, il Signore, mi fece avere un’altra visione: un cesto di frutta matura.
{8:2} — Che cosa vedi, Amos? — chiese il Signore. — Un cesto di frutta matura, — risposi. — Anche per il mio popolo Israele è maturata la fine, — disse il Signore. — Non posso più risparmiarlo e non cambierò più la mia decisione.
{8:3} In quel giorno i canti del palazzo diventeranno grida di lamento. Dappertutto vi saranno cadaveri e saranno buttati fuori. Silenzio.
{i8:4} Contro i commercianti imbroglioni
{8:4} Ascoltate queste parole, voi che calpestate i poveri e tentate di eliminare gli umili.
{8:5} Proprio voi che dite: «Quant’è lungo il sabato! Ma quando finisce la festa della luna nuova? Noi dobbiamo vendere il nostro grano! Possiamo aumentare i prezzi, falsificare le misure e truccare le bilance.
{8:6} Venderemo anche gli scarti del grano! Ci saranno certamente dei poveri che non possono pagare i loro debiti, neppure per un paio di sandali. Allora li compreremo come schiavi».
{8:7} Per l’arroganza dei discendenti di Giacobbe il Signore ha giurato: «Non dimenticherò mai i loro misfatti».
{8:8} Per questo, vi sarà un terremoto: la terra si gonfierà come il Nilo in piena, ondeggerà e si abbasserà; e i suoi abitanti saranno in lutto.
{8:9} «Allora, — dice Dio, il Signore, — farò tramontare il sole a mezzogiorno e oscurerò tutta la terra.
{8:10} Muterò le vostre feste in lutto, i vostri canti in lamento. Come a genitori, che hanno perso il loro unico figlio, vi raserò la testa, vi vestirò di sacco e soffrirete molto. Quel giorno sarà amaro sino alla fine!
{8:11} «Verranno giorni, — dice Dio, il Signore, — in cui io manderò la fame in questa regione. Non di pane avranno fame, non di acqua avranno sete, ma di ascoltare la parola del Signore.
{8:12} Ovunque cercheranno barcollando la parola di Dio, da nord a est. Ma non la troveranno.
{8:13} In quel giorno, anche ragazzi e ragazze in ottima salute verranno meno per la sete.
{8:14} Quelli che giurano sugli idoli di Samaria e dicono: “Per il dio di Dan”, o “Viva ∆ la via di ∆ Bersabea”, cadranno senza più rialzarsi!».
{i9:1} Giudizio del Signore (quinta visione)
{9:1} Vidi il Signore vicino all’ altare. Mi disse: «Colpisci i capitelli delle colonne così forte da far tremare gli architravi. Falli cadere sulla testa di tutti, e io ucciderò il resto della gente in guerra. Nessuno potrà sfuggire, nessuno riuscirà a scappare.
{9:2} Se si rifugiano sottoterra, nel mondo dei morti, la mia mano li afferrerà ugualmente. Se scappano verso il cielo, li trascinerò giù.
{9:3} Anche se si nascondono in cima al monte Carmelo, li scoverò e li prenderò. Se si allontanano dal mio sguardo, anche in fondo al mare, ordinerò al ∆ serpente marino di morderli.
{9:4} Se sfileranno come prigionieri davanti ai loro nemici, ordinerò alla spada di massacrarli. Ho intenzione di distruggerli, non di aiutarli».
{i9:5} Dio creatore e giudice
{9:5} Il Signore, Dio dell’universo, colpisce e la terra trema, dappertutto si sentono grida di lamento. Tutta la terra si gonfierà e si abbasserà come il Nilo.
{9:6} Egli costruisce la sua dimora nel cielo, sopra la volta poggiata sulla terra. Raccoglie l’acqua del mare e la riversa sulla terra. Il suo nome è Signore!
{i9:7} Dio castiga i colpevoli
{9:7} «Israeliti, — Parola del Signore, — voi siete per me come il lontano popolo d’Etiopia. Ho fatto uscire voi dall’Egitto, i Filistei da Creta, gli Aramei da Kir.
{9:8} Io, il Signore, conosco le colpe del regno peccatore, e lo spazzerò via dalla faccia della terra. Tuttavia non sterminerò completamente i discendenti di Giacobbe.
{9:9} Ho deciso di scuotere il popolo d’Israele, come si scuote il grano nel setaccio. Neppure un sassolino cadrà per terra. Così spargerò gli Israeliti in mezzo alle nazioni.
{9:10} I peccatori del mio popolo saranno uccisi in guerra, anche se proprio loro dicevano: “Certamente Dio non permetterà che ci colpisca la sventura”».
{i9:11} Dio ricostruirà il regno di Davide
{9:11} Il Signore dice: «In quel giorno io restaurerò il regno di Davide, ridotto come una capanna in rovina. La rialzerò, riparerò i suoi muri, e la ricostruirò com’era prima.
{9:12} Così gli Israeliti entreranno in possesso di quel che rimane della regione di Edom e di tutte le nazioni che una volta mi appartenevano». Così parla il Signore, che farà tutto questo.
{9:13} «Verrà il giorno in cui — dice il Signore — non si finirà di seminare il grano, che sarà già ora di mietere; non si finirà di pigiare l’uva, che sarà già ora di vendemmiare di nuovo. Dai monti stillerà il vino dolce, e scorrerà giù per le colline.
{9:14} Cambierò la sorte del mio popolo Israele nella sua terra. Ricostruirà le sue città devastate, e vi abiterà. Pianterà vigne, e ne berrà il vino. Coltiverà giardini, e ne mangerà i frutti.
{9:15} Io lo trapianterò nella terra che gli ho dato, mai più ne sarà sradicato». Così ha parlato il Signore Dio tuo.
