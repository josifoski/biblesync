{1:1} Paolo, *apostolo di Gesù *Cristo per volontà di Dio, e il fratello Timòteo,
{1:2} salutano voi che a ∆ Colosse siete il popolo di Dio e nostri fratelli nella fede per mezzo di Cristo: Dio nostro Padre dia a voi grazia e pace.
{i1:3} Ringraziamento
{1:3} Quando preghiamo per voi, sempre ringraziamo Dio, il Padre di Gesù Cristo nostro Signore.
{1:4} Lo ringraziamo perché abbiamo sentito parlare della vostra fede in Cristo Gesù e dell’amore che mostrate verso tutti quelli che appartengono al popolo di Dio. La vostra fede e il vostro amore sono fondati sulla speranza
{1:5} che vi aspetta nel cielo. Ne siete informati da quando per la prima volta giunse tra voi il messaggio della verità, cioè il *Vangelo.
{1:6} Il Vangelo cresce e porta frutto in tutto il mondo, come ha fatto in mezzo a voi, da quando avete sentito parlare dell’amore di Dio e avete conosciuto che cosa esso è veramente.
{1:7} Queste cose le avete imparate da Èpafra, nostro carissimo compagno, il quale lavora per voi come servitore di Cristo.
{1:8} È lui che ci ha parlato dell’amore che lo Spirito di Dio suscita in voi.
{i1:9} Preghiera
{1:9} Perciò da quando abbiamo sentito questo, preghiamo sempre per voi. Chiediamo a Dio che vi faccia conoscere pienamente la sua volontà, e vi conceda la saggezza e l’intelligenza che vengono dallo *Spirito Santo.
{1:10} Così potrete vivere una vita degna del Signore e fare in ogni cosa la sua volontà, portando frutti abbondanti in ogni vostra opera buona; in questo modo la vostra conoscenza di Dio sarà sempre più grande.
{1:11} Così diventerete sempre più forti per mezzo della sua gloriosa potenza, resisterete con pazienza di fronte a tutte le difficoltà,
{1:12} ringraziando con gioia. Dio nostro Padre ci ha fatti partecipare ai beni preparati per il suo popolo, nel regno della luce;
{1:13} Egli ci ha liberati dal potere delle tenebre e ci ha introdotti nel regno del Figlio suo amatissimo.
{1:14} Grazie a lui, siamo stati liberati, perché i nostri peccati sono perdonati.
{i1:15} Inno a Cristo
{1:15} Il Dio invisibile si è fatto visibile in Cristo, nato dal Padre prima della creazione del mondo.
{1:16} Tutte le cose create, in cielo e sulla terra, sono state fatte per mezzo di lui, sia le cose visibili sia quelle invisibili: i poteri, le forze, le autorità, le potenze. Tutto fu creato per mezzo di lui e per lui.
{1:17} Cristo è prima di tutte le cose e tiene insieme tutto l’universo.
{1:18} Egli è anche capo di quel corpo che è la chiesa, è la fonte della nuova vita, ∆ è il primo risuscitato dai morti: egli deve sempre avere il primo posto in tutto.
{1:19} Perché Dio ha voluto essere pienamente presente in lui
{1:20} e per mezzo di lui ha voluto rifare amicizia con tutte le cose, con quelle della terra e con quelle del cielo; per mezzo della sua morte in croce Dio ha fatto pace con tutti.
{1:21} Un tempo anche voi eravate lontani da Dio: eravate nemici, perché pensavate e facevate opere cattive.
{1:22} Ora invece, per mezzo della morte che Cristo ha sofferto, Dio ha fatto pace anche con voi per farvi essere santi, innocenti e senza difetti di fronte a lui,
{1:23} perché rimaniate fermi e saldi nella fede, e non permettiate a nessuno di portarvi lontano da quella speranza che è vostra dal giorno in cui avete ascoltato l’annunzio del *Vangelo. Questo Vangelo è stato annunziato a tutti gli uomini in tutto il mondo e io, Paolo, sono diventato il suo servitore.
{i1:24} La missione di Paolo
{1:24} Ora, io sono felice di soffrire per voi. Con le mie sofferenze completo in me ciò che Cristo soffre a vantaggio del suo corpo, cioè della chiesa.
{1:25} Io sono diventato servitore anche della chiesa, perché Dio mi ha dato un incarico da compiere in mezzo a voi: devo portare a compimento la sua parola,
{1:26} cioè quel progetto segreto che egli ha sempre tenuto nascosto a tutti, ma che ora ha rivelato al suo popolo.
{1:27} Adesso Dio ha voluto far conoscere questo progetto segreto, grande e magnifico, preparato per tutti gli uomini. E il segreto è questo: Cristo è presente in voi e perciò anche voi parteciperete alla gloria di Dio.
{1:28} Quando, con tutta la saggezza che mi è possibile, predico, rimprovero e insegno, parlo sempre di Cristo; così che, per mezzo di Cristo, io possa far diventare ciascun uomo perfetto.
{1:29} Per questo mi affatico e mi impegno nella lotta, sostenuto dalla potente forza che egli mi dà.
{2:1} Voglio farvi sapere che io sono impegnato in una dura lotta per voi, per quelli di Laodicèa e per tutti i nostri fratelli che non mi conoscono di persona.
{2:2} Voglio che tutti voi siate consolati e, uniti nell’amore, possiate avanzare verso la ricchezza della piena intelligenza. Potrete così entrare nella perfetta conoscenza del mistero di Dio, che è *Cristo.
{2:3} In lui sono nascosti tutti i tesori della sapienza e della conoscenza.
{2:4} Vi dico queste cose perché nessuno possa imbrogliarvi con discorsi affascinanti.
{2:5} Anche se con il corpo sono lontano, con la mia mente io sono in mezzo a voi, e sono contento di vedere che vi comportate bene e che restate saldi nella fede in Cristo.
{i2:6} Morti e risorti con Cristo
{2:6} Poiché avete accolto Gesù Cristo, il Signore, continuate a vivere uniti a lui.
{2:7} Come alberi che hanno in lui le loro radici, come case che hanno in lui le loro fondamenta, tenete ferma la vostra fede, nel modo che vi è stato insegnato. E ringraziate continuamente il Signore.
{2:8} Fate attenzione: nessuno vi inganni con ragionamenti falsi e maliziosi. Sono frutto di una mentalità umana o vengono dagli spiriti che dominano questo mondo. Non sono pensieri che vengono da Cristo.
{2:9} Cristo è al di sopra di tutte le autorità e di tutte le potenze di questo mondo.
{2:10} Dio è perfettamente presente nella sua persona e, per mezzo di lui, anche voi ne siete riempiti.
{2:11} Uniti a lui, avete ricevuto la vera *circoncisione: non quella fatta dagli uomini, ma quella che viene da lui e che ci libera dalla nostra natura corrotta.
{2:12} Infatti quando avete ricevuto il battesimo, siete stati sepolti insieme con Cristo e con lui siete risuscitati, perché avete creduto nella potenza di Dio che ha risuscitato Cristo dalla morte.
{2:13} Un tempo, quando voi eravate pagani pieni di peccati, eravate addirittura come morti. Ma Dio che ha ridato la vita a Cristo, ha fatto rivivere anche voi. Egli ha perdonato tutti i nostri peccati.
{2:14} Contro di noi c’era un elenco di comandamenti che era una sentenza di condanna, ma ora non vale più: Dio l’ha tolto di mezzo inchiodandolo alla croce.
{2:15} Così Dio ha disarmato le autorità e le potenze invisibili; le ha fatte diventare come prigionieri da mostrare nel corteo per la vittoria di Cristo.
{i2:16} La libertà
{2:16} Nessuno dunque vi condanni più a causa di quello che mangiate e bevete, o perché non osservate certi giorni di festa, di *sabato o di *luna nuova.
{2:17} Tutte queste cose sono soltanto un’ombra di quella realtà che doveva venire: che è Cristo.
{2:18} Non lasciatevi condannare da gente fanatica che si umilia per adorare gli *angeli, corre dietro alle visioni e si gonfia di stupido orgoglio nella sua debole mente.
{2:19} Questa gente non rimane unita al capo, cioè a Cristo. Mentre è Cristo che tiene unito e compatto tutto il corpo per mezzo delle giunture e dei legami, e gli dà nutrimento e lo fa crescere, così come Dio vuole.
{2:20} Voi siete morti con Cristo e siete stati liberati dagli spiriti che dominano il mondo. Allora, perché vivete come se la vostra vita dipendesse ancora da certe regole imposte da questo mondo?
{2:21} Perché vi lasciate dire: «Questo non si può prendere; quello non si può mangiare; queste cose non si possono toccare»?
{2:22} In realtà sono tutte cose che scompaiono dopo essere state usate. Quelle sono ∆ regole e insegnamenti puramente umani.
{2:23} Possono sembrare questioni serie e sapienti perché trattano di devozioni personali, di umiltà o di severità verso il corpo. In realtà non servono a niente. Anzi, servono soltanto a nutrire la nostra superbia.
{3:1} Se voi siete risuscitati insieme con Cristo, cercate le cose del cielo, dove Cristo regna accanto a Dio.
{3:2} Pensate alle cose del cielo e non a quelle di questo mondo.
{3:3} Perché voi siete già come morti: la vostra vera vita è nascosta con Cristo in Dio.
{3:4} E quando Cristo, che è la vostra vita, sarà visibile a tutti, allora parteciperete anche voi visibilmente alla sua gloria.
{i3:5} La nuova vita
{3:5} Perciò fate morire in voi gli atteggiamenti che sono propri di questo mondo: immoralità, passioni, impurità, desideri maligni e quella voglia sfrenata di possedere che è un tipo di idolatria.
{3:6} Tutte queste cose attirano la condanna di Dio su quelli che gli disubbidiscono.
{3:7} Un tempo anche voi eravate così, quando la vostra vita era in mezzo a quei vizi.
{3:8} Adesso, invece, buttate via tutto: l’ira, le passioni, la cattiveria, le calunnie e le parole volgari.
{3:9} Non ci sia falsità quando parlate tra voi, perché voi avete abbandonato la vecchia vita e le sue azioni, come si mette via un vestito vecchio.
{3:10} Ormai siete uomini nuovi, e Dio vi rinnova continuamente per portarvi alla perfetta conoscenza e farvi essere simili a lui che vi ha creati.
{3:11} Così, non ha più importanza essere Greci o Ebrei, circoncisi o no, barbari o selvaggi, schiavi o liberi: ciò che importa è *Cristo e la sua presenza in tutti noi.
{3:12} Ora voi siete il popolo di Dio. Egli vi ha scelti e vi ama. Perciò abbiate sentimenti nuovi: di misericordia, di bontà, di umiltà, di pazienza, e di dolcezza.
{3:13} Sopportatevi a vicenda: se avete motivo di lamentarvi degli altri, siate pronti a perdonare, come il Signore ha perdonato voi.
{3:14} Al di sopra di tutto ci sia sempre l’amore, perché soltanto l’amore tiene perfettamente uniti.
{3:15} E la pace, che è dono di Cristo, regni sempre nel vostro cuore. A questa pace Dio vi ha chiamati tutti insieme. Siate sempre riconoscenti.
{3:16} Il messaggio di Cristo, con tutta la sua ricchezza, sia sempre presente in mezzo a voi. Siate saggi e aiutatevi gli uni gli altri a diventarlo. Cantate a Dio salmi, inni e canti spirituali, volentieri e con riconoscenza.
{3:17} Tutto quello che fate, parole e azioni, tutto sia fatto nel nome di Gesù, nostro Signore; e per mezzo di lui ringraziate Dio, nostro Padre.
{i3:18} I nuovi rapporti familiari e sociali
{3:18} Voi mogli, siate sottomesse ai vostri mariti, così com’è giusto di fronte al Signore.
{3:19} Voi mariti, amate le vostre mogli e non trattatele con asprezza.
{3:20} Voi figli, ubbidite ai genitori in tutto, perché è questo che il Signore si aspetta da voi.
{3:21} Voi genitori, non esasperate i vostri figli, perché non si scoraggino.
{3:22} Voi schiavi, ubbidite in tutto ai vostri padroni di questo mondo: comportatevi con sincerità e agite per amore del Signore. Non siate servizievoli solo per farvi vedere e per compiacerli.
{3:23} Quel che fate, qualunque cosa sia, fatelo volentieri, come per il Signore, e non per gli uomini.
{3:24} Voi sapete che la vostra ricompensa è l’ eredità che riceverete dal Signore. Perciò è Cristo che dovete servire.
{3:25} Chi invece fa il male dovrà subire le conseguenze delle sue azioni, chiunque sia; perché Dio non fa preferenze per nessuno.
{4:1} Voi padroni, date ai vostri servi tutto ciò che è giusto. Ricordatevi che anche voi avete un padrone in cielo.
{i4:2} Raccomandazioni
{4:2} Pregate senza stancarvi e non dimenticate mai di ringraziare Dio.
{4:3} Pregate anche per me, perché Dio mi offra buone possibilità di diffondere il suo messaggio e di parlare del progetto di salvezza rivelato da Cristo. Per questo mi trovo ora in prigione.
{4:4} Ma voi pregate che io possa ancora predicare e parlare, così com’è mio dovere.
{4:5} Sfruttate tutte le occasioni per comportarvi saggiamente con quelli che non sono cristiani.
{4:6} Parlate sempre con gentilezza e intelligenza, per saper rispondere a tutti nel modo migliore.
{i4:7} Notizie e saluti
{4:7} Il mio compagno Tìchico, nostro caro fratello e fedele servitore del Signore, vi porterà tutte le notizie che mi riguardano.
{4:8} Io lo mando da voi per farvi sapere come sto e per darvi conforto.
{4:9} Con lui verrà anche Onèsimo, fedele e caro fratello, che è uno dei vostri. Essi vi informeranno su tutto quel che succede qui.
{4:10} Aristarco, che è in prigione con me, e Marco, il cugino di Bàrnaba, vi mandano i loro saluti. (Riguardo a Marco ricordatevi le istruzioni che avete già ricevuto: se viene da voi, fategli buona accoglienza.)
{4:11} Vi saluta anche Gesù, chiamato Giusto. Soltanto questi tre, fra quelli di origine ebraica, hanno lavorato con me per il *regno di Dio e sono stati per me una grande consolazione.
{4:12} Vi saluta Èpafra; anche lui è dei vostri. Questo servitore di Gesù Cristo è sempre impegnato a pregare per voi, perché siate forti, perfetti e fedeli a tutta la volontà di Dio.
{4:13} Posso dichiarare che egli fa tutto il possibile per voi, per quelli di Laodicèa e per quelli di Geràpoli.
{4:14} Saluti anche da parte di Luca, il caro medico, e da parte di Dema.
{4:15} Salutate per noi Ninfa, insieme con la comunità che si riunisce a casa sua, e i fratelli che vivono a Laodicèa.
{4:16} Quando avrete letto la mia lettera, passatela a quelli di Laodicèa e voi leggete quella che ho mandato a loro.
{4:17} Dite ad Archippo: «Cerca di compiere l’incarico che ti è stato dato in nome del Signore».
{4:18} Queste ultime parole le scrivo io, Paolo, con la mia mano: Saluti! Ricordatevi di me che sono in prigione. La grazia di Dio sia con voi.
