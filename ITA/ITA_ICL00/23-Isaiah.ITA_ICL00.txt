{i1:1} Prima parte
{1:1} Questo libro contiene i messaggi per gli abitanti di Giuda e per Gerusalemme. Dio li rivelò a Isaia, figlio di Amoz, mentre Ozia, Iotam, Acaz ed Ezechia erano re di Giuda.
{i1:2} Dio accusa Israele di ribellione
{1:2} Dice il Signore: «Cielo e terra, fate attenzione a quel che sto per dirvi! Ho cresciuto dei figli, ma essi si sono ribellati contro di me.
{1:3} Ogni bue riconosce il suo padrone e ogni asino chi gli dà da mangiare: Israele, mio popolo, non comprende, non mi riconosce come suo Signore».
{1:4} Guai a voi, gente malvagia, popolo carico di peccati, razza di delinquenti, figli corrotti! Avete abbandonato il Signore. Avete ripudiato il Santo d’Israele, gli avete girato le spalle.
{1:5} Perché continuate a ribellarvi, ad accumulare punizioni su di voi? La vostra testa è malata, il vostro cuore è sfinito.
{1:6} Siete ricoperti di lividi, di ferite aperte che non sono state ripulite, né fasciate, né curate con olio. Tutta una piaga dalla testa ai piedi.
{1:7} La vostra terra è devastata, le città incendiate; sotto i vostri occhi gente straniera divora il raccolto dei campi, è tutta una rovina.
{1:8} Rimane soltanto Gerusalemme, assediata e indifesa, come una capanna in una vigna, una baracca in un campo di cetrioli.
{1:9} Se il Signore, Dio dell’universo, non vi avesse lasciato qualche superstite, avremmo fatto la fine della città di ∆ Sòdoma, saremmo stati distrutti come la città di Gomorra.
{i1:10} Non preghiere ipocrite, ma giustizia
{1:10} Popolo e governanti di Gerusalemme, corrotti come Sòdoma e Gomorra. Udite quel che il Signore sta per dirvi; ascoltate quel che il nostro Dio vuole insegnarvi:
{1:11} «Non m’importa dei vostri numerosi sacrifici: voi mi offrite pecore e le parti grasse dei vostri montoni. Non so cosa farne del sangue di tori, di agnelli e di capretti.
{1:12} Quando venite a rendermi culto chi vi ha chiesto tutte queste cose e la confusione che fate nel mio santuario?
{1:13} Le vostre offerte sono inutili. L’incenso che bruciate mi dà nausea. Non posso sopportare le feste della nuova luna, le assemblee e il giorno di sabato, perché sono accompagnati dai vostri peccati.
{1:14} Mi ripugnano le vostre feste della luna nuova e le vostre celebrazioni: per me sono un peso e non riesco più a sopportarle.
{1:15} Quando alzate le mani per la preghiera, io guardo altrove. Anche se fate preghiere che durano a lungo io non le ascolto, perché le vostre mani sono piene di sangue.
{1:16} Lavatevi, purificatevi, basta con i vostri crimini. È ora di smetterla di fare il male,
{1:17} imparate a fare il bene, cercate la giustizia, aiutate gli oppressi, proteggete gli orfani e difendete le vedove.
{1:18} Ma sia ben chiaro — dice il Signore — anche se per i vostri peccati siete rossi come il fuoco, vi farò diventare bianchi come la neve e puri come la lana.
{1:19} Se mi darete ascolto, mangerete i frutti di questa terra.
{1:20} Se vi ribellerete ancora, sarete sterminati. Parola del Signore!».
{i1:21} La città infedele
{1:21} La città che prima era fedele è diventata come una prostituta! Una volta era piena di uomini giusti e leali ora invece è abitata soltanto da assassini.
{1:22} Gerusalemme: eri preziosa come l’argento, ora hai perso ogni valore; eri vino prelibato, ora sei soltanto acqua.
{1:23} I tuoi governanti si sono ribellati a Dio, aiutano i ladri e non cercano che regali e illeciti compensi. Non si preoccupano di difendere i diritti degli orfani e delle vedove.
{1:24} Ora ascolta quel che ti dice il Signore, il Dio dell’universo, il Dio Potente d’Israele: «Io mi vendico dei nemici, la faccio pagare agli avversari.
{1:25} Agirò contro di te, Gerusalemme, eliminerò da te ogni impurità, ti ripulirò dalle scorie, come quando si fonde un metallo.
{1:26} Ti darò giudici e consiglieri come quelli di un tempo, e allora sarai chiamata “Città giusta”, “Città fedele”».
{1:27} Il Signore è giusto, salverà Gerusalemme e chiunque vorrà convertirsi.
{1:28} Ma i ribelli e i peccatori andranno in rovina, quelli che abbandonano il Signore periranno.
{1:29} Vi vergognerete delle querce e dei giardini sacri, dei quali eravate orgogliosi.
{1:30} Sarete come una quercia senza foglie, come un giardino senz’acqua.
{1:31} Chi è forte diventerà come paglia, le sue opere malvagie saranno come scintille, bruceranno insieme e nessuno potrà spegnerle.
{2:1} Ecco il messaggio per Gerusalemme e Giuda che Dio comunicò a Isaia, figlio di Amoz.
{i2:2} Tutti a Gerusalemme
{2:2} Alla fine il monte dove sorge il tempio del Signore sarà il più alto di tutti e dominerà i colli. Tutti i popoli si raduneranno ai suoi piedi e diranno:
{2:3} «Saliamo sul monte del Signore, andiamo al tempio del Dio d’Israele. Egli c’insegnerà quel che dobbiamo fare; noi impareremo come comportarci». Gli insegnamenti del Signore vengono da Gerusalemme; da Sion proviene la sua parola.
{2:4} Egli sarà il giudice delle genti, e l’arbitro dei popoli. Trasformeranno le loro spade in aratri e le lance in falci. Le nazioni non saranno più in lotta tra loro e cesseranno di prepararsi alla guerra.
{2:5} Ora, Israeliti, seguiamo il Signore. Egli è la nostra luce.
{i2:6} Il giorno del Signore
{2:6} Tu, Signore, ti sei dimenticato del tuo popolo, di tutti i discendenti di Giacobbe! La nostra terra è piena di maghi, come presso i Filistei. Si fanno compromessi con gli stranieri.
{2:7} È una terra ricca d’argento e d’oro, i suoi tesori non si contano. Abbondano i cavalli e i carri potenti.
{2:8} È una terra piena di idoli e tutti adorano oggetti materiali fatti con le proprie mani.
{2:9} Ma tutti questi uomini saranno abbassati e umiliati; tu non perdonarli, Signore!
{2:10} Israeliti, nascondetevi tra le rocce, sprofondate nella polvere per sfuggire all’ira di Dio e alla sua potenza irresistibile.
{2:11} Un giorno l’orgoglio umano cesserà e l’arroganza umana sarà distrutta. Allora si vedrà che solo il Signore è grande!
{2:12} Quel giorno il Signore dell’universo umilierà i potenti, i superbi e i presuntuosi:
{2:13} distruggerà gli alti cedri del Libano e le querce della regione di Basan.
{2:14} Spianerà le montagne e le colline,
{2:15} ogni torre e le mura di ogni fortezza.
{2:16} Affonderà anche tutte le imbarcazioni più grandi e lussuose.
{2:17} L’orgoglio umano sarà spezzato e l’arroganza degli uomini sarà distrutta. Quel giorno ogni
{2:18} idolo scomparirà. Tutti sapranno che solo il Signore farà vedere la sua grandezza.
{2:19} Rifugiatevi tra le rocce, sprofondate negli antri sotterranei per sfuggire all’ira di Dio, alla sua potenza irresistibile quando verrà a scuotere il mondo.
{2:20} Quel giorno ognuno getterà via e lascerà ai topi e ai pipistrelli gli idoli d’oro e d’argento che si era fabbricato per adorarli.
{2:21} Quando il Signore verrà a scuotere il mondo si nasconderanno tra le rocce per sfuggire alla sua ira e alla sua potenza irresistibile.
{2:22} Non riponete la fiducia nell’uomo che è un soffio di vento: che cosa vale?
{i3:1} Caos a Gerusalemme e nel territorio di Giuda
{3:1} Ora il Signore, Dio dell’universo, toglierà a Gerusalemme e a Giuda ogni riserva di pane e di acqua e ogni altro sostegno.
{3:2} Spazzerà via il coraggioso e il soldato, il giudice e il profeta, l’indovino e l’anziano,
{3:3} l’ufficiale e il dignitario, il consigliere e il mago, e chi sa fare incantesimi.
{3:4} Metterà a capo del popolo ragazzini capricciosi.
{3:5} Gli uomini si sbraneranno tra loro, i giovani non rispetteranno gli anziani, gli inferiori non ubbidiranno ai superiori.
{3:6} Un giorno si arriverà a dire in famiglia: «Tu che hai qualcosa da metterti addosso, diventa nostro capo in questo tempo di crisi».
{3:7} Ma egli risponderà: «Non è possibile! Non posso aiutarvi. Non ho cibo né altri vestiti. Non fatemi vostro capo».
{3:8} Veramente Gerusalemme va in rovina! Il popolo di Giuda sta crollando! Tutto quel che dicono o fanno è contro il Signore. Insultano apertamente Dio stesso.
{3:9} Sono condannati perché peccano senza alcun ritegno, come gli abitanti di Sòdoma, e non si preoccupano di nasconderlo. E così sono causa della loro disgrazia,
{3:10} Beati gli uomini giusti: staranno bene e gusteranno i frutti delle loro azioni.
{3:11} Guai agli uomini empi! Saranno colpiti dal male come ricompensa dei loro delitti.
{3:12} Popolo mio, un ragazzino ti opprime e le donne ti tiranneggiano. Popolo mio, le tue guide ti fanno traviare, ti portano fuori strada.
{i3:13} Il Signore giudica i capi del popolo
{3:13} Il Signore siede in tribunale per giudicare il suo popolo.
{3:14} Il Signore chiama in giudizio gli anziani e i capi del popolo. Ecco la sua accusa: «Voi avete rovinato la mia vigna e le vostre dimore sono piene di cose tolte ai poveri!
{3:15} Non avete il diritto di sfruttare il mio popolo e di calpestare la dignità dei poveri. Lo dico io, il Signore, Dio dell’universo».
{i3:16} Contro le donne di Gerusalemme
{3:16} Il Signore dice: «Guardate che arie si danno le donne di Gerusalemme! Passeggiano pavoneggiandosi. Civettano in tutti gli angoli della città. Passeggiano vanitose e fanno tintinnare alle caviglie i loro gioielli.
{3:17} Ma io le punirò: raderò a zero le loro chiome, renderò calve le donne di Sion ».
{3:18} Quel giorno il Signore toglierà alle donne tutti i loro ornamenti, i gioielli che
{3:19} portano alle caviglie, quelli che hanno sulla testa, al collo, alle orecchie e alle
{3:20} braccia. Le spoglierà dei loro ornamenti e dei loro capelli; del fascino magico del loro corpo;
{3:21} degli anelli delle dita e del naso;
{3:22} di tutti gli abiti eleganti, delle gonne, degli scialli e delle borse,
{3:23} delle camicie trasparenti, dei fazzoletti di seta e delle sciarpe, dei lunghi veli che ricoprono la loro testa.
{3:24} Invece di essere profumate puzzeranno, invece di eleganti cinture avranno corde grossolane; invece di belle capigliature, calvizie; invece di eleganti vestiti, sacchi; invece di bellezza, un marchio d’infamia.
{i3:25} Troppe vedove a Gerusalemme
{3:25} Gli uomini saranno uccisi i più forti cadranno in battaglia.
{3:26} Alle porte della città si udranno solo pianti e lamenti, e la città stessa giacerà, come una donna abbandonata da tutti.
{4:1} Quel giorno sette donne afferreranno un solo uomo e gli diranno: «Penseremo da sole al cibo e ai vestiti. Ti supplichiamo: prendici per mogli, e toglici la vergogna di restare zitelle».
{i4:2} I superstiti di Gerusalemme
{4:2} Un giorno quel che il Signore farà germogliare sarà motivo di orgoglio e di fierezza per i superstiti d’Israele; quel che la terra produrrà darà loro prestigio e gloria.
{4:3} Chi sarà scelto da Dio in Gerusalemme avrà salva la vita e sarà chiamato santo.
{4:4} Con la sua potenza il Signore giudicherà e purificherà la sua città, laverà le colpe degli abitanti di Gerusalemme e il sangue che vi è stato versato.
{4:5} Allora, sul monte Sion, e su tutti coloro che lassù saranno radunati, il Signore invierà di giorno una nube di fumo e di notte, un bagliore di fuoco. Il Signore stesso sarà presente e proteggerà l’intera città.
{4:6} Egli sarà riparo dal caldo e protezione dalla pioggia e dalla tempesta.
{i5:1} Il canto della vigna
{5:1} Voglio cantare una storia: è il canto di un amico e della sua vigna. Il mio amico aveva una vigna su una fertile collina.
{5:2} L’aveva vangata e ripulita dai sassi; vi aveva piantato viti scelte, vi aveva costruito una torretta di guardia e scavato un pressoio per pigiare l’uva. Sperava che facesse bei grappoli ma la vigna produsse solo uva selvatica.
{5:3} Allora disse il mio amico: «Abitanti di Gerusalemme e di Giuda, fate da arbitri tra me e la mia vigna:
{5:4} potevo fare di più per la mia vigna? Perché essa mi ha dato solo uva selvatica e non l’uva buona che io mi aspettavo?
{5:5} Ecco quel che farò alla mia vigna: le toglierò la siepe d’intorno, abbatterò il muro di cinta, la farò diventare un pascolo, un ritrovo per animali selvatici.
{5:6} La ridurrò terreno incolto: nessuno verrà più né a zappare né a potare, vi cresceranno soltanto rovi e spine. Dirò alle nuvole di non darle la pioggia».
{5:7} Anche il Signore dell’universo ha una vigna: Israele. Questa piantagione da lui preferita è il popolo di Giuda. Dio si aspettava giustizia vi trovò invece assassinii e violenze, chiedeva fedeltà udì solamente le grida degli sfruttati.
{i5:8} La malvagità degli uomini
{5:8} Guai a voi, che continuate a comprare palazzi e terreni. Voi che non lasciate un pezzo di terra a nessuno e diventate così gli unici padroni del paese.
{5:9} Ho sentito che il Signore dell’universo ha fatto un giuramento: «Tutte queste abitazioni saranno distrutte, questi palazzi grandi e belli resteranno disabitati.
{5:10} Una vigna di tre ettari non produrrà nemmeno cinquanta litri di vino; e chi seminerà cento chili di grano ne raccoglierà appena dieci».
{5:11} Guai a chi comincia a bere di prima mattina e si ubriaca fino a tarda notte.
{5:12} C’è vino e musica di arpe, tamburi e flauti ai loro banchetti; ma non si accorgono che il Signore agisce, non vedono quel che il Signore fa, e non comprendono.
{5:13} Perciò il popolo sarà deportato. I suoi capi moriranno di fame, la gente brucerà per la sete.
{5:14} La morte ha spalancato le sue fauci per inghiottire i nobili e il popolo di Gerusalemme nel chiasso delle loro feste.
{5:15} Gli uomini orgogliosi saranno piegati e umiliati.
{5:16} Il Signore, Dio dell’universo, mostrerà la sua grandezza, e farà quel che è giusto; manifesterà la sua santità, giudicherà il popolo.
{5:17} Sulle città distrutte gli agnelli mangeranno e i capretti troveranno i loro pascoli.
{5:18} Guai a quelli che si trascinano dietro i peccati con le corde dell’inganno, come se tirassero le funi di un carro.
{5:19} Voi dite: «Il Signore faccia presto quel che ha promesso e così lo potremo vedere. Il Santo d’Israele si affretti a realizzare i suoi progetti e così li potremo conoscere».
{5:20} Guai a coloro che chiamano male il bene e bene il male, cambiano le tenebre in luce e la luce in tenebre, rendono dolce l’amaro e amaro il dolce.
{5:21} Guai a quelli che si illudono di essere saggi e intelligenti.
{5:22} Guai a quelli che bevono vino senza misura e continuano a mescolare bevande forti.
{5:23} Guai a quelli che si lasciano corrompere per assolvere un colpevole e per far condannare l’innocente.
{5:24} Come la paglia e l’erba secca si consumano e bruciano nel fuoco, così le loro radici marciranno, e i loro fiori seccheranno e voleranno come polvere. Essi hanno rifiutato quel che il Signore dell’universo ha insegnato; hanno disprezzato le parole del Santo d’Israele.
{i5:25} La collera del Signore
{5:25} Perciò il Signore è sdegnato con il suo popolo e ha steso la sua mano per punirlo. I monti hanno tremato e i cadaveri sono rimasti nelle strade come rifiuti. Eppure l’ira del Signore non è ancora finita, egli continuerà a punire.
{5:26} Con un segnale il Signore chiamerà un popolo lontano. Sarà come un fischio di richiamo: dall’estremità della terra quel popolo arriverà leggero e veloce.
{5:27} Nessuno di loro è stanco, nessuno inciampa. Nessuno sonnecchia o dorme. Non una cintura è sciolta nessun legaccio dei sandali si slaccia.
{5:28} Le frecce sono appuntite, e gli archi pronti a scoccare. Gli zoccoli dei cavalli sono duri come pietra, e le ruote dei carri corrono come il vento.
{5:29} I soldati ruggiscono come un leone che afferra la preda e la porta al sicuro, dove nessuno gliela strappa.
{5:30} Quel giorno si riverseranno su Israele come un mare in tempesta. Guardate la terra: solo oscurità e angoscia, e la luce è oscurata da una densa nube.
{i6:1} Dio chiama Isaia alla missione di profeta
{6:1} Nell’anno in cui morì il re Ozia, ho visto il Signore. Stava seduto sul suo trono, molto in alto. E il suo mantello scendeva giù e riempiva il tempio.
{6:2} Attorno a lui stavano esseri fiammeggianti. Ognuno aveva sei ali: con due si copriva la faccia, con altre due, il corpo, e con due volava.
{6:3} Gridavano l’un l’altro: «Santo, santo, santo è il Signore dell’universo: la sua presenza gloriosa riempie il mondo».
{6:4} La loro voce faceva tremare gli stipiti delle porte e il tempio si riempiva di fumo.
{6:5} Allora gridai: «È finita! Sono perduto. È finita perché sono un peccatore e ho visto con i miei occhi il re, il Signore dell’universo! Ogni parola che esce dalla mia bocca e da quella del mio popolo è solo peccato».
{6:6} Allora uno degli esseri fiammeggianti volò verso di me. Teneva in mano un carbone ardente preso con le molle dal fuoco dell’ altare.
{6:7} Toccò le mie labbra e disse: «Ecco, ho toccato le tue labbra con questo carbone ardente: la tua colpa è scomparsa, il tuo peccato è cancellato».
{6:8} Sentii il Signore che diceva: «Chi manderò? Chi sarà il nostro messaggero?». Io risposi: «Sono pronto! Manda me!».
{6:9} Allora il Signore mi incaricò di portare al popolo questo messaggio: «Voi ascolterete, ma senza capire, guarderete, ma senza rendervi conto di quel che accade».
{6:10} Poi mi disse: «Rendi i loro cuori insensibili, sordi gli orecchi, ciechi i loro occhi. Così saranno incapaci di vedere con gli occhi di udire con gli orecchi di comprendere con il cuore di tornare verso di me e di lasciarsi guarire da me!».
{6:11} Allora domandai: «Signore, fino a quando accadrà questo?». Mi rispose: «Finché le città non saranno devastate, le vostre case abbandonate e disabitate, e la vostra terra non resterà un deserto desolato.
{6:12} Caccerò la gente lontano e il paese sarà completamente evacuato.
{6:13} Anche se resterà un solo uomo su dieci, questi sarà eliminato. Sarà come una quercia abbattuta di cui rimane il ceppo. Ma questo ceppo darà una discendenza santa».
{i7:1} Un messaggio per il re di Giuda
{7:1} Mentre il re Acaz, figlio di Iotam, nipote di Ozia, governava il regno di Giuda, scoppiò la guerra. Il re di Aram, Resin, e il re d’Israele, Pekach figlio di Romelia, attaccarono Gerusalemme ma non riuscirono a conquistarla.
{7:2} Appena il re di Giuda, la sua corte e il suo popolo vennero a sapere che l’esercito di Aram si era accampato nel territorio di Èfraim furono così atterriti che tremavano come alberi agitati dal vento.
{7:3} Il Signore disse a Isaia: «Prendi con te tuo figlio Seariasùb e va’ incontro al re. Lo troverai sulla strada che conduce al ∆ campo del Lavandaio, dove finisce il canale che porta l’acqua dal serbatoio superiore.
{7:4} Gli dirai: “Sta’ attento. Non ti agitare! Non aver paura e non lasciarti intimorire dalla collera di Resin l’Arameo, e di Pekach, il figlio di Romelia: sono solo due avanzi di tizzoni fumosi”.
{7:5} So che il re di Aram e il re d’Israele complottano contro di te.
{7:6} Vogliono invadere la regione di Giuda, costringere il popolo a unirsi a loro e mettere sul trono il figlio di Tabeèl.
{7:7} Ma io, il Signore, ho deciso che questo non avverrà mai.
{7:8} Com’è vero che Damasco è la capitale di Aram e Resin è il capo di Damasco, come è vero che Samaria è la capitale di
{7:9} Èfraim e Pekach è il capo di Samaria, fra sessantacinque anni non ci sarà più il popolo di Èfraim. Se non mi credete, vi farò ricredere».
{i7:10} Il segno dell’Emmanuele
{7:10} Il Signore diede anche un altro messaggio a Isaia, sempre per il re Acaz:
{7:11} — Chiedi al Signore tuo Dio di mandarti un segno o dal profondo del mondo dei morti o dall’alto del cielo.
{7:12} Ma il re rispose: — Non chiederò niente, non voglio mettere alla prova il Signore.
{7:13} Allora Isaia disse: «Ora ascoltatemi, tu e la tua famiglia, discendenti del re Davide, avete già abusato della pazienza degli uomini e ora con questa risposta abusate anche della pazienza del mio Dio.
{7:14} Ebbene, il Signore vi darà lui stesso un segno. Avverrà che la giovane incinta darà alla luce un figlio e lo chiamerà Emmanuele (Dio con noi).
{7:15} Egli si nutrirà di panna e di miele finché non sarà in grado di distinguere il bene dal male.
{7:16} Ma prima che arrivi a questo punto, il territorio di quei due re che ti fanno tanta paura verrà abbandonato dai suoi abitanti.
{7:17} Il Signore sta per mandare su di te, sul tuo popolo e su tutta la tua famiglia giorni terribili. Saranno i peggiori da quando il regno d’Israele si è separato dal regno di Giuda. Egli manderà il re d’Assiria».
{i7:18} Annunzio di un’invasione devastatrice
{7:18} Quel giorno il Signore farà un segnale, un fischio: gli Egiziani arriveranno come mosche dalle più remote zone del Nilo, e gli Assiri verranno numerosi come api.
{7:19} Essi si poseranno a sciami nelle valli e nelle fessure delle rocce. Copriranno ogni cespuglio, ogni pascolo.
{7:20} Quel giorno il Signore farà venire il re d’Assiria dalla regione che è oltre l’Eufrate, e raderà come un barbiere la vostra barba, i vostri capelli e tutto il vostro corpo.
{7:21} In quel tempo anche se a un contadino saranno rimaste una mucca e due pecore,
{7:22} queste gli daranno latte in abbondanza. I pochi superstiti rimasti nella tua terra mangeranno panna e miele.
{7:23} In quel giorno le splendide vigne, con mille viti ciascuna, del valore di mille monete d’argento, saranno coperte di rovi e di spine.
{7:24} Vi entreranno solo cacciatori armati di frecce e di archi. Rovi e spine copriranno tutto il territorio.
{7:25} Ci saranno soltanto rovi e spine sulle colline dove prima crescevano i raccolti. Nessuno avrà il coraggio di andarci. Sarà un luogo lasciato a vitelli e capre.
{i8:1} Un altro figlio di Isaia, segno per Israele
{8:1} Per ordine del Signore presi una tavoletta e vi scrissi a lettere chiare: ‘Maher-salal-cas-baz’ (Veloce alla preda, svelto al bottino).
{8:2} Presi come testimoni due persone stimate: Uria, il sacerdote, e Zaccaria, figlio di Ieberechia.
{8:3} Qualche tempo dopo mia moglie, la profetessa, rimase incinta. Alla nascita di mio figlio, il Signore disse: «Mettigli per nome: Veloce alla preda, svelto al bottino.
{8:4} Perché prima che il bambino sappia dire mamma e papà il re d’Assiria porterà via le ricchezze di Damasco e il bottino di Samaria ».
{i8:5} Annunzio dell’invasione assira
{8:5} Il Signore mi disse ancora:
{8:6} «Il popolo di Giuda trema per l’assalto di Resin e di Pekach e disprezza le mie tranquille acque del canale di Siloe. Perciò
{8:7} io guiderò il re d’Assiria all’assedio del territorio di Giuda. Il suo esercito arriverà come le acque impetuose dell’Eufrate e inonderà tutta la regione.
{8:8} Irromperà nel paese di Giuda, lo travolgerà e lo sommergerà fino al collo; con le sue ali distese, coprirà tutta la tua terra, o Emmanuele».
{8:9} Tremate, popoli! Ascoltate genti lontane. Alleatevi, armatevi pure, tanto sarete schiacciati!
{8:10} Fate pure i vostri progetti! Non si realizzeranno. Dite quel che volete! È tutto inutile, perché Dio è con noi!
{i8:11} Il Signore mette in guardia il profeta
{8:11} Il Signore mi impose con forza di non seguire la via di questo popolo e mi disse:
{8:12} «Non condividete i progetti e le cospirazioni di questo popolo e non temete quel che esso teme.
{8:13} Ricordatevi che soltanto io, il Signore dell’universo, sono santo; sono l’unico che dovete temere.
{8:14} «Io sono un santuario, ma anche una pietra di inciampo per il popolo, un laccio, un trabocchetto per i regni di Giuda e d’Israele e per chi abita in Gerusalemme.
{8:15} Molti inciamperanno: cadranno e verranno schiacciati. Altri cadranno nelle trappole preparate per essi e saranno presi».
{i8:16} Ascoltare il Signore, non i morti
{8:16} Voi, miei discepoli, ricordatevi bene questi avvertimenti che il Signore mi ha dato.
{8:17} Egli ha nascosto il suo volto ai discendenti di Giacobbe, ma io confido nel Signore e pongo in lui la mia speranza.
{8:18} Guardate me e i figli che il Signore mi ha dato. Siamo inviati dal Signore dell’universo che abita sul monte Sion. Siamo un messaggio vivente per il popolo d’Israele.
{8:19} Non date ascolto a chi vi dice di consultare gli spiriti e gli indovini che bisbigliano e mormorano formule. La gente dice: «Dopo tutto, ogni popolo deve interrogare le sue divinità e consultare i suoi morti in favore dei vivi».
{8:20} Voi invece dovete ascoltare quel che il Signore vi insegna! Se non ascoltate la sua parola non c’è speranza per voi.
{i8:21} L’ora dell’angoscia
{8:21} Il popolo oppresso e affamato si aggirerà per la regione. Per la fame maledirà con ira il suo re e il suo Dio. Guarderà nel cielo
{8:22} o scruterà sulla terra ma vedrà solo angoscia, terrore e oscurità terrificante.
{i9:1} Il re futuro
{9:1} Però non ci saranno sempre tenebre sulla terra che ora è afflitta. Il territorio delle tribù di Zàbulon e di Nèftali nel passato è stato umiliato dal Signore, ma il futuro sarà glorioso per ∆ la via del mare, per la regione al di là del Giordano e per ∆ la Galilea, dove vivono gli stranieri.
{9:2} Il popolo che camminava nelle tenebre ha visto una grande luce. Ora essa ha illuminato il popolo che viveva nell’oscurità.
{9:3} Signore, tu hai dato loro una grande gioia, li hai fatti felici. Gioiscono davanti a te come quando si miete il grano o si divide un bottino di guerra.
{9:4} Tu hai spezzato il giogo che gravava sulle loro spalle e li opprimeva e il bastone dei loro oppressori, come hai distrutto in passato l’esercito di Madian.
{9:5} I calzari dei soldati invasori e tutte le loro vesti insanguinate saranno distrutte dal fuoco.
{9:6} È nato un bambino per noi! Ci è stato dato un figlio! Gli è stato messo sulle spalle il segno del potere regale. Sarà chiamato: «Consigliere sapiente, Dio forte, Padre per sempre, Principe della pace».
{9:7} Diventerà sempre più potente, e assicurerà una pace continua. Governerà come successore di Davide. Il suo potere si fonderà sul diritto e sulla giustizia per sempre. Così ha deciso il Signore dell’universo nel suo ardente amore, e così sarà.
{i9:8} Il Signore punirà Israele
{9:8} Il Signore ha pronunziato una condanna sul regno d’Israele, sui discendenti di Giacobbe.
{9:9} Tutto il popolo d’Israele, chiunque vive nella città di Samaria, saprà come egli ha agito. Adesso sono superbi e arroganti, e dicono:
{9:10} «I mattoni sono caduti, ma noi ci serviremo di pietre. Le fragili travi di fico sono state abbattute, ma noi useremo robuste travi di cedro».
{9:11} Il Signore ha spinto dei nemici contro di loro, ha incitato i loro avversari.
{9:12} Da oriente l’Aram e la Filistea da occidente hanno spalancato le fauci per inghiottire Israele. Eppure l’ira del Signore non è ancora finita; egli continuerà a punire.
{9:13} Il popolo d’Israele non si pente; il Signore dell’universo li ha castigati, eppure non tornano a lui.
{9:14} In un sol giorno il Signore punirà i capi d’Israele e il suo popolo: mozzerà capo e coda, palma e giunco.
{9:15} I responsabili del popolo e gli anziani sono il capo, e la coda sono i profeti, maestri di menzogna!
{9:16} Questo popolo è stato portato fuori strada dalle sue guide, e la gente si è lasciata completamente fuorviare.
{9:17} Perciò il Signore non permetterà ai giovani di scamparla, non avrà pietà neppure per le vedove e gli orfani. Tutti sono empi e perversi e dicono solo malvagità. Eppure l’ira del Signore non è ancora finita; egli continuerà a punire.
{9:18} La malvagità del popolo brucia come fuoco, che divora rovi e spine. Brucia come una foresta in fiamme, che solleva colonne di fumo.
{9:19} Il Signore dell’universo è adirato, la sua punizione è come un fuoco, distrugge il popolo e brucia tutta la regione. Nessuno si preoccupa di salvare almeno il proprio fratello.
{9:20} Tutti cercano di mangiare a destra e a sinistra, ma non riescono a saziare la fame. Si divorano tra di loro!
{9:21} Le genti di Manasse e di Èfraim si sbranano a vicenda e insieme si scagliano contro gli abitanti di Giuda. Eppure l’ira del Signore non è ancora finita: egli continuerà a punire.
{10:1} Guai a voi che fate leggi ingiuste per opprimere il mio popolo.
{10:2} Così negate la giustizia ai poveri e li private dei loro diritti; sottraete alle vedove e agli orfani i loro beni.
{10:3} Come farete quando Dio vi punirà? Che sarà di voi quando da lontano vi giungeranno i disastri? Dove correrete a chiedere aiuti? Dove andrete a nascondere le vostre ricchezze?
{10:4} Sarete uccisi in guerra o deportati come prigionieri. Eppure l’ira del Signore non è ancora finita; egli continuerà a punire.
{i10:5} Il re degli Assiri strumento del castigo di Dio
{10:5} Dice il Signore: «L’Assiria! Per me è un bastone per punire, una verga per castigare.
{10:6} Mando l’Assiria contro una nazione empia, che ha suscitato la mia collera. La mando a saccheggiare, a depredare e a calpestare questo popolo, come il fango della strada».
{10:7} Ma gli Assiri hanno in mente altri piani di guerra. Sono decisi a distruggere una nazione dopo l’altra.
{10:8} Essi si vantano e dicono: «Ogni nostro comandante vale quanto un re!
{10:9} Abbiamo conquistato le città di Calno e di Càrchemis. La città di Camat è stata presa e così pure Arpad, Samaria e Damasco.
{10:10} Abbiamo annientato questi regni che fanno più idoli di Gerusalemme e di Samaria.
{10:11} Come abbiamo distrutto Samaria e tutti i suoi idoli, faremo lo stesso a Gerusalemme e a tutte le statue adorate dai suoi abitanti».
{10:12} Ma dice il Signore: «Quando avrò finito con il monte Sion e con Gerusalemme, punirò anche il re di Assiria per il suo orgoglio e la sua presunzione».
{10:13} Infatti il re di Assiria si vanta dicendo: «Ho fatto tutto questo da solo. Sono forte, saggio e intelligente. Ho spostato i confini delle nazioni e ho saccheggiato i loro tesori. Con la mia potenza ho abbattuto quei popoli.
{10:14} Ho raccolte nella mia mano le ricchezze dei popoli come si prendono le uova abbandonate in un nido; ho preso tutta la terra. Nessuno ha agitato le ali. Nessuno ha aperto il becco per gridare».
{10:15} Dice ancora il Signore: «Può una scure vantarsi di essere più grande di chi la usa? Una sega è forse più importante di chi la maneggia? Un bastone non può comandare un uomo, è l’uomo che maneggia il bastone».
{10:16} Perciò il Signore, Dio dell’universo, colpirà con la malattia quell’esercito vigoroso. Essa sarà come un fuoco ardente.
{10:17} Dio, la luce d’Israele, diventerà come un fuoco. Il Santo d’Israele diventerà come una fiamma che in un sol giorno brucerà ogni cosa, come se fossero rovi e spine.
{10:18} Quell’esercito è simile a una foresta e a un giardino ma Dio lo distruggerà completamente come una malattia mortale distrugge un uomo.
{10:19} Resteranno così pochi alberi nella foresta. Persino un bambino potrà contarli.
{i10:20} Pochi ritorneranno
{10:20} Allora il resto del popolo d’Israele, i pochi superstiti dei discendenti di Giacobbe, non avranno più fiducia in chi li ha così duramente colpiti. Porranno la loro fiducia solo nel Signore, il Santo d’Israele.
{10:21} Un resto tornerà, il resto del popolo d’Israele tornerà al suo Dio forte.
{10:22} Anche se il popolo d’Israele fosse numeroso come la sabbia in riva al mare, solo un resto tornerà. Per il popolo è già stabilita la punizione che si è meritata.
{10:23} Il Signore, Dio dell’universo ha decretato la distruzione di tutto il territorio ed eseguirà il suo decreto.
{i10:24} Il Signore punirà gli Assiri
{10:24} Il Signore, Dio dell’universo, dice al suo popolo che abita in Sion: «Non temere gli Assiri, anche se ora ti opprimono crudelmente come un tempo fecero gli Egiziani.
{10:25} Soltanto un poco e finirò di punirti, e poi li distruggerò.
{10:26} Io, il Signore dell’universo, li colpirò con la mia frusta come ho fatto con il popolo di Madian alla roccia di Oreb. Punirò gli Assiri come ho punito gli Egiziani.
{10:27} Quel giorno ti libererò dal potere degli Assiri, il loro giogo non peserà più sulle tue spalle, e tu vivrai nell’abbondanza».
{i10:28} Un’invasione-lampo
{10:28} L’esercito nemico ha occupato la città di Aiàt, ha attraversato Migron, ha lasciato le vettovaglie a Micmas,
{10:29} ha superato il passo e pernotterà a Gheba! La gente del villaggio di Rama è atterrita, e gli abitanti di Gàbaa, città del re Saul, scappano via.
{10:30} Grida, popolo di Bat-Gallìm! Ascoltate, gente di Làisa! Rispondete, popolo di Anatòt!
{10:31} Quelli di Madmenà e di Ghebìm si danno alla fuga.
{10:32} Il nemico è già nel villaggio di Nob, e agita minaccioso il pugno contro il monte Sion, contro la città di Gerusalemme.
{10:33} Il Signore, Dio dell’universo, abbatte con violenza gli invasori, come rami strappati da un tronco d’albero. I più alti e i più superbi sono stroncati.
{10:34} Il Signore li abbatte come si tagliano gli alberi con la scure nel cuore della foresta. Anche se sono maestosi, come gli alberi del Libano, crollano.
{i11:1} Un regno di pace
{11:1} Spunterà un nuovo germoglio: nella famiglia di Iesse, dalle sue radici, germoglierà dal suo tronco.
{11:2} Lo spirito del Signore verrà su di lui: gli darà saggezza e intelligenza, consiglio e forza, conoscenza e amore per il Signore.
{11:3} Ubbidire a Dio sarà la sua gioia. Non giudicherà secondo le apparenze, non deciderà per sentito dire.
{11:4} Renderà giustizia ai poveri e difenderà i diritti degli oppressi. Con i suoi ordini farà punire e uccidere quelli che commettono violenze nel paese.
{11:5} La giustizia e la fedeltà saranno legate a lui come cintura stretta attorno ai fianchi.
{11:6} Lupi e agnelli vivranno insieme e in pace, i leopardi si sdraieranno accanto ai capretti. Vitelli e leoncelli mangeranno insieme, basterà un bambino a guidarli.
{11:7} Mucche e orsi pascoleranno insieme, i loro piccoli si sdraieranno gli uni accanto agli altri; i leoni mangeranno fieno come i buoi.
{11:8} I lattanti giocheranno presso nidi di serpenti, e se un bambino metterà la mano nella tana di una vipera non correrà alcun pericolo.
{11:9} Nessuno farà azioni malvagie o ingiuste su tutto il monte santo del Signore. Come l’acqua riempie il mare, così la conoscenza del Signore riempirà tutta la terra.
{i11:10} Il popolo ritornerà dall’esilio
{11:10} Quel giorno tutti i popoli del mondo guarderanno al discendente di Iesse come a un vessillo. Lo cercheranno dove c’è la sua presenza gloriosa.
{11:11} Quel giorno il Signore stenderà di nuovo la sua mano per riportare a casa il resto del suo popolo che sarà in Assiria e in Egitto, nei territori di Patros, dell’Etiopia, dell’Elam, di Babilonia, di Camat, nei paesi della costa e delle isole lontane.
{11:12} Il Signore alzerà un vessillo, per far sapere alle nazioni che egli raduna dai quattro angoli della terra i dispersi del popolo d’Israele e di Giuda.
{11:13} Il regno d’Israele non sarà più geloso di quello di Giuda. Questi non sarà più il nemico d’Israele. E gli avversari di Giuda saranno sterminati.
{11:14} Assieme attaccheranno i Filistei a occidente, e saccheggeranno i popoli che sono a oriente. Conquisteranno i popoli di Edom, di Moab, e di Ammon, e li assoggetteranno.
{11:15} Il Signore prosciugherà il golfo del mare di Egitto, e farà soffiare un vento caldo per prosciugare l’Eufrate: vi lascerà solo sette ruscelli, che potranno essere attraversati a piedi.
{11:16} Il Signore aprirà una strada per il suo popolo sopravvissuto in Assiria, come ne ha aperta una per gli antenati d’Israele quando uscirono dall’Egitto.
{i12:1} Un inno di ringraziamento
{12:1} Quel giorno il popolo canterà: «Ti ringrazio, Signore! Eri adirato con me, la tua ira si è calmata, e ora tu mi consoli.
{12:2} Dio, tu sei il mio salvatore: avrò fiducia in te e non avrò più paura. Mi dai forza: canterò in tuo onore, Signore, mio Salvatore.
{12:3} Come l’acqua fresca ristora chi ha sete, così la tua salvezza dà gioia al tuo popolo».
{12:4} Quel giorno il popolo canterà: «Ringraziate il Signore! Invocate il suo nome! Dite a tutte le nazioni quel che ha operato! Fate conoscere a tutti la sua grandezza!
{12:5} Cantate le grandi cose che il Signore ha fatto. Raccontatele a tutti gli uomini.
{12:6} Voi tutti che abitate in Sion cantate e gridate di gioia: Dio, il Santo d’Israele, è grande, egli vive in mezzo a noi!».
{i13:1} Dio punirà Babilonia
{13:1} Questo messaggio è per Babilonia; Dio lo ha comunicato a Isaia, figlio di Amoz.
{13:2} «In cima a una collina senz’alberi, innalzate una bandiera di guerra. Gridate e fate segno ai soldati di attaccare la città superba.
{13:3} Io ho chiamato i miei valorosi soldati, mi sono fedeli e conoscono la mia grandezza: essi saranno strumenti della mia ira».
{13:4} Sentite che frastuono sui monti: è il rumore di un popolo immenso, il rumore di nazioni e di regni. Il Signore dell’universo passa in rassegna le sue truppe prima della battaglia.
{13:5} Esse sono lo strumento della sua collera. Arrivano da lontano e da tutte le parti, al suo comando, per devastare l’intera regione.
{13:6} Urlate e lamentatevi! Il giorno del Signore è vicino, l’Onnipotente distruggerà ogni cosa.
{13:7} Tutti sentiranno venire meno il coraggio e le braccia diventare fiacche.
{13:8} Saranno atterriti e sopraffatti dal dolore, simile a quello che prova una partoriente. Si guarderanno in faccia e i loro volti diventeranno rossi di vergogna.
{13:9} Il giorno del Signore si avvicina implacabile. Giorno di paura, di ira e di furore: la terra sarà tutta un deserto, e saranno distrutti tutti i peccatori.
{13:10} Stelle e costellazioni smetteranno di brillare, il sole si farà oscuro fin dal mattino, e la luna non splenderà più.
{13:11} Il Signore dice: «Su tutta la terra punirò i malvagi per i loro molti peccati. Umilierò tutti i superbi, gli arroganti e i violenti.
{13:12} I superstiti saranno più rari dell’oro puro, più rari dell’oro di Ofir.
{13:13} Il giorno in cui manifesterò la mia ira farò tremare il cielo e scuoterò la terra», dice il Signore dell’universo.
{13:14} «Allora gli stranieri che vivono in Babilonia cercheranno rifugio tra la loro gente, correranno verso le proprie regioni e fuggiranno in disordine come gazzelle impaurite e come un gregge senza pastore.
{13:15} Chiunque verrà raggiunto sarà catturato e ucciso con la spada.
{13:16} I loro figli saranno sfracellati, le case saccheggiate e le loro donne violentate davanti ai loro occhi».
{13:17} Il Signore dice: «Ecco io spingo il popolo dei Medi ad attaccare Babilonia. I Medi non si lasciano corrompere né dall’argento né dall’oro.
{13:18} Uccideranno i giovani con le frecce degli archi. Non avranno compassione dei neonati né pietà per i bambini.
{13:19} Babilonia è il gioiello dei regni, l’orgoglio del suo popolo. Ma io, il Signore, distruggerò Babilonia come Sòdoma e Gomorra!
{13:20} Mai più nessuno l’abiterà. Nessun nomade vi pianterà la sua tenda, nessun pastore si fermerà a pascolare i greggi.
{13:21} Lì si raduneranno gli animali del deserto e i gufi vi costruiranno i loro nidi. Sarà abitata dagli struzzi, e capre selvatiche si aggireranno tra le sue rovine.
{13:22} Ululati di iene e di sciacalli risuoneranno nelle torri e nei palazzi sontuosi. Babilonia ha le ore contate il suo giorno è ormai vicino!».
{i14:1} Il ritorno dall’esilio
{14:1} Il Signore perdonerà Israele ancora una volta e lo sceglierà come suo popolo: riporterà in patria i discendenti di Giacobbe. Anche gli stranieri si uniranno a loro e formeranno un solo popolo.
{14:2} Molti popoli li aiuteranno a tornare nella terra che il Signore ha dato loro. Ma Israele li prenderà, li farà diventare suoi schiavi. Così dominerà i suoi vecchi nemici, e gli antichi padroni saranno suoi prigionieri.
{i14:3} Il re di Babilonia nel mondo dei morti
{14:3} Allora il Signore darà riposo a Israele, lo libererà dalle pene, dalle sofferenze e dalle dure fatiche della schiavitù.
{14:4} Il re di Babilonia sarà deriso da te con questa canzone: «Ecco questa è la fine di quel re crudele, è finita la sua arroganza!
{14:5} Il Signore ha tolto il potere al governatore iniquo, a quel tiranno spietato
{14:6} che colpiva i popoli con furore e non dava loro tregua, con ira scatenata assoggettava le nazioni.
{14:7} Finalmente il mondo gode la pace e tutti cantano di gioia.
{14:8} Perfino i cipressi e i cedri del Libano si rallegrano per la caduta del re, dicendo: “Ora che tu sei a terra, nessuno pensa di abbatterci”.
{14:9} Il mondo dei morti è in agitazione, si prepara ad accogliere il re di Babilonia. Per lui hanno svegliato i fantasmi di quelli che erano potenti sulla terra, hanno fatto alzare dai loro troni le ombre dei re di tutto il mondo.
{14:10} Tutti vogliono dirgli: “Anche tu sei diventato debole come noi! Sei uno dei nostri!”.
{14:11} Eri onorato con musiche d’arpa, ma ora sei nel mondo dei morti. Giaci nel marciume e sei coperto di vermi.
{14:12} Come hai potuto cadere dal cielo tu, splendente figlio dell’aurora? In passato hai conquistato nazioni, ma ora ti hanno steso a terra!
{14:13} Tu dicevi a te stesso: “Scalerò il cielo, porrò il mio trono sulle stelle più alte. Siederò come re sulla montagna del settentrione dove si radunano gli dèi.
{14:14} Salirò in cielo, oltre le nuvole, diventerò simile all’Altissimo”.
{14:15} Ora invece sei precipitato nella parte più profonda del mondo dei morti.
{14:16} I morti ti guardano fisso e, per la meraviglia, restano a bocca aperta. Si chiedono: “È questo l’uomo che sconvolgeva la terra e faceva tremare i regni?
{14:17} L’uomo che sconvolgeva città e trasformava il mondo in un deserto? L’uomo che non liberava mai i suoi prigionieri?”.
{14:18} Tutti i re della terra riposano onorati nelle loro tombe,
{14:19} ma tu giaci fuori del sepolcro, come un rampollo abominevole. Il tuo cadavere è rimasto sotto i corpi dei soldati morti in battaglia. Tutti sono stati gettati in una fossa e ricoperti di pietre, tu invece sei stato abbandonato come una carogna calpestata.
{14:20} Non avrai sepoltura come gli altri, perché hai portato alla rovina la tua terra e hai assassinato il tuo popolo. Nessuno della tua famiglia malvagia sarà più ricordato.
{14:21} Preparatevi a massacrare i figli di questo re! Essi devono morire per i peccati dei loro padri. Nessuno di loro conquisterà la terra né la coprirà di città».
{i14:22} Il Signore distruggerà Babilonia
{14:22} Dice il Signore dell’universo: «Attaccherò Babilonia e la distruggerò. Non lascerò in vita nessuno: neanche i bambini. Non ci saranno superstiti.
{14:23} Raderò al suolo Babilonia, la trasformerò in un posto per ricci, in una palude stagnante: la spazzerò via».
{i14:24} Il Signore distruggerà gli Assiri
{14:24} Il Signore dell’universo l’ha giurato: «Quel che ho progettato accadrà. Farò quel che ormai ho deciso.
{14:25} Distruggerò gli Assiri nella mia terra d’Israele, e li calpesterò sulle mie montagne. Libererò il mio popolo dal potere degli Assiri e dalla loro oppressione».
{14:26} Questa decisione vale per tutto il mondo, il suo braccio è steso per punire le nazioni.
{14:27} Il Signore dell’universo non recede: ha steso il suo braccio per punire e nessuno potrà fermarlo.
{i14:28} Il Signore distruggerà i Filistei
{14:28} Questo messaggio del Signore fu proclamato nell’anno in cui morì il re Acaz:
{14:29} «Popolo dei Filistei, il bastone che ti percuoteva è stato spezzato, ma non hai ancora motivo di rallegrarti. Se muore un serpente al suo posto viene una vipera, e da questa nascerà un drago.
{14:30} Il Signore sarà un pastore per i poveri di questo popolo, li farà vivere nella sicurezza. Ma voi, Filistei, morirete di fame e nessuno potrà sopravvivere.
{14:31} Urlate e invocate aiuto, voi tutte, città dei Filistei! Tremate! Perché una nuvola di polvere viene dal nord, è un esercito compatto e ordinato».
{14:32} Che cosa risponderemo ai messaggeri dei Filistei? Diremo: «Il Signore ha fondato Sion e là il suo popolo oppresso troverà sicurezza».
{i15:1} Il Signore distruggerà Moab
{15:1} Questo messaggio riguarda il popolo di Moab: «Le città di Ar-Moab e di Kir-Moab sono state distrutte in una sola notte, e il silenzio copre le loro rovine.
{15:2} La gente di Dibon è salita sulle colline per piangere nel santuario. La gente di Moab piange sul Nebo e su Màdaba; si sono rasati le teste e le barbe in segno di lutto.
{15:3} Nelle strade la gente, vestita di sacco, grida; si lamenta nelle piazze e sulle terrazze.
{15:4} Gli abitanti di Chesbon e di Elalè urlano, e si sentono fino alla città di Iaas. Anche i soldati tremano: hanno perso il coraggio.
{15:5} Il mio cuore soffre per Moab. La gente è scappata fin nella città di Soar, è fuggita fino a Eglat-Selisià. Alcuni piangono e salgono verso Luchìt, altri scappano a Coronàim e mandano grida strazianti.
{15:6} Le acque di Nimrìm sono asciutte, l’erba dei prati è seccata; non ci sono più pascoli verdi.
{15:7} La gente attraversa il torrente dei Salici, cerca di fuggire con le sue provviste.
{15:8} Per tutto il territorio di Moab non si sentono che lamenti che risuonano fino a Eglàim e a Beer-Elim.
{15:9} A Dimon il fiume si è arrossato di sangue, ma il Signore sta per colpire Dimon con disgrazie ancora peggiori! Sì, tutti quelli che resteranno in Moab verranno dilaniati da bestie feroci».
{i16:1} Moab non ha speranza
{16:1} «Gente di Moab, pagate il tributo a chi vi governa, da ∆ Sela, città del deserto, mandate agnelli a Gerusalemme.
{16:2} La gente sta ferma ai guadi del fiume Arnon, trema come un uccello strappato dal nido.
{16:3} Si rivolge al popolo di Giuda: “Diteci che cosa fare, proteggeteci come un albero che dà la sua fresca ombra a mezzogiorno. Siamo inseguiti, fate che nessuno ci trovi.
{16:4} Lasciateci restare nella vostra terra. Proteggeteci da quelli che vogliono distruggerci. Oppressione e distruzione finiranno, e tutti quelli che hanno devastato la nostra terra andranno via.
{16:5} Allora il trono del discendente di Davide sarà reso stabile nella fedeltà e amore. S’impegnerà a fare quel che è onesto, sarà pronto ad agire con giustizia”».
{16:6} Il popolo di Giuda dice: «Abbiamo sentito parlare dell’orgoglio smisurato di Moab! Conosciamo la sua arroganza e la sua superbia, ma la sua vanità è solo fumo.
{16:7} I Moabiti si lamentano della loro sorte, si lamentano tutti al ricordo delle buone focacce di uva che mangiavano a Kir-Carèset. Sono giunti alla disperazione.
{16:8} I campi vicini a Chesbon e le vigne presso Sibma sono distrutti. Il loro vino inebriava i re delle nazioni. Le vigne arrivavano alla città di ∆ Iazer, si estendevano a oriente fino al deserto, i loro rami raggiungevano l’altra riva del Mar Morto.
{16:9} Ora sono addolorato per le viti di Sibma e piango per la città di Iazer. Le mie lacrime cadono su Chesbon e su Elalè, perché ormai nessun raccolto rallegra questo popolo.
{16:10} Nessuno ora è felice nei frutteti, nessuno grida o canta nelle vigne, nessuno pigia più l’uva per fare il vino: sono finite le grida di gioia.
{16:11} Mi lamento e sono triste per Moab, soffro per Kir-Carèset.
{16:12} Il popolo di Moab si consumerà a furia di andare sulle montagne a pregare nei santuari e nei templi: non gli servirà a niente».
{16:13} Questo è il messaggio per Moab che il Signore ha pronunziato da tempo.
{16:14} Ora egli dice: «Fra tre anni precisi farò scomparire tutta la ricchezza di Moab. Di tutto quel popolo rimarrà solo un resto molto piccolo e senza forza».
{i17:1} Il Signore punirà Damasco e Israele
{17:1} Questo messaggio riguarda Damasco: «Damasco non sarà più una città, ma un cumulo di rovine.
{17:2} Le città che da essa dipendono saranno abbandonate per sempre. Saranno pascolo per pecore e bestiame che nessuno caccerà via.
{17:3} Èfraim resterà senza difesa e Damasco perderà la sua indipendenza. Gli Aramei superstiti subiranno la stessa sorte d’Israele. Lo dico io, il Signore dell’universo.
{17:4} Quel giorno la grandezza d’Israele sarà abbattuta; dove c’era ricchezza ci sarà povertà.
{17:5} Israele sarà come un campo dove il grano è stato tagliato e raccolto; apparirà desolato come la valle dei Refaìm dopo la mietitura.
{17:6} I superstiti saranno ben pochi, come le olive rimaste sull’albero dopo la raccolta: due o tre in alto, quattro o cinque sui rami più carichi. Lo dico io, il Signore Dio d’Israele.
{17:7} Quel giorno la gente tornerà a chiedere aiuto al suo creatore, al Santo d’Israele.
{17:8} Non si affideranno più agli altari costruiti con le loro mani; non avranno più fiducia nei pali sacri e negli altari per l’incenso.
{17:9} Quel giorno, le città ben difese saranno abbandonate e lasciate in rovina, come le città che gli Evei e gli Amorrei abbandonarono quando furono cacciati dagli Israeliti.
{17:10} Israele, tu hai dimenticato Dio che ti salva e ti protegge come una roccia potente. Invece coltivi piantagioni deliziose per il culto a un dio straniero.
{17:11} Ma anche se esse fioriscono lo stesso giorno in cui le pianti non raccoglierai niente: ci sarà solo pena e dolore».
{i17:12} I nemici sono sconfitti
{17:12} Si sente un frastuono di nazioni potenti come il rumore delle onde del mare, come lo scroscio di acque veementi.
{17:13} Le nazioni avanzano come acque scroscianti, ma Dio le minaccia ed esse si ritirano, si disperdono come polvere sulle colline, come foglie in un turbine di vento.
{17:14} A sera mettono terrore ma al mattino sono già scomparse. Questo è il destino di chiunque saccheggia la nostra terra.
{i18:1} Il Signore punirà l’Etiopia
{18:1} Al di là dei fiumi dell’Etiopia c’è la terra degli insetti ronzanti.
{18:2} Da quella terra scendono lungo il Nilo ambasciatori su barche leggere. Andate a casa, ambasciatori veloci Tornate alla vostra terra attraversata da fiumi, alla vostra nazione forte e potente, al vostro popolo alto e dalla pelle scura, temuto in tutto il mondo.
{18:3} Ascoltate, voi tutti abitanti della terra! Osservate il segnale innalzato sui monti! Udite gli squilli di tromba!
{18:4} Il Signore mi ha detto: «Io starò a guardare dal cielo, aspetterò immobile come rugiada notturna al tempo della mietitura; sereno, come il caldo del sole a mezzogiorno.
{18:5} Dopo la caduta dei fiori, quando i grappoli cominciano a maturare, il contadino, prima della raccolta, sfronda con il coltello i tralci inutili della
{18:6} vite. Questi vengono abbandonati agli uccelli e alle bestie. D’estate ne approfitteranno gli uccelli rapaci e d’inverno le bestie selvatiche. Questa è la sorte dell’Etiopia!».
{18:7} Verrà un tempo in cui il Signore dell’universo riceverà doni da questa terra forte e potente, da questo popolo alto con la pelle scura, temuto da tutto il mondo. Essi verranno sul monte Sion dove è invocato il nome del Signore dell’universo.
{i19:1} Il Signore punirà l’Egitto
{19:1} Questo messaggio riguarda l’Egitto. Il Signore cavalca una nube e arriva rapidamente in Egitto. Davanti a lui gli idoli egiziani tremano, e anche il popolo perde coraggio.
{19:2} Dice il Signore: «Provocherò una guerra in Egitto, il fratello si rivolterà contro il fratello, ognuno contro il proprio vicino. Le città combatteranno l’una contro l’altra, re nemici lotteranno per il potere.
{19:3} Renderò vani i progetti degli Egiziani e farò fallire la loro politica. Chiederanno aiuto ai loro idoli, andranno a consultare gli indovini e domanderanno consiglio agli spiriti dei morti.
{19:4} Metterò gli Egiziani nelle mani di un duro tiranno: sarà un re crudele e li dominerà. Io il Signore, Dio dell’universo, ho parlato».
{19:5} Le acque del mare si abbasseranno e il Nilo lentamente si seccherà.
{19:6} I canali rimarranno senz’acqua e si riempiranno di marciume. Canne e giunchi ingialliranno.
{19:7} Lungo le rive e alla foce del Nilo tutte le coltivazioni seccheranno e saranno disperse dal vento.
{19:8} Tutti i pescatori del Nilo grideranno sconsolati. Piangeranno sui loro ami e sulle loro reti ormai inutili.
{19:9} Saranno delusi quelli che lavorano il lino, i
{19:10} tessitori e tutti gli operai saranno affranti e depressi.
{19:11} I capi della città di Tanis sono stolti! I più saggi consiglieri del re d’Egitto danno sciocchi consigli! Come osano dire al faraone: «Io sono discendente di antichi re e di antichi sapienti»?
{19:12} Faraone, dove sono andati a finire i tuoi intelligenti consiglieri? Fatti dire da loro i progetti che il Signore dell’universo ha sull’Egitto.
{19:13} I capi di Tanis sono stolti, e quelli di Menfi si illudono. Essi credevano di saper governare l’Egitto ma lo hanno portato alla rovina.
{19:14} Il Signore ha provocato in mezzo a loro smarrimento e confusione. Essi hanno fatto sbagliare l’Egitto in tutte le sue imprese: l’Egitto barcolla come un ubriaco sul suo stesso vomito.
{19:15} Capo o coda, palma o giunco, qualunque sia la sua posizione, nessuno in Egitto riesce a fare qualcosa di buono.
{i19:16} L’Egitto onorerà il Signore
{19:16} Quel giorno gli Egiziani somiglieranno a delle donnicciole; tremeranno impauriti nel vedere il Signore dell’universo stendere la mano contro di loro per punirli.
{19:17} La terra di Giuda sarà per gli Egiziani motivo di terrore; ogni volta che ne parleranno avranno paura della sorte che il Signore dell’universo ha preparato per loro.
{19:18} Quel giorno si parlerà la lingua di Canaan in cinque città egiziane. La gente giurerà fedeltà al Signore dell’universo. Una di esse si chiamerà: ∆ Eliòpoli (Città del sole).
{19:19} Quel giorno nella terra d’Egitto ci sarà un altare dedicato al Signore, e alla frontiera costruiranno un monumento in suo onore.
{19:20} Saranno un segno della presenza del Signore dell’universo in Egitto. Quando gli Egiziani saranno oppressi e chiameranno in aiuto il Signore, egli manderà loro qualcuno a salvarli.
{19:21} Il Signore si manifesterà agli Egiziani, e allora lo riconosceranno come Dio e lo onoreranno con sacrifici e offerte. Gli faranno promesse solenni e le adempiranno.
{19:22} Anche se il Signore punirà ancora, poi li salverà.
{19:23} Quel giorno ci sarà una strada che unisce l’Egitto e l’Assiria. Gli Egiziani andranno in Assiria e gli Assiri in Egitto. Insieme serviranno il Signore.
{19:24} Quel giorno Israele sarà accanto all’Egitto e all’Assiria; sarà un segno che il Signore dell’universo benedice tutto il
{19:25} mondo, dicendo: «Siano benedetti l’Egitto, popolo mio, l’Assiria, che io ho creato, e Israele, popolo che mi appartiene».
{i20:1} Isaia nudo, segno dell’Egitto vinto
{20:1} Per ordine di Sargon, re di Assiria, il comandante dell’esercito assiro attaccò la città filistea di Asdod e infine la occupò.
{20:2} In quel periodo il Signore aveva detto a Isaia, figlio di Amoz, di togliersi i sandali e il sacco che indossava. Egli ubbidì e rimase sempre nudo e scalzo.
{20:3} Poi, quando Asdod venne presa, il Signore disse: «Per tre anni il mio servo Isaia è andato in giro senza vestiti e scalzo. È stato un segno di quel che accadrà all’Egitto e all’Etiopia.
{20:4} Da questi due paesi il re di Assiria porterà via, nudi, i prigionieri che ha catturato. Giovani e vecchi, andranno via scalzi e nudi, con le natiche scoperte; sarà una vergogna per l’Egitto.
{20:5} Quelli che avevano posto la loro fiducia nell’Etiopia o si vantavano dell’Egitto, resteranno delusi e le loro speranze svaniranno.
{20:6} Quel giorno, gli abitanti della costa della Filistea diranno: “Guarda che cosa è accaduto a questa gente. E pensare che noi avevamo chiesto loro di proteggerci contro il re di Assiria! Ma ora, come riusciremo a scampare?”».
{i21:1} La caduta di Babilonia
{21:1} Questo messaggio riguarda il deserto del mare. Ho avuto una visione tremenda: una scena di tradimento e di distruzione completa. La sciagura verrà da una terra
{21:2} orribile, come un turbine di vento che si scatena nel deserto. Attacca battaglia, esercito di Elam! Assedia le città, esercito di Media! Dio farà finire ogni lamento.
{21:3} Sono atterrito, pieno di sgomento, soffro come una donna che sta per partorire. Quel che ho sentito mi ha sconvolto, quel che ho visto mi ha atterrito.
{21:4} Mi gira la testa e tremo dalla paura. Anche il tramonto, di solito tanto sospirato, diventa per me tormento.
{21:5} Ho visto una tavola imbandita; tutti mangiano e bevono, distesi sui tappeti. All’improvviso c’è stato un ordine: «Ufficiali! Preparate i vostri scudi!».
{21:6} Il Signore mi ha detto: «Metti una sentinella di guardia perché riferisca quel che vede.
{21:7} Faccia attenzione, tenga gli occhi ben aperti! Vedrà carri a due cavalli, carovane di asini e di cammelli».
{21:8} La sentinella ha gridato: «Signore, ho fatto la guardia, al mio posto, ogni giorno, anche la notte sono stato di sentinella.
{21:9} Ecco, sta arrivando un uomo su un carro a due cavalli. Egli grida: “Babilonia è caduta! Babilonia è caduta! Tutte le statue dei suoi dèi sono a terra in frantumi”».
{21:10} Israele, popolo mio, sei stato calpestato come il grano, ma ora ho per te una bella notizia, l’ho udita dal Signore dell’universo, Dio d’Israele.
{i21:11} Edom
{21:11} Questo messaggio riguarda Duma. Qualcuno chiama da ∆ Seir: «Sentinella, quando finisce la notte? Dimmi, quanto manca all’alba?».
{21:12} La sentinella risponde: «Arriva l’alba, ma presto di nuovo la notte. Se volete fare altre domande, tornate di nuovo».
{i21:13} Arabia
{21:13} Questo messaggio riguarda l’Arabia. «Carovane di ∆ Dedan passate la notte nella boscaglia della steppa.
{21:14} Andate incontro alla gente assetata e portate acqua. Abitanti del paese di ∆ Tema, portate cibo ai fuggiaschi.
{21:15} Sfuggono alle spade pronte a ucciderli, alle frecce pronte a colpirli e a tutti i pericoli della guerra».
{21:16} Il Signore ha detto: «Passerà un anno esatto e la grandezza della tribù di Kedar sarà distrutta.
{21:17} Saranno ridotti a pochi i valorosi arcieri di Kedar. Lo dico io, il Signore, Dio d’Israele».
{i22:1} Gerusalemme
{22:1} Questo messaggio riguarda la valle della Visione. Che succede? Abitanti della città, perché siete saliti tutti sulle terrazze?
{22:2} Tutta la città è sottosopra, rumorosa e tumultuante. Gerusalemme, i tuoi morti non sono caduti colpiti in battaglia.
{22:3} Tutti i tuoi capi sono scappati, hanno ceduto senza scoccare una sola freccia. Tutti i tuoi abitanti sono stati fatti prigionieri, anche quelli che sono fuggiti lontano.
{22:4} Perciò io dico: «Non cercate di consolarmi. Lasciatemi piangere amaramente sulla disgrazia del mio popolo distrutto».
{22:5} È un momento di smarrimento, di disgrazia e di confusione: viene dal Signore, Dio dell’universo. Nella valle della Visione crollano le mura e si alzano grida di aiuto verso le montagne.
{22:6} I soldati di Elam arrivano a cavallo, armati di archi e frecce; ∆ quelli di Kir sono pronti con i loro scudi.
{22:7} Le migliori valli di Giuda sono piene di carri; soldati a cavallo sono dappertutto dinanzi alle porte di Gerusalemme.
{22:8} Sono crollate le difese di Giuda. Allora avete cercato le armi custodite nel Palazzo della Foresta.
{22:9} Avete visto le numerose brecce aperte nelle mura della Città di Davide e avete raccolto le acque nel serbatoio inferiore.
{22:10} Avete contato le case di Gerusalemme e le avete abbattute per fortificare le mura della città.
{22:11} Avete costruito una cisterna tra le due mura, per le acque del vecchio serbatoio. Ma voi non avete pensato a colui che preparava tutto questo da tempo e ora l’ha portato a compimento.
{22:12} Il Signore, Dio dell’universo vi aveva invitato a piangere e a lamentarvi, a radervi le teste e a vestirvi di sacco.
{22:13} Voi invece vi siete dati alla pazza gioia. Avete scannato vitelli e capretti per far festa, vi siete riempiti di carne e di vino e avete gridato: «Mangiamo e beviamo perché domani moriremo!».
{22:14} Ma il Signore dell’universo mi ha detto: «Finché vivranno, la pagheranno per tutto questo. Io, il Signore, Dio dell’universo, l’ho promesso».
{i22:15} Un avvertimento per Sebna, ministro del re
{22:15} Il Signore, Dio dell’universo, mi ha incaricato di andare da Sebna, sovrintendente del palazzo reale, a dirgli:
{22:16} «Tu sei uno straniero. Tra noi non hai parenti né proprietà. Allora, con quale diritto ti scavi una tomba, in alto, nella roccia?
{22:17} Il Signore ti butterà giù, ti avvolgerà come un gomitolo
{22:18} e ti farà rotolare senza fine come una palla, in una vasta pianura. Là morirai e con te finiranno i carri che erano il tuo orgoglio. Tu sei la vergogna della casa del tuo padrone.
{22:19} Il Signore ti toglierà l’incarico e ti farà precipitare dalla tua alta posizione.
{22:20} Quel giorno il Signore manderà il suo servo Eliakìm, figlio di Chelkia;
{22:21} gli farà indossare la tua veste, gli metterà ai fianchi la tua cintura, darà a lui il tuo potere. Egli sarà come un padre per il popolo di Gerusalemme e di Giuda.
{22:22} Gli darà piena autorità sul palazzo di Davide. Gli consegnerà le chiavi: se aprirà, nessuno potrà chiudere; se chiuderà, nessuno potrà aprire.
{22:23} Lo metterà al suo posto come un chiodo piantato saldamente, sarà motivo di gloria per tutta la sua famiglia.
{22:24} «Ma tutti i suoi parenti e discendenti diventeranno per lui un peso. Si aggrapperanno a lui come vasi e ceramiche appesi a un chiodo.
{22:25} Allora quel chiodo piantato saldamente cederà a poco a poco e cadrà, e tutto quel che vi era appeso andrà in pezzi. Io, il Signore, ho parlato».
{i23:1} Fenicia
{23:1} Questo messaggio riguarda Tiro. «Lamentatevi, voi che navigate su ∆ grandi imbarcazioni: il porto di Tiro, vostro rifugio, è stato distrutto. L’avete saputo al ritorno ∆ dall’isola di Cipro.
{23:2} Ammutolite, abitanti della costa, mercanti di Sidone. Voi mandavate uomini
{23:3} sul mare a comprare e a vendere il grano che matura lungo le rive del Nilo. Eri diventata un mercato di tutti i popoli, o Sidone, fortezza sul mare!
{23:4} Ma ora vergognati, perché il mare si è messo a parlare e ha detto: “Non ho mai partorito nessuno, non ho mai allevato né figli né figlie”.
{23:5} Anche gli Egiziani resteranno scossi quando sapranno che Tiro è stata distrutta.
{23:6} Lamentatevi, abitanti della costa, arrivate fino a Tarsis.
{23:7} È questa la festosa città di Tiro costruita tanto tempo fa? È questa la città che mandava lontano i marinai a stabilire colonie?
{23:8} Tiro ha fondato nuovi regni. I suoi mercanti erano prìncipi e i suoi commercianti onorati in tutta la terra. Chi ha deciso la sua rovina?
{23:9} L’ha decisa il Signore dell’universo, per mettere fine alla sua potenza superba e per svergognare i suoi uomini tanto onorati.
{23:10} Coltiva la tua terra, Tiro, come il territorio del Nilo, ormai il tuo porto non esiste più.
{23:11} Il Signore ha steso la sua mano sul mare e ha fatto tremare regni: ha ordinato di distruggere le fortezze di Canaan.
{23:12} Abitanti di Sidone, avete finito di ottenere successi, la città è stata conquistata e il tuo popolo oppresso. Anche se fuggirete nell’isola di Cipro, nemmeno là sarete al sicuro.
{23:13} Guardate il paese dei Babilonesi: non esiste più. L’Assiria l’ha abbandonato alle bestie selvatiche; gli abitanti vi avevano innalzato torri, ora ne hanno demolito i palazzi: è stato ridotto a un cumulo di rovine.
{23:14} Lamentatevi, voi che navigate su grandi imbarcazioni, il vostro rifugio è stato distrutto».
{23:15} Allora Tiro sarà dimenticata per settant’anni: la vita di un re. Passati questi anni accadrà a Tiro quel che dice la canzone della prostituta:
{23:16} «Prendi la tua cetra, va in giro per la città, prostituta dimenticata! Suona con grande bravura, inventa nuove canzoni per farti ancora notare!».
{23:17} Ma passati i settant’anni, il Signore si muoverà a favore di Tiro, la riporterà ai suoi antichi guadagni ed essa ricomincerà i suoi commerci con tutti i regni della terra.
{23:18} Il denaro che riceverà con il commercio sarà consacrato al Signore. Non sarà messo da parte, ma sarà dato a quelli che servono il Signore, ed essi lo useranno per comprarsi cibo in abbondanza e vestiti lussuosi.
{i24:1} Terremoto e spavento sulla terra
{24:1} Il Signore spacca la terra e la fa tremare; ne sconvolge la superficie e ne disperde gli abitanti.
{24:2} Avranno la stessa sorte i sacerdoti e il popolo, gli schiavi e i padroni, le serve e le loro padrone, chi compra e chi vende, chi riceve e chi dà in prestito, chi ha debiti e chi fa credito.
{24:3} La terra sarà spaccata e devastata: il Signore l’ha minacciato e lo farà.
{24:4} La terra soffre e va in rovina, il mondo intero, sconvolto, va in rovina, insieme con la terra crolla anche il cielo.
{24:5} La terra è stata profanata dai suoi abitanti; essi non hanno osservato la legge del Signore e sono stati infedeli alla sua alleanza eterna.
{24:6} Per questo la terra è maledetta, quelli che l’abitano ne sono gravemente puniti; perciò gli abitanti della terra vengono distrutti, ne sopravvivono pochi.
{i24:7} La città in rovina
{24:7} Il vino nuovo non ha sapore, la vigna si secca; quelli che godevano ora sono tristi.
{24:8} Il suono gioioso dei tamburelli è finito, il chiasso delle feste è scomparso, l’allegria della cetra non c’è più.
{24:9} Non si beve più il vino e non si canta, le bevande forti diventano amare.
{24:10} Tutta la città è un’immensa confusione e rovina. Le porte delle case sono bloccate.
{24:11} Per le strade tutti si lamentano per la mancanza del vino: ogni gioia è sparita per sempre, se n’è andata dal paese.
{24:12} La città è a terra, e le sue porte sono abbattute.
{24:13} In ogni nazione del mondo, rimarranno pochi abitanti. Saranno come quelle poche olive e quei rari grappoli di uva rimasti dopo la raccolta.
{i24:14} Tutti lodano il Signore
{24:14} I superstiti esulteranno di gioia. Da occidente canteranno la grandezza del Signore,
{24:15} da oriente lo loderanno. I popoli che vivono vicino al mare esalteranno il Signore, Dio d’Israele.
{24:16} Dagli angoli estremi della terra si sentono inni in onore del Dio giusto. Povero me! non c’è speranza! Quelli che tradivano, continuano a farlo, il loro tradimento non conosce limiti.
{i24:17} Nessuno sfuggirà al Signore
{24:17} Abitanti di tutta la terra, terrore, fossa e trappole sono in agguato per voi.
{24:18} Chi riuscirà a sfuggire al terrore cadrà nella fossa. Chi riuscirà a risalire dalla fossa sarà preso in trappola. Dall’alto verrà il diluvio, dal basso il terremoto.
{24:19} La terra si scuoterà, la terra sarà fatta a pezzi, sarà ridotta in frantumi:
{24:20} barcollerà come un ubriaco, sarà in balia del vento come una tenda durante il temporale. Il mondo sommerso dai suoi peccati crollerà senza più rialzarsi.
{24:21} Quel giorno il Signore si scaglierà contro gli astri del cielo e contro i re della terra.
{24:22} Il Signore riunirà i re come prigionieri in una fossa. Li terrà prigionieri fino al giorno del giudizio.
{24:23} La luna si nasconderà e il sole diventerà pallido, perché il Signore dell’universo regnerà a Gerusalemme, sul monte Sion. I capi della città vedranno la sua presenza gloriosa.
{i25:1} Inno di lode
{25:1} Signore, tu sei il mio Dio, voglio lodarti ed esaltarti. Fedele ai progetti che avevi pensato da tempo, tu hai fatto cose meravigliose.
{25:2} Hai ridotto la città a un cumulo di rovine e distrutto le sue fortificazioni. I palazzi che i nostri nemici avevano costruito sono ora a terra, per sempre.
{25:3} Per questo nazioni potenti, città di popoli forti, ti esaltano e ti temono.
{25:4} Sei stato un rifugio per il debole, un sostegno per il povero nell’angoscia, un riparo contro la tempesta, un’ombra contro il calore infuocato del giorno. Invece la violenza dei tiranni è come una tempesta invernale;
{25:5} come arsura in terra arida tu hai domato il tumulto degli stranieri. Come il passaggio di una nuvola mitiga il caldo del sole, così sono messe a tacere le grida dei tiranni.
{i25:6} Il Signore prepara un banchetto per tutti i popoli
{25:6} Sul monte Sion il Signore dell’universo preparerà per tutte le nazioni del mondo un banchetto imbandito di ricche vivande e di vini pregiati.
{25:7} All’improvviso farà sparire su questa montagna il velo che copriva tutti i popoli.
{25:8} Il Signore eliminerà la morte per sempre! Asciugherà le lacrime dal volto di ognuno e libererà il suo popolo dalle umiliazioni che ha sofferto in tutto il mondo. Il Signore ha parlato!
{25:9} Quando questo accadrà, ciascuno dirà: «Egli è il nostro Dio! Abbiamo riposto in lui la nostra fiducia, ci ha liberati. Egli è il Signore! Abbiamo riposto in lui la nostra fiducia, ora siamo felici e gioiosi perché ci ha salvati».
{i25:10} Il Signore punirà Moab
{25:10} Il Signore proteggerà il monte Sion, ma il popolo di Moab sarà calpestato, come si pesta la paglia per fare concime.
{25:11} Stenderà le sue mani come se volesse nuotare, ma il Signore lo umilierà e le sue mani annasperanno invano.
{25:12} Egli distruggerà la fortezza di Moab con le sue alte mura e la raderà al suolo.
{i26:1} Israele rende grazie
{26:1} Quel giorno nella terra di Giuda si canterà così: «La nostra città è forte! Il Signore ha costruito mura robuste per difenderla.
{26:2} Aprite le porte della città e fate entrare tutti gli uomini che agiscono con fedeltà e rettitudine.
{26:3} Signore, tu doni la pace a chi è costante e pone in te la sua fiducia.
{26:4} Il Signore è una roccia incrollabile: confidate sempre in lui.
{26:5} Ha umiliato i superbi, ha distrutto la loro città, ha ridotto in polvere le sue mura.
{26:6} Quelli che erano oppressi ora la calpestano sotto i loro piedi».
{i26:7} Preghiera
{26:7} Signore, tu raddrizzi il sentiero degli onesti, rendi piana la loro strada.
{26:8} Noi seguiamo la via che tu ci indichi, riponiamo in te la nostra speranza. Il nostro unico desiderio è lodarti.
{26:9} Ogni notte il mio cuore desidera te, il mio spirito dal profondo ti cerca. Quando giudichi la terra e i suoi abitanti, essi imparano che cos’è la giustizia.
{26:10} Non così gli uomini malvagi, anche se con loro sei buono. In un paese di uomini onesti essi solo fanno il male e non riconoscono la grandezza del Signore.
{26:11} I tuoi nemici non sanno che li punirai, o Signore! Sii per loro causa di vergogna e di sofferenza; con i castighi che hai preparato, mostra loro quanto ami il tuo popolo.
{26:12} Signore, tu ci darai la pace, anzi, tu dai successo a tutte le nostre imprese.
{26:13} Signore, nostro Dio, altri ci hanno governato, ma tu solo sei il nostro Signore.
{26:14} Ora sono morti e non vivranno più, i loro fantasmi non risorgeranno perché tu li hai puniti e distrutti. Nessuno li ricorda più.
{26:15} Tu hai reso grande il nostro popolo, Signore; hai manifestato la tua presenza gloriosa e hai allargato le frontiere della nostra terra.
{26:16} Signore, nell’angoscia ti abbiamo invocato e nella prova ti abbiamo cercato.
{26:17} Abbiamo gridato a te, Signore, come una donna che soffre e grida nei dolori del parto.
{26:18} Abbiamo concepito e sofferto, ma abbiamo partorito soltanto cose vane: non abbiamo liberato il paese né abbiamo dato al mondo nuovi abitanti!
{i26:19} Risurrezione dei morti e attesa del giudizio
{26:19} Popolo mio, tutti i tuoi morti vivranno di nuovo! I loro corpi ritorneranno a vivere. Quelli che dormono nelle tombe si sveglieranno e canteranno di gioia. Infatti la tua rugiada, Signore, è rugiada di luce, e la terra darà vita a quelli che sono morti da tempo.
{26:20} Entra in casa, popolo mio, e chiudi la porta dietro di te. Per un po’ di tempo rimani nascosto. Nasconditi fino a quando l’ira di Dio si calmerà.
{26:21} Il Signore scende dalla sua dimora celeste per punire i peccati degli abitanti della terra. I delitti commessi di nascosto saranno svelati e la terra non coprirà più gli uomini massacrati.
{27:1} Quel giorno il Signore con la sua spada terribile, forte e potente punirà il Leviatàn, serpente guizzante e tortuoso e ucciderà questo mostro marino.
{i27:2} Il Signore e la sua vigna
{27:2} Quel giorno il Signore dirà: «Lodate la mia magnifica vigna.
{27:3} Io stesso, il Signore, sono il suo vignaiolo, la irrigo di continuo e la custodisco giorno e notte perché nessuno le arrechi danno.
{27:4} Non sono più adirato con la mia vigna. Se vi fossero rovi e spini, muoverei loro guerra, li brucerei tutti insieme.
{27:5} Cerchi pure la mia protezione e faccia la pace con me. Sì, faccia la pace con me».
{27:6} In futuro il popolo d’Israele, discendente da Giacobbe, metterà radici, fiorirà e germoglierà come un albero. Con i suoi frutti riempirà tutta la terra.
{27:7} Il Signore ha punito il popolo d’Israele ma è stato più severo con i suoi oppressori. Non lo ha distrutto, come invece ha fatto con quelli che volevano annientarlo.
{27:8} Lo ha castigato e cacciato via, lontano dalla sua terra. Lo ha travolto con la stessa forza di un turbine di vento che viene da oriente.
{27:9} Ma i peccati del popolo saranno perdonati. Allora verranno abbattuti gli altari degli idoli, le loro pietre andranno in polvere come calce. Non resterà in piedi nessun altare e nessun palo sacro.
{27:10} La città fortificata è in rovina, in una solitudine di deserto. È diventata un luogo di pascolo, dove possono sdraiarsi e nutrirsi i vitelli.
{27:11} I rami degli alberi sono secchi e spezzati, e le donne li raccolgono come legna per il fuoco. Israele è un popolo davvero privo di senno: ha costretto Dio, il suo creatore, a non avere pietà di lui né a usargli misericordia.
{i27:12} Il ritorno dall’esilio
{27:12} Quel giorno, o Israeliti, dal fiume Eufrate ai confini dell’Egitto, il Signore vi radunerà a uno a uno, come si raccolgono le spighe.
{27:13} Quel giorno, la grande tromba suonerà per chiamare a raccolta dall’Assiria e dall’Egitto tutti gli Israeliti in esilio. Essi verranno e adoreranno il Signore sulla sua santa montagna, a Gerusalemme.
{i28:1} Un avvertimento per Samaria
{28:1} Povera Samaria, corona superba di governanti ubriachi. Tu domini dall’alto la fertile valle, ma i fiori, tuo splendido ornamento, sono destinati ad appassire. Poveri voi, governanti ubriachi!
{28:2} Il Signore sta per mandarvi contro un uomo forte e potente. Arriverà come una tempesta di grandine, inonderà la terra come un diluvio di acque torrenziali: sommergerà ogni cosa.
{28:3} Samaria, corona superba dei governanti ubriachi, verrà calpestata.
{28:4} Essa domina dall’alto la fertile valle, ma i fiori, suo splendido ornamento, scompariranno come i primi fichi della stagione: chi prima li vede subito li mangia.
{28:5} Quel giorno, il Signore dell’universo, sarà lui stesso lo splendido ornamento e la magnifica corona per il resto del suo popolo.
{28:6} Egli darà ai giudici il senso della giustizia e ai difensori della città la forza.
{i28:7} Profeti ubriachi insultano Isaia
{28:7} Ci sono anche altri che barcollano e vanno fuori strada sotto l’effetto del vino e di bevande forti: sono i sacerdoti e i profeti completamente ubriachi! Hanno bevuto tanto vino da non reggersi in piedi. I profeti barcollano quando hanno una visione, e i sacerdoti vacillano quando fanno da giudici.
{28:8} Le tavole dove si siedono sono imbrattate di vomito; non c’è più un posto pulito.
{28:9} Ma essi dicono: «Questo Isaia, chi crede di istruire? Pensa forse di comunicarci quel che vuole Dio? Per chi ci prende? Non siamo bambini appena svezzati.
{28:10} Cerca di insegnarci lettera per lettera, sillaba per sillaba, parola per parola».
{28:11} Ebbene, Dio si servirà di una lingua straniera; alle loro orecchie suonerà come un balbettio. Così darà loro la sua lezione.
{28:12} Proprio lui che aveva detto: «Seguite il mio consiglio e avrete pace. Troverà riposo chi è stanco». Ma non lo avete voluto ascoltare.
{28:13} Perciò il Signore insegnerà loro davvero lettera per lettera, sillaba per sillaba, parola per parola. A ogni passo cadranno all’indietro, si romperanno le ossa, saranno presi e condotti via prigionieri.
{i28:14} Un fondamento sicuro sul monte Sion
{28:14} Gente arrogante che dominate su questo popolo, a Gerusalemme, ascoltate quel che il Signore vi dice.
{28:15} Voi credete che non vi accadrà nulla di male perché dite di aver fatto un patto con la morte e con il mondo dei morti. Pensate che l’imminente catastrofe vi risparmierà perché vi siete messi al sicuro con la menzogna e la falsità.
{28:16} Perciò dice Dio, il Signore: «Io metto sul monte Sion un fondamento sicuro, una solida e preziosa pietra di sostegno che nessuno potrà abbattere. Chi crede, non vacillerà.
{28:17} Il mio metro sarà il diritto e la mia livella la giustizia». Ma la grandine distruggerà la vostra falsa sicurezza e le acque travolgeranno il vostro rifugio.
{28:18} Il vostro patto con la morte e con il regno dei morti verrà annullato. Quando, come un fiume impetuoso, arriverà la catastrofe voi sarete sopraffatti.
{28:19} Essa vi calpesterà ogni giorno e anche la notte non vi darà riposo. E allora la paura vi costringerà a capire!
{28:20} Accadrà a voi come dice il proverbio: «Il letto è troppo corto per distendersi; la coperta troppo stretta per avvolgersi».
{28:21} Il Signore interverrà come nel passato sul monte Perasìm e nella valle di Gàbaon per compiere la sua opera misteriosa. Quel che farà, sembrerà insolito e strano.
{28:22} Perciò, smettetela di essere così arroganti, altrimenti si stringeranno ancora di più le vostre catene. Il Signore, Dio dell’universo, mi ha fatto sapere che ha deciso di distruggere tutta la vostra terra.
{i28:23} Parabola sul lavoro nei campi
{28:23} Ascoltate quel che sto per dirvi, fate attenzione alle mie parole.
{28:24} Il contadino non ara e non prepara i suoi campi per la semina tutti i giorni.
{28:25} Ma dopo aver preparato la terra vi semina l’aneto e il cumino. Poi sparge ∆ il grano, l’orzo e la spelta al margine dei suoi campi.
{28:26} Sa come fare il suo lavoro, perché glielo ha insegnato Dio.
{28:27} Certo il contadino non trebbia l’aneto, né fa passare le ruote del carro sul cumino, ma usa la verga o il bastone a seconda dei casi.
{28:28} Il frumento invece viene trebbiato, non lo si batte senza fine. Si fanno passare sopra le ruote del carro trainato da un animale, ma senza schiacciarlo.
{28:29} Tutta questa saggezza proviene dal Signore dell’universo. I progetti di Dio sono sapienti e hanno sempre successo.
{i29:1} Il destino di Gerusalemme
{29:1} Povera Gerusalemme, altare di Dio! Povera Gerusalemme, dove Davide aveva posto il suo accampamento! Appena un anno o due delle sue feste e delle sue ricorrenze,
{29:2} e Dio manderà un disastro su di lei. Ci saranno pianti e lamenti e l’intera città sarà davvero un ‘altare coperto di sangue’.
{29:3} Dio la circonderà come ha fatto Davide, la assedierà e si preparerà a conquistarla.
{29:4} Una volta umiliata, Gerusalemme parlerà dalla terra, la sua parola salirà fioca dalla polvere, la sua voce sarà come quella di un fantasma, un bisbiglio.
{29:5} Ma l’immensa moltitudine dei nemici d’Israele sarà come polvere, la massa dei suoi oppressori paglia portata via dal vento. Improvviso e repentino
{29:6} interverrà il Signore dell’universo con tempeste e terremoti. Manderà un uragano e un fuoco divoratore.
{29:7} La moltitudine di quelli che marciano contro Gerusalemme, la circondano e l’assediano con ogni tipo di armi, svanirà come un sogno, come una visione notturna.
{29:8} Tutte le nazioni che attaccano il monte Sion saranno come un affamato che sogna di mangiare, ma si sveglia a stomaco vuoto, o come un assetato che sogna di bere, ma si sveglia con la gola secca.
{i29:9} Un popolo incapace di comprendere
{29:9} Meravigliatevi pure e restate stupefatti! Chiudete gli occhi e diventate ciechi! Ubriacatevi, ma non di vino! Barcollate, ma senza bere una goccia!
{29:10} Il Signore vi ha fatti assopire, pronti ormai a cadere in un sonno profondo. Ha chiuso i vostri occhi, cioè i profeti. Ha velato il vostro capo, cioè i veggenti.
{29:11} Per voi ogni visione è paragonabile alle parole di un libro sigillato, in mano a qualcuno che sa leggere e al quale si dice: «Leggi», e che risponde: «Non posso, perché il libro è sigillato».
{29:12} Oppure in mano a qualcuno che non può leggere e al quale si dice: «Leggi!», e che risponde: «Non so leggere».
{29:13} Il Signore ha detto: «Questo popolo si avvicina a me per onorarmi. Mi onora però soltanto con parole, mentre con il cuore è lontano da me. Tutto il suo culto è senza significato, perché consiste solo in precetti umani.
{29:14} Perciò continuerò a sorprendere questo popolo in modo del tutto incomprensibile. Così la sapienza dei suoi sapienti sarà messa in difficoltà e la loro intelligenza non servirà a niente».
{i29:15} Speranza per il futuro
{29:15} Guai a quelli che cercano di nascondere al Signore i loro progetti! Tramano nell’ombra, pensano di non essere visti e dicono: «Nessuno sa quel che noi facciamo!».
{29:16} Essi capovolgono i compiti. Confondono il vasaio con l’argilla. Può forse il vaso dire al vasaio: «Non mi hai fatto tu!»; o ancora: «Tu non capisci niente!»?
{29:17} Fra poco la foresta del Libano diventerà un giardino, e il giardino si cambierà in una foresta.
{29:18} Quel giorno i sordi sentiranno leggere le parole di un libro e i ciechi, che prima erano nelle tenebre, apriranno i loro occhi e vedranno.
{29:19} Gli umili e i poveri si rallegreranno e gioiranno ancora una volta per quanto farà il Signore, il Santo d’Israele.
{29:20} Sarà la fine per chi opprime e schernisce gli altri. Chi fa il male sarà eliminato.
{29:21} Dio distruggerà chi calunnia gli altri, chi in tribunale imbroglia il giudice e chi per un niente rovina il giusto.
{29:22} Perciò ora il Signore, che ha salvato Abramo, dice ai discendenti di Giacobbe: «Popolo mio, non sarai più umiliato, e il tuo volto non arrossirà più per la vergogna,
{29:23} quando vedrai i figli che ti darò. Allora riconoscerai che io sono il Signore, il Santo di Giacobbe, il Dio d’Israele, e mi onorerai pieno di rispetto.
{29:24} Gli insensati cominceranno a capire, e gli scontenti impareranno la lezione».
{i30:1} Un’alleanza illusoria
{30:1} Il Signore ha parlato: «Guai a voi, governanti di Giuda, gente ribelle! Voi fate progetti da me non suggeriti e alleanze contro la mia volontà, e accrescete così le vostre colpe.
{30:2} Scendete in Egitto a chiedere aiuto senza il mio parere. Chiedete protezione al faraone e vi rifugiate all’ombra dell’Egitto.
{30:3} Ma la protezione del faraone diventerà la vostra vergogna, e l’ombra dell’Egitto sarà la vostra confusione.
{30:4} I capi e gli inviati vostri sono appena arrivati nelle città egiziane di Tanis e di ∆ Canes
{30:5} e voi siete già delusi di questo popolo: non avete i vantaggi e gli aiuti sperati, ma solo confusione e vergogna».
{30:6} Messaggio del Signore riguardo agli animali del Negheb: «Gli inviati di Giuda attraversano una regione piena di pericoli, dimora di leoni, serpenti velenosi e dragoni volanti. Trasportano, su asini e cammelli, doni preziosi per una nazione che non può dare nessun aiuto.
{30:7} L’aiuto dell’Egitto è inutile. Perciò l’ho soprannominato: “l’agitato immobile”».
{i30:8} Un popolo ribelle
{30:8} Il Signore mi ha ordinato di incidere su una tavoletta il suo verdetto per questo popolo, che resti stabile nel futuro e possa servire come testimonianza per sempre.
{30:9} Essi sono davvero un popolo ribelle. Pretendono di essere figli di Dio, sono invece bugiardi: non vogliono ascoltare gli ordini del Signore.
{30:10} Dicono ai profeti: «È inutile avere visioni! Non vogliamo sentire la verità, ma solo quel che ci piace! Lasciateci nelle nostre illusioni!
{30:11} Toglietevi di mezzo e lasciateci in pace. Smettetela con il vostro Dio, il Santo d’Israele!».
{30:12} Per questo dice il Santo d’Israele: «Voi non volete ascoltare quel che vi dico, ma preferite intrighi e inganni.
{30:13} «Questa colpa non è priva di conseguenze; siete come un muro alto con una crepa. Essa diventa sempre più profonda, sempre più larga e alla fine, all’improvviso, fa crollare tutto il muro.
{30:14} Vi accadrà come a un vaso di argilla, frantumato e ridotto a pezzi. Il pezzo più grande non è nemmeno sufficiente a contenere un po’ di brace o a prendere acqua da una cisterna».
{30:15} Dio, il Signore, il Santo d’Israele vi ha detto: «Se tornate a me in pace, sarete salvi. Se avrete fiducia in me sarete forti». Voi non avete voluto questo,
{30:16} ma invece avete detto: «No, vogliamo fuggire a cavallo!». Fate pure, dovrete fuggire! Avete insistito: «I nostri cavalli sono veloci!». Ma i vostri inseguitori saranno ancora più veloci.
{30:17} Vedendo un solo nemico, mille di voi fuggiranno: basteranno cinque soldati a farvi fuggire via tutti. Alla fine i superstiti saranno come un’asta di bandiera abbandonata sulla cima di una collina.
{30:18} Eppure il Signore è disposto a perdonarvi. È pronto ad aver pietà, perché egli fa sempre quel che è giusto. Beato chi confida nel Signore!
{i30:19} Il Signore è disposto al perdono
{30:19} Ascoltate, popolo di Sion, voi che abitate a Gerusalemme: non dovrete più piangere. Il Signore ha compassione di voi e vi soccorre appena gridate a lui.
{30:20} Anche se vi attendono sempre tempi duri, il Signore che vi istruisce non si terrà più nascosto e potrete vederlo con i vostri occhi.
{30:21} Con le vostre orecchie sentirete una voce alle vostre spalle: «Questa è la via giusta, seguitela!». Dovete seguirla comunque, che andiate a destra o a sinistra.
{30:22} I vostri idoli, ricoperti d’oro e d’argento, non avranno più valore per voi. Li getterete via come spazzatura e direte: «Fuori di qui!».
{30:23} Quando seminerete il grano, il Signore vi concederà la pioggia per farlo crescere, e alla fine un abbondante raccolto. Quel giorno anche il vostro bestiame avrà ricchi pascoli.
{30:24} I buoi e gli asini che lavorano i campi mangeranno biada scelta e saporita e ne avranno in abbondanza.
{30:25} Nel giorno del grande massacro dei nemici, quando crolleranno le loro torri, scorreranno fiumi d’acqua da ogni monte e da ogni collina.
{30:26} Quando il Signore curerà e fascerà la ferita del suo popolo, la luna brillerà come il sole. La luce del sole sarà sette volte più intensa, sarà come la luce di sette giorni.
{i30:27} Il Signore punirà gli Assiri
{30:27} Da lontano si vedono la potenza e la presenza maestosa del Signore. La sua ira manda fuoco e fiamme. Le sue parole sono un incendio che divora.
{30:28} Egli manda davanti a sé un vento impetuoso che travolge come un torrente tutto quel che incontra. Scuote le nazioni come in un setaccio e mette alle mascelle dei popoli una briglia che li porta alla rovina.
{30:29} Ma tu, popolo di Dio, canterai come in una notte di festa. Sarai gioioso come quando, al suono del flauto, sali alla montagna del Signore, la roccia d’Israele.
{30:30} Il Signore farà sentire la sua voce maestosa. Mostrerà la forza della sua ira, in mezzo a un fuoco divoratore, tra fulmini, grandine e un diluvio di pioggia.
{30:31} Gli Assiri resteranno atterriti nell’udire la voce del Signore e nel provare la sua terribile punizione.
{30:32} Ogni colpo del suo bastone sarà accompagnato dal suono di tamburi e di cetre. Egli li combatterà con estrema violenza.
{30:33} Già da tempo è stato preparato un luogo per bruciare il re degli Assiri: è largo e profondo con fuoco e legna abbondante. Come un torrente di zolfo, il soffio del Signore accenderà il rogo.
{i31:1} Il Signore proteggerà Gerusalemme
{31:1} Guai a quelli che vanno in Egitto a cercare aiuto. Mettono la loro fiducia nei cavalli, nei numerosi carri da guerra e nella cavalleria potente. Però non si rivolgono al Signore, il Santo d’Israele, non si chiedono se è d’accordo.
{31:2} Ma egli sa quel che deve fare. Non ritira le sue minacce e provoca sciagure. Si rivolge contro quelli che fanno il male e quelli che li aiutano.
{31:3} Anche gli Egiziani sono uomini, non possono misurarsi con Dio. Se lui non dà vita ai loro cavalli, questi non possono fare neppure un passo. Quando il Signore interviene fa barcollare chi pretende di portare aiuto, e cade chi spera di riceverlo. Entrambi moriranno.
{31:4} Il Signore mi ha detto: «Quando i leoni grandi o piccoli ruggiscono sulla preda, non si spaventano al chiasso dei pastori che si radunano per dar loro la caccia. Allo stesso modo io, il Signore dell’universo, scenderò a combattere sul monte Sion, sulla mia montagna.
{31:5} Come gli uccelli proteggono i loro piccoli, così io, il Signore dell’universo, proteggerò Gerusalemme, la difenderò e la salverò».
{31:6} Israeliti, avete peccato contro il Signore e vi siete ribellati. Ritornate a lui!
{31:7} Verrà un giorno in cui getterete via gli idoli d’argento e d’oro, opera delle vostre mani colpevoli.
{31:8} Gli Assiri saranno distrutti in battaglia, ma non per opera di uomini. Se le truppe scelte sfuggiranno alla morte, verranno condotte prigioniere.
{31:9} Il re spaventato fuggirà, gli ufficiali atterriti ∆ abbandoneranno la bandiera. Il Signore, che ha il suo focolare in Sion, un altare a Gerusalemme, ha parlato.
{i32:1} Un re giusto
{32:1} Allora un re giusto regnerà, e i governanti agiranno secondo la legge.
{32:2} Ciascuno di loro sarà un riparo contro il vento e un rifugio contro la tempesta. Saranno come ruscelli in un deserto, come l’ombra di una grande roccia in una terra arida.
{32:3} Quelli che ora dovrebbero vedere, non terranno più gli occhi chiusi; quelli che ora dovrebbero sentire, terranno le orecchie ben aperte.
{32:4} Gli animi ostinati si apriranno a comprendere; i balbuzienti parleranno in modo sciolto e chiaro.
{32:5} Nessuno onorerà più lo stolto, e l’imbroglione non sarà più considerato onesto.
{32:6} Lo stolto dice solo follie e pensa come fare il male. Tutto quel che dice o fa è un insulto al Signore. Non dà mai da mangiare a chi è affamato né da bere a chi è assetato.
{32:7} L’imbroglione vive di sotterfugi, le inventa tutte per eliminare, con i suoi intrighi, i poveri che cercano di difendere i loro diritti.
{32:8} Ma la persona onesta pensa rettamente e agisce con lealtà.
{i32:9} Contro le donne stolte
{32:9} Donne spensierate, dai facili costumi, statemi bene a sentire!
{32:10} Ora siete soddisfatte, ma il prossimo anno di questi tempi tremerete, perché la vendemmia sarà finita e non ci sarà più raccolto.
{32:11} Avete vissuto una vita facile e spensierata, ma ora tremate di paura! Toglietevi i vestiti eleganti e copritevi di sacco.
{32:12} Battetevi il petto per il dolore: le fertili campagne e i ricchi vigneti saranno distrutti.
{32:13} Nella terra del mio popolo cresceranno rovi e spine. Piangete per le città prima piene di vita, per le case dove la gente era felice.
{32:14} Anche il palazzo reale sarà abbandonato e la città lasciata deserta. L’Ofel e la torre diventeranno rovine desolate per sempre, dimora per gli asini e pascolo per le mandrie.
{i32:15} Finalmente giustizia e pace
{32:15} Ma ancora una volta il Signore manderà su di noi il suo spirito. La terra deserta diventerà un giardino, e il giardino una foresta,
{32:16} e in essi regneranno la giustizia e il diritto.
{32:17} La giustizia porterà la pace, darà tranquillità e sicurezza per sempre.
{32:18} Il popolo di Dio, libero da preoccupazioni, vivrà nella pace, in una dimora sicura,
{32:19} anche se la foresta cadrà e la città sprofonderà.
{32:20} Sarete felici e potrete seminare vicino a ricchi ruscelli e lasciare i vostri asini e buoi pascolare liberamente dovunque.
{i33:1} Il Signore è la nostra speranza
{33:1} Guai a voi che devastate senza essere devastati, tradite senza essere traditi. Quando avrete finito di devastare e di tradire, subirete anche voi la stessa sorte.
{33:2} Pietà di noi, Signore! In te è la nostra speranza! Proteggici ogni giorno e salvaci nel tempo della prova.
{33:3} Se tu intervieni a nostra difesa, i popoli fuggono via; le nazioni si disperdono al rumore della battaglia.
{33:4} Allora noi ci getteremo sul bottino di guerra come sciami di insetti, come nuvole di cavallette.
{33:5} Il Signore è grande! Egli domina su tutto. Riempie Gerusalemme con il diritto e la giustizia.
{33:6} Egli sarà la tua sicurezza e la tua salvezza. La sapienza, la conoscenza e il timore di Dio sono il tuo tesoro.
{33:7} Gli abitanti di Gerusalemme escono fuori e gridano. I messaggeri di pace ritornano e piangono disperati.
{33:8} Le strade sono deserte, nessuno passa per la via, il nemico ha violato gli accordi, ha disprezzato le città non ha più alcun rispetto per le persone.
{33:9} La regione è triste e squallida. Le foreste del Libano addolorate si vestono a lutto. La pianura di Saròn è ridotta a una steppa. Le alture di ∆ Basan e il monte Carmelo sono brulli.
{i33:10} Il Signore mette in guardia chi fa il male
{33:10} Dice il Signore: «Basta! ora voglio intervenire. Voglio mostrare la mia potenza.
{33:11} I vostri progetti sono come il fieno, le vostre azioni come paglia. Il mio soffio vi divorerà come un fuoco.
{33:12} I popoli saranno ridotti in cenere; come spine prenderanno subito fuoco.
{33:13} Tutti, vicini e lontani, sapranno quel che ho fatto e riconosceranno la mia potenza».
{33:14} I peccatori tremeranno di paura a Gerusalemme. I malvagi saranno spaventati, diranno tra di loro: «Il giudizio di Dio è una fornace sempre accesa: chi di noi riuscirà a sopportare il suo fuoco?».
{33:15} Soltanto chi parla e agisce onestamente, chi non approfitta del suo potere per calpestare i poveri e non si lascia corrompere; chi non dà ascolto a progetti criminali e non conduce una vita cattiva.
{33:16} Egli solo sarà salvato, vivrà sicuro come una fortezza fra le rocce. Avrà da mangiare e da bere a sazietà.
{i33:17} Un futuro radioso per Gerusalemme
{33:17} Tutti vedranno un re governare con grande splendore su un paese sconfinato.
{33:18} Le antiche paure per l’esattore delle tasse e il severo controllore straniero non saranno più che un brutto sogno.
{33:19} Non vedranno più quel popolo arrogante che parla una lingua strana, un linguaggio oscuro e incomprensibile.
{33:20} Guardate Gerusalemme, la città dove celebriamo le nostre feste. Guardate Sion! Che tranquillità viverci! Sarà una tenda stabile, nessuno strapperà i suoi paletti, nessuno toglierà le sue corde.
{33:21} Il Signore ci manifesterà la sua presenza gloriosa in una regione di fiumi e di larghi canali, dove non passerà più nessuna nave nemica a remi o a vela.
{33:22} Le corde delle navi si sono allentate, non tengono più fermo l’albero maestro, non permettono di spiegare le vele. Allora noi prenderemo il bottino, e sarà così abbondante
{33:23} che anche gli zoppi avranno la loro parte. Il Signore è il nostro giudice e il nostro legislatore. Il Signore è il nostro re, è lui che ci libera.
{33:24} Nessuno che vive a Gerusalemme si lamenterà di essere malato, e i nostri peccati saranno perdonati.
{i34:1} Il Signore punirà le nazioni
{34:1} Venite, popoli tutti, radunatevi e ascoltate! La terra e i suoi abitanti, l’universo, con quanto lo riempie, si avvicinino e ascoltino!
{34:2} Il Signore è adirato con tutte le nazioni e sdegnato con tutti i loro eserciti. Li ha già giudicati e ha deciso di distruggerli completamente.
{34:3} I loro cadaveri saranno gettati via senza sepoltura e puzzeranno; i monti gronderanno del loro sangue.
{34:4} Il sole, la luna e le stelle si sgretoleranno in polvere. Il cielo si avvolgerà come un rotolo, le stelle cadranno come le foglie del fico e della vite.
{i34:5} Un massacro nella regione di Edom
{34:5} Il Signore impugna nel cielo la sua spada insanguinata e con essa colpirà la gente di Edom, popolo condannato al massacro.
{34:6} La spada del Signore è coperta di sangue e di grasso: è come il sangue e il grasso degli agnelli e dei capri offerti in sacrificio. Un sacrificio sarà offerto al Signore nella città di ∆ Bosra. Questo grande massacro avverrà nella regione di Edom.
{34:7} Gli uomini cadranno come se fossero bufali, buoi o tori, la loro terra sarà arrossata di sangue e la polvere impregnata di grasso.
{34:8} Il Signore ha fissato un giorno per rendere giustizia a Gerusalemme e vendicarsi dei suoi nemici.
{34:9} I fiumi di Edom si cambieranno in catrame e la sua polvere in zolfo. Tutta la regione brucerà come la pece.
{34:10} Brucerà giorno e notte, e da esso uscirà fumo in continuazione. Il suo territorio resterà deserto per sempre e nessuno più l’attraverserà.
{34:11} L’occuperanno il pellicano e il riccio, le civette e i corvi l’abiteranno. Il Signore lo farà ritornare alla desolazione e all’oscurità che esistevano prima della creazione.
{34:12} Non ci sarà più nessuno per regnare sul paese; i nobili e i capi scompariranno tutti.
{34:13} Le spine, le ortiche e i rovi riempiranno palazzi e fortezze. Queste diventeranno il rifugio degli struzzi e la tana degli sciacalli.
{34:14} Gli animali del deserto vi si raduneranno, le capre selvatiche si lanceranno il richiamo. Il demonio Lilit andrà a cercarvi un posto tranquillo.
{34:15} Vi si anniderà il serpente, deporrà le sue uova, le farà schiudere e avrà cura dei piccoli. Vi si raduneranno anche gli avvoltoi, l’uno alla ricerca dell’altro.
{34:16} Cercate nel libro del Signore e leggete: nessuno di essi vi manca, nessuno è senza il suo compagno, perché il Signore ha dato quest’ordine, il suo spirito li ha radunati.
{34:17} Il Signore dividerà il paese tra loro e darà a ciascuno la sua parte. Essi vi abiteranno in continuazione, e apparterrà loro per sempre.
{i35:1} La strada del Signore nel deserto rifiorito
{35:1} Il deserto e la terra arida si rallegrino, la steppa fiorisca ed esulti! Con fiori di campo
{35:2} si copriranno, canteranno e grideranno di gioia; diventeranno belli come il Libano, splendidi come il Carmelo e la pianura di Saròn. Tutti vedranno la gloria del Signore, la sua grandezza e la sua potenza.
{35:3} Ridate forza alle braccia stanche e alle ginocchia che vacillano.
{35:4} Dite agli scoraggiati: «Siate forti, non abbiate timore! Il vostro Dio viene a liberarvi, viene a punire i vostri nemici».
{35:5} Allora i ciechi riacquisteranno la vista e i sordi udranno di nuovo.
{35:6} Allora lo zoppo salterà come un cervo, e il muto griderà di gioia. Nel deserto scaturità una sorgente, e scorreranno fiumi nella steppa.
{35:7} Tra la sabbia bruciata si formerà un lago, e dalla terra secca sprizzeranno sorgenti d’acqua. Dove ora dimora lo sciacallo, cresceranno l’erba, le canne e i giunchi.
{35:8} Là ci sarà una strada e si chiamerà la ‘via santa’. Nessun impuro la potrà percorrere, sarà il Signore ad aprirla, neppure gli stolti si smarriranno.
{35:9} Il leone e le bestie feroci non la renderanno pericolosa. La percorreranno tutti quelli che il Signore ha liberato.
{35:10} Quelli che il Signore ha liberato torneranno, arriveranno gioiosi al monte Sion: sul loro volto felicità a non finire. Gioia e felicità rimarranno con loro, tristezza e pianto scompariranno.
{i36:1} Sennàcherib invade il regno di Giuda (vedi 2 Re 18,13.17-37)
{36:1} Nel quattordicesimo anno di regno di Ezechia, Sennàcherib, re d’Assiria, assalì le città fortificate del regno di Giuda e le conquistò.
{36:2} Dalla città di Lachis il re d’Assiria mandò a Gerusalemme, dal re Ezechia, il suo luogotenente con un grande esercito. Gli Assiri si fermarono al canale della vasca superiore che si trovava presso l’argine del campo del Lavandaio.
{36:3} Da Gerusalemme gli mandarono incontro: il capo del palazzo, Eliakìm figlio di Chelkia, il segretario Sebna e il portavoce del re, Iòach figlio di Asaf.
{36:4} Il luogotenente assiro disse loro: «Riferite a Ezechia questo messaggio del gran re, il re d’Assiria: Perché ti senti tanto sicuro?
{36:5} Tu pensi che per far guerra i discorsi valgano come un buon piano di battaglia o come il coraggio! In chi poni la tua sicurezza, per osare ribellarti contro di me?
{36:6} Tu hai fiducia nell’Egitto. Ma l’Egitto è come una canna spezzata; trapassa la mano di chi vi si appoggia. Ecco che cos’è il faraone per chi ha fiducia in lui.
{36:7} Voi mi risponderete che avete fiducia nel Signore vostro Dio. Ma Ezechia gli ha distrutto tutti i santuari sulle colline e gli altari, e ha detto agli abitanti di Giuda e di Gerusalemme di adorare il Signore davanti a un solo altare!
{36:8} «Ezechia, prova a sfidare il mio imperatore, il re d’Assiria! — continuò il luogotenente. — Ti do io duemila cavalli, se riuscirai a trovare gli uomini per cavalcarli.
{36:9} Per i carri e i cavalli tu conti sull’Egitto: non potrai mettere in fuga uno solo degli ufficiali del mio re, neppure di quelli di grado più basso!
{36:10} E poi, credi che io abbia fatto una spedizione fin qui, per distruggere questa terra, senza il consenso del Signore? È stato lui a dirmi di marciare contro questa terra e distruggerla!».
{36:11} Allora Eliakìm, Sebna e Iòach risposero al luogotenente: «Parla in aramaico, noi lo capiamo. Non parlare ebraico perché il popolo, sulle mura, sente tutto».
{36:12} Ma il luogotenente rispose loro: «Tu credi che il mio signore mi abbia mandato a dire queste cose soltanto a te e al tuo re? Riguardano anche la gente seduta sulle mura che sarà costretta, con voi, a mangiare i propri escrementi e a bere la propria orina!».
{36:13} Il luogotenente si alzò e con voce forte cominciò a dire in ebraico: «Ascoltate il messaggio del gran re, il re d’Assiria:
{36:14} Attenti a non lasciarvi ingannare da Ezechia. Egli non è in grado di liberarvi dal mio assalto!
{36:15} E non lasciatevi convincere da lui a confidare nel Signore. Egli vi dirà che il Signore vi salverà e che questa città non cadrà nelle mani del re d’Assiria,
{36:16} ma voi non dategli retta. Ascoltate invece le parole del re d’Assiria: arrendetevi al mio successo; così ognuno potrà mangiare la sua uva e i suoi fichi e bere l’acqua del suo pozzo,
{36:17} fino a quando non verrò a prendervi per portarvi in una terra simile alla vostra, una terra che produce frumento e mosto, che ha pane e vigne.
{36:18} Non date ascolto a Ezechia; egli vi inganna, dicendovi che il Signore vi libererà. Gli dèi degli altri popoli hanno forse liberato i loro territori dalla mano del re d’Assiria?
{36:19} Dove sono gli dèi di Camat e di Arpad? E quelli di Sefarvàim? Hanno forse liberato Samaria dalla mia mano?
{36:20} Nessun dio di nessuna nazione ha mai liberato il suo territorio dalla mia mano! Perché il Signore dovrebbe salvare Gerusalemme?».
{36:21} Tutti rimasero in silenzio e non dissero neppure una parola, perché il re Ezechia aveva ordinato di non rispondere.
{36:22} Il capo del palazzo reale Eliakìm, figlio di Chelkia, il segretario Sebna e il portavoce del re, Iòach figlio di Asaf, si presentarono al re con i vestiti strappati per il dolore e gli riferirono le parole del luogotenente assiro.
{i37:1} Ezechia consulta il profeta Isaia (vedi 2 Re 19,1-9)
{37:1} Quando il re Ezechia ebbe udite queste notizie, si strappò anche lui le vesti, indossò un abito di sacco e si recò al tempio.
{37:2} Poi mandò il capo del palazzo reale Eliakìm, il segretario Sebna e i sacerdoti più anziani dal profeta Isaia, figlio di Amoz. Anche loro si erano vestiti di sacco.
{37:3} Essi dissero a Isaia: «Ezechia ti manda a dire: Oggi è per noi una giornata di grande dolore, di castigo e di vergogna. Siamo come donne pronte a partorire, ma troppo deboli per farlo.
{37:4} Il re d’Assiria ha mandato qui il suo luogotenente a insultare il Dio vivente. Spero che il Signore abbia udito le sue parole e lo punisca. Tu prega il Signore per quelli che finora sono scampati al re d’Assiria».
{37:5} Agli inviati di Ezechia che erano venuti da lui, il profeta Isaia
{37:6} disse: «Riferite al vostro re questo messaggio del Signore: Non aver paura di quel che hai udito, degli insulti che mi hanno rivolto gli ufficiali del re d’Assiria.
{37:7} Farò in modo che il re d’Assiria riceva una notizia tale da costringerlo a tornare al suo paese: laggiù verrà ucciso».
{i37:8} Nuove minacce di Sennàcherib (vedi 2 Re 19,8-13)
{37:8} Il luogotenente del re d’Assiria seppe che il suo re aveva lasciato Lachis per andare a combattere a Libna e lo raggiunse in questa località.
{37:9} Sennàcherib aveva avuto notizia che Tiraka, re di Etiopia, era in marcia per combattere contro di lui. Allora mandò una seconda volta ambasciatori a Ezechia re di Giuda, con l’incarico di riferirgli questo messaggio:
{37:10} «Sta’ attento che il Dio in cui confidi non ti inganni, quando dice che Gerusalemme non cadrà nelle mie mani!
{37:11} Tu hai sentito quel che hanno fatto i re d’Assiria alle altre nazioni: sai che le hanno annientate! E tu dovresti salvarti?
{37:12} Quando i miei antenati hanno distrutto i popoli di Gozan, di Carran, di Resef e di Eden in Telassàr, i loro dèi non li hanno salvati.
{37:13} Pensa alla fine che hanno fatto i re di Camat, di Arpad, di Lair, di Sefarvàim, di Ena e di Ivva!».
{i37:14} Preghiera di Ezechia (vedi 2 Re 19,14-19)
{37:14} Ezechia prese la lettera dalle mani degli ambasciatori e la lesse. Poi si recò al tempio e srotolò la lettera davanti al Signore
{37:15} e gli rivolse questa preghiera:
{37:16} «Signore dell’universo, Dio d’Israele, tu che siedi in trono fra i cherubini, tu sei l’unico Dio per tutte le nazioni della terra! Tu hai creato il cielo e la terra!
{37:17} Tendi l’orecchio, Signore, e ascolta. Apri gli occhi, Signore, e guarda. Ascolta le parole che Sennàcherib ha mandato a dire per insultare te, il Dio vivente.
{37:18} È vero, Signore, che i re d’Assiria hanno distrutto molte nazioni e i loro territori,
{37:19} e hanno bruciato i loro dèi. Ma questi non erano divinità, erano semplici pezzi di legno e di pietra fatti dagli uomini, e così gli Assiri hanno potuto distruggerli.
{37:20} Ma ora, Signore, nostro Dio, liberaci dall’attacco di Sennàcherib, e tutte le nazioni del mondo riconosceranno che soltanto tu, Signore, sei Dio!».
{i37:21} Messaggio di Isaia al re (vedi 2 Re 19,20-34)
{37:21} Isaia, figlio di Amoz, mandò questo messaggio a Ezechia: «Questa è la risposta del Signore, Dio d’Israele: Ho udito la preghiera che mi hai rivolto a proposito di Sennàcherib, re d’Assiria.
{37:22} Ecco la mia risposta contro di lui: Gerusalemme, la fanciulla, ti ha disprezzato, la città di Sion ti ha deriso, o Sennàcherib!
{37:23} Ma sai tu chi hai insultato e ingiuriato? Contro chi hai alzato la voce? Verso chi sei stato insolente? Verso di me, il Santo d’Israele!
{37:24} I tuoi servi hai mandato a insultarmi con queste parole: “In piedi sul mio carro, sono salito sulle cime dei monti, sulle vette del Libano. Ho abbattuto i suoi cedri più alti, i suoi pini più belli. Delle sue foreste i posti più remoti ho raggiunto.
{37:25} Ho scavato pozzi e bevuto acque di terre straniere, posso asciugare al mio passaggio tutti i canali d’Egitto”.
{37:26} Ma tu, Sennàcherib, devi sapere: da tempo avevo questo progetto; l’ho pensato in tempi lontani, ora l’ho realizzato. Era deciso che tu abbattessi grandi città fortificate.
{37:27} I loro abitanti, indifesi, spaventati e storditi, erano simili all’erba dei campi o alle erbacce sui tetti, seccate dal vento d’oriente.
{37:28} Io so tutto di te, quel che fai e dove vai: tu sei infuriato contro di me.
{37:29} Per questa tua ira e per l’insolenza che mi è giunta all’orecchio, ti metterò un anello al naso e tra le labbra un morso per farti rifare all’indietro la strada che hai percorso fin qui!».
{37:30} Poi Isaia disse al re Ezechia: «Ecco un segno di quel che accadrà: quest’anno mangerete il grano cresciuto dalle spighe rimaste sul campo, l’anno prossimo il frutto dei semi caduti fuori del campo. Ma l’anno dopo seminate e mietete pure, piantate vigne e mangiate l’uva.
{37:31} I superstiti del regno di Giuda saranno di nuovo come piante con profonde radici e porteranno ancora frutto.
{37:32} Perché è certo che a Gerusalemme ci saranno superstiti e sul monte Sion sopravvissuti. L’amore ardente del Signore farà questo!».
{37:33} Ecco quel che dice il Signore contro il re d’Assiria: «Non entrerà mai in questa città, non vi lancerà contro una sola freccia, non l’attaccherà con i soldati armati di scudi e contro di lei non alzerà terrapieni.
{37:34} Tornerà per la strada da dove è venuto, senza entrare in città. Io, il Signore, ho parlato!
{37:35} Difenderò Gerusalemme, io la salverò; lo farò per me e per Davide mio servo ».
{i37:36} Morte di Sennàcherib (vedi 2 Re 19,35-37)
{37:36} Quella stessa notte un angelo del Signore fece morire centottantacinquemila uomini dell’esercito assiro. Al mattino, quando gli altri si alzarono non videro altro che cadaveri.
{37:37} Allora Sennàcherib, re d’Assiria, tolse l’accampamento, tornò a Ninive e si trattenne in quella città.
{37:38} Mentre pregava nel tempio del suo dio Nisroc, due dei suoi figli, Adrammèlec e Sarèser, lo uccisero con la spada e fuggirono nella regione di Araràt. Un altro figlio, Assarhàddon, regnò al suo posto.
{i38:1} Malattia e guarigione di Ezechia (vedi 2 Re 20,1-11)
{38:1} Un giorno, Ezechia fu colpito da una malattia mortale. Il profeta Isaia, figlio di Amoz, andò a trovarlo e gli riferì questo messaggio da parte del Signore: «Comunica alla tua famiglia le tue ultime disposizioni, perché non hai più molto tempo da vivere».
{38:2} Allora Ezechia si voltò verso la parete e rivolse al Signore questa preghiera:
{38:3} «Ti prego, Signore, ricordati che mi sono sempre comportato lealmente davanti a te, senza falsità: ho sempre fatto quel che volevi da me». Poi scoppiò a piangere.
{38:4} Allora il Signore ordinò a Isaia
{38:5} di ritornare da Ezechia a dirgli: «Così dice il Signore, Dio del tuo antenato Davide: Ho udito la tua preghiera, ho visto le tue lacrime; ti concederò altri quindici anni di vita.
{38:6} Salverò te e Gerusalemme dal re d’Assiria, continuerò a proteggere questa città».
{38:7} Isaia rispose: — Il Signore ti darà un segno per assicurarti che farà quel che ha promesso.
{38:8} Sulla scala costruita da Acaz, il Signore farà indietreggiare l’ombra del sole di dieci passi. E l’ombra indietreggiò di dieci passi.
{i38:9} Ezechia ringrazia il Signore
{38:9} Quando Ezechia guarì della sua malattia compose questo canto di lode:
{38:10} «Ormai credevo di andare nel mondo dei morti nel meglio dei miei giorni, privato del resto della mia vita.
{38:11} Credevo che in questo mondo dei vivi non avrei più visto il Signore, e nessuna persona tra gli abitanti della terra.
{38:12} La mia vita era distrutta e gettata lontano, come una tenda di pastori, come una stoffa tolta dal telaio. Credevo che il Signore aveva messo fine alla mia vita.
{38:13} Ho gridato a lui tutta la notte con dolore, ma come un leone egli stritolava le mie ossa.
{38:14} La mia voce era debole come quella di una rondine, gemevo come una colomba. I miei occhi erano stanchi di guardare il cielo. Pregavo: Signore, liberami dall’angoscia.
{38:15} Che cos’altro potevo dire? Il Signore ha fatto questo. Non riesco a dormire, tanto il mio cuore è amareggiato.
{38:16} Signore, vivrò per te, per te solo. Guariscimi e fammi vivere.
{38:17} Ora la mia amarezza si è cambiata in pace. Tu salvi la mia vita da tutti i pericoli, perdoni tutti i miei peccati.
{38:18} Nessuno nel mondo dei morti può lodarti: i morti non possono sperare nella tua fedeltà.
{38:19} Solo i vivi possono lodarti come io sto facendo ora. I padri faranno conoscere ai figli quanto tu sei fedele.
{38:20} Signore, tu mi hai guarito. Noi canteremo sulla cetra le tue lodi. Canteremo nel tempio le tue lodi, per tutta la vita».
{38:21} Poi Isaia ordinò a Ezechia di prendere una schiacciata di fichi. Fu applicata sulla parte malata perché guarisse.
{38:22} Ezechia chiese a Isaia: — Quale segno mi assicura che potrò salire di nuovo al tempio?
{i39:1} Ezechia riceve ambasciatori babilonesi (vedi 2 Re 20,12-19)
{39:1} Merodac-Baladàn, figlio di Baladàn, re di Babilonia, aveva saputo della malattia di Ezechia e della sua guarigione. Gli scrisse e gli mandò un regalo.
{39:2} Ezechia si rallegrò per l’arrivo degli inviati di Merodac-Baladàn e mostrò loro i suoi depositi, l’oro, l’argento, i profumi, l’olio aromatico, il suo arsenale e tutti i tesori che aveva nei magazzini; fece vedere tutto quel che si trovava nel suo palazzo e nel suo regno, senza tralasciare nulla.
{39:3} Il profeta Isaia venne dal re Ezechia e gli chiese: — Da dove vengono questi uomini? Che cosa ti hanno detto? — Vengono da una terra lontana, da Babilonia — rispose Ezechia.
{39:4} — Che cosa hanno visto in casa tua? — chiese ancora Isaia. Ezechia rispose: — Hanno visto tutto. Ho mostrato loro tutti i tesori che si trovano nei miei magazzini, senza tralasciare nulla.
{39:5} Allora Isaia rispose a Ezechia: — Ascolta la parola del Signore dell’universo:
{39:6} Un giorno tutto quel che si trova in casa tua, tutto quel che i tuoi padri hanno accumulato fino a oggi, sarà trasportato in Babilonia. Non verrà lasciato nulla — dice il Signore.
{39:7} Verranno deportati anche alcuni dei tuoi diretti discendenti; resteranno a servizio nel palazzo del re di Babilonia.
{39:8} Ezechia rispose a Isaia: — Mi hai portato una buona notizia da parte del Signore: vuol dire che almeno io avrò pace e sicurezza!
{i40:1} Seconda parte Parole di conforto
{40:1} «Confortate, confortate il mio popolo!», dice il vostro Dio.
{40:2} «Fate coraggio agli abitanti di Gerusalemme, e annunziate loro: La vostra schiavitù è finita, la vostra colpa perdonata; il Signore vi ha fino in fondo fatto pagare per tutti i vostri peccati».
{40:3} Una voce grida: «Preparate nel deserto una via per il Signore, tracciate nella steppa una strada per il nostro Dio!
{40:4} Riempite le valli, spianate monti e colline. Il terreno accidentato e scosceso diventi una grande pianura.
{40:5} Allora il Signore manifesterà la sua presenza gloriosa e tutti potranno vederla. Il Signore stesso lo ha detto».
{40:6} Una voce grida: «Annunzia un messaggio!»; e io domando: «Che cosa devo annunziare?». «Annunzia che ogni uomo è come l’erba; e la sua consistenza è come il fiore del campo:
{40:7} secca l’erba, il fiore appassisce quando il Signore fa soffiare il vento su di essi. Sì, l’uomo è come l’erba:
{40:8} secca l’erba e il fiore appassisce; ma la parola del nostro Dio dura per sempre».
{40:9} Sali sulla cima del monte e proclama a Sion la bella notizia. Alza forte la voce! Annunzia la bella notizia a Gerusalemme, grida senza nessuna paura, di’ a tutte le città di Giuda: «Arriva il nostro Dio!
{40:10} Dio, il Signore, viene con tutta la sua potenza e mostra il suo dominio. Egli porta con sé, come segno di vittoria, il popolo che ha liberato.
{40:11} Come un pastore conduce il suo gregge: raduna con il suo braccio gli agnellini, li porta sul petto e ha cura delle pecore che partoriscono, così Dio provvede per il suo popolo».
{i40:12} Il Signore non ha paragoni
{40:12} Chi può misurare con il cavo della mano l’acqua del mare o il cielo con il palmo? Chi può calcolare la quantità della polvere della terra con il secchio, o pesare le montagne e le colline con la bilancia?
{40:13} Chi ha guidato lo spirito del Signore e gli ha suggerito quel che deve fare?
{40:14} Dio non ha bisogno di consigli per sapere come agire rettamente. Nessuno è in grado di insegnargli qualcosa o di esortarlo a operare con saggezza.
{40:15} Per lui, i popoli sono come una goccia in un secchio, come la polvere su una bilancia: per lui le popolazioni lontane pesano meno di un granello di sabbia.
{40:16} Per un sacrificio degno di Dio non bastano tutti gli animali del Libano, né i suoi alberi per alimentare il fuoco.
{40:17} Di fronte a Dio tutti i popoli sono come un nulla, per lui non valgono niente, non sono che ombre.
{40:18} A chi volete paragonare Dio, con quale immagine raffigurarlo?
{40:19} Non è una statua che un artista modella; l’orefice la ricopre d’oro e fonde catene d’argento!
{40:20} Per chi non è molto ricco basta prendere un legno che non marcisce e cercare un abile artista che gli costruisca una statua ben ferma.
{40:21} Non lo sapete? Non lo avete sentito? Non vi è già noto fin dall’inizio? Non avete capito come è stato fondato il mondo?
{40:22} Dio siede sulla cupola che copre la terra, di lassù gli uomini sembrano formiche; egli distende il cielo come un velo, lo dispiega come una tenda dove abitarvi.
{40:23} Toglie la forza ai potenti e annienta i prìncipi della terra.
{40:24} Sono come pianticelle trapiantate o appena seminate; hanno piccole radici nella terra: se Dio manda il vento contro di loro essi seccano e volano via come paglia.
{40:25} «A chi volete paragonarmi? Chi potrebbe essere uguale a me?», domanda Dio che è santo.
{40:26} Alzate gli occhi e osservate: chi ha creato le stelle? Solo uno, il Forte e Potente. Egli le conosce una per una; le chiama tutte per nome e nessuna manca all’appello.
{40:27} Israeliti, discendenti di Giacobbe, perché continuate a ripetere: «Il Signore non conosce la nostra condizione, non si interessa delle ingiustizie che soffriamo»?
{40:28} Voi non sapete, non avete udito che il Signore è Dio per sempre? Egli ha creato il mondo e non si stanca mai. Nessuno può capire a fondo la sua intelligenza.
{40:29} Egli dà energia a chi è affaticato e rende forte il debole.
{40:30} Perfino i giovani si stancano, anche i più forti vacillano e cadono;
{40:31} ma tutti quelli che confidano nel Signore ricevono forze sempre nuove: camminano senza affannarsi, corrono senza stancarsi, volano con ali di aquila.
{i41:1} Il vero Dio e gli idoli
{41:1} «Ascoltatemi in silenzio, popolazioni lontane, voi nazioni, fatevi forza, avvicinatevi. Presentiamoci assieme per un processo, e poi parlerete!
{41:2} Chi ha fatto venire dall’oriente quell’uomo che ottiene vittorie a ogni passo? Chi gli sottomette i popoli, chi fa cadere i re di fronte a lui? La sua spada li riduce in polvere e il suo arco in paglia che si disperde.
{41:3} Egli li insegue e avanza sicuro, con i piedi sfiora appena la strada.
{41:4} Chi ha fatto e portato a perfezione tutto questo? Colui che dirige gli avvenimenti umani fin dall’inizio. Io, il Signore, sono il primo; io stesso sono con gli ultimi.
{41:5} Le popolazioni lontane vedono e hanno paura; tremano gli abitanti degli estremi confini della terra; vengono insieme e si radunano.
{41:6} Si aiutano e si fanno coraggio l’un l’altro.
{41:7} L’artista incoraggia l’orefice e dice: “Ben fatto!”. Colui che leviga il metallo incoraggia chi lo inchioda, e dice: “La saldatura è buona!”. Poi con i chiodi l’idolo viene ben fissato al suo posto».
{i41:8} Israele servo del Signore
{41:8} «Tu Israele, sei il mio servo; tu, Giacobbe, il popolo da me scelto, discendente del mio amico Abramo.
{41:9} Ti ho preso dai confini della terra, ti ho chiamato dagli angoli più remoti e ti ho detto: “Tu sei il mio servo. Ti ho scelto e non ti ho allontanato da me.
{41:10} Non temere, io sono con te. Non preoccuparti, io sono il tuo Dio. Ti rendo forte, ti aiuto, ti proteggo con la mia mano invincibile.
{41:11} Tutti quelli che si scagliano contro di te saranno confusi e svergognati. Saranno distrutti e periranno tutti quelli che ti combattono.
{41:12} Cercherai quelli che ti facevano guerra ma non li troverai più. Saranno annientati e ridotti a zero quelli che ti combattevano.
{41:13} Io sono il Signore tuo Dio, io ti prendo per mano e ti dico: Non temere, son qui io ad aiutarti!”».
{41:14} Dice il Signore: «Israele, popolo di Giacobbe, sei piccolo e debole come un verme, ma non temere: io ti aiuterò. Io, il Santo d’Israele, sono colui che ti salva.
{41:15} Ti renderò come una trebbia appuntita, nuova, con molti denti: tu trebbierai le montagne e le stritolerai e ridurrai in paglia le colline.
{41:16} Le getterai in aria, e il vento le porterà via, il turbine le disperderà, tu invece sarai pieno di gioia, sarai orgoglioso del Signore, il Santo d’Israele».
{i41:17} Il Signore farà scorrere fiumi su brulle colline
{41:17} «Il mio popolo è come povera gente assetata, dalla gola riarsa: cerca acqua ma non ne trova. Io, il Signore, esaudirò la loro preghiera. Io, Dio d’Israele, non li abbandonerò mai.
{41:18} Farò scorrere fiumi su brulle colline e nelle valli sgorgheranno fontane. Trasformerò il deserto in un lago e la terra arida in sorgenti d’acqua.
{41:19} Nel deserto pianterò alberi di cedro, acacie, mirti e ulivi. Nella steppa metterò insieme cipressi, platani e abeti.
{41:20} Così vedranno e sapranno che io, il Signore, ho fatto questo. Guarderanno e comprenderanno che l’ho creato io, il Santo d’Israele».
{i41:21} Il Signore sfida gli idoli
{41:21} Il Signore, il re di ∆ Giacobbe, dice: «Idoli delle nazioni, presentate la vostra causa, portate le vostre prove.
{41:22} Fatevi avanti e diteci quel che accadrà; così lo sapremo in anticipo. Comunicateci che cosa avvenne in passato, e come l’avete annunziato. Vogliamo rifletterci su e controllare.
{41:23} Dovete predirci il futuro e così sapremo che voi siete dèi. Fate accadere qualcosa di bene o di male perché possiamo vederlo e stupirci.
{41:24} Ma voi non siete niente, non siete capaci di nulla, e chi vi sceglie come dèi è un essere abbietto.
{41:25} Io ho chiamato per nome un uomo che vive in oriente: lo guiderò ad attaccare dal nord, egli calpesterà i governanti come la creta, come il vasaio schiaccia l’argilla.
{41:26} Chi di voi lo ha annunziato dal principio perché noi lo sapessimo e potessimo dire: “È vero!”? Nessuno lo ha annunziato, nessuno di voi ne ha parlato e nessuno l’ha sentito dire da voi.
{41:27} Io, per primo, l’ho fatto sapere a Sion, e ho dato a Gerusalemme questo annunzio di gioia».
{41:28} Ho guardato gli idoli: non ce n’è stato uno capace di dare un consiglio o di rispondere almeno a una sola domanda.
{41:29} Tutti questi dèi sono inutili non possono fare nulla di valido. I loro idoli non valgono nulla.
{i42:1} Il servo del Signore
{42:1} Dice il Signore: «Questo è il mio servo che io sostengo, l’ho scelto perché lo amo. L’ho riempito del mio spirito, perché diffonda la mia legge tra tutti i popoli.
{42:2} Egli non griderà né alzerà la voce, non farà grandi discorsi nelle piazze.
{42:3} Se una canna è incrinata, non la spezzerà, se una fiamma è debole, non la spegnerà. Egli farà conoscere la legge vera.
{42:4} Non perderà né la speranza né il coraggio, finché non avrà stabilito la mia legge sulla terra. Le popolazioni lontane staranno in attesa del suo insegnamento».
{i42:5} Luce alle nazioni
{42:5} Dio, il Signore, ha creato i cieli immensi, la terra con tutte le sue piante, ha dato la vita a chi l’abita, e il respiro a quelli che si muovono in essa, e dice al suo servo:
{42:6} «Io, il Signore, ti ho chiamato e ti ho dato il potere di portare giustizia sulla terra. Io ti ho formato e per mezzo tuo farò un’ alleanza con tutti i popoli e porterò la luce alle nazioni.
{42:7} Aprirai gli occhi ai ciechi, metterai in libertà i prigionieri, e tutti quelli che si trovano in un’oscura prigione.
{42:8} Io sono il Signore, questo è il mio nome. Non cederò ad altri la mia gloria, né agli idoli l’onore che mi è dovuto.
{42:9} Quel che avevo predetto è già accaduto; ora annunzio cose nuove. Prima che accadano ve le faccio conoscere».
{i42:10} Un canto di lode
{42:10} Cantate al Signore un canto nuovo, lodatelo fino all’estremità della terra, lodatelo voi che navigate sui mari, e voi creature tutte che li riempite, lodatelo anche voi, popolazioni lontane.
{42:11} Esulti il deserto con le sue città, il popolo di Kedar lodi il Signore. Gli abitanti della città di ∆ Sela gridino di gioia dalle cime dei monti.
{42:12} Anche gli abitanti delle terre più lontane rendano lode e gloria al Signore.
{42:13} Il Signore avanza come un eroe, come un guerriero è pronto alla battaglia. Lancia grida di guerra, e affronta con coraggio i suoi nemici.
{i42:14} Il Signore promette il suo aiuto
{42:14} Dice il Signore: «Per molto tempo ho taciuto, e non sono intervenuto, ma griderò con tutto il mio fiato, mi lamenterò come una donna che partorisce.
{42:15} Renderò aride le colline e le montagne e farò seccare tutto il verde. Ridurrò i fiumi in acque stagnanti e prosciugherò le paludi.
{42:16} Condurrò il mio popolo cieco per sentieri sconosciuti. Davanti a lui trasformerò le tenebre in luce e i luoghi accidentati in pianura: è questa la mia promessa e la manterrò fedelmente.
{42:17} Coloro che si fidano degli idoli e dicono alle statue: “Siete voi i nostri dèi!”, torneranno indietro, pieni di vergogna».
{i42:18} Un popolo sordo e cieco
{42:18} Dice il Signore: «Voi, sordi, ascoltate; ciechi, guardate e vedete.
{42:19} Chi è cieco, se non il mio servo? Chi è sordo come il mio messaggero? Nessuno è più cieco del mio prescelto, più sordo del servo del Signore.
{42:20} Tu hai visto molte cose, ma senza capire: hai aperto le orecchie, ma senza ascoltare.
{42:21} Il Signore è fedele e misericordioso, perciò ti ha dato una legge grande e magnifica.
{42:22} Ma poi questo popolo è stato spogliato, sequestrato e rinchiuso in prigione. Lo hanno saccheggiato e nessuno lo ha liberato. Nessuno era pronto a riscattarlo».
{42:23} Chi di voi ascolterà questo? Chi di voi, d’ora in poi, vi farà attenzione?
{42:24} Chi ha abbandonato Israele al saccheggio, i discendenti di Giacobbe ai predoni? È stato il Signore stesso contro il quale abbiamo peccato. Non abbiamo voluto camminare per le vie che egli c’indicava, né ascoltare i suoi insegnamenti.
{42:25} Così ci ha fatto sentire la forza della sua ira e soffrire la violenza della guerra. La sua ira ci ha circondato di fiamme e bruciato, senza che ce ne accorgessimo, ma non abbiamo prestato attenzione.
{i43:1} Il Signore promette di liberare il suo popolo
{43:1} Discendenti di Giacobbe, popolo d’Israele, il Signore ti ha creato con saggezza e ora ti assicura: «Non temere, io ti ho chiamato per nome e ti ho liberato: tu sei mio!
{43:2} Se tu attraverserai fiumi profondi, io sarò con te: le acque non ti sommergeranno. Se passerai attraverso il fuoco, tu non brucerai: le fiamme non ti consumeranno.
{43:3} Io sono il Signore, il tuo Dio, il Santo d’Israele che ti salva. Darò l’Egitto in cambio della tua libertà, l’Etiopia e Seba al posto tuo.
{43:4} Per me sei molto prezioso, io ti stimo e ti amo, darò uomini e popoli in cambio della tua vita.
{43:5} Non temere, io sono con te! Dall’oriente e dall’occidente farò tornare il tuo popolo e lo radunerò.
{43:6} Dirò al settentrione: “Lasciali andare!” e al mezzogiorno: “Non trattenerli!”. Fate tornare i miei figli e le mie figlie dalle estremità della terra.
{43:7} Essi portano il mio nome, io li ho fatti, li ho creati e li ho formati per manifestare la mia gloria».
{i43:8} Israele, testimone del Signore
{43:8} «Conduci qui un popolo che ha occhi, ma non vede, ha orecchi ma non sente.
{43:9} Si radunino tutte le nazioni, i popoli si ritrovino assieme. Chi, tra di loro, aveva predetto queste cose? e aveva annunziato quel che è accaduto? Portino i loro testimoni per dimostrare di aver ragione! Vorremmo sentirli dire: È vero!
{43:10} I miei testimoni siete voi, o Israeliti — dice il Signore — voi siete i miei servi, che io ho scelti, perché crediate in me e sappiate che io sono il solo Dio. Prima di me non ce n’è stato un altro, dopo di me non ce ne sarà.
{43:11} Io sono il solo Signore, l’unico che può salvare.
{43:12} Io l’ho annunziato, vi ho salvati, l’ho fatto sapere, non sono straniero in mezzo a voi. Voi siete i miei testimoni — dice il Signore — e io sono Dio:
{43:13} oggi come sempre. Nessuno sfugge alla mia mano: nessuno può cambiare quello che io faccio».
{i43:14} Una nuova via nel deserto
{43:14} Così dice il Signore, il Santo d’Israele, che vi salva: «Per amor vostro mando un esercito contro Babilonia e farò uscire come fuggiaschi tutti quelli che vi abitano. Sulle loro imbarcazioni risuoneranno grida di lutto.
{43:15} Io sono il Signore, vostro Dio, il Santo. Io ho creato Israele e sono il vostro re.
{43:16} Io ho aperto una via nel mare, una strada tra le acque profonde;
{43:17} ho fatto partire carri e cavalli, esercito e soldati. Essi sono a terra, non possono rialzarsi; si sono spenti come un lumino e si sono consumati.
{43:18} Ora io vi dico: Non pensate più ai fatti trascorsi, non badate più al passato.
{43:19} Fra poco farò qualcosa di nuovo, anzi ho già cominciato, non ve ne accorgete? Costruisco una strada nel deserto, faccio scorrere fiumi nella steppa.
{43:20} Persino le bestie selvagge, sciacalli e struzzi mi loderanno, perché avrò fatto scorrere acqua nel deserto, e fiumi nella steppa per dissetare il mio popolo che ho scelto.
{43:21} E questo popolo che ho plasmato per me celebrerà le mie lodi».
{i43:22} Le colpe d’Israele
{43:22} «Ma tu, Israele, popolo discendente da Giacobbe, ti sei stancato di me e non mi hai più invocato.
{43:23} Non hai portato agnelli al mio altare non mi hai onorato con i tuoi sacrifici. E io non ti ho imposto di presentarmi offerte, non ti ho stancato con richieste di incenso.
{43:24} Non hai comprato per me la cannella, non mi hai saziato con il grasso dei tuoi sacrifici, piuttosto mi hai oppresso con i tuoi peccati e mi hai nauseato con i tuoi misfatti.
{43:25} Io invece cancellerò le tue colpe, perché così voglio, e non mi ricorderò più dei tuoi peccati.
{43:26} Andiamo in giudizio. Accusami pure! Porta le tue ragioni per giustificarti!
{43:27} Già il tuo lontano antenato ha peccato e i tuoi rappresentanti mi hanno tradito.
{43:28} Perciò ho condannato i responsabili del mio santuario; ho abbandonato Israele, mio popolo, allo ∆ sterminio; i discendenti di Giacobbe agli oltraggi».
{i44:1} Il Signore è il solo Dio
{44:1} Dice il Signore: «Ora ascolta, Israele, mio servo, popolo di Giacobbe da me scelto.
{44:2} Io sono il Signore che ti ha creato: da quando ti ho plasmato nel seno materno ti ho preso a cuore. Non temere: tu sei il mio servo, il popolo da me scelto, o Iesurùn!
{44:3} Verserò acqua sulla terra assetata, farò scorrere torrenti sul suolo arido. Manderò il mio spirito suoi tuoi figli, la mia benedizione sui tuoi discendenti.
{44:4} Cresceranno come erba fra le acque, come salici lungo corsi d’acqua.
{44:5} Uno dirà: Appartengo al Signore! Un altro si chiamerà Giacobbe! Un altro ancora scriverà il nome di Dio sulla sua mano e sarà orgoglioso del nome d’Israele».
{44:6} Così dice il Signore dell’universo, re e salvatore d’Israele: «Io sono il primo e l’ultimo. All’infuori di me non c’è altro Dio.
{44:7} Chi è come me? Lo proclami pure, abbia il coraggio di annunziarlo e di esporlo davanti a me. Chi ha fatto conoscere gli avvenimenti passati? Ci comunichi quel che accadrà.
{44:8} Non vi spaventate e non temete. Non ve l’ho annunziato e fatto sapere da lungo tempo? Voi siete miei testimoni: all’infuori di me non c’è altro Dio! Non conosco nessuno sul quale possiate fare affidamento».
{i44:9} Quelli che fabbricano gli idoli
{44:9} «Quelli che fabbricano gli idoli sono gente da nulla. I loro dèi preziosi non servono a niente. Quelli che li adorano non vedono e non si rendono conto; perciò saranno coperti di vergogna.
{44:10} Chi fabbrica un idolo o fonde una statua si illude di averne un vantaggio.
{44:11} Quelli che li prendono sul serio saranno umiliati, perché gli idoli sono stati fatti da semplici uomini. Si radunino e si facciano avanti, tremeranno di paura e saranno coperti di vergogna.
{44:12} Il fabbro di una scur lavora un pezzo di ferro, lo arroventa con il fuoco e gli dà forma con il martello. Lo rifinisce con le sue braccia robuste, finché ha fame ed è sfinito, perché non beve e non riposa.
{44:13} Il falegname prende le misure, disegna l’immagine con il gesso, misura il pezzo con il compasso e lo lavora con lo scalpello. Gli dà una forma umana, una bella figura d’uomo, che metterà in casa.
{44:14} Tiene d’occhio un cedro da tagliare, sceglie un cipresso o una quercia e li fa crescere robusti tra gli alberi della foresta. Oppure pianta un pino che la pioggia farà crescere,
{44:15} usa una parte dell’albero per accendere il fuoco, e una parte per costruire un idolo. Mette la prima in un braciere per riscaldarsi e cuocere il pane; con l’altra invece fa la statua di un dio e la adora con grande rispetto.
{44:16} Con un po’ di legna fa fuoco; arrostisce la carne, se la mangia ed è sazio. Poi si riscalda e dice: “Che bel calduccio! Che bel fuocherello!”.
{44:17} Poi con il resto si costruisce un dio, il suo idolo, lo adora, si inchina e lo prega così: “Tu sei il mio Dio, salvami!”.
{44:18} Questa gente è troppo stupida per capire che cosa sta facendo: hanno gli occhi e l’intelligenza chiusi alla verità.
{44:19} Nessuno di loro riflette, nessuno ha il buon senso o l’intelligenza di dire: “Ho bruciato metà di un albero; sulla brace ho cotto il pane e arrostito la carne che mangio. Dell’altra metà ho fatto un idolo inutile. Mi prostro davanti a un pezzo di legno!”.
{44:20} Niente affatto! La loro mente si nutre di cenere; il loro cuore è sviato, li fa sragionare. Il loro idolo non li può salvare, ma essi non riescono a pensare: “È evidente che quello che ho in mano è un falso dio”».
{i44:21} Il Signore salva il suo popolo
{44:21} «Popolo d’Israele, discendente da Giacobbe, ricordati bene: tu sei il mio servo. Io ti ho plasmato perché tu sia al mio servizio. Israele, io non ti dimentico.
{44:22} Ho dissolto come una nube le tue colpe; i tuoi peccati sono svaniti come nuvole. Io sono il tuo salvatore, torna da me».
{44:23} Sì, il Signore interviene. Rallegrati, o cielo! Profondità della terra, acclamate! Alberi, foreste e montagne, esplodete in grida di gioia! Il Signore libera il suo popolo, manifesta la sua gloria con la salvezza d’Israele.
{i44:24} Il Creatore del mondo, signore della storia
{44:24} Il Signore che ti ha plasmato nel seno materno e ti ha liberato, Israele, ti dice: «Io, il Signore, ho creato ogni cosa. Da solo ho disteso il cielo come una tenda, ho fatto la terra e nessuno mi ha aiutato.
{44:25} Ora annullo le predizioni degli indovini, rendo insensate le previsioni degli astrologi, costringo i sapienti a ritrattarsi e rendo follia la loro scienza.
{44:26} Ma confermo le parole dei miei servi, i piani annunziati dai miei profeti. Di Gerusalemme e delle città di Giuda dico: “Sarete di nuovo costruite e abitate!”. Io stesso riparerò le loro rovine.
{44:27} Con un mio comando faccio ritirare le acque e prosciugare l’oceano.
{44:28} Al re Ciro ordino: “Tu sei il capo che io ho scelto per realizzare i miei piani. Tu farai ricostruire Gerusalemme; farai riedificare il suo tempio”».
{i45:1} Il re Ciro, l’inviato di Dio
{45:1} Il Signore dice al re Ciro, che egli ha scelto: «Ti do tutto il mio appoggio per sottomettere le nazioni, per detronizzare i re e spalancare davanti a te le porte sbarrate delle città.
{45:2} Ti precederò, per prepararti il terreno ed eliminare davanti a te ogni ostacolo, per abbattere le porte di bronzo e rompere le spranghe di ferro.
{45:3} Ti farò scoprire tesori segreti, ricchezze ben nascoste. Così tu riconoscerai che io, il Signore, il Dio d’Israele, ti ho affidato un incarico.
{45:4} Per amore d’Israele, mio servo, di Giacobbe, popolo da me scelto, ti ho affidato un incarico. Ti ho concesso questo onore anche se tu non mi conoscevi.
{45:5} Il Signore sono io e nessun altro. All’infuori di me non c’è altro Dio. Farò di te un re potente anche se tu non mi conosci.
{45:6} Così, dall’oriente all’occidente, tutti sapranno che all’infuori di me non c’è nessuno. Il Signore sono io e nessun altro.
{45:7} Io faccio la luce e creo l’oscurità; procuro il benessere e provoco la disgrazia. Io, il Signore, compio tutto questo.
{45:8} Il cielo dall’alto mandi la rugiada e le nubi come pioggia, la vittoria! La terra si apra e l’accolga, per far germogliare la giustizia e fiorire la salvezza! Io, il Signore, ho creato tutto questo».
{i45:9} L’argilla e il vasaio
{45:9} Guai all’uomo, semplice vaso di argilla tra i tanti, che osa rimproverare chi lo ha plasmato! Può forse l’argilla chiedere a chi lavora: «Che cosa fai?», o dire al vasaio: «Il tuo lavoro è incompleto!»?
{45:10} Guai a chi osa dire a suo padre: «Perché mi hai generato?», o a sua madre: «Perché mi hai messo al mondo?».
{45:11} Il Signore, il Santo d’Israele, ha plasmato il suo popolo e ora chiede: «Volete che io vi renda conto di come mi comporto con i miei figli? Volete impormi che cosa devo o non devo fare?
{45:12} Io ho fatto la terra e creato gli uomini che la abitano. Con le mie mani ho disteso il cielo come una tenda e do ordini all’esercito delle stelle.
{45:13} Io sono fedele, perciò ho chiamato il re Ciro e gli ho spianato la via. Egli ricostruirà la mia città, Gerusalemme, e farà tornare a casa gli esiliati che mi appartengono, senza ricevere un soldo, senza un regalo. Così dice il Signore dell’universo!».
{i45:14} Il Signore è con te, Israele
{45:14} Il Signore assicura a Israele: il frutto del lavoro degli Egiziani, il guadagno degli Etiopi e degli abitanti di Seba, così alti di statura, diventerà tuo, sarà tua proprietà! Questi uomini ti verranno dietro, incatenati, ti si prostreranno dinanzi e riconosceranno: «Non c’è altro Dio che il tuo, non esistono altre divinità».
{45:15} Dio d’Israele, tu che salvi, tu sei veramente un Dio che resti nascosto!
{45:16} Quelli che fabbricano idoli saranno coperti di vergogna e di disonore. Se ne andranno via confusi.
{45:17} Il popolo d’Israele, invece, ha ricevuto dal Signore una salvezza perenne. Non ci sarà mai per lui né vergogna né disonore.
{45:18} Il Signore ha creato il cielo, è Dio che ha fatto la terra, che l’ha plasmata e resa stabile. Non l’ha creata per rimanere vuota, ma per essere popolata. Ora egli afferma: «Il Signore sono io, non c’è altro Dio.
{45:19} Non ho parlato in segreto o in qualche angolo oscuro. Non ho chiesto ai discendenti di Giacobbe di cercarmi dove non c’è nulla. Io, il Signore, lo affermo con franchezza: quello che io annunzio è chiaro ed è sicuro».
{i45:20} Il Signore è il Dio di tutti
{45:20} Dice il Signore: «Venite e radunatevi insieme, superstiti delle nazioni, avvicinatevi! Coloro che portano idoli di legno sono insensati: essi pregano un dio che non li può salvare.
{45:21} Consigliatevi pure insieme per vedere quali prove portare a vostro favore. Chi è che ha fatto sapere in anticipo quel che accade oggi? Chi l’aveva già annunziato da tempo? Non sono forse io, il Signore? All’infuori di me, non c’è altro Dio. Un Dio fedele, che salva, non esiste, all’infuori di me.
{45:22} Genti di tutta la terra, rivolgetevi a me e sarete salve, perché il Signore sono io e nessun altro.
{45:23} Quel che prometto, io lo mantengo; quel che dico, rimane. Lo giuro sulla mia vita e sul mio onore: tutti si prostreranno davanti a me e tutti riconosceranno:
{45:24} “Solo nel Signore troviamo la vittoria e la forza”. Tutti quelli che mi hanno fatto guerra torneranno a me, umiliati.
{45:25} Tutti i discendenti d’Israele otterranno giustizia e si rallegreranno per merito mio».
{i46:1} Il vero Dio e i falsi dèi
{46:1} «A Babilonia il dio Bel è sconfitto, il dio Nebo abbattuto. I loro idoli sono portati via su bestie da soma come un peso, un carico insopportabile per questi animali sfiniti:
{46:2} stramazzati a terra, sono incapaci di portare in salvo il loro peso. Gli stessi idoli sono deportati.
{46:3} Ascoltatemi, discendenti di Giacobbe, superstiti del mio popolo Israele. Vi ho seguiti dal giorno della vostra nascita; vi ho protetti dal momento in cui avete visto la luce.
{46:4} Sarò lo stesso fino alla vostra vecchiaia, vi sosterrò fin quando avrete i capelli bianchi. Come ho già fatto, continuerò ad aver cura di voi, vi aiuterò e vi salverò.
{46:5} A chi potete paragonarmi o assomigliarmi? Con chi confrontarmi per trovarlo simile a me?
{46:6} Alcuni tirano fuori dalle borse argento e oro, li pesano e incaricano un orefice di costruire un dio, davanti al quale si inchineranno e rivolgeranno le loro preghiere.
{46:7} Poi prendono il loro dio, se lo caricano sulle spalle, lo mettono sul piedistallo e gli danno un posto. Il dio resta là, buono e immobile. Se gli si rivolge una supplica, non risponde e non salva nessuno dalla sua miseria».
{i46:8} La salvezza è vicina
{46:8} «Ricordatevelo, increduli, riflettete e agite da uomini.
{46:9} Ricordate la vostra storia passata: io sono Dio e nessun altro. Sono Dio, e nulla è uguale a me.
{46:10} Fin dall’inizio ho preannunziato gli eventi. Molto tempo prima ho predetto quel che non è ancora accaduto. Dichiaro qual è il mio piano ed esso si realizzerà. Farò quel che ho deciso.
{46:11} Ho chiamato un uomo dall’oriente: egli arriva come un uccello da preda e darà compimento ai miei piani. L’ho chiamato da una terra lontana. L’ho detto e lo faccio, l’ho pensato e lo compio.
{46:12} Ascoltatemi, gente avvilita: a voi la mia salvezza sembra lontana,
{46:13} ma ora la faccio avvicinare, non è più lontana da voi. La liberazione non tarderà: porto io stesso la salvezza a Sion e comunico a Israele la mia gloria».
{i47:1} L’imminente crollo di Babilonia
{47:1} Dice il Signore: «Scendi dal tuo piedistallo, Babilonia, e siediti sulla polvere. Siedi a terra, detronizzata. Hai perduto i tuoi titoli di “Babilonia la dolce”, e “Babilonia la raffinata”.
{47:2} Mettiti alla ruota del mulino e macina la farina. Togliti il velo dal viso, solleva i tuoi abiti e scopri le gambe per attraversare il fiume.
{47:3} Ti vedranno nuda, umiliata e svergognata. Mi vendicherò e nessuno potrà fermarmi.
{47:4} Lo afferma il salvatore del suo popolo. Il suo nome è: Signore dell’universo, il Santo d’Israele.
{47:5} Siediti in silenzio, Babilonia, nasconditi nel buio, perché hai perduto anche il titolo di “Signora degli imperi”.
{47:6} Ero sdegnato con il mio popolo. Allora ho umiliato coloro che erano mia proprietà e li ho messi nelle tue mani. Ma tu li hai trattati senza pietà, hai schiacciato anche i vecchi sotto il peso del tuo giogo.
{47:7} Ti credevi eterna, signora degli imperi per sempre. Non hai pensato a questi fatti, non ti sei resa conto di quanto stava per accadere.
{47:8} Ma ora ascolta, gaudente: te ne stavi sdraiata tranquilla e dicevi: “Sono insuperabile! Non sarò mai vedova, né mai perderò i miei figli”.
{47:9} Ebbene in un momento, in un sol giorno, ti piomberanno addosso proprio queste due disgrazie: resterai vedova e perderai i tuoi figli, nonostante le tue magie e i tuoi sortilegi.
{47:10} Tu confidavi nella tua malizia e dicevi: “Tanto nessuno mi vede!”. Ma la tua pretesa saggezza ti ha fuorviata e ti ha fatto dire: “Sono insuperabile!”.
{47:11} Sta per arrivare una disgrazia che tu non riuscirai ad allontanare; ti piomberà addosso una sciagura che non potrai evitare; ti colpirà d’improvviso un disastro che neppure sospettavi.
{47:12} Continua pure nei tuoi incantesimi e nelle tue magie. Le hai imparate fin dalla tua giovinezza, nella speranza di trarne vantaggio o di spaventare i tuoi nemici.
{47:13} Hai cercato fino a stancarti il consiglio degli indovini! Si presentino ora a salvarti quelli che osservano le stelle e consultano la mappa del cielo, per dirti ogni mese quel che accadrà.
{47:14} Essi sono come paglia: il fuoco li brucerà! Non scamperanno alle fiamme. Non resterà nemmeno un po’ di brace per cuocere il pane, o un semplice fuoco per sedersi accanto.
{47:15} Così diventeranno i tuoi consiglieri che ti preoccupi di consultare fin dalla tua giovinezza! Ognuno se ne andrà per i fatti suoi; non resterà nessuno a salvarti».
{i48:1} Il Signore annunzia cose nuove
{48:1} «Ascoltate, discendenti di Giacobbe, voi che vi gloriate del nome d’Israele, e che risalite fino a Giuda: voi giurate nel nome del Signore, e invocate il Dio d’Israele ma senza serietà e sincerità.
{48:2} Voi ci tenete a farvi chiamare: “Abitanti della Città Santa”, e vi appoggiate sul Dio d’Israele, il cui nome è: “Signore dell’universo”.
{48:3} Ascoltate dunque quel che vi dico: da tempo avevo annunziato quanto è accaduto; lo avevo promesso e ve lo avevo fatto sapere. Appena sono intervenuto tutto si è compiuto.
{48:4} Sapevo che eravate come un popolo ostinato, dalla testa dura come il ferro, dalla fronte resistente come il bronzo:
{48:5} per questo mi sono preoccupato di annunziarvelo per tempo. Ve l’ho detto prima che accadesse per non sentirvi poi dire: “È opera del nostro idolo, è il nostro dio di legno o di bronzo che ha deciso così!”.
{48:6} Avete sentito quel che avevo predetto e ora siete testimoni che si è realizzato. Ebbene, da questo momento, vi annunzio cose nuove, che tenevo nascoste, e di cui voi non avete idea.
{48:7} Non si tratta di cose antiche, ma di quel che ora accadrà. Prima d’ora, mai ne avete sentito parlare. Così non potrete dire che lo sapevate già.
{48:8} No, non lo avete mai sentito, né voluto sapere, non ci avete mai fatto attenzione. Vi ho sempre conosciuti come ribelli! Da quando siete nati, siete chiamati sleali.
{48:9} Ma siccome io sono Dio, per amore del mio nome trattengo la mia collera. Per il mio onore vi risparmio e rinunzio a eliminarvi.
{48:10} Vi ho messi alla prova non del fuoco, come si fa con l’argento, ma vi ho provati con la sofferenza.
{48:11} Se ho agito così, l’ho fatto solo per me; non posso sopportare che il mio nome venga disonorato. Non voglio cedere ad altri la mia gloria».
{i48:12} Ciro, l’eletto del Signore
{48:12} Dice il Signore: «Ascoltami ora, Israele, popolo di Giacobbe, che io ho chiamato. Io sono lo stesso sempre, sono il primo e anche l’ultimo.
{48:13} Con le stesse mie mani ho posto le fondamenta della terra e ho disteso il cielo. Basta che io li chiami ed essi si presentano.
{48:14} Radunatevi assieme e ascoltatemi tutti! Nessuno di voi ha predetto i miei piani! Ho un amico che porterà a compimento i miei progetti su Babilonia e farà conoscere ai suoi abitanti la mia potenza.
{48:15} Io solo ho parlato; anzi ho chiamato quest’uomo e l’ho fatto venire. Riuscirà in tutte le sue imprese».
{48:16} Avvicinatevi a me e ascoltate: fin dall’inizio ho parlato apertamente. Ero presente fin dal principio di questi avvenimenti. E ora è Dio, il Signore che mi manda e mi dà il suo spirito.
{i48:17} Il progetto del Signore per il suo popolo
{48:17} Il Signore, tuo salvatore, il Santo d’Israele ti assicura: «Io, il Signore, sono il tuo Dio. Sono io che ti faccio sapere quel che ti potrà servire; sono io che ti faccio camminare sulla strada che devi seguire.
{48:18} Perché non hai ascoltato quello che ti ho comandato? Avresti ricevuto un fiume di benedizioni, la salvezza ti sarebbe arrivata come le onde del mare!
{48:19} I tuoi discendenti sarebbero numerosi come i granelli di sabbia sulla spiaggia del mare, i loro nomi non avrebbero rischiato di sparire dalla mia presenza!».
{i48:20} Lasciate Babilonia!
{48:20} Uscite da Babilonia, affrettatevi a partire! Con grida di gioia portate la bella notizia fino alle estremità della terra, annunziatela, diffondetela e dite: «Il Signore ha salvato Israele, suo servo ».
{48:21} Lo conduce nel deserto e il popolo non soffre la sete. Dio fa scaturire per lui acqua, spacca la roccia e l’acqua scorre.
{48:22} Ma queste benedizioni non sono per i malvagi, dice il Signore.
{i49:1} Il servo del Signore, luce per le nazioni
{49:1} Ascoltatemi, popolazioni lontane, fate attenzione, popoli distanti. Fin dal grembo di mia madre il Signore ha pensato a me e mi ha chiamato per nome.
{49:2} Ha reso la mia parola affilata come una spada e mi protegge con la sua mano. Ha reso il mio messaggio penetrante come una freccia ben conservata nella sua custodia.
{49:3} Mi ha detto: «Tu sei il mio servo, Israele, attraverso di te manifesterò la mia gloria».
{49:4} Io ho pensato: inutilmente mi sono affaticato, ho consumato tutte le mie forze, per nulla e senza risultato. Ma è il Signore che garantisce il mio diritto, è Dio che ricompensa il mio sforzo.
{49:5} Egli mi ha chiamato fin dalla nascita, per essere il suo servo, per radunare i discendenti di Giacobbe e ricondurre a lui il popolo d’Israele. Egli, il mio Dio, mi ha parlato e mi rende forte, perché mi considera prezioso.
{49:6} Mi ha detto: «Tu sei mio servo, non soltanto per radunare le tribù di Giacobbe, per ricondurre a me i superstiti d’Israele. Faccio di te anche la luce delle nazioni, per portare la mia salvezza in tutto il mondo».
{i49:7} Il ritorno degli esiliati
{49:7} Il Signore, il Santo d’Israele, tuo liberatore ti parla. Si rivolge a te che eri disprezzato e odiato dalle genti, schiavo degli oppressori: «Quando ti vedranno i re si alzeranno in piedi per onorarti, i prìncipi si inchineranno davanti a te». Questo avverrà perché il Signore ti ha scelto: egli, il Santo d’Israele, mantiene la sua parola.
{49:8} Il Signore dice al suo popolo: «Nel momento della misericordia ti ho ascoltato; nel giorno della salvezza ti sono venuto in aiuto. Ti ho formato e protetto, perché per mezzo tuo voglio fare un’ alleanza con tutti i popoli. Ti farò conquistare e abitare la tua terra ora desolata.
{49:9} Ai prigionieri dirai: “Uscite!”; a coloro che vivono nell’oscurità: “Venite alla luce del sole!”. Saranno come pecore, che pascolano lungo le strade e trovano erba abbondante su ogni collina.
{49:10} Non soffriranno più la fame o la sete, né il sole, né il vento caldo del deserto li colpirà. Li condurrò con amore, li guiderò a fresche sorgenti.
{49:11} Farò passare attraverso le montagne facili strade.
{49:12} Ecco il mio popolo che arriva! Viene da lontano, alcuni vengono dal nord, altri da occidente, altri dalla terra di Sinìm».
{49:13} Cielo, grida di gioia! terra, rallegrati! montagne, giubilate! il Signore conforta il suo popolo e ha misericordia per quelli che hanno sofferto.
{i49:14} Il Signore non può dimenticare il suo popolo
{49:14} Il popolo di Gerusalemme diceva: «Dio mi ha abbandonato, il Signore mi ha dimenticato».
{49:15} Ma il Signore ha risposto: «Può una donna dimenticare il suo bambino o non amare più il piccolo che ha concepito? Anche se ci fosse una tale donna, io non ti dimenticherò mai.
{49:16} Ho disegnato sulle palme delle mie mani la tua immagine, ho negli occhi la visione delle tue mura.
{49:17} Sono in arrivo quelli che ti ricostruiranno, mentre si allontanano da te quelli che ti hanno distrutta e devastata.
{49:18} Guardati attorno e vedi: tutti costoro si radunano e vengono da te. Te lo giuro, per la mia vita, dice il Signore, saranno per te come un ornamento, come una cintura pregiata di cui si orna una sposa.
{49:19} Ora la tua terra è rovinata e desolata. Ma presto non basterà a contenere i suoi abitanti e quelli che ti hanno ridotta in questo stato si allontaneranno da te.
{49:20} Ti senti una donna privata di figli; ma presto essi verranno e ti diranno: “Non c’è posto! Facci un po’ di spazio per abitare”.
{49:21} Allora chiederai: “Chi mi ha dato tanti figli? Avevo perduto i miei figli e la speranza di averne altri, ero esiliata ed avvilita. Ma questi chi me li ha allevati? Ero rimasta sola e abbandonata, da dove vengono?”».
{49:22} Dio, il Signore, dice: «Farò un segnale alle nazioni, alzerò una bandiera per i popoli! Essi condurranno i tuoi figli in braccio, e porteranno sulle spalle le tue figlie.
{49:23} I tuoi figli avranno principesse come nutrici e re come educatori. Per onorarti s’inchineranno davanti a te fino a terra e leccheranno la polvere dei tuoi piedi. Allora saprai che io sono il Signore: quelli che si fidano di me non restano delusi.
{49:24} Si può togliere al vincitore il suo bottino? Può un prigioniero sfuggire al suo oppressore?
{49:25} Ebbene — dice il Signore — io stesso toglierò al vincitore il bottino e all’oppressore il suo prigioniero. Io stesso combatterò contro i tuoi nemici e libererò i tuoi figli, Gerusalemme.
{49:26} Costringerò i tuoi oppressori a mangiare le loro stesse carni, e a bere il loro stesso sangue, come si beve vino nuovo. Allora ogni uomo saprà che io, il Signore, sono il tuo salvatore, il tuo liberatore, proprio io, il Dio potente d’Israele».
{50:1} Così dice il Signore: «Se è vero che io ho ripudiato Gerusalemme, vostra madre, dov’è il documento del divorzio? A chi vi ho venduti come schiavi per pagare i miei debiti? Se siete stati venduti, è per i vostri peccati. Se vostra madre è stata ripudiata, è per le vostre ribellioni!
{50:2} Ora che sono venuto non ho trovato nessuno. Ora che chiamo, nessuno risponde. Ho forse il braccio troppo corto per raggiungervi e liberarvi? Non ho forza sufficiente per salvarvi? Con una sola parola di minaccia posso prosciugare il mare o mutare i fiumi in deserto, e i pesci moriranno per mancanza d’acqua.
{50:3} Posso anche oscurare il cielo, come se fosse vestito a lutto».
{i50:4} Il servo perseguitato del Signore
{50:4} Dio, il Signore, mi ha insegnato le parole adatte per sostenere i deboli. Ogni mattina mi prepara ad ascoltarlo, come discepolo diligente.
{50:5} Dio, il Signore, mi insegna ad ascoltarlo, e io non gli resisto né mi tiro indietro.
{50:6} Ho offerto la schiena a chi mi batteva, la faccia a chi mi strappava la barba. Non ho sottratto il mio volto agli sputi e agli insulti.
{50:7} Ma essi non riusciranno a piegarmi, perché Dio, il Signore, mi viene in aiuto, rendo il mio viso duro come la pietra. So che non resterò deluso.
{50:8} Il Signore mi è vicino, egli mi difenderà. Chi potrà accusarmi? Chi potrà trascinarmi in tribunale? Chi vuole essere mio avversario? Si presenti!
{50:9} Dio, il Signore, mi viene in aiuto: chi mi dichiarerà colpevole? Tutti i miei avversari scompariranno. Diventeranno come un abito logoro, divorato dai tarli.
{i50:10} Ascoltate il servo del Signore
{50:10} Se qualcuno di voi riconosce l’autorità del Signore, ascolti il suo servo! Se qualcuno cammina nelle tenebre, al buio, confidi nel Signore e si appoggi sul suo Dio!
{50:11} Voi tutti invece che accendete il fuoco e conservate i tizzoni accesi, sarete distrutti dai vostri tizzoni. È il destino che il Signore vi riserva: morirete tra i tormenti.
{i51:1} Il Signore salverà Gerusalemme
{51:1} Dice il Signore: «Voi che cercate la salvezza e vi rivolgete a me, ascoltatemi! Riflettete sulle vostre origini: come un masso è estratto da una cava, o tagliato da una roccia,
{51:2} così voi siete stati generati da Abramo, vostro padre, e messi al mondo da Sara. Quando l’ho chiamato, Abramo era senza figli, poi io l’ho benedetto ed è divenuto padre di un popolo numeroso».
{51:3} Il Signore mostra la sua bontà verso Gerusalemme, ha pietà delle sue rovine. Trasformerà questa terra deserta in un giardino meraviglioso, questo suolo arido in un paradiso. Qui si sentiranno grida di gioia, canti di lode e di ringraziamento.
{51:4} Dice il Signore al suo popolo: «Ascoltatemi bene. State attenti a quanto sto per dirvi; darò la mia legge a tutte le nazioni, le mie sentenze saranno una luce per i popoli.
{51:5} Sto per venire a salvarvi, fra poco vi libererò; governerò con autorità tutti gli uomini. Popolazioni lontane porranno in me la loro speranza, confideranno nella mia potenza.
{51:6} Alzate gli occhi al cielo! Poi guardate la terra! Il cielo svanirà come fumo; la terra si consumerà come un abito logoro e i suoi abitanti cadranno come mosche. Ma la mia liberazione sarà eterna, la mia salvezza non tramonterà.
{51:7} Ascoltatemi, voi che conoscete quel che è giusto, e avete la mia legge impressa nel vostro cuore: non temete gli insulti degli uomini non abbiate paura dei loro sarcasmi,
{51:8} perché svaniranno come un vestito di lana divorato dalle tarme! Ma la mia salvezza sarà eterna, la mia liberazione non tramonterà».
{51:9} Svegliati, Signore! Apri gli occhi! Riprendi il tuo vigore e salvaci come nei tempi antichi, quando hai abbattuto il tempestoso Raab hai fatto a pezzi il mostro marino;
{51:10} quando hai prosciugato il mare e hai tracciato un cammino nelle profondità degli abissi, per far passare quelli che tu avevi liberato.
{51:11} Il Signore libererà il suo popolo; arriveranno gioiosi al monte Sion, sul loro volto felicità a non finire. Gioia e felicità rimarranno con loro, tristezza e pianto scompariranno.
{i51:12} Popolo mio, non temere
{51:12} Dice il Signore: «Sono io che ti conforto, popolo mio! Perché hai paura degli uomini? Hanno la vita breve come l’erba dei prati.
{51:13} Hai dimenticato me, il Signore, che ti ho fatto. Io ho disteso il cielo come una tenda e ho posto le fondamenta della terra. Tutti i giorni tremi di paura perché il tuo nemico, pieno di furore, è pronto a distruggerti. Che cosa resta ormai del suo furore?
{51:14} Presto i deportati saranno liberi, non moriranno prigionieri, e il pane non mancherà loro.
{51:15} Io il Signore, tuo Dio, io sconvolgo il mare e le sue onde ruggiscono. Il mio nome è: Signore dell’universo.
{51:16} Io ho disteso il cielo e ho posto le fondamenta della terra; io adesso dico a te, Gerusalemme: “Tu sei il mio popolo, ho affidato a te il mio messaggio e ti proteggo con la mia mano”».
{i51:17} Gerusalemme, è finita la tua sofferenza
{51:17} Svegliati, Gerusalemme, svegliati e alzati! Tu hai bevuto la coppa dell’ira che il Signore ti aveva dato, l’hai dovuta bere fino all’ultima goccia, fino a ubriacarti.
{51:18} Non c’è nessuno tra i tuoi figli pronto a guidarti, nessuno di quelli che hai allevato ti prende per mano.
{51:19} Una disgrazia dopo l’altra ti ha colpito: rovine e disastro, fame e guerra. Nessuno ti compiangerà, nessuno ti conforterà.
{51:20} A tutti gli angoli delle strade i tuoi figli sono a terra, privi di forze, come un’antilope nella trappola. Li ha abbattuti l’ira del Signore, la minaccia del tuo Dio.
{51:21} Perciò, povera Gerusalemme, stammi bene a sentire, tu che sei ubriaca, ma non di vino:
{51:22} il Signore, tuo Dio, che difende il suo popolo ti annunzia: «Tolgo dalle tue mani la coppa della mia ira, che ti ubriaca. Non la berrai più.
{51:23} La darò ai tuoi oppressori, a quelli che ti dicevano: “Stenditi a terra, così noi ti passiamo sopra!”. Tu dovevi offrire la schiena, come selciato di strada, a quelli che ti calpestavano».
{i52:1} Il Signore ritornerà a Gerusalemme
{52:1} Svegliati, Gerusalemme. Apri gli occhi! Riprendi il tuo vigore, Sion, città santa, indossa gli abiti più belli. Gli stranieri, gli impuri non metteranno più piede fra le tue mura.
{52:2} Scuotiti, Gerusalemme, e togliti la polvere di dosso. Alzati, riprendi il tuo posto, Sion prigioniera, sciogli le tue catene che ti stringono il collo.
{52:3} Dice Dio, il Signore, al suo popolo: «Vi hanno fatti schiavi senza pagare; perciò anch’io vi libererò senza pagare.
{52:4} Prima siete andati in Egitto per abitarvi come forestieri, poi gli Assiri vi hanno oppresso senza motivo.
{52:5} Che devo fare, ora che il mio popolo è stato deportato e nessun prezzo è stato pagato? Anzi, i vostri oppressori si vantano ad alta voce, e così tutti i giorni il mio nome viene disprezzato.
{52:6} Presto il mio popolo saprà che io sono il Signore e che io stesso avevo detto: “Eccomi!”».
{52:7} Quant’è bello vedere arrivare sui monti un messaggero di buone notizie, che annunzia la pace, la felicità e la salvezza! Egli dice a Gerusalemme: «Il tuo Dio regna».
{52:8} Le sentinelle della città gridano forte, esultano di gioia: perché vedono con i loro occhi il Signore che ritorna sul monte Sion.
{52:9} Rovine di Gerusalemme, esultate di gioia: il Signore ha confortato il suo popolo, egli ha salvato Gerusalemme.
{52:10} Il Signore ha mostrato la sua divina potenza, davanti a tutti i popoli. Anche i popoli più lontani vedranno come il Signore ci ha salvati.
{i52:11} Lasciate Babilonia
{52:11} Via, via! Uscite di qua! Non toccate niente di impuro, lasciate Babilonia! Voi che trasportate gli oggetti sacri del Signore non contaminatevi.
{52:12} Questa volta non partirete in fretta come uno che fugge ma il Signore stesso, il Dio d’Israele, sarà l’avanguardia e la retroguardia della vostra carovana.
{i52:13} Il servo del Signore porta le nostre colpe
{52:13} Dice il Signore: «Il mio servo avrà successo nella sua missione, sarà riconosciuto degno di stima e riceverà grandi onori.
{52:14} Molti, nel vederlo, sono rimasti sconcertati, tanto il suo aspetto era sfigurato e il suo volto non aveva più nulla di umano.
{52:15} E anche, ora, molti popoli si meraviglieranno di lui e i re non sapranno più cosa dire alla sua presenza. Essi infatti vedranno quel che non è stato annunziato, capiranno cose mai sentite prima».
{53:1} Chi di noi ha creduto alla notizia che abbiamo ricevuto? Chi di noi vi ha visto la mano di Dio?
{53:2} Davanti al Signore infatti il suo servo è cresciuto come una pianticella, come una radice in terra arida. Non aveva né dignità né bellezza, per attirare gli sguardi. Non aveva prestanza, per richiamare l’attenzione.
{53:3} Noi l’abbiamo rifiutato e disprezzato, come un uomo pieno di sofferenze e di dolore, come uno che fa ribrezzo a guardarlo, che non vale niente, e non lo abbiamo tenuto in considerazione.
{53:4} Eppure egli ha preso su di sé i nostri dolori, si è caricato delle nostre sofferenze, e noi pensavamo che Dio lo avesse castigato, percosso e umiliato.
{53:5} Invece egli è stato ferito per le nostre colpe, è stato schiacciato per i nostri peccati. Egli è stato punito, e noi siamo stati salvati. Egli è stato percosso, e noi siamo guariti.
{53:6} Noi tutti eravamo come pecore smarrite, ognuno seguiva la sua strada. Ma il Signore ha fatto pesare su di lui le colpe di tutti noi.
{53:7} Egli si è lasciato maltrattare, senza opporsi e senza aprir bocca, docile come un agnello condotto al macello, muto come una pecora davanti ai tosatori.
{53:8} È stato arrestato, giudicato e condannato, ma chi si è preoccupato per lui? È stato eliminato dal mondo dei vivi, colpito a morte per i peccati ∆ del suo popolo.
{53:9} È stato sepolto con i criminali, si è trovato con i ricchi nella tomba. Eppure non aveva commesso alcun delitto, non aveva ingannato nessuno.
{53:10} Ma il Signore ha voluto prostrarlo e lo ha fatto soffrire. Lui, suo servo, ha dato la vita come un sacrificio per gli altri; avrà discendenza e vivrà a lungo. Realizzerà il progetto del Signore.
{53:11} Il Signore dichiara: «Dopo tante sofferenze, egli, il mio servo, vedrà la luce e sarà soddisfatto di quel che ha compiuto. Infatti renderà giusti davanti a me un gran numero di uomini, perché si è addossato i loro peccati.
{53:12} Perciò lo pongo tra i grandi, e parteciperà al trionfo dei potenti. Perché si è consegnato alla morte e si è lasciato mettere tra i malfattori. Ha preso su di sé le colpe di tutti gli altri ed è intervenuto a favore dei peccatori».
{i54:1} Il Signore ama Gerusalemme
{54:1} Rallegrati, Gerusalemme, tu eri come una donna sterile, che non ha mai partorito! Ma ora gioisci, grida di gioia, tu che non hai mai provato le doglie del parto. Perché dice il Signore: «I figli della donna abbandonata saranno più numerosi dei figli di colei che ha marito.
{54:2} Allarga la tua tenda, stendi al massimo i tuoi teli, allunga le funi e rinforza i paletti,
{54:3} perché ti ingrandirai in ogni direzione. I tuoi figli riempiranno i territori vicini, e le tue città, un tempo deserte, saranno ripopolate.
{54:4} Non aver paura: non sarai più umiliata. Non arrossire: non sarai più disonorata. Anzi dimenticherai l’umiliazione provata nella tua giovinezza, e non ricorderai il disonore sofferto nella tua ∆ vedovanza».
{54:5} Il tuo creatore sarà il tuo sposo, il suo nome è: ‘Signore dell’universo’. Il Santo d’Israele ti salverà, il suo nome è: ‘Dio di tutta la terra’.
{54:6} Tu eri come una donna afflitta, abbandonata da suo marito. Ma ora il Signore ti chiama e di nuovo ti dice: «Come si può dimenticare la donna sposata quando si è giovani?
{54:7} Ti ho abbandonata solo per un momento, ora, poiché ti amo, ti riprenderò con me.
{54:8} Per la collera ti ho lasciata, ma solo per un momento. Ora ho avuto pietà e sarò sempre con te con un amore infinito». Lo dice il Signore, il tuo liberatore.
{54:9} «Come al tempo di Noè, quando ho giurato di non mandare più il diluvio sulla terra, così ora prometto di non adirarmi più con te e di non minacciarti più.
{54:10} Anche se le montagne cambiano di posto o le colline spariscono, il mio amore per te non cambierà mai, e la felicità che ti prometto non verrà mai meno». Lo dice il Signore che ti ama.
{i54:11} La Gerusalemme futura
{54:11} Dice il Signore: «Infelice Gerusalemme, percossa dalla tempesta, senza nessuno che ti consoli! Io ti ricostruirò dalle fondamenta con pietre preziose.
{54:12} Ti farò torri di rubini, porte di zaffiri e mura di gioielli.
{54:13} I tuoi figli saranno tutti miei discepoli, vivranno in grande prosperità.
{54:14} La giustizia sarà la tua forza. Sarai al riparo dall’oppressione e dal terrore, e non avrai niente da temere.
{54:15} Se qualcuno ti assalirà, non sarò certo io a farlo! Anzi chiunque ti attaccherà, cadrà davanti a te.
{54:16} Io ho creato il fabbro che soffia sul fuoco e forgia le armi, e ho creato il soldato che le usa per uccidere.
{54:17} Nessun’arma potrà colpirti; tu saprai difenderti da ogni accusa mossa contro di te in tribunale. Io difendo i miei servi e assicuro loro la vittoria». Il Signore ha parlato.
{i55:1} Invito rivolto a tutti
{55:1} Dice il Signore: «Chiunque ha sete, venga a bere! Anche chi è senza soldi, venga a mangiare. Tutto è gratuito: c’è vino e latte e non si paga.
{55:2} Perché spendere soldi per un cibo che non sazia? Perché date tutto quel che avete per qualcosa che non soddisfa? Datemi retta e mangerete bene, vi sazierete di cibi deliziosi.
{55:3} Datemi retta e venite a me! Ascoltatemi e vivrete. Mi impegno per sempre a garantirvi tutti i benefici che ho promesso a Davide.
{55:4} Io l’ho fatto diventare re, signore tra i popoli e testimone della mia potenza.
{55:5} E ora anche tu, Israele, chiamerai popoli a te sconosciuti, e verranno a te popolazioni che non ti conoscevano. Io sono il Signore, il tuo Dio, Io stesso, il Santo d’Israele, farò venire a te tutte queste genti. Questo sarà l’onore che ti concedo».
{55:6} Cercate il Signore, ora che si fa trovare. Chiamatelo, adesso che è vicino.
{55:7} Chi è senza fede e senza legge cambi mentalità; chi è perverso rinunzi alla sua malvagità! Tornate tutti al Signore, ed egli avrà pietà di voi! Tornate al nostro Dio che perdona con larghezza!
{55:8} Dice il Signore: «I miei pensieri non sono come i vostri e le mie azioni sono diverse dalle vostre.
{55:9} I miei pensieri e i vostri, il mio modo di agire e il vostro sono distanti tra loro come il cielo è lontano dalla terra.
{55:10} La pioggia e la neve scendono dal cielo e non tornano indietro senza avere irrigato la terra e senza averla resa fertile; fanno germogliare il grano, procurano i semi e il cibo.
{55:11} Così è anche della parola che esce dalla mia bocca: non ritorna a me senza produrre effetto, senza realizzare quel che voglio e senza raggiungere lo scopo per il quale l’ho mandata».
{i55:12} Il ritorno
{55:12} Lascerete Babilonia con gioia. Tornerete a casa nella pace. Davanti a voi, le montagne e le colline esulteranno di gioia, e tutti gli alberi della foresta applaudiranno.
{55:13} Al posto di cespugli di spine cresceranno cipressi; invece di ortiche, il mirto. Sarà per il Signore un titolo di gloria, un segno indistruttibile di quel che ha fatto per voi.
{i56:1} Terza parte Nessuno sarà escluso
{56:1} Il Signore ha dichiarato: «Rispettate il diritto, agite con giustizia. Io sto per manifestare la mia salvezza e la mia giustizia.
{56:2} Beato l’uomo che tiene in considerazione e mette in pratica le mie parole, che rispetta il giorno di sabato ed evita di compiere il male».
{56:3} Uno straniero che ha accettato il Signore non dovrebbe più dire: «Il Signore mi esclude dal suo popolo»; e un eunuco: «Sono soltanto un albero secco».
{56:4} Infatti il Signore annunzia: «Anche a un eunuco, se rispetta i miei sabati, si comporta secondo la mia volontà e rimane sempre fedele alla mia alleanza,
{56:5} io darò un posto nel mio tempio e nelle mie mura per il suo nome. Questo sarà meglio che avere figli e figlie, perché io renderò eterno il suo nome. Nulla potrà cancellarlo.
{56:6} «Agli stranieri che mi hanno accettato per onorarmi, amarmi e servirmi io annunzio: Se gli stranieri rispettano il sabato e rimangono fedeli alla mia alleanza,
{56:7} io li porterò sul mio monte santo e li riempirò di gioia nella mia casa di preghiera. Accetterò con piacere i sacrifici che mi offriranno sull’ altare. La mia casa si chiamerà “Casa di preghiera per tutti i popoli”».
{56:8} Dio, il Signore, che ha radunato i dispersi d’Israele, dichiara: «Raccoglierò altri esuli, oltre a quelli che ho già riunito».
{i56:9} I capi d’Israele sono indegni
{56:9} Il Signore dice: «Voi tutti animali dei campi e voi animali della foresta, venite a mangiare!
{56:10} «Quelli che dovrebbero vegliare su Israele sono ciechi. Non si accorgono di nulla. Sono cani muti, incapaci di abbaiare. Sonnecchiano sdraiati, vogliono soltanto dormire.
{56:11} Sono cani voraci che non si saziano mai. E quelli sarebbero i pastori! Sono incapaci di comprendere, ognuno fa quel che vuole e cerca solamente il proprio interesse.
{56:12} “Venite, — essi dicono, — portiamo il vino, ubriachiamoci con bevande forti. Domani sarà come oggi: ce n’è in abbondanza”».
{57:1} «Intanto i giusti muoiono e nessuno se ne cura. I fedeli soccombono e nessuno si sforza di capirne la ragione. Sono travolti, vittime dei malvagi.
{57:2} Ma la pace tornerà, e chi vive saggiamente potrà infine riposare tranquillo».
{i57:3} Rimproveri al popolo idolatra
{57:3} Il Signore dice: «Avvicinatevi voi altri, figli di streghe. Non siete altro che una razza di adulteri e di prostitute!
{57:4} Di chi vi prendete gioco? A chi fate smorfie e mostrate la lingua? Non è vero che siete ribelli e falsi?
{57:5} Vi eccitate sotto le querce, all’ombra di ogni albero frondoso. Lungo i torrenti tra le cavità delle rocce, uccidete bambini per offrirli in sacrificio.
{57:6} Le pietre lisce del torrente sono quel che hai di più sacro, Israele! Tu offri loro vino e grano in sacrificio. E io dovrei esserne contento?
{57:7} Perfino sulle montagne più alte vai a prepararti un letto e offri sacrifici.
{57:8} Metti il tuo idolo osceno allo stipite della porta. Ti dimentichi di me: ti spogli, ti metti a letto e fai posto ∆ agli amanti che tu paghi. Ti piace andare a letto con loro e ne ammiri la virilità.
{57:9} Prepari grandi quantità di olio profumato e lo offri al re. Mandi i tuoi messaggeri molto lontano, li fai scendere fino al mondo dei morti.
{57:10} Ti stanchi a forza di camminare, ma non dici mai: “È tutto inutile”. Hai trovato però il modo di riprendere forza, per questo non ti senti esausta.
{57:11} «Ma di chi hai tanta paura da farti dire menzogne, da farti dimenticare di me? Sono rimasto per troppo tempo zitto, per questo non mi rispetti più.
{57:12} Ma ora denunzierò il tuo comportamento che ritieni giusto; le tue azioni non ti saranno d’aiuto.
{57:13} Vedremo se i tuoi numerosi idoli ti salveranno quando chiamerai aiuto! Un colpo di vento li spazzerà via! Ma chi ha fiducia in me riceverà in possesso la terra e il mio monte santo».
{i57:14} Il Signore guarisce il suo popolo
{57:14} Il Signore aveva detto: «Spianate la terra, preparate la via, levate gli ostacoli dalla strada dove passa il mio popolo».
{57:15} Ora il Signore, che sta più in alto di tutti, vive per sempre e ha un nome santo, dichiara: «Io abito lassù e sono santo, ma sto con gli oppressi e gli umili per dar loro forza e speranza.
{57:16} Infatti non voglio sempre adirarmi e rimproverare, altrimenti verrebbe meno il soffio della vita negli esseri che ho creato.
{57:17} La grande avidità del popolo d’Israele mi ha talmente irritato che l’ho percosso e non volevo più vederlo. Ma lui mi ha voltato le spalle e se n’è andato per la sua strada.
{57:18} So come si è comportato, ma io lo guarirò. Lo guiderò e gli darò conforto. Metterò sulle labbra degli afflitti parole
{57:19} di gioia. Io do la vera pace a tutti, lontani e vicini. Guarirò il mio popolo. Lo annunzio io, il Signore.
{57:20} «Invece le persone malvagie sono come il mare burrascoso che non può calmarsi: le sue acque si agitano sempre e riversano fango e melma.
{57:21} Io non do la pace ai malvagi». Questo ha detto il mio Dio.
{i58:1} Il digiuno gradito al Signore
{58:1} Dice il Signore: «Grida a squarciagola, senza timore. Fa sentire la tua voce forte come una tromba. Denunzia contro Israele la sua ribellione, al mio popolo i suoi peccati.
{58:2} «Mi cercano ogni giorno, desiderano conoscere le mie decisioni. Anzi reclamano da me leggi giuste e vogliono che sia vicino a loro. Sembrano una nazione che agisce con giustizia e osserva le leggi del proprio Dio.
{58:3} Ma poi mi dicono: “Perché digiunare se non ci guardi? Perché umiliarci se non lo noti?”». E io rispondo: «Proprio mentre digiunate vi preoccupate dei vostri affari e maltrattate i vostri lavoratori.
{58:4} Litigate con violenza, urlate e fate anche a pugni. Proprio perché digiunate in questo modo, io non vi ascolto.
{58:5} Per voi digiunare vuol dire piegare la testa come una pianta appassita, vestirsi di sacco e stendersi nella cenere. Pensate che sia questo il digiuno che mi piace? Questo, secondo voi, si chiama digiunare, umiliarsi davanti al Signore?
{58:6} «Per digiuno io intendo un’altra cosa: rompere le catene dell’ingiustizia, rimuovere ogni peso che opprime gli uomini, rendere la libertà agli oppressi e spezzare ogni legame che li schiaccia.
{58:7} Digiunare significa dividere il pane con chi ha fame, aprire la casa ai poveri senza tetto, dare un vestito a chi non ne ha, non abbandonare il proprio simile.
{58:8} «Allora sarà per te, popolo mio, l’alba di un nuovo giorno, i tuoi mali guariranno presto. Ti comporterai davvero in modo giusto e il Signore ti proteggerà con la sua presenza.
{58:9} Quando lo chiamerai egli ti risponderà; chiederai aiuto e lui dirà: “Eccomi”. «Se tu smetti di opprimere gli altri, di disprezzarli, di parlarne male,
{58:10} allora la luce scaccerà l’oscurità in cui vivi. Se dividi il tuo cibo con chi ha fame e sazi il povero, la luce del pieno giorno ti illuminerà.
{58:11} Il Signore ti guiderà sempre: ti sazierà anche in mezzo al deserto e ti restituirà le forze. Sarai rigoglioso come un giardino ben irrigato, come una sorgente che non si prosciuga.
{58:12} Allora rialzerai le vecchie rovine, le ricostruirai sulle fondamenta abbandonate da tanto tempo. Sarai conosciuto come “Il popolo che ripara le spaccature delle mura e ricostruisce la città per riabitarla”».
{i58:13} Il sabato gradito al Signore
{58:13} Il Signore aggiunge: «Se rinunzi a lavorare di sabato, il mio santo giorno; se lo consideri come un giorno di gioia da rispettare perché è consacrato a me; se l’onori rinunziando a metterti in cammino e a fare contratti,
{58:14} allora troverai la tua gioia in me, il Signore. Ti porterò in trionfo ovunque, anche sui monti. Ti godrai la terra che io ho dato in possesso a Giacobbe, il tuo antenato. Io, il Signore, lo prometto».
{i59:1} Una barriera fra il Signore e gli Israeliti
{59:1} Non dovete pensare che il Signore sia così debole da non potervi salvare o così sordo da non sentirvi.
{59:2} In realtà sono le vostre azioni malvagie che hanno alzato una barriera tra voi e il vostro Dio. Sono le vostre colpe che gli fanno voltare la testa per non sentire le vostre preghiere.
{59:3} Avete commesso delitti e vi siete macchiati le mani di sangue. Aprite la bocca solamente per mentire, la vostra lingua pronunzia soltanto calunnie.
{59:4} In tribunale presentate denunzie ingiuste e le sostenete con testimoni falsi. Le vostre prove non sono fondate, sono invece soltanto menzogne. Concepite il desiderio di nuocere e partorire azioni malvagie.
{59:5} I vostri piani sono pericolosi come uova di serpenti velenosi: chi le mangia muore; tu rompi un uovo e salta fuori una vipera! Le tele che tessete
{59:6} sono come quelle di ragno. Non servono per vestirsi o per coprirsi, ma sono nocive. Le vostre azioni sono soltanto malvagie. Le vostre mani non fanno che danni.
{59:7} Vi affrettate a compiere il male, non esitate ad assassinare l’innocente. Non pensate che a commettere delitti. Dove passate seminate desolazione e rovina.
{59:8} Non conoscete la via della pace e sul vostro cammino non c’è la giustizia. Scegliete i sentieri tortuosi: chi li percorrerà non conoscerà mai la pace.
{i59:9} Il popolo di Dio riconosce i suoi peccati
{59:9} Ora sappiamo perché Dio non vuole intervenire e non vuole salvarci. Speravamo di vedere la luce, ma camminiamo ancora nell’oscurità; aspettavamo la luce del giorno, ma brancoliamo nel buio della notte.
{59:10} Quando camminiamo tastiamo il muro come i ciechi, avanziamo esitanti come chi non vede. Inciampiamo a mezzogiorno come se fosse notte fonda. Stiamo bene in salute, ma siamo come morti.
{59:11} Ci lamentiamo con grugniti come orsi e gemiamo come colombe. Speravamo che Dio intervenisse, ma non accade nulla. Aspettavamo che ci salvasse, invece egli rimane lontano da noi.
{59:12} Signore, molte volte ti abbiamo disubbidito. I nostri peccati, le nostre azioni ingiuste sono davanti a noi e ci accusano. Riconosciamo i nostri errori.
{59:13} Noi ti abbiamo disubbidito e tradito, abbiamo rifiutato di seguirti, Signore nostro Dio. Progettiamo sempre oppressione e rivolta. L’unico nostro desiderio è di sostenere il falso.
{59:14} Noi scacciamo il diritto e così rimane lontana la giustizia. La verità è ostacolata, sulla piazza pubblica la giustizia non è ammessa.
{59:15} La buona fede è scomparsa. Chi cerca di essere onesto è spogliato di tutto. Il Signore ha visto e considera un male che non ci sia più giustizia.
{i59:16} Il Signore interviene
{59:16} Ha visto con sorpresa che nessuno reagiva. Allora ha deciso di intervenire con la sua forza, sospinto dalla sua giustizia.
{59:17} Questa sarà la sua corazza, e la salvezza il suo elmo. Si vestirà di vendetta e il suo mantello sarà l’indignazione.
{59:18} Egli punirà i suoi nemici come si meritano, compirà furiose rappresaglie contro i suoi avversari, anche quelli più lontani.
{59:19} Il Signore arriverà come un torrente impetuoso sospinto da un forte vento, e da oriente a occidente si rispetterà la sua presenza gloriosa.
{59:20} Il Signore sta per venire a liberare la città di Sion e gli Israeliti che non si ribellano più a lui. Lo dichiara il Signore.
{59:21} Il Signore dice: «Questa è la mia alleanza con voi: ora vi affido il mio messaggio perché ve lo tramandiate per sempre e il mio spirito sarà su di voi. Non li toglierò mai né ai vostri figli né ai vostri discendenti. Lo prometto io, il Signore».
{i60:1} Una luce sulla nuova Gerusalemme centro del mondo
{60:1} Alzati Gerusalemme, brilla di luce: perché la gloria del Signore risplende su di te e ti illumina.
{60:2} Le tenebre coprono la terra, l’oscurità avvolge i popoli. Ma su di te risplende la presenza del Signore che ti riempie di luce.
{60:3} I popoli cammineranno verso la tua luce, i re saranno attratti dalla tua splendida aurora.
{60:4} Guardati attorno e osserva: il tuo popolo si è riunito, viene da te. I tuoi figli arrivano da lontano, le tue figlie sono portate in braccio.
{60:5} Quando vedrai questo sarai raggiante, sarai commossa, il tuo cuore scoppierà di gioia. I tesori delle nazioni affluiranno a te, ti saranno portati da oltre il mare.
{60:6} Uno stuolo di cammelli ti coprirà, verranno le carovane di Madian e di Efa e tutte quelle di Saba. Porteranno oro e incenso, renderanno lode al Signore per quel che ha fatto.
{60:7} I greggi della tribù di Kedar saranno radunati presso di te; avrai a tua disposizione anche i montoni di Nebaiòt. Verranno offerti sull’ altare del Signore. Saranno un sacrificio a lui gradito. Il Signore renderà ancora più splendido il tempio dove manifesta la sua gloria.
{60:8} Che cosa vedo laggiù? Sembra una nuvola che avanza, uno stormo di colombe in volo verso le colombaie!
{60:9} Gente d’oltre mare viene verso il Signore. Le loro prime navi sono le più grandi, tutte riportano i tuoi figli carichi d’oro e d’argento. Vengono a glorificare il Signore, il tuo Dio, il Santo d’Israele che ti dà quest’onore.
{60:10} Dice il Signore: «Gli stranieri ricostruiranno le tue mura e i loro re ti serviranno. Ti ho colpito quando ero adirato, ma ora voglio mostrarti il mio amore.
{60:11} Le tue porte resteranno sempre aperte; non saranno chiuse né di notte, né di giorno per fare entrare, uno dopo l’altro, i re delle nazioni con i loro tesori.
{60:12} Ogni nazione e regno che si rifiuteranno di servirti saranno ridotti in rovina e scompariranno.
{60:13} I cipressi, i platani e gli abeti, bellezza del Libano, verranno portati a te per ornare il mio tempio santo. Renderò splendido il luogo dove io abito.
{60:14} I figli dei tuoi oppressori verranno da te a testa bassa per renderti omaggio, si inchineranno fino ai tuoi piedi. Quelli che ti avevano disprezzata ti chiameranno: “Città del Signore”, “Sion del Santo d’Israele”.
{60:15} Sei stata abbandonata, odiata, nessuno passava più da te. Ma ora ti renderò bella per sempre, sarai l’orgoglio e la gioia delle generazioni future.
{60:16} Le nazioni e i loro re ti nutriranno come una figlia. Allora riconoscerai che io, il Signore, sono il tuo salvatore. Io, il Dio potente d’Israele, sono il tuo liberatore.
{60:17} Ti farò portare oro invece di bronzo, argento invece di ferro, bronzo invece di legno, ferro invece di pietre. Farò regnare sovrane su di te la pace e la giustizia.
{60:18} Non si sentirà più parlare di violenza nella tua terra. Non ci saranno più desolazione e rovina entro i tuoi confini. Chiamerai le tue mura: “Salvezza”, le tue porte: “Lode al Signore”.
{60:19} Ormai non avrai più bisogno della luce del sole durante il giorno, né di quella della luna durante la notte. Infatti io, il Signore, tuo Dio, t’illuminerò per sempre con il mio splendore.
{60:20} Il tuo sole e la tua luna non tramonteranno più, perché t’illuminerò per sempre io, il Signore. Saranno finiti i giorni del tuo dolore.
{60:21} Tutto il mio popolo mi sarà fedele e avrà in possesso la terra per sempre. Come un germoglio del mio giardino io l’ho creato per rendere manifesta la mia grandezza.
{60:22} La famiglia più piccola sarà di mille persone, la più modesta diventerà una nazione potente. Quando il momento verrà, io, il Signore, lo farò subito».
{i61:1} L’inviato del Signore
{61:1} Dio, il Signore, ha mandato il suo spirito su di me; egli mi ha scelto per portare il lieto messaggio ai poveri, per curare chi ha il cuore spezzato, per proclamare la liberazione ai deportati, la scarcerazione ai prigionieri.
{61:2} Mi ha mandato ad annunziare il tempo nel quale il Signore sarà favorevole al suo popolo e si vendicherà dei suoi nemici. Mi ha mandato a confortare quelli che soffrono,
{61:3} a portare loro un turbante prezioso invece di cenere, olio profumato e non abiti da lutto, un canto di lode al posto di un lamento: gioia a chi è afflitto in Sion. Tutti faranno quel che è giusto, saranno come splendidi alberi piantati da Dio per rivelare la sua gloria e potenza.
{61:4} Ricostruiranno le antiche rovine, rialzeranno le case abbattute, riedificheranno le città rimaste devastate per tanto tempo.
{61:5} Gli stranieri vi serviranno: pascoleranno i vostri greggi, lavoreranno i vostri campi, coltiveranno le vostre vigne.
{61:6} Sarete chiamati: ‘Sacerdoti del Signore’ e ‘Servitori del nostro Dio’. Vi godrete i tesori delle nazioni, vi vanterete delle loro ricchezze.
{61:7} Dice il Signore: «I vostri nemici vi hanno fatto doppiamente soffrire: non solo vi hanno umiliati ma anche ingiuriati. Perciò le ricchezze vi saranno raddoppiate nel vostro paese e vivrete per sempre nella gioia.
{61:8} Io, il Signore, voglio che si rispetti il diritto e non sopporto che si rubi, che si compiano ingiustizie. Vi ricompenserò fedelmente, farò con voi un’ alleanza che durerà per sempre.
{61:9} I vostri discendenti saranno famosi fra tutte le nazioni e tutti i popoli. Chiunque li vedrà riconoscerà che sono un popolo benedetto da me, il Signore».
{i61:10} Canto di riconoscenza
{61:10} Esulto di gioia con tutta l’anima mia per quel che il Signore, mio Dio, ha fatto: mi ha vestito con la sua salvezza, la sua giustizia mi copre come un mantello. Sono felice come uno sposo quando si mette il turbante di nozze, come una sposa quando si adorna di gioielli.
{61:11} Come la terra fa nascere i germogli e il giardino fa germogliare i suoi semi, così Dio, il Signore, farà sbocciare la giustizia e la lode davanti a tutte le nazioni.
{i62:1} Lo splendore di Gerusalemme
{62:1} Per amore tuo, Gerusalemme, non tacerò finché non sarai liberata e non risplenderai come luce. Per amore tuo, Sion, non mi darò pace finché non sarai salvata e non brillerai come una fiaccola accesa.
{62:2} Allora le nazioni vedranno che il Signore ti ha liberata, tutti i re ammireranno la tua gloria. Avrai un nome nuovo che il Signore stesso ti darà.
{62:3} Nelle mani del Signore diventerai una corona splendida, un diadema regale.
{62:4} Il tuo nome non sarà più ‘Città abbandonata’, il tuo paese non si chiamerà più ‘Terra desolata’. Invece il tuo nome sarà ‘Gioia del Signore’ e la tua terra si chiamerà ‘Sposa felice’. Infatti sarai veramente la delizia del Signore, e la tua terra avrà in lui uno sposo.
{62:5} Come un giovane sposa una ragazza, così il tuo creatore sposerà te. Come l’uomo gioisce per la sua sposa, così il tuo Dio esulterà per te.
{62:6} Sulle tue mura, Gerusalemme, ho messo sentinelle. non devono mai tacere, né giorno né notte. Devono sempre ricordare al Signore le sue promesse, senza fermarsi.
{62:7} Non devono dargli tregua finché non renderà gloriosa Gerusalemme, finché tutti la loderanno sulla terra.
{62:8} Il Signore ha giurato, ha alzato la destra, il suo braccio potente: «Non permetterò più che il tuo grano diventi cibo per i tuoi nemici, né che gente venuta da ogni parte beva il vino, frutto del tuo lavoro.
{62:9} Chi avrà raccolto il grano lo mangerà, chi avrà vendemmiato berrà il vino; canteranno la loro riconoscenza a me nei cortili del mio santo tempio ».
{62:10} Abitanti di Gerusalemme, uscite in fretta dalla città. Preparate la strada a chi sta per tornare. Spianate bene la strada e liberatela dalle pietre. Alzate un segnale per i popoli.
{62:11} Il Signore annunzia a tutto il mondo: «Dite alla gente di Sion che il Signore viene a salvarla. Egli porta con sé, come segno di vittoria, il popolo che ha liberato».
{62:12} Saranno chiamati ‘Popolo santo’, ‘Liberati dal Signore’. E tu, Gerusalemme, sarai chiamata ‘Città desiderata’, ‘Città non abbandonata’.
{i63:1} La vendetta del Signore sulle nazioni
{63:1} «Chi è che arriva da Bosra, la capitale di Edom, con vesti tinte di rosso? È avvolto nel suo splendido mantello, cammina a testa alta, conosce tutta la sua forza». «Sono io, il Signore. Vengo a rendere giustizia, e sono potente per salvare il mio popolo».
{63:2} «Ma perché i tuoi vestiti sono rossi come quelli di chi pigia l’uva nel tino?».
{63:3} «Infatti ho lavorato al tino e da solo, nessun popolo mi ha aiutato. Ho pigiato le nazioni, le ho calpestate con furore e collera. Il loro sangue è sprizzato sulle mie vesti e ne sono rimaste tutte macchiate.
{63:4} Era venuta l’ora della vendetta, il momento di salvare il mio popolo.
{63:5} Sono rimasto sorpreso quando ho visto che nessuno mi aiutava. Solamente il mio furore e la mia forza mi hanno aiutato a vincere.
{63:6} Ho calpestato i popoli con collera, li ho ubriacati con il mio furore, ho sparso il loro sangue per terra».
{i63:7} Bontà del Signore verso Israele
{63:7} Voglio ricordare quanto ci ha voluto bene il Signore, lodarlo per tutto quel che ha fatto per noi. Egli è stato molto generoso verso Israele, lo ha trattato con amore e con immensa bontà.
{63:8} Il Signore aveva detto: «Questo è il mio popolo, sono figli miei e non mi deluderanno». Egli li ha salvati
{63:9} dalle loro sofferenze. Non ha mandato un altro in aiuto, nemmeno un angelo, ma lui stesso ha voluto salvarli. Nel suo amore e nella sua compassione li ha liberati dall’oppressione. Si è sempre preso cura di loro.
{63:10} Ma essi si sono ribellati, hanno amareggiato Dio, nel suo spirito. Allora egli è diventato loro nemico e li ha combattuti.
{63:11} Allora il popolo si è ricordato del tempo passato e di Mosè, e si è chiesto: «Dov’è il Signore che ha salvato dall’acqua del mare il suo popolo con il suo pastore? Dov’è il Signore che ha messo il suo santo spirito in mezzo al popolo?
{63:12} Egli avanzava con la sua grande potenza, alla destra di Mosè, e ha diviso l’acqua davanti a loro, per essere lodato per sempre.
{63:13} Li ha fatti avanzare sul fondo del mare, come un cavallo nella pianura,
{63:14} come un gregge che scende a valle non hanno inciampato. Lo spirito del Signore li guidava al riposo». Così hai condotto il tuo popolo, Signore, e hai reso glorioso il tuo nome.
{i63:15} Supplica
{63:15} Guarda, Signore, dall’alto del cielo, osserva dalla tua dimora splendida e santa. Dove sono il tuo ardore, il tuo valore, il tuo amore premuroso, la tua compassione? Perché non li manifesti più verso di noi?
{63:16} Tu sei nostro padre. Abramo e Giacobbe, nostri antenati, non ci riconoscono più. Ma tu, Signore, sei nostro padre, ‘Nostro Liberatore’ è da sempre il tuo nome.
{63:17} Perché, Signore, ci lasci vagare lontano dal tuo cammino, sempre più ostinati nel rifiutare la tua autorità? Per amore nostro torna da noi tuoi servitori, noi, il popolo che ti appartiene.
{63:18} Noi, tuo popolo santo, abbiamo avuto in possesso la terra per poco tempo. Ma poi i nostri nemici hanno profanato il tuo tempio santo.
{63:19} Da troppo tempo non siamo più il popolo sul quale regni, il popolo che porta il tuo nome!
{64:1} Perché non squarci il cielo e non scendi? Davanti a te i monti tremerebbero!
{64:2} Saresti come un fuoco che brucia le stoppie o che fa bollire l’acqua. Così i tuoi nemici saprebbero chi sei, le nazioni sussulterebbero davanti a te.
{64:3} Quando hai compiuto azioni terribili che noi non attendevamo, allora sei sceso, e davanti a te i monti tremarono.
{64:4} Nessuno ha mai sentito, inteso, visto un Dio come te, che abbia agito così per quelli che sperano in lui.
{64:5} Tu sei andato incontro a chi faceva con gioia la tua volontà, a chi si ricordava di te e seguiva il cammino da te indicato. Quando noi abbiamo peccato tu ti sei adirato, ma saremo sempre salvati se seguiremo le tue vie.
{64:6} Noi siamo inadatti al tuo servizio come un oggetto impuro, le nostre migliori azioni erano ripugnanti come uno straccio sporco di sangue. Per le nostre colpe siamo come foglie ingiallite, spazzate via dal vento.
{64:7} Nessuno ti invocava, nessuno cercava il tuo aiuto perché non volevi più vederci. Ci hai lasciato in potere delle nostre colpe.
{64:8} Ma tu Signore sei nostro padre. Noi siamo l’argilla, tu il vasaio, siamo plasmati dalle tue mani.
{64:9} Signore non essere troppo adirato, non ricordarti sempre delle nostre colpe. Guardaci: siamo il tuo popolo!
{64:10} Le tue città sante sono un deserto, Gerusalemme è una desolazione, Sion è abbandonata.
{64:11} Il nostro splendido e santo tempio, dove i nostri antenati ti lodavano, è diventato preda del fuoco. Quei luoghi a noi così cari sono in rovina.
{64:12} Davanti a tutto questo, potrai tu, Signore, tacere, restare indifferente? Vuoi umiliarci oltre ogni limite?
{i65:1} Il giudizio di Dio
{65:1} Il Signore disse: «Ero pronto a rispondere, ma nessuno mi ha chiesto nulla. Mi sono fatto trovare da chi non mi cercava. Ho annunziato: “Vengo a salvarvi”, a gente che non mi invocava.
{65:2} Ogni giorno ho teso le mani a un popolo ribelle che camminava per una strada malvagia; seguiva soltanto i suoi capricci.
{65:3} Ma gli Israeliti mi offendono sempre e in modo sfacciato: nei loro giardini offrono sacrifici e bruciano profumi per i loro falsi dèi su altari di mattoni.
{65:4} Si siedono fra le tombe, passano la notte nelle grotte per comunicare con i morti. Mangiano carne di maiale e riempiono i piatti di cibi proibiti.
{65:5} Dicono a chi incontrano: “Resta lontano, non mi toccare, perché sono carico di una forza sacra”. Queste cose mi irritano come fumo negli occhi. La mia collera brucia come un fuoco continuo.
{65:6} Ma ho annotato tutto, non starò zitto finché non avrò regolato tutti i miei conti con loro,
{65:7} per le azioni malvagie commesse da loro e dai loro antenati. Già essi bruciavano profumo sui monti per i loro falsi dèi, mi insultavano sulle colline. Li ripagherò come si meritano anche per il loro comportamento passato».
{65:8} Il Signore dichiara: «Quando si trova un grappolo pieno di succo, si dice di non distruggerlo perché promette buon vino. Farò anch’io così con chi mi è fedele, per non distruggere tutto il popolo.
{65:9} Darò una discendenza al popolo di Giacobbe e di Giuda: essi possederanno i miei monti. Quelli che ho scelto ne saranno i padroni, quelli che mi sono fedeli vi abiteranno.
{65:10} Per quelli che si rivolgono a me la pianura di Saròn sarà un pascolo per i greggi e la ∆ valle di Acor un recinto per gli animali.
{65:11} Ma non sarà così per voi che avete abbandonato me, il Signore, che avete dimenticato il mio monte santo, che preparate il cibo per ∆ Gad, e offrite vino a ∆ Menì.
{65:12} Io vi destino a una morte violenta. Cadrete tutti in ginocchio, e poi sarete massacrati. Io vi ho chiamato, ma non mi avete risposto, io ho parlato, ma non mi avete ascoltato. Avete fatto quel che per me è male, avete scelto quel che in me provoca dispiacere.
{65:13} E allora io, Dio il Signore, dichiaro: Voi soffrirete la carestia, mentre i miei fedeli avranno da mangiare! Soffrirete la sete, ma i miei servi avranno da bere! Vivrete nella vergogna, e i miei fedeli invece saranno nella gioia!
{65:14} Voi griderete di disperazione, vi lamenterete dal profondo del vostro cuore straziato, mentre i miei fedeli grideranno di gioia dal profondo del loro cuore felice.
{65:15} Il vostro nome sarà ricordato soltanto quando i miei fedeli pronunzieranno questa maledizione: “Dio il Signore ti faccia morire come il tale…”. Invece, i miei fedeli saranno chiamati con un altro nome.
{65:16} Chi vorrà essere benedetto nel paese, vorrà esserlo per il Dio fedele, chi vorrà giurare nel paese giurerà per il Dio fedele». Il Signore dice: «Le sofferenze del passato saranno dimenticate, svaniranno davanti ai miei occhi.
{i65:17} Un nuovo cielo, una nuova terra
{65:17} Io sto per creare un nuovo cielo e una nuova terra. Non si ricorderà più il passato, non ci si penserà più.
{65:18} Gioite ed esultate per quel che creerò: una Gerusalemme entusiasta e un popolo pieno di gioia.
{65:19} Mi rallegrerò per Gerusalemme e gioirò per il mio popolo. Non si sentiranno più in essa pianti o grida di dolore.
{65:20} Non morranno più neonati e gli adulti avranno una lunga vecchiaia. Morirà giovane chi morirà a cent’anni. Se uno non arriverà a cent’anni vorrà dire che io l’ho punito.
{65:21} La mia gente costruirà case e le abiterà, pianterà vigne e ne mangerà l’uva.
{65:22} Non costruiranno più case perché un altro vi abiti, non pianteranno più vigne perché un altro ne mangi l’uva. Il mio popolo vivrà a lungo come un albero secolare. I miei fedeli si godranno il frutto del loro lavoro.
{65:23} Tutto quel che faranno riuscirà bene, non metteranno al mondo figli per poi vederli morire. Saranno un popolo benedetto dal Signore, essi e i loro figli.
{65:24} Risponderò loro prima ancora che mi chiamino. Li avrò già ascoltati prima ancora che finiscano di parlare.
{65:25} I lupi e gli agnelli pascoleranno insieme, i leoni mangeranno fieno come i buoi, i serpenti si nutriranno di polvere. Nessuno farà azioni malvagie o ingiuste su tutto il mio monte santo». Questo promette il Signore.
{i66:1} Veri e falsi fedeli
{66:1} «Così dice il Signore: il cielo è il mio trono, la terra lo sgabello per i miei piedi. Quale casa potreste mai costruirmi? o quale sarà il luogo del mio riposo?
{66:2} Sono stato io a fare tutte queste cose, e tutto appartiene a me: lo dico io, il Signore. Ma a me interessa chi è umile, chi ha lo spirito abbattuto, chi ascolta la mia parola con rispetto e timore.
{66:3} Come sacrificio non solo offrono un bue ma uccidono anche un uomo: sgozzano una pecora, ma strozzano anche un cane. Offrono grano, ma anche sangue di maiale. Bruciano l’incenso, ma per venerare falsi dèi. Per quelli che hanno scelto di seguire questa via, perché trovano piacere in questi riti disgustosi,
{66:4} io ho scelto di abbandonarli alle conseguenze dei loro capricci: farò cadere su di loro proprio il male che temono. Io ho chiamato, ma nessuno mi ha risposto, io ho parlato, ma nessuno mi ha ascoltato. Hanno fatto quel che per me è male, hanno scelto quel che in me provoca dispiacere».
{i66:5} Intervento finale del Signore
{66:5} Ascoltate la parola del Signore voi che l’accogliete con rispetto e timore. Alcuni del vostro popolo vi detestano e vi respingono perché siete fedeli a lui, e dicono con ironia: «Il Signore manifesti la sua presenza gloriosa, e voi fateci vedere come sarete contenti». Ma saranno loro a essere umiliati.
{66:6} Ascoltate invece questo rumore: viene dalla città, anzi dal tempio, è il Signore che punisce i suoi nemici, come si meritano.
{66:7} Gerusalemme ha fatto nascere un figlio prima ancora di avere i dolori del parto. Ha messo al mondo un bambino prima ancora di avere le doglie.
{66:8} Chi ha mai visto o sentito una cosa simile? Sorge forse un paese in un giorno o una nazione in un attimo? Eppure Sion, all’inizio dei dolori, ha subito partorito i figli.
{66:9} Il Signore, vostro Dio, vi chiede: «Io che decido l’inizio del parto impedirei poi che nasca il bambino? Io che lo faccio nascere gli impedirei di vedere la luce?».
{66:10} Gioite con Gerusalemme, voi che l’amate. Esultate per lei. Voi che avete partecipato al suo lutto ora vivrete con lei tutta la sua felicità.
{66:11} Anche voi sarete saziati con le consolazioni che vi darà. Come neonati allattati dalla madre succhierete con gioia il suo seno generoso.
{66:12} Il Signore annunzia: «Dirigerò verso Gerusalemme un fiume di prosperità, la ricchezza delle nazioni come un torrente in piena. Avrò cura di voi come una madre che allatta il figlio, lo porta in braccio e lo fa giocare sulle proprie ginocchia.
{66:13} Come una madre consola il figlio io vi consolerò a Gerusalemme.
{66:14} Quando vedrete tutto questo avrete una grande gioia e riprenderete vita come l’erba a primavera. Infatti la mano del Signore aiuterà chi gli è fedele, ma colpirà con sdegno i suoi nemici».
{66:15} Il Signore verrà con il fuoco, i suoi carri arriveranno come un uragano. Sfogherà con furore la sua ira, realizzerà la sua minaccia con fiamme e fuoco.
{66:16} Infatti il Signore farà giustizia degli uomini armato di spada e di fuoco. Molte saranno le vittime.
{66:17} Quelli che si purificano e diventano sacri per entrare nei giardini e mettersi dietro a uno che sta nel centro, quelli che mangiano maiale e addirittura topi e altre carni proibite, smetteranno di esistere in quello stesso attimo. Lo promette il Signore.
{i66:18} Israele e le nazioni si incontreranno a Gerusalemme
{66:18} Il Signore dice: «Verrà il tempo in cui radunerò gli uomini di tutti i popoli e di tutte le lingue, nonostante i loro pensieri e le loro azioni. Così mostrerò loro la mia gloria.
{66:19} Darò un segno della mia autorità. Manderò i sopravvissuti al mio giudizio verso i popoli di Tarsis, ∆ Put, Lud, ∆ Mesec, Tubal, Grecia, e verso genti di altre terre lontane, ovunque non abbiano mai sentito parlare di me o visto la mia gloria. Essi annunzieranno la mia gloria a quei popoli.
{66:20} Questi riporteranno i vostri connazionali da tutte le nazioni dov’erano. Li riporteranno a cavallo, su carri e portantine, su muli e dromedari fino al mio monte santo, a Gerusalemme. Sarà la loro offerta per me e io l’accetterò come quella che gli Israeliti portano nel mio tempio in vasi purificati.
{66:21} Sceglierò sacerdoti e leviti fra quei popoli, dichiara il Signore».
{66:22} «Per mio volere la vostra discendenza e il vostro nome dureranno quanto il nuovo cielo e la nuova terra che io creerò. Lo dico io, il Signore.
{66:23} A ogni festa di luna nuova e a ogni sabato tutti verranno a inchinarsi davanti a me.
{66:24} E quando usciranno dal tempio vedranno i cadaveri di chi si era ribellato contro di me. I vermi che li mangiano non moriranno mai, il fuoco che li brucia non finirà mai. Sarà una cosa ripugnante per tutti gli uomini».
