{i1:1} Ultimi giorni di Davide La vecchiaia di Davide
{1:1} Il re Davide era ormai molto vecchio; i suoi servitori continuavano a coprirlo di vestiti, ma lui aveva sempre freddo.
{1:2} Allora gli dissero: «Bisogna cercare una ragazza vergine che venga al tuo servizio e si prenda cura di te. Dormirà con te e ti terrà caldo».
{1:3} Cercarono per tutto il paese una bella ragazza, e finalmente ne trovarono una. Si chiamava Abisàg e veniva da Sunem. Abisàg era veramente
{1:4} molto bella. Essa venne a stare dal re, si prese cura di lui, lo servì, ma egli non ebbe alcun rapporto sessuale con lei.
{i1:5} Adonia vuole diventare re
{1:5} Adonia, figlio di Davide e di Agghìt, era il maggiore dei figli di Davide. Così cominciò a darsi delle arie. «Sarò re!», diceva. Si era procurato dei carri, dei ∆
{1:6} cavalli e andava in giro con una scorta di cinquanta uomini. Era un bell’uomo e suo padre non lo aveva mai rimproverato per il suo comportamento. Era nato dopo Assalonne.
{1:7} Egli cominciò a complottare con Ioab, figlio di Seruià, e con il sacerdote ∆ Ebiatàr. Entrambi gli diedero il loro appoggio.
{1:8} Ma altri non stavano dalla parte di Adonia: il sacerdote ∆ Sadoc, Benaia figlio di Ioiadà, il profeta Natan, Simei, Rei e i soldati della guardia del corpo di Davide.
{1:9} Un giorno Adonia organizzò una cerimonia alla pietra Zochèlet, vicino alla sorgente di Roghel. Si offrirono in sacrificio pecore, buoi e vitelli grassi. Adonia aveva invitato tutti i suoi fratelli, cioè gli altri figli di Davide, e tutti gli uomini che erano al servizio del re nella regione di Giuda; ma
{1:10} non aveva invitato Natan, Benaia, i soldati della guardia del corpo di Davide e suo fratello Salomone.
{i1:11} Natan e Betsabea appoggiano Salomone
{1:11} Allora il profeta Natan andò da Betsabea, la madre di Salomone, e le disse: «Non hai saputo che Adonia, figlio di Agghìt, si è fatto re, mentre il re Davide non ne sa nulla?
{1:12} Voglio darti un consiglio: se mi ascolti potrai salvare la tua vita e quella di Salomone.
{1:13} Va’ dal re Davide e digli: Ricordi, mio signore, quel che mi avevi giurato? Mi avevi promesso che mio figlio Salomone avrebbe regnato dopo di te e ti avrebbe sostituito sul trono. Perché allora Adonia si è fatto re?
{1:14} Non avrai ancora finito di parlare che arriverò anch’io a confermare le tue parole».
{1:15} Betsabea andò dal re. Egli era nella sua stanza privata, perché era molto vecchio: Abisàg si occupava di lui.
{1:16} Betsabea si inginocchiò e si inchinò profondamente davanti al re ed egli le chiese: — Che cosa vuoi?
{1:17} Lei rispose: — Mio signore, mi avevi giurato davanti al Signore tuo Dio che mio figlio Salomone avrebbe regnato dopo di te e avrebbe preso il tuo posto sul trono.
{1:18} Ora, invece, Adonia si è fatto re e tu non ne sai niente!
{1:19} Ha perfino organizzato una cerimonia durante la quale sono stati offerti in sacrificio buoi, vitelli grassi e pecore in gran quantità. Ha invitato tutti i tuoi figli, il sacerdote Ebiatàr e il comandante dell’esercito Ioab; ma non ha invitato il tuo servo Salomone.
{1:20} Ora gli occhi di tutto il popolo sono puntati su di te, mio signore; il popolo si aspetta che tu stesso dichiari chi sarà il tuo successore.
{1:21} Altrimenti, quando tu non ci sarai più, Salomone e io saremo perseguitati.
{1:22} Betsabea stava ancor parlando, quando arrivò il profeta Natan.
{1:23} Avvertirono il re del suo arrivo, poi egli entrò e si inchinò con la faccia a terra.
{1:24} Natan chiese: «Hai deciso tu, mio signore, che Adonia diventi re e prenda il tuo posto sul trono?
{1:25} Ti chiedo questo, perché oggi Adonia ha organizzato una cerimonia durante la quale hanno offerto in sacrificio una gran quantità di buoi, vitelli grassi e pecore. Sono stati invitati tutti i tuoi figli, i generali dell’esercito e il sacerdote Ebiatàr. Ora mangiano e bevono e gridano: Viva il re Adonia!
{1:26} Il sacerdote Sadoc, Benaia figlio di Ioiadà, tuo figlio Salomone ed io, tuoi servi, non siamo neppure stati invitati.
{1:27} Sei proprio tu, mio signore, ad aver deciso tutto questo, senza farmi sapere chi sarà il tuo successore?».
{i1:28} Davide vuole Salomone come successore
{1:28} A quel punto il re Davide ordinò di richiamare Betsabea ed essa rientrò nella stanza.
{1:29} Davide fece questo giuramento: «Com’è vero che il Signore è vivente e mi ha salvato da tutti i pericoli, oggi stesso
{1:30} farò quel che ti ho promesso davanti al Signore, Dio d’Israele. Salomone è il mio successore e siederà sul mio trono!».
{1:31} Betsabea si inginocchiò e si inchinò con la faccia a terra, poi gridò: «Viva per sempre il re Davide, il mio signore!».
{1:32} Il re Davide fece chiamare il sacerdote Sadoc, il profeta Natan e Benaia figlio di Ioiadà.
{1:33} Essi vennero dal re ed egli ordinò: — Fatevi accompagnare dai miei funzionari, fate salire Salomone sulla mia cavalcatura reale e conducetelo fino a Ghicon.
{1:34} Là il sacerdote Sadoc e il profeta Natan lo consacreranno re; poi suonerete il corno e griderete: «Viva il re Salomone!».
{1:35} Ritornerete in città con lui, egli verrà a sedersi sul mio trono, perché è il mio successore. Infatti ho deciso che sarà lui a governare Israele e Giuda.
{1:36} — Il Signore, Dio del nostro re, — rispose Benaia figlio di Ioiadà, — voglia che sia così!
{1:37} Il Signore aiuti Salomone come ha aiutato te e faccia diventare il suo regno ancora più grande del tuo.
{i1:38} Salomone è consacrato re d’Israele (vedi 1 Cronache 29,21-25)
{1:38} Il sacerdote Sadoc, il profeta Natan, Benaia figlio di Ioiadà, i Cretei e i Peletei fecero salire Salomone sulla cavalcatura del re Davide e lo accompagnarono fino a Ghicon.
{1:39} Il sacerdote Sadoc aveva portato l’olio dalla tenda del Signore per consacrare il re. A Ghicon lo versò sulla testa di Salomone. Poi fu suonato il corno e tutti gli gridarono: «Viva il re Salomone!».
{1:40} La folla accompagnò Salomone in città tra suoni di flauto. Erano tutti molto allegri e facevano tanto rumore da far tremare la terra.
{i1:41} Salomone risparmia la vita di Adonia
{1:41} Adonia e i suoi invitati udirono questo rumore mentre stavano finendo di mangiare. Ioab riconobbe il suono del corno e chiese: — Che cos’è tutto questo chiasso in città?
{1:42} Mentre Ioab stava ancora parlando, arrivò Giònata figlio di Ebiatàr. Adonia gli chiese: — Vieni, tu sei un uomo di valore e porti sicuramente buone notizie.
{1:43} — No, — rispose Giònata ad Adonia. — Davide ha fatto Salomone re!
{1:44} Ha mandato con lui il sacerdote Sadoc e il profeta Natan, Benaia figlio di Ioiadà, i Cretei e i Peletei. Salomone è persino salito sulla cavalcatura reale di Davide.
{1:45} Poi il sacerdote Sadoc e il profeta Natan lo hanno consacrato re a Ghicon. Di là sono tornati con grida di gioia e ora la città è in festa. È quello il rumore che avete appena sentito.
{1:46} Ora Salomone siede sul trono.
{1:47} I funzionari del re sono andati a congratularsi con Davide e gli hanno fatto questo augurio: «Dio conceda a Salomone una fama ancor più grande della tua e faccia diventare il suo regno ancor più grande del tuo». Poi il re si è inginocchiato sul suo letto
{1:48} e ha pregato così: «Sia benedetto il Signore, il Dio d’Israele, perché oggi mi ha dato un successore e mi ha concesso di vederlo con i miei occhi».
{1:49} Allora gli invitati di Adonia, spaventati, si alzarono e fuggirono ognuno per conto suo.
{1:50} Adonia ebbe paura di Salomone e andò vicino all’ altare dei sacrifici e si aggrappò ai suoi angoli sporgenti.
{1:51} Qualcuno riferì a Salomone: «Adonia ha paura di te e si è rifugiato vicino all’altare dei sacrifici. Chiede che tu giuri oggi stesso di non farlo morire».
{1:52} Salomone rispose: «Se Adonia si comporterà lealmente, non gli torcerò un capello; in caso contrario, morirà!».
{1:53} Salomone mandò a prendere Adonia all’altare dei sacrifici. Adonia venne dal re Salomone e si inchinò davanti a lui. Salomone gli ordinò: «Torna a casa tua!».
{i2:1} Le ultime volontà di Davide
{2:1} Quando Davide si sentì vicino alla morte, chiamò suo figlio Salomone per fargli conoscere le sue ultime volontà:
{2:2} «Figlio mio, io sto per andarmene; sii forte, comportati da uomo.
{2:3} Resta fedele al Signore, il tuo Dio; fa’ quello che egli vuole, ubbidisci alle sue leggi, ai suoi comandamenti, ai suoi ordini e ai suoi insegnamenti, scritti nella legge di Mosè. Così tutto quello che farai avrà successo.
{2:4} Allora il Signore manterrà la promessa che ha fatto quando mi ha detto: “Se i tuoi figli faranno tutto quello che io dirò loro, se mi saranno fedeli con tutto il cuore e con tutta l’anima, ci sarà sempre uno di loro sul trono d’Israele”».
{2:5} Davide aggiunse: «Tu sai il male che mi ha fatto Ioab, figlio di Seruià. Egli ha ucciso i due comandanti dell’esercito d’Israele, Abner, figlio di Ner e ∆ Amasa, figlio di Ieter. In questo modo si è vendicato in tempo di pace di uccisioni avvenute in guerra. Ora ∆ egli porta la responsabilità di quel che ha fatto.
{2:6} Perciò farai bene a non lasciarlo morire di vecchiaia. Sii invece generoso con i figli di Barzillài da Gàlaad. Li
{2:7} dovrai accogliere tra gli amici che pranzano con te, perché vennero in mio aiuto quando fuggivo inseguito da tuo fratello Assalonne.
{2:8} «Fra i tuoi uomini c’è anche Simei da Bacurìm, figlio di Ghera, della tribù di Beniamino. Mentre fuggivo verso Macanàim, lanciò contro di me una terribile maledizione; ma quando mi venne incontro pentito presso il fiume Giordano, gli giurai nel nome del Signore che non l’avrei fatto uccidere.
{2:9} Tu, però, non lasciarlo impunito. Sei intelligente e sai quel che ti conviene fare: non lasciarlo morire di vecchiaia!».
{i2:10} Morte di Davide
{2:10} Davide morì e fu sepolto nella Città di Davide.
{2:11} Aveva regnato quarant’anni: sette a Ebron e trentatré a Gerusalemme.
{2:12} Dopo Davide salì al trono Salomone e il potere si consolidò nelle sue mani.
{i2:13} Il regno di Salomone Salomone si libera di Adonia
{2:13} Un giorno Adonia, figlio di Davide e di Agghìt, andò da Betsabea, la madre di Salomone. — Sei venuto da amico? — gli chiese Betsabea. — Sì, — rispose Adonia. —
{2:14} Vorrei chiederti un favore. — Parla pure, — disse Betsabea.
{2:15} — Come tu sai, io dovevo diventare re: tutti, in Israele se lo aspettavano. Invece il Signore ha voluto che il regno toccasse a mio fratello Salomone.
{2:16} Ora, non rifiutarmi quel che ti chiedo. — Chiedi pure, — disse Betsabea.
{2:17} — Dovresti dire al re Salomone che mi lasci sposare Abisàg la Sunammita; a te non lo rifiuterà di certo! — disse Adonia.
{2:18} — Va bene, — disse Betsabea, — parlerò al re in tuo favore.
{2:19} Betsabea andò dal re Salomone per parlargli della richiesta di Adonia. Salomone si alzò, le venne incontro e si inchinò davanti a lei. Poi tornò sul trono e fece portare un altro trono perché sua madre potesse sedersi alla sua destra.
{2:20} — Voglio chiederti un piccolo favore, — disse Betsabea: — non rifiutarmelo! — Chiedi quello che vuoi e sarai accontentata, — rispose il re.
{2:21} Betsabea disse: — Dovresti permettere ad Adonia di sposare Abisàg la Sunammita.
{2:22} Allora il re Salomone rispose a sua madre: — Perché mi chiedi solo di lasciargli sposare Abisàg? Già che ci sei, potresti chiedermi subito che gli ceda il regno! Dopo tutto è mio fratello maggiore e il sacerdote Ebiatàr e Ioab figlio di Seruià lo sostengono!
{2:23} Il re Salomone giurò davanti al Signore: «Che Dio mi punisca se Adonia non pagherà con la vita questa sua pretesa!
{2:24} È il Signore vivente che mi ha posto sul trono di mio padre Davide e ha promesso che i miei figli continueranno a regnare dopo di me. Perciò giuro davanti a lui che Adonia morirà oggi stesso».
{2:25} Così, per ordine del re Salomone, Adonia fu ucciso da Benaia, figlio di Ioiadà.
{i2:26} Salomone allontana Ebiatàr da Gerusalemme
{2:26} Salomone ordinò al sacerdote Ebiatàr: «Torna ad Anatòt, nelle tue proprietà. Meriteresti anche tu di morire. Per ora non ti uccido perché hai ∆ portato in processione l’ arca dell’alleanza del Signore nostro Dio ai tempi di mio padre e hai condiviso con lui le stesse sofferenze».
{2:27} Salomone tolse a Ebiatàr il suo incarico di sacerdote. Così si realizzò la maledizione che il Signore aveva pronunziata contro i discendenti di Eli nel santuario di Silo.
{i2:28} Salomone fa uccidere Ioab
{2:28} Perciò Ioab, quando venne a sapere quel che era successo ad Ebiatàr, — Ioab non si era messo dalla parte di Assalonne, ma aveva appoggiato Adonia, — cercò rifugio nella tenda del Signore e si aggrappò agli angoli sporgenti dell’ altare dei sacrifici.
{2:29} Il re Salomone fu informato che Ioab si era rifugiato nella tenda del Signore, vicino all’altare dei sacrifici; allora mandò Benaia, figlio di Ioiadà, con l’ordine di ucciderlo.
{2:30} Benaia andò nella tenda del Signore e disse a Ioab: — Il re ti ordina di uscire! — No! — rispose Ioab; — mi faccia uccidere qui! Benaia tornò dal re per riferirgli la risposta di Ioab.
{2:31} Salomone disse a Benaia: «Bene! Fa’ come ha detto lui: uccidilo e poi seppelliscilo. Così la mia famiglia ed io avremo fatto il nostro dovere riguardo al sangue innocente versato da Ioab.
{2:32} Infatti Abner, figlio di Ner, comandante dell’esercito d’Israele, e Amasa, figlio di Ieter, comandante dell’esercito di Giuda erano uomini giusti, migliori di Ioab. Eppure lui li aveva uccisi, all’insaputa di mio padre; il Signore stesso lo punisce per questo delitto.
{2:33} Ioab e i suoi discendenti portino sempre la responsabilità di quel crimine! Il Signore faccia sempre vivere in pace i discendenti di Davide, la sua famiglia e il suo regno!».
{2:34} Allora Benaia, figlio di Ioiadà, raggiunse Ioab e lo uccise. Fu sepolto vicino a casa sua, nel deserto.
{2:35} Il re diede a Benaia, figlio di Ioiadà, il comando dell’esercito al posto di Ioab, e nominò Sadoc sacerdote, al posto di Ebiatàr.
{i2:36} Salomone si libera di Simei
{2:36} Salomone mandò a chiamare Simei e gli ordinò: — Fatti costruire una casa a Gerusalemme; abiterai lì senza mai allontanarti.
{2:37} Se un giorno uscirai dalla città e oltrepasserai il torrente Cedron, sarai sicuramente ucciso e la colpa sarà solo tua.
{2:38} Simei rispose: — Va bene, mio signore, farò come hai detto. Così Simei abitò a Gerusalemme per molto tempo.
{2:39} Tre anni dopo, però, due servi di Simei scapparono e si rifugiarono presso Achis, figlio di Maacà, re di Gat. Quando Simei venne a saperlo,
{2:40} sellò il suo asino e partì verso Gat, per andare da Achis a cercare i suoi servi. Li trovò e li riportò a casa.
{2:41} Salomone fu informato che Simei era andato fino a Gat ed era tornato indietro.
{2:42} Fece chiamare Simei e gli disse: «Ti avevo fatto giurare davanti al Signore e ti avevo avvisato di non allontanarti mai dalla città, pena la morte. Lo sapevi bene, anzi avevi detto che accettavi queste condizioni.
{2:43} Perché allora non hai mantenuto la promessa fatta davanti al Signore? Perché hai disubbidito ai miei ordini?
{2:44} Lo sai quanto male hai fatto a mio padre Davide. Sei colpevole, e il Signore stesso ti punirà,
{2:45} mentre benedice me e rafforzerà sempre il regno di Davide, mio padre».
{2:46} Simei fu ucciso da Benaia, figlio di Ioiadà, per ordine del re Salomone. Così il potere si consolidò nelle mani di Salomone.
{i3:1} Salomone sposa una figlia del faraone
{3:1} Il re Salomone decise di fare alleanza con il faraone, re d’Egitto; così sposò una delle sue figlie. Finché non ebbe finito di costruire il suo palazzo, il tempio e le mura di Gerusalemme, Salomone la fece abitare nella Città di Davide.
{3:2} A quel tempo non era ancora stato costruito un tempio dedicato al Signore, e il popolo continuava a offrire sacrifici nei santuari sulle colline.
{3:3} Salomone amava il Signore ed era fedele alla volontà di suo padre Davide, eppure andò anche lui a offrire sacrifici e a bruciare incenso in quei luoghi.
{i3:4} Salomone chiede a Dio il dono della saggezza (vedi 2 Cronache 1,2-13)
{3:4} Un giorno Salomone andò a Gàbaon per offrire dei sacrifici. Gàbaon era il più importante dei santuari di quel territorio. Salomone aveva bruciato su quell’ altare un migliaio di animali.
{3:5} Durante la notte, il Signore apparve in sogno a Salomone e gli disse: — Chiedimi quello che vuoi e io te lo darò.
{3:6} Salomone rispose: — Tu hai sempre dimostrato un grande amore per mio padre Davide, e anche lui ha sempre agito nei tuoi confronti con lealtà, giustizia e sincerità. Tu hai sempre dato prova di questo tuo grande amore per lui e infine gli hai dato un figlio che oggi siede sul suo stesso trono.
{3:7} Signore, mio Dio, tu mi fai regnare al posto di Davide, mio padre, ma io sono ancora giovane e inesperto.
{3:8} Il popolo che hai scelto per te è così numeroso che non lo si può nemmeno contare. E io mi trovo a capo proprio di questo popolo!
{3:9} Ti prego. Dammi la saggezza necessaria per amministrare la giustizia tra il popolo e per distinguere il bene dal male. Senza il tuo aiuto, chi è capace di guidare il tuo popolo, che è così grande?
{3:10} La richiesta di Salomone piacque al Signore.
{3:11} Allora Dio gli disse: — Non mi hai chiesto di vivere a lungo, di diventare ricco o di far morire i tuoi nemici. Mi hai chiesto invece di saper amministrare la giustizia. Farò come hai detto,
{3:12} anzi ti darò tanta sapienza e intelligenza, come nessuno ne ha mai avute e mai potrà averne.
{3:13} Inoltre, anche se non me l’hai chiesto, ti darò tanta ricchezza e tanta gloria da superare quella degli altri re.
{3:14} Se mi sarai fedele, se osserverai le mie leggi e i miei comandamenti come ha fatto tuo padre, io ti darò anche una lunga vita.
{3:15} Salomone si svegliò e capì che Dio gli aveva parlato in sogno. Allora tornò a Gerusalemme, andò davanti all’ arca dell’alleanza, offrì vari sacrifici e fece festa con tutti i suoi servi.
{i3:16} Salomone è un giudice saggio
{3:16} Un giorno due prostitute vennero dal re Salomone.
{3:17} Una di loro disse: — Mio signore, ascoltami, ti prego. Io abito insieme con questa donna e ho partorito mentre lei era in casa.
{3:18} Tre giorni dopo, anche lei ha avuto un bambino. Eravamo sole in casa, non c’era proprio nessun altro.
{3:19} Una notte il bimbo di questa donna è morto perché lei gli si è sdraiata sopra nel sonno.
{3:20} Nel cuore della notte, mentre dormivo, lei si è alzata. È venuta a prendere mio figlio, che tenevo vicino a me, e l’ha portato a dormire con sé. Nel mio letto ha lasciato il bambino morto.
{3:21} Al mattino, quando mi sono alzata per allattare mio figlio, mi sono accorta che era morto. Poi ho guardato più attentamente e ho visto che non era il bambino che avevo partorito io.
{3:22} Ma l’altra donna esclamò: — Non è vero! Il bambino vivo è mio, il tuo è quello morto! La prima rispose: — No! È morto il tuo, quello vivo è il mio! Le due donne si misero a litigare davanti al re.
{3:23} Allora il re disse: — Dunque: una di voi dice che il bambino vivo è suo figlio, l’altra sostiene il contrario!
{3:24} Mandò a prendere una spada e ordinò: — Tagliate
{3:25} in due il bambino vivo e datene metà a ciascuna.
{3:26} La prima donna si sentì gelare il sangue, perché il bambino vivo era il suo, e gridò: — Ti prego, signore, da’ pure a lei il bambino, ma non farlo uccidere! L’altra invece rispose: — No, non darlo né a me né a lei. Fallo tagliare in due!
{3:27} A questo punto il re pronunziò il suo giudizio: — Non uccidete il bambino. Datelo alla prima donna: è lei la madre.
{3:28} In Israele tutti vennero a conoscenza della decisione presa dal re Salomone e provarono un profondo rispetto per lui. Si erano resi conto che Dio stesso gli aveva dato la saggezza necessaria per giudicare con giustizia.
{i4:1} I ministri di Salomone
{4:1} Salomone era re di tutto il popolo d’Israele.
{4:2} Questi erano i suoi alti funzionari: sacerdote: Azaria, figlio di Sadoc;
{4:3} segretari: Elicòref e Achia, figli di Sisa; portavoce del re: Giòsafat, figlio di Achilùd;
{4:4} comandante dell’esercito: Benaia, figlio di Ioiadà; sacerdoti: Sadoc ed Ebiatàr;
{4:5} capo dei prefetti delle province: Azaria, figlio di Natan; consigliere particolare del re: il sacerdote Zabud, figlio di Natan;
{4:6} capo del palazzo reale: Achisar; dirigente dei lavori obbligatori: Adoniràm, figlio di Abda.
{4:7} Inoltre Salomone aveva dodici prefetti, uno per ogni regione d’Israele. Ciascuno di loro aveva il compito di provvedere al mantenimento del re e della sua corte per un mese all’anno.
{4:8} Questi sono i loro nomi: il figlio di Cur per la regione collinare di Èfraim;
{4:9} il figlio di Deker per Makas, Saalbìm, Bet-Semes, Elon-Bet-Canan;
{4:10} il figlio di Chesed per Arubbòt, Soco e tutta la regione di Chefer;
{4:11} il figlio di Abinadàb per la regione delle colline di Dor. Egli aveva sposato Tafat, una figlia di Salomone;
{4:12} Baanà, figlio di Achilùd, per il territorio di Taanac e Meghiddo e la regione di Bet-Sean. Questa regione si trova vicino a Sartan, a sud di Izreèl e si estende da Bet-Sean fino ad Abel-Mecolà, oltre Iokneàm;
{4:13} il figlio di Gheber per la città di Ramot di Gàlaad, i villaggi della regione di Gàlaad appartenenti alla famiglia di Iair, discendente di Manasse, e per la regione di Argob, sul pianoro di Basan. Questa regione comprendeva sessanta grandi città circondate da mura, con porte fornite di spranghe di bronzo;
{4:14} Achinadàb, figlio di Iddo, per la regione di Macanàim;
{4:15} Achimàas per il territorio di Nèftali. Anche lui aveva sposato una figlia di Salomone, di nome Basmat;
{4:16} Baanà, figlio di Cusài, per il territorio di Aser e Bealòt;
{4:17} Giòsafat, figlio di Parùach, per il territorio di Ìssacar.
{4:18} Simei, figlio di Ela, per il territorio di Beniamino.
{4:19} Gheber, figlio di Urì, per la regione di Gàlaad, cioè i territori che una volta appartenevano a Sicon, re degli Amorrei, e a Og, re di Basan. C’era un prefetto nel territorio di Giuda.
{i4:20} Benessere del regno di Salomone
{4:20} Gli abitanti d’Israele e della Giudea erano numerosi come la sabbia in riva al mare. Avevano da mangiare e da bere in abbondanza e vivevano felici.
{4:21} Il potere di Salomone si estendeva su tutti i regni al di qua del fiume Eufrate, sul territorio dei Filistei e fino ai confini dell’Egitto. I popoli di queste regioni rimasero sottomessi a Salomone per tutta la sua vita e gli pagarono tributi.
{4:22} Per mantenere Salomone e la sua corte erano necessari ogni giorno circa sette tonnellate di fior di farina e quattordici di farina comune,
{4:23} dieci buoi ingrassati, venti buoi da pascolo e cento pecore, oltre a cervi, gazzelle, antilopi e oche grasse.
{4:24} Salomone esercitava il suo potere su tutta la regione a ovest del fiume Eufrate, da Tifsach a ∆ Gaza. Tutti i re a ovest dell’Eufrate gli erano sottomessi, ed egli era in pace con i popoli confinanti.
{4:25} Per tutta la vita di Salomone gli abitanti d’Israele vissero in pace, da Dan a nord fino a Bersabea a sud. Ognuno curava la sua vigna e il suo orto.
{4:26} Nelle stalle di Salomone c’era posto per quarantamila cavalli che servivano per i suoi carri. Egli aveva anche dodicimila cavalli da sella.
{4:27} I dodici prefetti, un mese ciascuno, fornivano il necessario per mantenere Salomone e tutti quelli della sua corte. Non facevano mai mancare niente.
{4:28} I prefetti, ciascuno secondo le disposizioni ricevute, facevano portare anche orzo e foraggio, per i cavalli da sella e da tiro, là dove ce n’era bisogno.
{i4:29} La saggezza di Salomone
{4:29} Dio diede a Salomone profonda saggezza, grande intelligenza e vasta cultura.
{4:30} Così la sua sapienza fu superiore a quella dei popoli dell’oriente e dell’Egitto.
{4:31} Fu davvero il più saggio degli uomini: più di Etan l’Ezraita, più di Eman, di Calcol e di Darda, figli di Macol. La sua fama si sparse in tutti i popoli vicini.
{4:32} Salomone pronunziò tremila proverbi e compose millecinque canti.
{4:33} Parlò di ogni tipo di pianta, dal cedro del Libano all’issòpo che cresce sui muri. Parlò di quadrupedi, di uccelli, di rettili e di pesci.
{4:34} Gente di ogni nazione veniva ad ascoltare i suoi discorsi pieni di saggezza. Re di tutto il mondo sentirono parlare della sua saggezza e mandarono gente ad ascoltarlo.
{i5:1} Salomone prepara la costruzione del tempio (vedi 2 Cronache 2,2-15)
{5:1} Chiram, re di Tiro, era sempre stato amico di Davide. Quando seppe che Salomone era stato consacrato re dopo suo padre Davide, gli mandò i suoi ambasciatori.
{5:2} A sua volta Salomone mandò questo messaggio a Chiram:
{5:3} «Tu sai che mio padre Davide non poteva costruire un tempio consacrato al Signore suo Dio perché doveva combattere continuamente con i popoli vicini. Alla fine, però, il Signore gli ha dato la vittoria su tutti i suoi nemici.
{5:4} Ora il Signore, mio Dio, mantiene la pace su tutte le frontiere del mio regno. Non ho nemici, non temo attacchi.
{5:5} Perciò ora ho intenzione di costruire un tempio consacrato al Signore, mio Dio. Infatti egli disse a mio padre Davide: “Dopo di te io farò regnare tuo figlio; sarà lui a costruirmi un tempio!”.
{5:6} Perciò ti chiedo di far tagliare per me legname di cedro del Libano. I miei servi potranno collaborare con i tuoi. Darò ai tuoi uomini la paga che vorrai, perché, come sai bene, da noi non c’è nessuno tanto esperto nel taglio degli alberi come voi Fenici».
{5:7} Quando il re Chiram ricevette il messaggio di Salomone, fu molto contento e disse: «Sia lodato il Signore che ha dato a Davide un figlio tanto saggio per governare il numeroso popolo d’Israele!».
{5:8} Poi Chiram mandò a dire a Salomone: «Ho ricevuto la tua richiesta. Posso fornirti tutto il legname di cedro e di pino che desideri.
{5:9} I miei servi trasporteranno i tronchi dal Libano fino al mare. Con quei tronchi faranno delle zattere per trasportarli, via mare, fino al posto che mi indicherai. Qui le zattere saranno disfatte e tu potrai ritirare il legname. In cambio vorrei ricevere da te dei viveri per la mia corte».
{5:10} Così Chiram fornì a Salomone tutto il legname di cedro e di pino che gli serviva.
{5:11} Ogni anno Salomone dava a Chiram seimila tonnellate di grano e ottomila litri di olio purissimo per la sua corte.
{5:12} Come aveva promesso, il Signore diede grande saggezza a Salomone. Così Salomone mantenne sempre buoni rapporti con Chiram; i due fecero anche un’alleanza.
{i5:13} Salomone organizza i lavori obbligatori (vedi 2 Cronache 1,18; 2,1.16-17)
{5:13} Il re Salomone organizzò in Israele dei lavori obbligatori, ai quali dovettero partecipare trentamila uomini.
{5:14} Ogni mese Salomone mandava in Libano una squadra di diecimila uomini. Così lavoravano un mese in Libano e poi potevano tornare due mesi a casa loro. Adoniràm era il sovrintendente ai lavori obbligatori.
{5:15} Salomone aveva ottantamila tagliapietre all’opera in montagna e settantamila uomini di fatica.
{5:16} A questi si aggiungevano tremilatrecento funzionari, dipendenti dai prefetti di Salomone; sorvegliavano i lavori e dirigevano gli operai.
{5:17} Il re ordinò di estrarre e squadrare grandi pietre di ottima qualità per le fondamenta del tempio.
{5:18} Gli operai di Chiram, quelli di Salomone e quelli provenienti dalla città di Biblo le squadrarono. Essi prepararono anche tutte le pietre e il legname per la costruzione dell’edificio.
{i6:1} La costruzione del tempio (vedi 2 Cronache 3,1-14)
{6:1} Salomone diede inizio alla costruzione del tempio nel quarto anno di regno, nel secondo mese, il mese di Ziv. Erano passati quattrocentottant’anni da quando gli Israeliti erano usciti dall’Egitto.
{6:2} Il tempio che il re Salomone fece costruire era lungo trenta metri, largo dieci e alto quindici.
{6:3} Davanti alla grande sala del tempio c’era un atrio largo dieci metri (aveva la stessa larghezza del tempio) e profondo cinque metri.
{6:4} Sulle pareti del tempio si fecero finestre con delle grate.
{6:5} Si costruì un edificio a tre piani che circondava il tempio da tre lati. Era addossato alle pareti della sala principale e del santuario.
{6:6} Il piano più basso era largo due metri e mezzo, quello centrale tre metri e il terzo tre metri e mezzo, perché i muri del tempio si restringevano a ogni piano. In questo modo si evitava di incastrare le travi nei muri del tempio.
{6:7} Per costruire il tempio si usarono pietre di cava già squadrate. Così, per tutta la durata dei lavori, non si sentì mai il rumore di martelli, di picconi o di altri attrezzi metallici.
{6:8} L’ingresso al piano più basso dell’edificio intorno al tempio si trovava sul lato destro. C’erano delle scale interne che portavano al piano di mezzo e di lì a quello superiore.
{6:9} Così Salomone costruì il tempio. Per terminarlo fece fare un soffitto con travi e assi di cedro.
{6:10} Ogni piano dell’edificio esterno costruito a ridosso del tempio era alto due metri e mezzo. Le travi di legno di cedro poggiavano sui muri del tempio.
{6:11} Un giorno il Signore parlò così a Salomone:
{6:12} «Tu stai costruendo per me questo tempio. Se vivrai secondo le mie leggi e i miei comandamenti, se osserverai i miei ordini e li metterai in pratica allora realizzerò la promessa che ho fatto a tuo padre Davide riguardo a te.
{6:13} Io abiterò in mezzo agli Israeliti e non abbandonerò mai il mio popolo».
{6:14} Così Salomone portò a termine la costruzione del tempio.
{i6:15} L’interno del tempio, le porte, il cortile
{6:15} Le pareti interne del tempio furono rivestite con tavole di cedro dal pavimento fino al soffitto. Il pavimento fu ricoperto con tavole di pino.
{6:16} Nella parte più interna del tempio, a dieci metri dal fondo, si rivestirono le pareti con tavole di cedro, dal pavimento al soffitto. Lo spazio così ottenuto era il santuario del tempio, detto luogo santissimo.
{6:17} La sala principale del tempio, che stava davanti al luogo santissimo, era lunga venti metri.
{6:18} I rivestimenti di legno di cedro all’interno del tempio erano scolpiti con disegni di frutti e di calici di fiori. Tutto era di legno, non si vedeva neppure una pietra.
{6:19} Il santuario in fondo al tempio era stato fatto per custodirvi l’ arca dell’alleanza del Signore.
{6:20} Il santuario era lungo dieci metri, largo dieci e alto dieci e tutto rivestito
{6:21} d’oro puro. L’ altare di cedro davanti al santuario era rivestito d’oro, come anche
{6:22} tutto l’interno del tempio. Davanti al santuario, anch’esso rivestito d’oro, furono poste catene d’oro.
{6:23} Nel santuario furono collocate due figure alate di cherubini, scolpite in legno di ulivo, alte cinque metri.
{6:24} Avevano tutt’e due la stessa forma e le stesse dimensioni. Ogni cherubino
{6:25} era alto cinque metri e aveva due ali lunghe due metri e
{6:26} mezzo. La distanza dalla punta di un’ala all’altra era dunque di cinque metri.
{6:27} I due cherubini furono collocati nel santuario, uno di fianco all’altro, con le ali aperte. Le punte delle ali più esterne sfioravano le pareti, mentre le altre due si toccavano in corrispondenza del centro della stanza.
{6:28} I due cherubini erano rivestiti d’oro.
{6:29} Le pareti del tempio, sia interne che esterne, furono decorate con incisioni di cherubini, palme e calici di fiori.
{6:30} Anche i pavimenti della grande sala e della cella furono rivestiti d’oro.
{6:31} All’ingresso del santuario fu posta una porta con due battenti di legno d’ulivo. Il frontone e gli stipiti formavano una figura a cinque lati.
{6:32} I due battenti erano decorati con incisioni di cherubini, palme e calici di fiori. I battenti, i cherubini e le palme erano ricoperti d’oro.
{6:33} In modo simile si fece il portone della sala principale. Esso aveva una struttura quadrangolare in legno d’ulivo.
{6:34} Aveva due battenti di legno di pino; ogni battente era fatto di due ante girevoli.
{6:35} I battenti vennero decorati con incisioni di cherubini, palme e calici di fiori. Queste incisioni furono riempite d’oro.
{6:36} Si costruì un cortile interno, recintato da muri formati da uno strato di travi di cedro ogni tre strati di pietre squadrate.
{6:37} Le fondamenta del tempio del Signore furono gettate nel quarto anno di regno di Salomone, nel secondo mese, il mese di Ziv.
{6:38} Salomone impiegò sette anni a costruire il tempio. Esso fu terminato in ogni particolare, secondo il progetto, nel suo undicesimo anno di regno, nell’ottavo mese, il mese di Bul.
{i7:1} Il palazzo di Salomone
{7:1} Salomone si fece anche costruire una reggia. Ci vollero tredici anni per portarla a termine.
{7:2} Il primo edificio fu la ‘Casa della Foresta del Libano’: era lungo cinquanta metri, largo venticinque e alto quindici. Aveva quattro file di colonne di legno di cedro, su cui poggiavano travi anch’esse di cedro.
{7:3} Sul colonnato erano disposte tre file di quindici stanze ognuna (in tutto 45 stanze), con soffitti di legno di cedro.
{7:4} Sui lati della casa c’erano tre file di finestre.
{7:5} Le porte e i loro stipiti erano di forma quadrangolare, in corrispondenza tra loro. A ogni finestra ne corrispondeva un’altra sul lato opposto, per tutte e tre le file.
{7:6} Si costruì anche un edificio lungo venticinque metri, largo quindici. Sul davanti aveva un atrio con delle colonne e un cornicione, perciò era chiamato ‘Sala delle colonne’.
{7:7} Salomone fece poi costruire la ‘Sala del trono’, rivestita di pannelli di cedro dal pavimento al soffitto. Era chiamata anche ‘Sala del giudizio’, perché Salomone era solito amministrarvi la giustizia.
{7:8} L’abitazione del re dava su un altro cortile, situato dietro la ‘Sala del trono’. Era dello stesso stile. Così pure la casa che aveva costruito per sua moglie, la figlia del faraone.
{7:9} Tutte queste costruzioni, dalle fondamenta ai cornicioni, compreso il cortile più grande, furono fatte con pietre selezionate. Venivano squadrate su misura e segate sui due lati che rimanevano in vista.
{7:10} Per le fondamenta si usarono grandi pietre squadrate di quattro o cinque metri.
{7:11} Su di esse si costruiva con pietre lavorate, tagliate su misura, e legname di cedro.
{7:12} I muri intorno al cortile più grande, come pure quelli del cortile del tempio e dell’atrio del tempio, erano formati di tre strati di pietre squadrate per ogni strato di travi di cedro.
{i7:13} Le due colonne di bronzo (vedi 2 Cronache 3,15-17)
{7:13} Salomone fece venire da Tiro un certo Chiram,
{7:14} figlio di una vedova della tribù di Nèftali. Suo padre era stato un artigiano di Tiro esperto nella lavorazione del bronzo. Chiram era intelligente e abile e sapeva fare qualsiasi lavoro in bronzo. Accettò l’offerta di Salomone e fabbricò tutti gli oggetti in bronzo.
{7:15} Chiram fece due colonne di bronzo fuso, alte nove metri e con una circonferenza di sei.
{7:16} Fece anche due capitelli di bronzo fuso da mettere in cima alle colonne, alti entrambi due metri e mezzo.
{7:17} Ornò i capitelli con decorazioni a forma di catene intrecciate, sette per ogni capitello.
{7:18} Tutt’attorno a questi intrecci pose delle decorazioni a forma di melagrane, due file per ogni colonna.
{7:19} I capitelli terminavano a forma di giglio. Questi gigli erano alti due metri e
{7:20} poggiavano su una sporgenza sopra le decorazioni a forma di intreccio. Le melagrane disposte attorno ai capitelli, su due file, erano duecento.
{7:21} Le due colonne furono erette davanti al tempio, una a destra e l’altra a sinistra dell’ingresso. Venivano chiamate Iachin e Boaz.
{7:22} Così fu portata a termine la fabbricazione delle colonne, con i loro capitelli a forma di giglio.
{i7:23} La vasca di bronzo (vedi 2 Cronache 4,2-5)
{7:23} Chiram fabbricò una grande vasca di bronzo profonda due metri e mezzo, col diametro di cinque e la circonferenza di quindici circa. Era chiamata ‘il Mare’.
{7:24} Sul bordo esterno della vasca c’erano decorazioni a forma di frutti, fuse insieme alla vasca. Ce n’erano venti per metro, su due file.
{7:25} La vasca poggiava su dodici tori di bronzo, disposti con la testa verso l’esterno e la schiena verso il centro della vasca. Tre erano orientati verso nord, tre verso sud, tre verso est e tre verso ovest.
{7:26} La vasca aveva lo spessore di un palmo e l’orlo come quello di una coppa, a forma di giglio. Conteneva circa ottantamila litri d’acqua.
{i7:27} I carrelli di bronzo
{7:27} Chiram fece anche dieci carrelli di bronzo per trasportare vasche d’acqua, lunghi due metri, larghi due e alti uno e mezzo.
{7:28} Erano composti di pannelli rettangolari montati su un’intelaiatura.
{7:29} Su questi pannelli erano scolpite file di leoni, di tori e di cherubini. Sull’intelaiatura, sopra e sotto i leoni ed i tori, c’erano dei fregi a forma di spirale.
{7:30} Ogni carrello aveva quattro ruote di bronzo che giravano su assi di bronzo. Ai quattro angoli del carrello c’erano bracci di bronzo fuso per sostenere una vasca, decorati con disegni a spirale.
{7:31} Dalla parte superiore del carrello sporgeva di cinquanta centimetri verso l’alto un’imboccatura rotonda e decorata, di settantacinque centimetri di diametro, sulla quale si appoggiava la vasca.
{7:32} Le quattro ruote, alte ognuna settantacinque centimetri, si trovavano sotto i pannelli, e i loro assi facevano corpo col carrello.
{7:33} Le ruote dei carrelli erano fatte come quelle dei carri; avevano assi, mozzi, raggi e cerchi di bronzo.
{7:34} Agli angoli del carrello c’erano quattro bracci che formavano un tutt’uno con il carrello.
{7:35} In cima a ogni carrello c’era una fascia circolare di venticinque centimetri con delle maniglie e dei pannelli di bronzo che facevano corpo con essa.
{7:36} Sui pannelli Chiram scolpì dei cherubini, dei leoni, delle palme su tutta la superficie disponibile e tutt’intorno fece dei fregi a spirale.
{7:37} Così furono fatti i dieci carrelli; la fusione, la forma e le dimensioni erano le stesse per tutti.
{7:38} Chiram fece anche dieci vasche di bronzo fuso, una per ogni carrello. Avevano due metri di diametro e contenevano circa milleseicento litri.
{7:39} I carrelli con le vasche furono collocati nel tempio, cinque sulla destra e cinque sulla sinistra. Anche la grande vasca, detta ‘il Mare’, fu posta nel tempio, a destra, verso sud-est.
{i7:40} Lista degli oggetti del tempio (vedi 2 Cronache 4,11–5,1)
{7:40} Chiram fabbricò anche: vasi per la cenere, palette e bacinelle per le aspersioni. Questo è l’elenco di tutti gli oggetti destinati al tempio che Chiram fabbricò per incarico del re Salomone:
{7:41} due colonne, due capitelli rotondi in cima alle colonne, due intrecci di catene per decorare i capitelli,
{7:42} quattrocento melagrane, disposte su due file sugli intrecci dei capitelli,
{7:43} dieci vasche, con i carrelli per trasportarle,
{7:44} una grande vasca detta ‘il Mare’ e i dodici tori di bronzo fuso su cui poggiava,
{7:45} vasi per la cenere, palette e bacinelle. Tutti questi oggetti per il tempio, fatti da Chiram per ordine di Salomone, erano in bronzo lucidato.
{7:46} Il re Salomone fece fare le fusioni nella pianura del Giordano, in un terreno argilloso fra Succot e Sartan.
{7:47} Egli ordinò poi di collocare nel tempio tutti gli oggetti di bronzo: erano così tanti che non fu possibile calcolare il peso del bronzo adoperato.
{7:48} Salomone fece anche costruire tutti gli arredi d’oro del tempio: l’ altare, la tavola dei pani,
{7:49} dieci candelabri che stavano davanti al santuario, cinque a destra e cinque a sinistra; inoltre fiori, lampade, spegnitoi,
{7:50} coppe, smoccolatoi, bacinelle per l’ aspersione, mestoli, bracieri, i cardini per le porte del tempio e del luogo santissimo. Tutti questi oggetti erano d’oro.
{7:51} Quando Salomone ebbe finito tutti i lavori per il tempio del Signore, fece trasportare nel tesoro del tempio l’oro e l’argento che suo padre Davide aveva dedicato al Signore. Lì furono collocati anche gli oggetti che aveva fatto costruire.
{i8:1} Trasporto dell’arca nel tempio (vedi 2 Cronache 5,2–6,2)
{8:1} Allora il re Salomone convocò a Gerusalemme tutte le autorità d’Israele, i capi delle famiglie degli Israeliti. Si doveva infatti trasportare l’ arca dell’alleanza del Signore dalla Città di Davide, chiamata anche Sion, al tempio.
{8:2} Tutti gli Israeliti si riunirono in presenza del re per la festa che si celebra nel settimo mese, il mese di Etanìm.
{8:3} Quando le autorità d’Israele furono giunte, i sacerdoti sollevarono l’arca, insieme con i leviti la
{8:4} trasportarono fino al tempio, con la tenda del convegno e con i suoi oggetti sacri.
{8:5} Il re Salomone e l’ assemblea degli Israeliti si riunirono davanti all’arca e offrirono in sacrificio un numero incalcolabile di pecore e buoi.
{8:6} Poi i sacerdoti introdussero l’arca dell’alleanza del Signore nel santuario del tempio, nel luogo santissimo, e la collocarono sotto le ali dei cherubini.
{8:7} Le ali aperte dei cherubini, infatti, coprivano l’arca e le stanghe che servivano a trasportarla.
{8:8} Esse erano molto lunghe, perciò chi stava davanti al luogo santissimo poteva vederne le estremità. Da altri punti non si vedevano. Ancor oggi, tutto è come allora.
{8:9} L’arca conteneva solo le due tavole di pietra che Mosè vi aveva messo al monte Oreb. Erano le tavole dell’ alleanza fatta dal Signore con il popolo d’Israele quando esso uscì dall’Egitto.
{8:10} Dopo che i sacerdoti furono usciti dal luogo santo, la nube riempì il tempio.
{8:11} I sacerdoti non poterono continuare le loro funzioni, perché la presenza del Signore riempiva il tempio.
{8:12} Allora Salomone esclamò: «Tu, o Signore, avevi deciso di abitare nell’oscurità della nube.
{8:13} Ora ho costruito per te un tempio maestoso, un bel luogo dove potrai abitare per sempre».
{i8:14} Discorso di inaugurazione del tempio (vedi 2 Cronache 6,3-11)
{8:14} L’ assemblea degli Israeliti assisteva in piedi. Il re Salomone si voltò verso di loro e pronunziò questa benedizione:
{8:15} «Benedetto il Signore, Dio d’Israele! Egli ha realizzato quello che aveva promesso a mio padre Davide! Infatti gli aveva detto:
{8:16} “Io ho fatto uscire il mio popolo dall’Egitto, ma da allora non ho scelto nessuna città d’Israele per costruire un tempio dove manifestare la mia presenza. Ora ho scelto te, Davide, come capo d’Israele, il mio popolo!”.
{8:17} «Mio padre Davide, — continuò Salomone, — aveva intenzione di costruire un tempio consacrato al Signore, Dio d’Israele,
{8:18} ma il Signore gli disse: “Hai fatto bene a pensare di costruire un tempio in mio onore.
{8:19} Non sarai tu, però, a realizzare questo progetto. Sarà tuo figlio da te generato a costruire il mio tempio”.
{8:20} «Il Signore ha realizzato la sua promessa. Io sono diventato re dopo mio padre Davide, sono salito sul trono d’Israele come aveva detto il Signore, e ho costruito il tempio consacrato al Signore, Dio d’Israele.
{8:21} Nel tempio ho preparato un posto per custodire l’arca del Signore che contiene il documento dell’ alleanza conclusa con i nostri padri, quando li fece uscire dall’Egitto».
{i8:22} La preghiera di Salomone (vedi 2 Cronache 6,12-42)
{8:22} Alla presenza dell’assemblea d’Israele, Salomone si mise in piedi davanti all’ altare del Signore, stese le braccia verso il cielo e
{8:23} pregò così: «Signore, Dio d’Israele; non c’è nessun altro dio come te né lassù in cielo, né quaggiù in terra! Tu mantieni l’ alleanza fatta con i tuoi servi e li tratti con amore quando vivono sinceramente come tu vuoi.
{8:24} Tu hai mantenuto le promesse fatte a mio padre Davide, tuo servo. Oggi hai compiuto quel che avevi annunziato.
{8:25} Ora, Signore, Dio d’Israele, mantieni anche quest’altra promessa. Hai detto a mio padre Davide: “Se i tuoi discendenti mi saranno sempre fedeli nella loro vita, come hai fatto tu, uno di loro sarà sempre a capo d’Israele”.
{8:26} Ti prego, Dio d’Israele, fa’ che si avveri tutto quel che hai promesso a mio padre Davide.
{8:27} «O Dio, com’è possibile che tu abiti sulla terra? In realtà né i cieli, né l’universo intero ti possono contenere; tanto meno questo tempio che ho costruito!
{8:28} Accogli la mia preghiera e la mia supplica. Signore, mio Dio, ascolta il grido e la preghiera che io, tuo servo, ti rivolgo oggi.
{8:29} Custodisci giorno e notte questo tempio, questa casa dove hai scelto di manifestare la tua presenza. Ascoltami quando ti pregherò rivolto verso questo luogo.
{8:30} Ascolta le preghiere che io e il tuo popolo ti faremo rivolti verso questo luogo. Ascolta di lassù, dal cielo, dove abiti. Ascolta e perdona.
{8:31} Quando un uomo fa del male a un altro, se entrambi vengono nel tuo tempio, qui al tuo altare, a giurare che sono innocenti,
{8:32} tu, o Signore, ascolta dal cielo. Intervieni, giudica tu stesso fra i tuoi servi: riconosci il colpevole e l’innocente. Fa’ ricadere sul colpevole il male che ha fatto e all’innocente rendi giustizia.
{8:33} «Quando il tuo popolo verrà sconfitto dai nemici per aver peccato contro di te, se ritornerà a te e invocherà il tuo nome, se ti pregherà e ti supplicherà in questo tempio,
{8:34} tu, o Signore, ascolta dal cielo. Perdona il peccato d’Israele, tuo popolo, e fallo tornare nella terra che hai dato ai suoi padri.
{8:35} «Quando gli Israeliti saranno colpiti dalla siccità per aver peccato contro di te, se essi ti pregheranno rivolti verso questo luogo e ti invocheranno, se capiranno che tu li hai umiliati e si pentiranno dei loro peccati,
{8:36} o Signore, ascolta dal cielo. Perdonali, insegna loro a fare il bene e manda di nuovo la pioggia sulla terra, che è tua e che tu hai dato loro in possesso.
{8:37} «Quando nella nostra terra ci saranno carestie o epidemie, quando i raccolti verranno distrutti da malattie o da invasioni di insetti, quando il nemico assedierà le città o capiteranno disgrazie,
{8:38} se essi capiscono veramente che tu li hai castigati e ti pregano con le braccia tese verso questo luogo, o Signore, ascolta dal cielo. Ascolta tutte le preghiere e le invocazioni di ogni persona
{8:39} del tuo popolo. Dal cielo, dal luogo dove tu abiti, perdona, intervieni, tratta ognuno secondo il suo comportamento, tu che conosci anche le sue intenzioni. Tu solo, infatti, conosci a fondo il cuore dell’uomo.
{8:40} Così essi ti saranno fedeli per tutta la loro vita, nella terra che hai dato ai nostri padri.
{8:41} «Quando uno straniero, uno che non appartiene al tuo popolo, verrà da una terra lontana a pregarti in
{8:42} questo luogo perché avrà sentito parlare della tua gloria e delle grandi cose che hai fatto, tu, o Signore,
{8:43} ascoltalo dal cielo, dal luogo dove abiti. Esaudisci ogni richiesta dello straniero. Così, tutti i popoli della terra ti conosceranno, ti ubbidiranno come il popolo d’Israele e sapranno che tu sei adorato in questo tempio che ho fatto costruire.
{8:44} «Quando gli uomini del tuo popolo si troveranno a combattere là dove tu li avrai mandati, se ti pregheranno rivolti alla città che hai scelto per te e a questo tempio che ho fatto costruire in tuo onore,
{8:45} tu, o Signore, ascolta dal cielo la loro preghiera e la loro supplica e concedi loro la vittoria.
{8:46} «Quando gli Israeliti peccheranno contro di te, — chi non ha mai peccato? — e tu reagirai duramente e li farai cadere nelle mani dei loro nemici e questi li deporteranno in una terra ostile, lontana o vicina,
{8:47} se essi, nella regione dove saranno esiliati, si pentiranno, ritorneranno a te e ti diranno in preghiera: “Abbiamo peccato, abbiamo sbagliato, siamo malvagi!”, tu, o Signore, ascoltali.
{8:48} Se, nella terra dove saranno prigionieri, torneranno a te con tutto il cuore e ti pregheranno rivolti verso la loro terra, quella che tu hai dato ai loro padri, rivolti verso la città che hai scelto perché fosse tua, ed è questo tempio che ho fatto costruire in tuo onore,
{8:49} ascoltali dal cielo, dal luogo dove abiti. Accogli le loro preghiere e le loro suppliche e trattali con giustizia.
{8:50} Perdona i loro peccati e le loro colpe e spingi quelli che li tengono prigionieri ad avere misericordia.
{8:51} Essi sono il tuo popolo, ti appartengono, tu stesso li hai fatti uscire dall’Egitto, da quella spaventosa oppressione.
{8:52} «Accogli con favore le preghiere del re e d’Israele, tuo popolo. Ascoltali quando ti invocano.
{8:53} Infatti tu li hai scelti fra tutti i popoli. Come hai detto per bocca di Mosè, tuo servo, quando hai fatto uscire i nostri padri dall’Egitto, essi appartengono solo a te, Signore, nostro Dio!».
{i8:54} Salomone invoca la benedizione del Signore
{8:54} Salomone era rimasto inginocchiato davanti all’altare del Signore, con le mani levate verso il cielo. Quando ebbe terminato di pregare, si alzò in piedi.
{8:55} Con voce forte invocò la benedizione del Signore su tutta l’ assemblea riunita:
{8:56} «Ti benediciamo, o Signore! Come avevi promesso, tu hai dato pace e tranquillità a Israele, tuo popolo. Neppure una delle grandi promesse che avevi fatto per mezzo di Mosè, tuo servitore, è andata a vuoto.
{8:57} O Signore, nostro Dio, rimani con noi come hai fatto con i nostri padri; non respingerci e non abbandonarci mai!
{8:58} Dirigi verso di te i nostri pensieri, così potremo vivere come tu vuoi e osservare i comandamenti, le leggi e gli ordini che hai dato ai nostri padri.
{8:59} O Signore, ricordati giorno e notte di quel che ho chiesto in preghiera. Proteggi il re e il suo popolo, ogni giorno secondo le loro necessità.
{8:60} Così tutti i popoli della terra si accorgeranno che solo il Signore è Dio, lui e nessun altro.
{8:61} E voi, siate sempre fedeli al Signore nostro Dio, mettete in pratica le sue leggi e i suoi comandamenti, come fate oggi».
{i8:62} La consacrazione del tempio (vedi 2 Cronache 7,4-10)
{8:62} Il re Salomone e tutti gli Israeliti riuniti con lui offrirono sacrifici al Signore.
{8:63} Salomone offrì al Signore, come sacrificio di comunione, ventiduemila buoi e centoventimila pecore. In questo modo Salomone e gli Israeliti consacrarono il tempio al Signore.
{8:64} Lo stesso giorno Salomone consacrò come luogo per i sacrifici anche la parte centrale del cortile che sta davanti al tempio del Signore. Qui offrì sacrifici completi, offerte vegetali e il grasso degli animali da mangiarsi nel banchetto sacro. Infatti l’ altare di bronzo che si trovava davanti al Signore era troppo piccolo per tutti questi sacrifici.
{8:65} In quella circostanza Salomone celebrò anche la festa delle Capanne. Si radunò attorno a lui moltissima gente, venuta da ogni parte, dal passo di Camat, a nord, fino al torrente d’Egitto, a sud. Rimasero alla presenza del Signore sette giorni, e poi ancora altri sette, in tutto quattordici giorni.
{8:66} Alla fine Salomone sciolse l’ assemblea. Il popolo ∆ invocò la benedizione di Dio su Salomone. La gente ∆ tornò alle proprie case lieta e contenta per tutto il bene che Dio aveva fatto al suo servitore Davide e a Israele, suo popolo.
{i9:1} Il Signore appare di nuovo a Salomone (vedi 2 Cronache 7,11-22)
{9:1} Quando Salomone ebbe terminata la costruzione del tempio e della reggia ed ebbe realizzato anche gli altri progetti che gli stavano a cuore,
{9:2} il Signore gli apparve una seconda volta, com’era già accaduto al santuario di Gàbaon.
{9:3} Il Signore gli disse: «Ho ascoltato le preghiere che mi hai rivolto. Tu hai costruito questo tempio e desideri che diventi il luogo della mia presenza. Io faccio mio questo tempio. Ogni giorno terrò fissi su questo tempio i miei occhi e la mia mente.
{9:4} Se ti comporterai con me come faceva tuo padre Davide, con sincerità e lealtà, e se metterai in pratica le mie leggi e i miei comandamenti,
{9:5} tu e i tuoi discendenti sarete per sempre i re d’Israele. Questo è quel che ho promesso a tuo padre Davide. Infatti gli ho detto: Ci sarà sempre uno dei tuoi sul trono d’Israele.
{9:6} Ma se voi e i vostri figli vi allontanerete da me e non metterete più in pratica i comandamenti e le leggi che vi ho dato e andrete dietro ad altri dèi; se li adorerete e li servirete,
{9:7} allora caccerò il popolo d’Israele dalla terra che gli ho dato. Farò a meno anche di questo tempio, che ho fatto mio. Israele diventerà la favola e lo zimbello di tutti i popoli.
{9:8} Questo tempio sarà ridotto a un mucchio di rovine e tutti quelli che passeranno di qui esclameranno stupiti: “Perché il Signore ha trattato così questa terra e questo tempio?”.
{9:9} Allora la gente risponderà: “Gli Israeliti hanno abbandonato il Signore, loro Dio, che aveva fatto uscire dall’Egitto i loro padri. Si sono legati ad altri dèi, li hanno adorati e serviti. Per questo il Signore ha mandato su di loro questa rovina”».
{i9:10} Accordi di Salomone con Chiram (vedi 2 Cronache 8,1-2)
{9:10} Ci vollero vent’anni per costruire il tempio e la reggia.
{9:11} Chiram, re di Tiro, aveva fornito a Salomone tutto il legname di cedro e di pino e tutto l’oro che Salomone aveva voluto. In cambio, Salomone diede a Chiram venti villaggi della regione della Galilea.
{9:12} Allora Chiram partì da Tiro per andare a ispezionare i villaggi che Salomone gli offriva, ma non ne fu soddisfatto.
{9:13} Disse a Salomone: «Fratello, sarebbero questi i villaggi che vuoi darmi?». Per questa frase di Chiram, ancora oggi quella regione si chiama Cabul.
{9:14} Chiram aveva fornito a Salomone più di quattro tonnellate d’oro.
{i9:15} Altre attività di Salomone (vedi 2 Cronache 8,3-18)
{9:15} Per costruire il tempio del Signore, la reggia, il terrapieno del Millo, le mura di Gerusalemme e le città di Asor, Meghiddo e Ghezer, Salomone impose dei lavori obbligatori.
{9:16} Il faraone, re d’Egitto, aveva fatto una spedizione e aveva conquistato la città di Ghezer. L’aveva incendiata e aveva distrutto la popolazione cananea che vi abitava. Quando sua figlia sposò Salomone, il faraone le diede questa città in dote.
{9:17} Salomone, poi, la fece ricostruire insieme a Bet-Oron inferiore,
{9:18} Balaat, Tamar, nel deserto di Giuda.
{9:19} Fece costruire anche alcune città-deposito per le scorte, e altre dove teneva i suoi carri e i suoi cavalli. Salomone costruì tutto quello che desiderava, a Gerusalemme, nel Libano e in tutto il territorio del suo regno.
{9:20} Per i lavori obbligatori, Salomone utilizzò i discendenti di quelle popolazioni che gli Israeliti non avevano potuto destinare allo sterminio. Questa gente era
{9:21} quel che rimaneva degli Amorrei, degli Ittiti, dei Perizziti, degli Evei e dei Gebusei; tutte popolazioni non israelite. Essi sono schiavi ancora oggi.
{9:22} Salomone non fece mai schiavo nessuno degli Israeliti. Essi prestavano servizio come suoi guerrieri, funzionari, ministri, scudieri, capi dei suoi cavalieri e dei suoi carri.
{9:23} I sorveglianti responsabili dei lavori di Salomone che dirigevano gli operai erano cinquecentocinquanta.
{9:24} Salomone fece poi costruire il terrapieno del Millo, quando sua moglie, la figlia del faraone, si trasferì dalla Città di Davide al palazzo che Salomone le aveva fatto costruire.
{9:25} Tre volte l’anno, Salomone offriva vari sacrifici sull’ altare che aveva costruito per il Signore e bruciava incenso sull’altare che si trovava davanti al Signore così portò a termine il tempio.
{9:26} Salomone fece costruire anche una flotta di navi in Esion-Ghèber, vicino a Elat, sulle rive del Mar Rosso, nella regione di Edom.
{9:27} Chiram mandò alcuni suoi marinai, molto esperti nella navigazione, a lavorare con quelli di Salomone.
{9:28} Insieme si spinsero fino a Ofir, dove presero e portarono a Salomone più di quattordici tonnellate d’oro.
{i10:1} La visita della regina di Saba (vedi 2 Cronache 9,1-12)
{10:1} La regina di Saba, udita la ∆ fama di Salomone, venne da lui per mettere alla prova la sua sapienza con alcuni enigmi.
{10:2} Si recò a Gerusalemme accompagnata da un grande corteo, con molti cammelli carichi di profumi, oro in abbondanza e pietre preziose. Andò da Salomone e lo interrogò su tutti i problemi che la interessavano.
{10:3} Il re Salomone rispose a tutte le sue domande; non c’era niente che non sapesse, poteva risolvere qualunque problema.
{10:4} La regina di Saba si rese conto della saggezza di Salomone, vide il suo palazzo,
{10:5} i cibi della sua tavola, le abitudini dei suoi ministri, l’organizzazione dei suoi funzionari e le loro divise, i maggiordomi e i sacrifici che Salomone offriva nel tempio. Di fronte a tutto questo, per l’ammirazione restò senza parole.
{10:6} Allora disse al re Salomone: «Era proprio vero quel che avevo sentito dire nella mia terra su di te e sulla tua saggezza!
{10:7} Io non potevo crederci, ma ora sono venuta e l’ho visto con i miei occhi. Non mi avevano raccontato neppure metà di quel che vedo. La tua saggezza e la tua prosperità sono molto più grandi di quel che mi era stato riferito.
{10:8} Beate le tue mogli e i tuoi funzionari, che stanno sempre qui con te e possono ascoltare i tuoi discorsi pieni di saggezza!
{10:9} Sia benedetto il Signore, il tuo Dio, che ti ha voluto a capo d’Israele. Il Signore ha manifestato per Israele il suo amore senza fine quando ti ha fatto re perché tu mantenga la legge e la giustizia».
{10:10} Poi la regina di Saba regalò a Salomone più di quattro tonnellate d’oro, una gran quantità di profumi e pietre preziose. Nessuno ha mai regalato tanti profumi, quanti ne diede la regina a Salomone.
{10:11} Inoltre, la flotta di Chiram, che trasportava l’oro da Ofir, portò legname pregiato e grandi quantità di pietre preziose.
{10:12} Con questo legname il re fece fabbricare delle ringhiere per il tempio e per la reggia, cetre e arpe per i suoi musicisti. Non fu mai più portato legno come quello. Da allora non se n’è più visto.
{10:13} Il re Salomone diede alla regina di Saba tutto quel che lei desiderava; aggiunse anche altri regali, con la generosità che gli era propria. Poi la regina di Saba fece ritorno alla sua terra con tutto il suo seguito.
{i10:14} Le ricchezze di Salomone (vedi 2 Cronache 9,13-28)
{10:14} Ogni anno entravano nelle casse di Salomone quasi ventitré tonnellate d’oro,
{10:15} senza contare le tasse pagate dai mercanti, il ricavato dei traffici commerciali e i tributi dei re dell’occidente e dei governatori dei distretti d’Israele.
{10:16} Salomone fece fabbricare duecento grandi scudi, ricoperti d’oro battuto. Furono necessari circa sei chili e mezzo d’oro per ogni scudo.
{10:17} Ne fece fare anche altri trecento più piccoli, sempre ricoperti d’oro battuto. Per ognuno ci vollero quasi tre chili d’oro. Gli scudi vennero collocati nella ‘Casa della Foresta del Libano’.
{10:18} Salomone fece costruire anche un grande trono decorato d’avorio e ricoperto d’oro purissimo.
{10:19} Sei gradini portavano al trono, che aveva uno schienale rotondo. Accanto ai due braccioli c’erano due figure di leoni.
{10:20} C’erano anche sei leoni per parte, ai lati degli scalini. In nessun regno è mai esistito un trono simile.
{10:21} Tutte le coppe del re Salomone erano d’oro. Anche tutte le stoviglie della ‘Casa della Foresta del Libano’ erano d’oro puro. Non c’erano oggetti d’argento, perché al tempo di Salomone non era considerato prezioso.
{10:22} Oltre alla flotta di Chiram, Salomone poteva disporre anche di navi d’alto mare. Ogni tre anni queste navi tornavano cariche d’oro, argento, avorio, scimmie, pavoni.
{10:23} Per le sue ricchezze e per la sua saggezza, Salomone fu il più grande di tutti i re della terra.
{10:24} Gente d’ogni paese desiderava venire a conoscere la saggezza che Dio gli aveva dato.
{10:25} Anno dopo anno, tutti quelli che venivano da lui gli portavano dei regali: oggetti d’argento e d’oro, vestiti, armi, profumi, cavalli e muli.
{10:26} Salomone organizzò una cavalleria di millequattrocento carri e dodicimila cavalieri. Alcuni stavano vicino al re, a Gerusalemme, gli altri nelle città a loro assegnate.
{10:27} Durante il regno di Salomone, a Gerusalemme, l’argento era comune come i sassi e il legname pregiato come gli alberi di sicomoro che crescono nella regione della Sefela.
{10:28} I cavalli di Salomone provenivano da Misraim o da ∆ Kue, dove i suoi mercanti li compravano.
{10:29} I mercanti di Salomone curavano l’importazione dei cavalli per i re ittiti e aramei. Un carro importato da Misraim costava seicento pezzi d’argento e un cavallo centocinquanta.
{i11:1} Salomone non è fedele al Signore
{11:1} Il re Salomone amò molte donne straniere. Oltre alla figlia del faraone d’Egitto, sposò donne moabite, ammonite, edomite, ittite e di Sidone.
{11:2} Il Signore aveva proibito agli Israeliti matrimoni con gente di altri popoli, perché li avrebbero spinti ad adorare i loro dèi. Proprio a causa dei suoi amori, Salomone finì per legarsi a questi dèi.
{11:3} Salomone sposò settecento principesse ed ebbe trecento concubine. Le sue donne lo allontanarono da Dio e,
{11:4} quando fu vecchio, lo spinsero ad adorare altri dèi. A differenza di suo padre, il suo cuore non fu più tutto per il Signore, suo Dio.
{11:5} Andò dietro ad Astarte, dea degli abitanti di Sidone, e a Milcom, l’abominevole dio degli Ammoniti.
{11:6} Egli andò contro la volontà del Signore e non lo seguì con la stessa fedeltà di suo padre Davide.
{11:7} Costruì persino un santuario in onore di Camos, l’abominevole dio dei Moabiti, sul monte di fronte a Gerusalemme, e un altro in onore di Moloc, l’abominevole dio degli Ammoniti.
{11:8} Fece così perché le sue donne straniere volevano bruciare incenso o fare sacrifici ai loro dèi.
{11:9} Anche se il Signore gli era apparso due volte e gli aveva ordinato di non adorare dèi di altri popoli,
{11:10} Salomone non gli ubbidì e si allontanò da lui. Allora il Signore si adirò contro di lui e gli disse:
{11:11} «Non sei stato fedele alla mia alleanza e hai trasgredito i miei comandamenti. Poiché ti sei comportato così, ti toglierò il regno e lo darò a uno dei tuoi sudditi.
{11:12} Tuttavia, per amore di tuo padre Davide, non lo farò subito, mentre sei ancora vivo; toglierò il regno a tuo figlio.
{11:13} Tuttavia gli lascerò una tribù. Per amore del mio servitore Davide e di Gerusalemme, la città che ho scelto per me, non eliminerò completamente il suo regno».
{i11:14} I nemici di Salomone
{11:14} Il Signore spinse Adad, della famiglia reale di Edom, a mettersi contro Salomone.
{11:15} Molto tempo prima, Davide aveva conquistato Edom. Ioab, comandante del suo esercito, era andato a seppellire i
{11:16} caduti e poi era rimasto ancora sei mesi in Edom per uccidere tutti i maschi della regione.
{11:17} A quell’epoca Adad era ancora un ragazzo, ma era riuscito a fuggire verso l’Egitto con alcuni servi edomiti di suo padre.
{11:18} Erano partiti da Madian ed erano andati a ∆ Paran; lì avevano preso con loro altra gente. Poi erano andati in Egitto, dal faraone. Il faraone assicurò il vitto ad Adad e gli diede casa e terreni.
{11:19} Il faraone prese in simpatia Adad, e gli diede in moglie una sua cognata, sorella della regina Tacpenès.
{11:20} Adad ebbe poi un figlio da lei, chiamato Ghenubàt, che fu allevato dalla regina Tacpenès, nel suo palazzo, assieme ai figli del faraone.
{11:21} Quando, in Egitto, Adad venne a sapere che Davide e Ioab, il comandante del suo esercito, erano morti, disse al faraone: — Lasciami partire, voglio tornare nella mia terra.
{11:22} Il faraone gli rispose: — Ti ho fatto mancare qualche cosa? È per questo che vuoi tornare alla tua terra? — No, — rispose Adad, — ma lasciami partire lo stesso.
{11:23} Dio spinse anche un altro nemico contro Salomone, un certo Rezon, figlio di Eliadà. Ai tempi di Davide, Rezon era stato agli ordini di Adadèzer, re di Soba. Quando Davide aveva
{11:24} sconfitto Adadèzer, Rezon era fuggito, aveva raccolto alcuni uomini ed era diventato capo di una banda di fuorilegge. Poi era andato a stabilirsi a Damasco ed era diventato re di quella città.
{11:25} Per tutta la vita di Salomone, Rezon fu nemico d’Israele. Anche Adad fu contro Israele e gli fece del male. Adad fu re di Edom.
{i11:26} La ribellione di Geroboamo preannunciata da un profeta
{11:26} Geroboamo, uno dei funzionari di Salomone, si ribellò a lui. Era figlio di Nebat, un uomo della tribù di Èfraim, originario di Seredà. Sua madre era una vedova chiamata Seruà.
{11:27} Ecco come nacque la rivolta. Salomone stava facendo costruire il terrapieno del Millo e completare le mura della città.
{11:28} Geroboamo era un giovane molto capace. Quando Salomone vide come lavorava, lo mise a dirigere gli operai discendenti da Giuseppe.
{11:29} Un giorno Geroboamo uscì da Gerusalemme. Per la strada gli venne incontro il profeta Achia da Silo. Erano soli in campagna e Achia aveva un mantello nuovo.
{11:30} Achia si tolse il mantello nuovo, lo strappò in dodici parti
{11:31} e disse a Geroboamo: «Prendi dieci di questi pezzi». Poi gli spiegò: «Così ti dice il Signore, il Dio d’Israele: Toglierò il regno a Salomone e darò a te dieci tribù.
{11:32} Però, per amore del mio servo Davide e di Gerusalemme, la città che ho scelto per me fra tutte le città d’Israele, a Salomone lascerò una tribù.
{11:33} Farò così perché Salomone mi ha abbandonato e ha adorato divinità di altri popoli: Astarte, dea di Sidone, Camos, dio dei Moabiti, Milcom, dio degli Ammoniti. Salomone non è stato fedele, non ha fatto la mia volontà, non ha messo in pratica le mie leggi e i miei comandamenti, come invece aveva fatto suo padre Davide.
{11:34} Tuttavia non lo priverò di tutto il regno e continuerò a farlo regnare finché vive. Farò questo per amore del mio servo Davide, che io avevo scelto e che metteva in pratica le mie leggi e i miei comandamenti.
{11:35} Toglierò il regno dalle mani del figlio di Salomone e darò a te dieci tribù.
{11:36} A lui ne lascerò una, così non si spegnerà la lampada di Davide, la discendenza del mio servo, in Gerusalemme, città che mi sono scelta come luogo della mia presenza.
{11:37} Ti farò diventare re e tu governerai su tutto il territorio che vorrai; sarai re d’Israele.
{11:38} Se ascolterai i miei ordini, se seguirai il cammino che ti indicherò e farai la mia volontà, se, come ha fatto il mio servo Davide, metterai in pratica le mie leggi e i miei comandamenti, io sarò con te. Ti darò una discendenza forte e stabile, come ho fatto per Davide. Ti affiderò Israele e
{11:39} punirò così i discendenti di Davide per le colpe di Salomone, ma non per sempre».
{11:40} Salomone cercò di far uccidere Geroboamo, ma egli fuggì in Egitto, dal re Sisak. Rimase là fino alla morte di Salomone.
{i11:41} Morte di Salomone (vedi 2 Cronache 9,29-31)
{11:41} Tutte le altre cose che Salomone fece, le sue imprese, i suoi discorsi pieni di sapienza sono scritti nella ‘Storia di Salomone’.
{11:42} Salomone regnò a Gerusalemme, su tutto il popolo d’Israele, per quarant’anni.
{11:43} Quando morì, fu sepolto nella Città di Davide. Dopo di lui regnò suo figlio Roboamo.
{i12:1} Storia dei regni d’Israele e di Giuda L’assemblea di Sichem (vedi 2 Cronache 10,1-15)
{12:1} Roboamo andò a Sichem, dove tutto il popolo d’Israele si era riunito per proclamarlo re.
{12:2} Quando Geroboamo, figlio di Nebat, già da tempo fuggito in Egitto per paura del re Salomone, venne a saperlo, si trattenne ancora in Egitto.
{12:3} Ma l’ assemblea degli Israeliti mandò a chiamare Geroboamo. Poi, tutti insieme, andarono a parlare a Roboamo e gli dissero:
{12:4} — Tuo padre Salomone ci ha imposto un giogo molto pesante. Se tu alleggerirai le dure condizioni che tuo padre ci ha imposto e ci lascerai più liberi, noi ti serviremo.
{12:5} — Ritornate da me dopodomani, — disse loro Roboamo. Allora il popolo se ne andò.
{12:6} Il re Roboamo consultò gli anziani che erano stati a servizio di suo padre Salomone quand’era ancora vivo: — Che cosa mi consigliate di rispondere al popolo?
{12:7} Essi gli suggerirono: — Se adesso ti mostri pronto a servire il popolo, se accogli le sue richieste e dai una risposta favorevole, sarai sempre ubbidito.
{12:8} Roboamo, però, trascurò il consiglio degli anziani e si rivolse ai giovani che erano cresciuti insieme con lui e che ora erano al suo servizio:
{12:9} — Il popolo mi ha chiesto di alleggerire il giogo imposto da mio padre Salomone. Come devo comportarmi?
{12:10} Essi gli risposero: — Al popolo che ti ha chiesto di alleggerire la dura schiavitù impostagli da tuo padre dovrai rispondere così: Il mio mignolo è più grosso dei fianchi di mio padre.
{12:11} Se il dominio che mio padre vi ha imposto è stato duro, io lo renderò ancor più duro. Se mio padre vi ha punito a frustate, io userò fruste con punte di ferro!
{12:12} Due giorni dopo Geroboamo e tutto il popolo andarono dal re Roboamo, come egli aveva ordinato.
{12:13} Roboamo non seguì il suggerimento degli anziani, ma rispose duramente al popolo,
{12:14} come gli avevano consigliato i giovani: «Mio padre vi ha imposto un duro dominio, ma io lo renderò ancor più duro. Mio padre vi ha puniti a frustate, ma io userò fruste con punte di ferro!».
{12:15} Il re, dunque, respinse le richieste del popolo. Tutto questo era stato predisposto dal Signore. Egli voleva realizzare quello che aveva fatto annunziare a Geroboamo, figlio di Nebat, dal profeta Achia di Silo.
{i12:16} Il regno diviso (vedi 2 Cronache 10,16–11,12)
{12:16} Gli Israeliti capirono che il re non dava loro retta. Allora gli risposero: «Non abbiamo niente da spartire con la famiglia di Davide, non abbiamo nulla a che fare con questo figlio di Iesse! Gente d’Israele, torniamo alle nostre tende! E tu discendente di Davide, occupati del tuo regno!». Così gli Israeliti tornarono alle loro tende.
{12:17} Rimasero sottomessi a Roboamo solo Israeliti che abitavano città del territorio di Giuda.
{12:18} Il re Roboamo volle mandare dagli Israeliti Adoràm, sorvegliante dei lavori obbligatori. Essi, però, lo uccisero a sassate. Allora Roboamo saltò sul suo carro e fuggì a Gerusalemme.
{12:19} Da allora le tribù del territorio d’Israele sono in rivolta contro la dinastia di Davide.
{12:20} Quando gli Israeliti seppero che Geroboamo era tornato, lo mandarono a chiamare perché partecipasse alla loro assemblea. Lo proclamarono re di tutto Israele. Solo la tribù di Giuda rimase fedele alla dinastia di Davide.
{12:21} Allora Roboamo, figlio di Salomone, andò a Gerusalemme e riunì la gente delle tribù di Giuda e di Beniamino, in tutto centottantamila soldati scelti, per combattere contro il regno d’Israele e riprendere il potere.
{12:22} Ma Dio ordinò al profeta Semaià di andare a riferire queste parole
{12:23} a Roboamo, figlio di Salomone, re di Giuda, e agli altri abitanti delle tribù di Giuda e Beniamino:
{12:24} «Così dice il Signore: Non andate a far guerra agli Israeliti, vostri fratelli. Ognuno se ne torni a casa sua, perché ho voluto io questa situazione». Gli abitanti di Giuda ubbidirono all’ordine del Signore e rinunziarono alla guerra.
{12:25} Geroboamo fece fortificare la città di Sichem, sulle montagne di Èfraim, e vi si stabilì. In seguito lasciò Sichem e andò a fortificare la città di Penuèl.
{i12:26} Il peccato di Geroboamo
{12:26} Geroboamo pensò fra sé: «Il potere potrebbe ritornare alla dinastia di Davide.
{12:27} Se gli abitanti del regno del nord continueranno ad andare a Gerusalemme per offrire sacrifici nel tempio, rimarranno legati al loro re di prima; uccideranno me e torneranno sotto Roboamo, re di Giuda».
{12:28} Dopo aver chiesto consiglio, Geroboamo fece fabbricare due vitelli d’oro. Poi disse al popolo: «Non avete più bisogno di andare a Gerusalemme. Sono questi, o Israeliti, i vostri dèi, questi vi hanno fatto uscire dall’Egitto!».
{12:29} Geroboamo fece collocare un vitello a Betel e l’altro a Dan.
{12:30} Questo fatto fu l’origine di una grave colpa. Il popolo, infatti, cominciò ad andare in processione davanti a uno dei vitelli fino a Dan.
{12:31} Geroboamo costruì anche dei santuari sulle colline. Scelse come sacerdoti persone del popolo, anche non appartenenti alla famiglia dei leviti.
{12:32} Istituì poi una nuova festa, simile a una che si celebrava nel territorio di Giuda. Essa aveva luogo il quindici dell’ottavo mese. Quando offriva sacrifici al vitello d’oro di Betel, saliva egli stesso all’ altare. Mandò anche a Betel alcuni sacerdoti che aveva scelto per i santuari sulle colline.
{i12:33} Condanna del culto di Betel
{12:33} Il quindici dell’ottavo mese, — aveva scelto lui a suo piacere questa data, — Geroboamo andò all’ altare che aveva fatto costruire a Betel e celebrò la festa per gli abitanti d’Israele. Andò personalmente a presentare offerte d’incenso.
{13:1} Per ordine del Signore, un profeta si recò dal territorio di Giuda fino a Betel. Arrivò proprio mentre Geroboamo stava offrendo incenso sull’ altare.
{13:2} Come gli aveva ordinato il Signore, il profeta si volse verso l’altare e gridò: «Altare, altare! Tra i discendenti di Davide nascerà un uomo di nome Giosia — dice il Signore. — Egli sacrificherà sopra di te i sacerdoti dei santuari sulle colline, quelli che depongono su di te le loro offerte d’incenso. Su di te ∆ bruceranno ossa umane!».
{13:3} Quello stesso giorno il profeta disse: «Ora vi darò una prova che il Signore ha parlato. L’altare si spaccherà e la cenere che c’è sopra si spargerà».
{13:4} Quando il re Geroboamo sentì le minacce pronunziate dal profeta, alzò la mano dall’altare e ordinò: «Prendete quest’uomo!». Ma il braccio gli rimase paralizzato e non riuscì più a piegarlo.
{13:5} L’altare si spaccò e la cenere si sparse per terra, come il profeta aveva preannunziato per ordine del Signore.
{13:6} Allora il re disse al profeta: «Supplica il Signore, il tuo Dio, di calmare il suo sdegno; pregalo di guarire la mia mano». Il profeta supplicò il Signore e la mano del re tornò sana come prima.
{13:7} Il re disse allora al profeta: — Vieni a casa mia a mangiare qualcosa. Voglio farti un regalo.
{13:8} Ma il profeta rispose al re: — Non verrò a casa tua, non mangerò un solo boccone e non berrò una goccia d’acqua in questo posto, neppure se tu mi darai la metà dei tuoi averi.
{13:9} Il Signore mi ha ordinato di non mangiare né bere niente e di non ritornare per la stessa strada.
{13:10} Poi il profeta se ne andò per un’altra via, senza ripassare per la strada percorsa per venire a Betel.
{i13:11} Disubbidienza di un profeta
{13:11} A Betel viveva un anziano profeta. I suoi figli gli raccontarono tutto quel che il profeta venuto dal regno di Giuda aveva fatto quel giorno proprio a Betel e le parole che aveva dette al re.
{13:12} Il padre chiese loro che strada aveva preso il profeta venuto dal regno di Giuda. Siccome i figli avevano visto in quale direzione era andato,
{13:13} il vecchio profeta disse loro di sellargli l’asino. I figli ubbidirono, il vecchio montò sull’asino e
{13:14} corse dietro al profeta venuto dal regno di Giuda. Lo trovò seduto sotto un grande albero e gli chiese: — Sei tu il profeta venuto dal regno di Giuda?
{13:15} L’altro rispose di sì. Allora il vecchio profeta gli disse: — Vieni a casa mia a mangiare qualcosa.
{13:16} Ma il profeta venuto dal regno di Giuda rispose: — Non posso venire con te. Non posso mangiare un solo boccone, né bere una sola goccia d’acqua in questo luogo.
{13:17} Il Signore mi ha ordinato di non fermarmi qui a mangiare e di tornare subito nel regno di Giuda, per una strada diversa da quella percorsa all’andata.
{13:18} Il vecchio insistette: — Anch’io sono un profeta, come te. Un angelo mandato da Dio mi ha ordinato di invitarti a casa mia a mangiare e bere qualcosa. In realtà il vecchio mentiva,
{13:19} ma il profeta venuto dal regno di Giuda lo seguì e mangiò a casa sua.
{i13:20} Condanna del profeta
{13:20} Erano ancora seduti a tavola, quando il Signore spinse il vecchio profeta di Betel a parlare.
{13:21} Egli gridò all’altro profeta: «Ascolta quel che ti dice il Signore: Hai osato resistere ai miei ordini, non hai rispettato le disposizioni che il tuo Dio ti ha dato.
{13:22} Sei tornato a Betel, hai mangiato e bevuto, anche se ti avevo ordinato di non farlo. Morirai e il tuo cadavere non sarà sepolto con i tuoi padri».
{13:23} Dopo il pranzo il vecchio profeta sellò l’asino dell’altro profeta,
{13:24} che si mise in viaggio. Per la strada fu assalito da un leone e ucciso. Il suo cadavere rimase sulla strada, con accanto il leone e l’asino, immobili.
{13:25} Alcuni uomini che passavano per la strada videro il cadavere per terra, e accanto il leone. Andarono a raccontare il fatto nella città dove abitava il vecchio profeta.
{13:26} Così anche lui, — che aveva convinto l’altro profeta a tornare a Betel, — venne a sapere quel che era successo. Allora disse: «Questo profeta si è opposto alla volontà del Signore. Perciò il Signore lo ha abbandonato e il leone lo ha assalito. È stato ucciso, come il Signore aveva detto».
{13:27} Il vecchio ordinò ai suoi figli di sellargli l’asino ed essi ubbidirono.
{13:28} Poi partì e trovò il cadavere del profeta steso sulla strada. L’asino e il leone erano ancora lì vicino. Il leone non aveva divorato il cadavere e neppure sbranato l’asino.
{13:29} Il vecchio raccolse il cadavere, lo caricò sull’asino e lo portò a Betel, per far lutto e seppellirlo.
{13:30} Il cadavere fu sepolto nella tomba del vecchio profeta di Betel, mentre la gente cantava il lamento funebre: «Ahimè, fratello mio…».
{13:31} Terminato il funerale, il vecchio disse ai suoi figli: «Quando morirò, mi seppellirete nella mia tomba, dove adesso abbiamo sepolto il profeta venuto dal regno di Giuda; metterete il mio cadavere accanto al suo.
{13:32} Quanto alle minacce da lui pronunziate per ordine del Signore contro l’ altare di Betel e contro i santuari sulle colline di Samaria, esse si realizzeranno di certo».
{i13:33} Le colpe di Geroboamo
{13:33} Nonostante questi fatti, Geroboamo non smise di commettere le sue azioni malvagie. Sceglieva a caso i sacerdoti per i santuari sulle colline. Faceva sacerdoti tutti quelli che lo desideravano.
{13:34} Questo modo di agire fu la grande colpa della famiglia di Geroboamo. Per questo essa fu distrutta e cancellata per sempre dalla faccia della terra.
{i14:1} Morte del figlio di Geroboamo
{14:1} In quel tempo, Abia, figlio di Geroboamo, si ammalò.
{14:2} Perciò Geroboamo disse a sua moglie: «Va’ a Silo, dal profeta Achia, quello che mi annunziò che sarei diventato re di questo popolo. Però vestiti in modo tale che nessuno si accorga che sei mia moglie.
{14:3} Porta con te dieci pani, focacce e un vaso di miele. Vallo a trovare: lui saprà dirti che cosa succederà a nostro figlio».
{14:4} La moglie di Geroboamo andò a Silo ed entrò nella casa di Achia. Egli era talmente vecchio che non ci vedeva più.
{14:5} Ma il Signore lo aveva avvertito che la moglie di Geroboamo sarebbe venuta da lui a interrogarlo sul figlio malato. Gli aveva detto che era travestita e gli aveva anche suggerito come rispondere.
{14:6} Achia, dunque, appena sentì dal rumore dei passi che la moglie di Geroboamo si avvicinava alla porta, le disse: «Entra, moglie di Geroboamo. Perché ti sei travestita? Ho per te cattive notizie.
{14:7} Riferisci a Geroboamo queste parole da parte del Signore, il Dio d’Israele: “Eri soltanto un uomo qualsiasi. Ti ho preso e ho fatto di te il capo d’Israele, mio popolo.
{14:8} Ho tolto il potere alla dinastia di Davide e l’ho dato a te. Ma non ti sei comportato come il mio servitore Davide. Lui ubbidiva ai miei comandamenti, mi è stato fedele ed ha sempre fatto la mia volontà.
{14:9} Tu, invece, ti sei comportato ancor peggio di tutti i tuoi predecessori. Hai fabbricato statue di altri dèi per provocarmi e ti sei sbarazzato di me.
{14:10} Perciò ora, Geroboamo, travolgerò la tua famiglia nella sventura. In tutto Israele distruggerò ogni maschio della tua famiglia, dal primo all’ultimo. Vi spazzerò via come letame, farò piazza pulita!
{14:11} I cani sbraneranno quelli della tua famiglia che moriranno in città. Chi morirà in campagna sarà divorato dagli uccelli rapaci”. Queste sono le parole del Signore, — disse Achia. —
{14:12} Ora, moglie di Geroboamo, torna a casa. Quando raggiungerai la città, tuo figlio morirà.
{14:13} Tutti gli abitanti di Israele faranno lutto per lui e parteciperanno al suo funerale. Sarà l’unico dei discendenti di Geroboamo a essere sepolto in una tomba, perché è l’unico in cui il Signore, Dio d’Israele, ha trovato qualcosa di buono.
{14:14} Poi il Signore sceglierà un nuovo re d’Israele, che distruggerà la famiglia di Geroboamo.
{14:15} Il Signore colpirà gli abitanti del regno d’Israele, ed essi tremeranno come una canna mossa dall’acqua. Li sradicherà da questa buona terra che ha dato ai loro padri. Li disperderà oltre il fiume Eufrate, perché hanno costruito dei ∆ pali sacri e così lo hanno molto esasperato.
{14:16} Per le colpe di Geroboamo e per quelle che lui ha fatto commettere al popolo, il Signore abbandonerà gli Israeliti».
{14:17} Allora la moglie di Geroboamo partì e andò a Tirsa. Stava entrando in casa quando suo figlio morì.
{14:18} Lo seppellirono e tutto il popolo d’Israele partecipò al suo funerale, proprio come il Signore aveva annunziato per mezzo del suo servo, il profeta Achia.
{i14:19} Morte di Geroboamo
{14:19} Gli altri fatti della vita di Geroboamo, le guerre che fece e come governò, sono raccontati nella ‘Storia dei re d’Israele’.
{14:20} Geroboamo aveva regnato ventidue anni, quando morì. Dopo di lui regnò suo figlio Nadab.
{i14:21} Roboamo, re di Giuda (vedi 2 Cronache 12,1-16)
{14:21} Roboamo, figlio di Salomone e di una donna ammonita di nome Naamà, regnò sul territorio di Giuda. Diventò re all’età di quarantun anni e regnò per diciassette. La sua capitale fu Gerusalemme, la città che il Signore aveva scelto fra tutte le tribù per manifestarvi la sua presenza.
{14:22} Gli abitanti di Giuda andarono contro la volontà del Signore. Con i loro peccati provocarono la sua ira, molto più dei loro padri.
{14:23} Costruirono santuari, stele, e pali sacri su tutte le colline e sotto ogni albero verde.
{14:24} In tutto il paese si praticava la prostituzione sacra. Insomma, si ripetevano le pratiche vergognose dei popoli che il Signore aveva privato delle loro terre per far posto a Israele.
{14:25} Durante il quinto anno di regno di Roboamo, Sisak, re d’Egitto, attaccò Gerusalemme.
{14:26} Si impadronì dei tesori del tempio e della reggia. Prese anche gli scudi d’oro fatti fare dal re Salomone.
{14:27} Per sostituirli, Roboamo fece fare scudi di bronzo e li affidò agli ufficiali delle guardie che prestavano servizio all’ingresso della reggia.
{14:28} Le guardie andavano a prenderli ogni volta che il re andava nel tempio, poi li riportavano nella sala della guardia.
{14:29} Gli altri fatti della vita di Roboamo sono raccontati nella ‘Storia dei re di Giuda’.
{14:30} Egli fu continuamente in guerra con Geroboamo.
{14:31} Quando morì, Roboamo fu sepolto nella Città di Davide accanto ai suoi antenati. Sua madre, di origine ammonita, si chiamava Naamà. Dopo di lui regnò suo figlio Abiam.
{i15:1} Abiam, re di Giuda (vedi 2 Cronache 13,1-3.22-23)
{15:1} Abiam diventò re di Giuda quando Geroboamo, figlio di Nebat, era re d’Israele da diciotto anni.
{15:2} Regnò tre anni a Gerusalemme. Sua madre si chiamava Maacà ed era figlia di Abisàlom.
{15:3} Abiam commise gli stessi peccati di suo padre. Contrariamente al suo antenato Davide, il suo cuore si ribellò al Signore, il suo Dio.
{15:4} Tuttavia, per amore di Davide, il Signore non volle estinguere la sua dinastia: diede un figlio ad Abiam e mantenne stabile Gerusalemme.
{15:5} Tutto questo avvenne perché Davide aveva fatto la volontà del Signore e in tutta la sua vita non aveva mai trasgredito ai suoi comandamenti, eccetto che nel caso di Uria l’Ittita.
{15:6} Le ostilità cominciate tra Roboamo e Geroboamo continuarono per tutta la vita di Abiam.
{15:7} Gli altri fatti della vita di Abiam sono raccontati nella ‘Storia dei re di Giuda’. Abiam fu continuamente in guerra con Geroboamo.
{15:8} Quando morì, fu sepolto nella Città di Davide. Dopo di lui, regnò suo figlio Asa.
{i15:9} Asa, re di Giuda (vedi 2 Cronache 14,1-2; 15,16-19; 16,1-6.11-14)
{15:9} Nel ventesimo anno di regno di Geroboamo, re d’Israele, Asa divenne re di Giuda.
{15:10} Egli regnò quarantun anni in Gerusalemme. Sua madre si chiamava Maacà ed era figlia di Abisàlom.
{15:11} Asa fece sempre la volontà del Signore, come il suo antenato Davide.
{15:12} Allontanò dal suo territorio tutti quelli che praticavano la prostituzione sacra e tolse di mezzo tutti gli idoli costruiti da suo padre.
{15:13} Tolse a sua madre Maacà la dignità di regina madre, perché lei aveva costruito un idolo vergognoso in onore della dea Asera. Asa fece abbattere questa immagine e la fece bruciare vicino al torrente Cedron.
{15:14} I santuari sulle colline, però, non furono aboliti, anche se Asa restò tutta la vita fedele al Signore, con tutto il cuore.
{15:15} Fece anche portare nel tempio le offerte consacrate da lui e da suo padre: argento, oro e oggetti preziosi.
{15:16} Asa fu continuamente in guerra con Baasà, re d’Israele, successore di Geroboamo.
{15:17} Baasà venne ad attaccare il territorio di Giuda. Fece fortificare la città di Rama, in modo da impedire il passaggio e le comunicazioni ad Asa.
{15:18} Asa, allora, consegnò ai suoi funzionari tutto l’oro e l’argento che era rimasto nel tesoro del tempio e il tesoro del palazzo reale. Ordinò loro di portare tutto nella città di Damasco, al re degli Aramei. Si chiamava Ben-Adàd, era figlio di Tabrimmòn e nipote di Cheziòn. Dovevano fargli questa proposta da parte di Asa:
{15:19} «Diventiamo alleati, come erano alleati già i nostri padri. Ti mando un dono d’argento e d’oro. Ti prego, rompi la tua alleanza con Baasà, re d’Israele, così dovrà interrompere la guerra».
{15:20} Ben-Adàd accettò la proposta del re Asa e mandò i comandanti del suo esercito ad attaccare le città d’Israele. Presero Iion, Dan, Abel-Bet-Maacà e l’intera regione di Chinaròt e tutto il territorio di Nèftali.
{15:21} Quando Baasà fu informato dell’accaduto, smise di fortificare Rama e rimase a Tirsa.
{15:22} Asa convocò tutti gli abitanti di Giuda, senza eccezioni, perché andassero a Rama a portar via le pietre e il legname usati da Baasà per fortificare quella città. Con questi materiali il re Asa fece fortificare ∆ Gheba di Beniamino e ∆ Mispa.
{15:23} Gli altri fatti della vita di Asa, le sue imprese e le città che costruì sono elencati nella ‘Storia dei re di Giuda’. Durante la sua vecchiaia, Asa ebbe una malattia ai piedi.
{15:24} Quando morì, fu sepolto nella Città di Davide. Dopo di lui regnò suo figlio Giòsafat.
{i15:25} Nadab, re d’Israele
{15:25} Durante il secondo anno del regno di Asa, re di Giuda, Nadab, figlio di Geroboamo, divenne re d’Israele. Regnò due anni.
{15:26} Egli andò continuamente contro la volontà del Signore. Commise le stesse colpe di suo padre e, come lui, trascinò Israele nel suo peccato.
{15:27} Baasà, figlio di Achia, della famiglia di Ìssacar, organizzò un complotto contro Nadab e riuscì a ucciderlo mentre egli stava assediando con gli Israeliti la città filistea di Ghibbetòn.
{15:28} Era il terzo anno di regno di Asa, re di Giuda. Baasà diventò così re al posto di Nadab.
{15:29} Ottenuto il potere, sterminò tutta la famiglia di Geroboamo. Come il Signore aveva annunziato per mezzo del suo servo, il profeta Achia di Silo, la stirpe di Geroboamo fu eliminata, non rimase un solo superstite.
{15:30} Tutto questo avvenne perché Geroboamo aveva esasperato il Signore, Dio d’Israele, con i peccati che aveva commesso e in cui aveva trascinato il popolo.
{15:31} Gli altri fatti della vita di Nadab sono raccontati nella ‘Storia dei re d’Israele’.
{15:32} Asa, re di Giuda, e Baasà, re d’Israele, furono continuamente in guerra fra loro.
{i15:33} Baasà, re d’Israele
{15:33} Nel terzo anno di regno di Asa, re di Giuda, Baasà, figlio di Achia, divenne re d’Israele. Regnò ventiquattro anni e la sua capitale fu Tirsa.
{15:34} Andò contro la volontà del Signore. Si comportò come Geroboamo e commise gli stessi peccati che egli aveva fatto commettere al popolo d’Israele.
{16:1} Il Signore comunicò a Ieu, figlio di Anàni, questo messaggio per Baasà:
{16:2} «Non eri nessuno, ma io ti ho messo a capo d’Israele, mio popolo. Tu, però, hai commesso le stesse colpe di Geroboamo; hai spinto il mio popolo, Israele, nel peccato ed essi mi hanno esasperato con le loro colpe.
{16:3} Perciò ora spazzerò via te e la tua famiglia! La tratterò come quella di Geroboamo, figlio di Nebat!
{16:4} Quelli della tua famiglia che moriranno in città saranno sbranati dai cani, quelli che moriranno in campagna li mangeranno gli uccelli rapaci!».
{16:5} Gli altri fatti della vita di Baasà e le sue imprese sono scritti nella ‘Storia dei re d’Israele’.
{16:6} Alla sua morte, Baasà fu sepolto a Tirsa. Dopo di lui regnò suo figlio Ela.
{16:7} Per due motivi il Signore aveva mandato un messaggio contro Baasà e la sua famiglia per mezzo del profeta Ieu, figlio di Anàni. Innanzi tutto perché Baasà era andato contro la volontà del Signore, al punto di esasperarlo con gli idoli da loro fabbricati, come aveva fatto la famiglia di Geroboamo; in secondo luogo perché Baasà aveva distrutto la famiglia di Geroboamo.
{i16:8} Ela, re d’Israele
{16:8} Nel ventiseiesimo anno di regno di Asa in Giuda, Ela, figlio di Baasà, divenne re d’Israele. Regnò due anni, con sede a Tirsa.
{16:9} Zimrì, un ufficiale che comandava metà dei carri da guerra, organizzò un complotto contro di lui. Un giorno, Ela si trovava a Tirsa, a banchetto, in casa di Arsa, il capo del palazzo. Quando Ela era già ubriaco,
{16:10} Zimrì arrivò, lo uccise e divenne re al posto suo. Era il ventisettesimo anno di regno di Asa, re di Giuda.
{16:11} Appena salito al trono, Zimrì sterminò la famiglia di Baasà. Nessun maschio, nessun parente o amico fu lasciato in vita.
{16:12} Come il Signore aveva fatto annunziare per mezzo del profeta Ieu, Zimrì distrusse completamente la famiglia di Baasà.
{16:13} Questo avvenne perché Baasà e suo figlio Ela avevano commesso molte colpe, avevano spinto il popolo d’Israele a peccare e avevano esasperato il Signore con i loro idoli da nulla.
{16:14} Gli altri fatti della vita di Ela sono scritti nella ‘Storia dei re d’Israele’.
{i16:15} Zimrì, re d’Israele
{16:15} Nel ventisettesimo anno di regno di Asa, re di Giuda, Zimrì diventò re a Tirsa, per sette giorni. L’esercito era andato ad assediare la città di Ghibbetòn, che apparteneva ai Filistei.
{16:16} Durante l’assedio si venne a sapere che Zimrì aveva fatto un complotto e che aveva persino ucciso il re. Allora, il giorno stesso, nell’accampamento, tutti proclamarono il comandante dell’esercito, Omri, re d’Israele.
{16:17} Omri salì con tutto l’esercito da Ghibbetòn a Tirsa e l’assediò.
{16:18} Quando Zimrì si accorse che la città era ormai perduta, andò negli appartamenti della reggia, li incendiò e morì tra le fiamme.
{16:19} Tutto questo avvenne per le sue colpe. Era andato contro la volontà del Signore, si era comportato male come Geroboamo e aveva spinto a peccare il popolo d’Israele.
{16:20} Gli altri fatti della vita di Zimrì sono scritti nella ‘Storia dei re d’Israele’; lì si parla anche del suo complotto.
{i16:21} Omri, re d’Israele
{16:21} Il popolo d’Israele era diviso. Metà voleva come re Tibnì, figlio di Ghinat; gli altri sostenevano Omri.
{16:22} I sostenitori di Omri ebbero il sopravvento su quelli di Tibnì, figlio di Ghinat. Tibnì morì e Omri divenne re
{16:23} nel trentunesimo anno di regno di Asa, re di Giuda. Regnò dodici anni. Per sei governò a Tirsa,
{16:24} poi acquistò il monte Samaria da un certo Semer, per circa settanta chilogrammi d’argento. Su questo monte costruì una città, che chiamò Samaria, dal nome dell’antico proprietario del monte.
{16:25} Omri andò contro la volontà del Signore e si comportò peggio dei suoi predecessori.
{16:26} Commise le colpe di Geroboamo e, come lui, spinse gli Israeliti a peccare. Così essi esasperarono il Signore con i loro idoli da nulla.
{16:27} Gli altri fatti della vita di Omri e le sue imprese sono raccontati nella ‘Storia dei re d’Israele’.
{16:28} Alla sua morte fu sepolto a Samaria. Dopo di lui regnò suo figlio Acab.
{i16:29} Acab, re d’Israele
{16:29} Nel trentottesimo anno di regno di Asa, re di Giuda, Acab, figlio di Omri, divenne re d’Israele. Regnò ventidue anni a Samaria.
{16:30} Andò contro la volontà del Signore, ancor più di tutti i suoi predecessori.
{16:31} Commise più colpe di Geroboamo, figlio di Nebat. Sposò Gezabele, figlia di Etbàal, re di Sidone. Adorò il dio Baal, si inchinò davanti a lui.
{16:32} Gli costruì un tempio con altare a Samaria.
{16:33} Innalzò anche un palo sacro alla dea Asera. Continuò a fare di tutto per esasperare il Signore, il Dio d’Israele; in questo superò tutti i re d’Israele che lo avevano preceduto.
{16:34} In quel tempo un certo Chièl, di Betel, ricostruì la città di Gerico. Si realizzò la minaccia che il Signore aveva pronunziato per mezzo di Giosuè, figlio di Nun: quando gettò le fondamenta della città, Chièl perse il suo primogenito Abiràm e, quando costruì le porte, perse il suo ultimogenito Segub.
{i17:1} Il profeta Elia e il regno d’Israele Elia annunzia la siccità
{17:1} Elia di Tisbe, villaggio nel territorio di Gàlaad, disse al re Acab: «Com’è vero che il Signore, il Dio d’Israele, vive, io, suo servo, ti avverto! Nei prossimi anni non vi saranno né rugiada né pioggia se non quando lo dirò io!».
{i17:2} Elia al torrente Cherìt
{17:2} Poi il Signore diede quest’ordine a Elia:
{17:3} «Parti e vai verso oriente. Nasconditi nei pressi del torrente Cherìt, a est del Giordano.
{17:4} Laggiù berrai l’acqua del torrente e io manderò dei corvi a portarti da mangiare».
{17:5} Elia ubbidì all’ordine del Signore. Andò a stare oltre il Giordano, nei pressi del torrente Cherìt.
{17:6} Al mattino i corvi gli portavano pane e carne e ancora pane e carne la sera. Beveva l’acqua del torrente.
{17:7} Un giorno, però, il torrente restò asciutto perché in quella regione non pioveva.
{i17:8} 17,8-16 Si veda l’episodio simile, di cui è protagonista il profeta Eliseo, narrato in 2 Re 4,1-7. Elia e la vedova di Sarepta
{17:8} Il Signore, allora, diede quest’ordine a Elia:
{17:9} «Va’ a Sarepta, nel territorio di Sidone, e fermati là, perché ho ordinato a una vedova di provvedere al tuo mantenimento».
{17:10} Elia partì per Sarepta. Giunto alle porte della città, vide una vedova che raccoglieva legna e le disse: — Ti prego, portami una brocca con un po’ d’acqua da bere.
{17:11} Mentre la donna andava a prendergli l’acqua, Elia gridò: — Portami anche un pezzo di pane!
{17:12} La donna gli rispose: — Com’è vero che il Signore, il tuo Dio, vive, ti assicuro che non ho più pane! Ho soltanto un pugno di farina e un po’ d’olio in una brocca. Adesso raccolgo due pezzi di legna e vado a cuocere una focaccia per me e mio figlio; mangeremo e poi non ci resterà che morire!
{17:13} Elia le disse: — Non preoccuparti! Fa’ pure come hai detto, ma prima cuoci una focaccia per me e portamela. Dopo ne farai anche per te e tuo figlio.
{17:14} Infatti il Signore, il Dio d’Israele, ha detto: «Il vaso della farina non si svuoterà, nella brocca non mancherà olio fino al giorno in cui io manderò di nuovo la pioggia sulla terra».
{17:15} La donna andò a fare quel che Elia le aveva ordinato. Ebbero abbastanza cibo per molto tempo.
{17:16} Il vaso della farina e la brocca dell’olio non si svuotarono, come il Signore aveva annunziato per mezzo di Elia.
{i17:17} 17,17-24 Anche per questo episodio si veda quello corrispondente del profeta Eliseo in 2 Re 4,18-37. Elia e il figlio della vedova
{17:17} Qualche tempo dopo il figlio della padrona di casa si ammalò: la malattia era molto grave; il respiro cessò.
{17:18} Allora la donna disse a Elia: — Che cosa vuoi da me, uomo di Dio? Sei venuto a mettermi davanti alle mie colpe e a far morire mio figlio?
{17:19} Elia le rispose: — Dammi tuo figlio. Lo prese dalle braccia di lei, lo portò al piano di sopra, nella stanza in cui abitava, e lo distese sul letto.
{17:20} Poi pregò il Signore: «Signore, mio Dio, perché colpisci anche questa vedova che mi ospita, perché le fai morire il figlio?».
{17:21} Poi si stese tre volte sul bambino e pregò di nuovo: «Fa’ che questo bambino torni a vivere!».
{17:22} Il Signore ascoltò la richiesta di Elia e il bambino riprese a respirare e a vivere.
{17:23} Elia lo prese, lo portò al piano di sotto e lo diede a sua madre, dicendo: — Guarda, tuo figlio è vivo!
{17:24} La donna, allora, disse a Elia: — Ora so che tu sei un uomo di Dio e che il Signore parla veramente attraverso la tua bocca!
{i18:1} Elia e Acab
{18:1} Qualche tempo dopo, durante il terzo anno di siccità, il Signore diede quest’ordine a Elia: «Presentati al re Acab, perché sto per far cadere la pioggia sulla terra».
{18:2} Elia andò dal re Acab. La carestia colpiva duramente la regione di Samaria.
{18:3} Acab, perciò, aveva convocato Abdia, il responsabile del palazzo. Questo Abdia era una persona profondamente fedele al Signore.
{18:4} Infatti, quando Gezabele aveva sterminato i profeti del Signore, Abdia ne aveva salvati cento. Cinquanta li aveva nascosti in una caverna e cinquanta in un’altra e aveva procurato loro cibo e acqua.
{18:5} Acab ordinò dunque ad Abdia: «Esplora tutte le sorgenti e i corsi d’acqua della regione; se almeno lì si troverà erba per tenere in vita cavalli e muli, non si dovrà uccidere una parte delle bestie».
{18:6} Poi Acab e Abdia si divisero le zone del territorio da esplorare e partirono ognuno in direzione diversa.
{18:7} Mentre Abdia era in cammino, all’improvviso vide Elia venirgli incontro. Lo riconobbe, si inchinò fino a terra e gli disse: — Sei proprio tu, Elia, mio signore?
{18:8} — Sono io, — rispose Elia. — Va’ a riferire al tuo padrone che mi hai visto qui.
{18:9} — Che cosa ho fatto di male? — chiese Abdia. — Vuoi proprio che Acab mi uccida?
{18:10} Com’è vero che il Signore, il tuo Dio, vive, non c’è nazione o regno della terra in cui il re Acab non ti abbia fatto cercare! Quando rispondevano che non c’eri, Acab pretendeva addirittura un giuramento!
{18:11} Come puoi chiedermi di dire ad Acab che tu, Elia, sei qui?
{18:12} Quando io me ne sarò andato, lo spirito del Signore ti trasporterà non so dove. Io intanto andrò a dire ad Acab quel che mi hai detto; lui non ti troverà e mi ucciderà. Eppure sono stato fedele al Signore fin da ragazzo!
{18:13} Non hai saputo che, quando Gezabele ha sterminato i profeti del Signore, io ne ho salvati cento? Li ho nascosti, cinquanta in una grotta e cinquanta in un’altra, e ho procurato loro cibo e acqua.
{18:14} E ora tu mi chiedi di dire al re che ti ho visto qui? Certamente mi ucciderà!
{18:15} Elia gli rispose: — Com’è vero che il Signore dell’universo vive, io, suo servo, ti assicuro che oggi stesso mi farò vedere dal re!
{18:16} Abdia raggiunse Acab e gli raccontò tutto. Acab si mise in cammino per andare da Elia.
{18:17} Appena lo vide, gridò: — Sei tu la causa di tutte le disgrazie d’Israele!
{18:18} Elia rispose: — Non sono io! La causa delle disgrazie d’Israele siete voi, tu e la tua famiglia, perché avete smesso di osservare i comandamenti del Signore e avete adorato gli idoli di Baal!
{18:19} Ora fai riunire tutto il popolo d’Israele intorno a me sul monte Carmelo e convoca i quattrocentocinquanta profeti del dio Baal e i quattrocento della dea Asera, ∆ i protetti della regina Gezabele.
{i18:20} Elia e i profeti di Baal
{18:20} Acab riunì gli Israeliti e i profeti sul monte Carmelo.
{18:21} Elia si avvicinò al popolo e cominciò a parlare: — Fino a quando ondeggerete senza decidervi? Se il Signore è Dio, servitelo; ma se il Dio è Baal, servite lui! Il popolo non disse una parola.
{18:22} Elia riprese a parlare: — Sono rimasto solo io, sono l’unico profeta del Signore, mentre quelli di Baal sono quattrocentocinquanta.
{18:23} Portateci due tori. I profeti di Baal ne sceglieranno uno, lo faranno a pezzi e lo metteranno sulla legna sopra l’ altare, senza però darvi fuoco. Io preparerò l’altro, lo metterò anch’io sulla legna, ma non accenderò il fuoco.
{18:24} Voi invocherete il vostro dio e io invocherò il Signore. Il vero Dio sarà quello che risponderà mandando il fuoco! Il popolo rispose: — Siamo d’accordo!
{18:25} Elia disse ai profeti di Baal: — Scegliete un toro e cominciate voi per primi, perché siete più numerosi. Invocate il vostro dio, ma non accendete il fuoco.
{18:26} Essi presero il toro, lo prepararono e invocarono Baal, dal mattino fino a mezzogiorno. Gridavano: «Baal, ascoltaci»; ma la sola risposta fu il silenzio. Fecero anche delle danze sacre attorno all’altare che avevano costruito.
{18:27} Verso mezzogiorno, Elia cominciò a prenderli in giro: «Gridate più forte, perché Baal è un dio! È occupato! oppure ha dovuto assentarsi un momento! si è messo in viaggio! dorme! svegliatelo!».
{18:28} I profeti di Baal si misero a gridare più forte. Secondo il loro rituale, si fecero dei tagli sul corpo con spade e lance, fino a far uscire il sangue.
{18:29} Nel pomeriggio parlarono in estasi fino all’ora del sacrificio, ma non udirono nessuna voce e non ebbero alcun cenno di risposta.
{18:30} A quel punto Elia disse al popolo: «Avvicinatevi tutti». La gente si raccolse intorno a lui ed egli si mise a riparare l’altare del Signore che era stato distrutto.
{18:31} Prese dodici pietre, una per ogni tribù dei discendenti di Giacobbe (al quale il Signore aveva dato il nome di «Israele»).
{18:32} Con queste pietre ricostruì l’altare dedicato al Signore. Poi, tutt’intorno, scavò un fosso che poteva contenere circa quindici chili di granaglie.
{18:33} Collocò la legna sull’altare, tagliò il toro e lo depose sulla legna.
{18:34} Poi ordinò: «Riempite quattro vasi d’acqua e versatela sull’offerta e sulla legna». Lo ripeté per tre volte e per tre volte gli Israeliti eseguirono il suo ordine.
{18:35} L’acqua scorreva intorno all’altare e il fosso si riempì.
{18:36} All’ora del sacrificio pomeridiano, il profeta Elia si avvicinò all’altare e pregò: «Signore, Dio d’Abramo, d’Isacco e d’Israele! È venuto il momento! Fa’ vedere a tutti che tu sei Dio in Israele, che io sono il tuo servo e che ho fatto tutto questo per ordine tuo.
{18:37} Ascoltami, Signore! Così questo popolo capirà che tu solo, o Signore, sei Dio e che ora conduci di nuovo Israele a esserti fedele».
{18:38} Il Signore mandò un fuoco che consumò l’offerta, la legna, persino le pietre e la terra all’intorno, e prosciugò il fosso.
{18:39} Il popolo vide tutto questo. Si inchinarono con la faccia a terra e gridarono: «Il Signore è Dio! È lui il vero Dio».
{18:40} Elia ordinò: «Prendete i profeti di Baal! Non lasciatene scappare neppure uno!». Essi li presero, ed Elia li portò al torrente Kison e li sgozzò.
{i18:41} Fine della siccità
{18:41} Elia disse ad Acab: «Ora va’ pure a mangiare e bere, perché si sente già il rumore della pioggia».
{18:42} Acab andò, mentre Elia salì sulla cima del monte Carmelo. Si inchinò fino a terra, con la testa fra le ginocchia.
{18:43} Poi ordinò al suo servitore: «Va’ a guardare in direzione del mare». Il servo andò, ma poi tornò a dire a Elia: «Non c’è niente». Per sette volte Elia mandò il servitore a guardare.
{18:44} La settima volta rispose: «Una piccola nube, non più grande del palmo di una mano, sta salendo dal mare». Allora Elia gli disse: «Va’ dal re Acab e digli di attaccare subito i cavalli ai carri e di partire, per non essere fermato dalla pioggia».
{18:45} Nel frattempo il cielo si era riempito di nuvole scure e il vento si era messo a soffiare. Poi cominciò a piovere a dirotto. Acab tornò con il suo carro nella città di Izreèl.
{18:46} Elia sollevò la veste fino alla vita e, sostenuto dalla potenza del Signore, corse davanti ad Acab fino all’ingresso di Izreèl.
{i19:1} Elia sul monte Oreb
{19:1} Acab raccontò a sua moglie Gezabele tutto quel che Elia aveva fatto e come aveva ucciso tutti i profeti.
{19:2} Gezabele mandò un messaggero a Elia per dirgli: «Mi puniscano gli dèi, se entro domani a quest’ora non ti avrò fatto fare la stessa fine dei profeti!».
{19:3} Elia ebbe paura e fuggì per salvarsi la vita. Arrivato a Bersabea, nel territorio di Giuda, lasciò il suo servitore e
{19:4} proseguì nel deserto un’altra giornata di cammino. Alla fine si mise sotto una ginestra. Si augurò di morire: «Signore, — disse, — non ne posso più! Toglimi la vita, perché non valgo più dei miei padri».
{19:5} Si coricò e si addormentò sotto la ginestra, ma all’improvviso un angelo lo svegliò e disse: «Alzati e mangia».
{19:6} Subito notò accanto alla sua testa una focaccia, di quelle cotte su pietre arroventate, e una brocca d’acqua. Dopo aver mangiato e bevuto, si mise di nuovo a dormire.
{19:7} L’angelo del Signore lo svegliò una seconda volta: «Mangia ancora, — gli disse, — perché il cammino sarà molto lungo per te».
{19:8} Elia si alzò, mangiò e bevve. Poi, rinforzato da quel cibo, camminò quaranta giorni e quaranta notti, fino all’Oreb, il monte di Dio.
{19:9} Andò in una grotta e vi passò la notte. Il Signore gli chiese: — Che fai qui, Elia?
{19:10} Elia rispose: — Signore, Dio dell’universo, sono stato preso da un’ardente passione per te, quando ho visto che gli Israeliti hanno violato il tuo patto, hanno demolito i tuoi altari e hanno ucciso i tuoi profeti. Sono l’unico rimasto, ma cercano di togliermi la vita.
{19:11} Il Signore rispose a Elia: — Esci dalla grotta e vieni sulla montagna, alla mia presenza. Infatti il Signore stava passando. Davanti a lui un vento fortissimo spaccava le montagne e fracassava le rocce, ma il Signore non era nel vento. Dopo il vento venne il terremoto, ma il Signore non era nel terremoto.
{19:12} Dopo il terremoto venne il fuoco, ma il Signore non era neppure nel fuoco. Dopo il fuoco, Elia udì come un lieve
{19:13} sussurro. Si coprì la faccia col mantello, uscì sull’apertura della grotta e udì una voce che gli diceva: — Che fai qui, Elia?
{19:14} Allora rispose: — Signore, Dio dell’universo, sono stato preso da un’ardente passione per te, quando ho visto che gli Israeliti hanno violato il tuo patto, hanno demolito i tuoi altari e hanno ucciso i tuoi profeti. Sono rimasto solo io, ma cercano di togliermi la vita!
{19:15} Il Signore gli rispose: — Ritorna sui tuoi passi, in direzione del deserto di Damasco. Entra in città e consacra Cazaèl re di Aram.
{19:16} Poi va’ a consacrare re d’Israele Ieu, figlio di Nimsì, e consacra come profeta al posto tuo ∆ Eliseo, figlio di Safat, originario di ∆ Abel-Mecolà.
{19:17} Chi sfuggirà alla spada di Cazaèl sarà ucciso da Ieu. Chi scamperà alla spada di Ieu, sarà ucciso da Eliseo.
{19:18} Risparmierò settemila Israeliti, tutti quelli che non hanno piegato le ginocchia davanti al dio Baal e non hanno baciato la sua statua.
{i19:19} La vocazione di Eliseo
{19:19} Mentre tornava dal monte Oreb, Elia incontrò Eliseo, figlio di Safat, intento ad arare. Davanti a lui c’erano dodici paia di buoi. Eliseo guidava l’ultimo paio. Nel passargli accanto, Elia gli stese sopra il proprio mantello.
{19:20} Eliseo lasciò i buoi, corse dietro a Elia e gli disse: — Vorrei andare a salutare mio padre e mia madre, poi ti seguirò. — Va’ pure, ma torna di nuovo! Sai quello che ti ho fatto! — rispose Elia.
{19:21} Eliseo si separò da Elia, uccise un paio di buoi e li offrì in sacrificio; usò la legna del giogo per cuocere la carne e fece un pranzo a quelli che erano con lui. Poi partì e seguì Elia, come suo aiutante.
{i20:1} Guerra contro gli Aramei
{20:1} Ben Adad, re di Aram, radunò il suo esercito e marciò contro Samaria. Aveva con sé trentadue re, carri e cavalieri. Assediò la città e l’attaccò.
{20:2} Mandò dentro la città alcuni messaggeri ad Acab,
{20:3} per riferirgli questo messaggio: «Il re Ben-Adàd esige il tuo oro e il tuo argento, le tue donne e i tuoi figli più forti».
{20:4} Il re d’Israele rispose: «O re, mio padrone, è come hai detto tu; io e le mie cose ti apparteniamo».
{20:5} I messaggeri tornarono nuovamente da Acab con questo messaggio da parte del re Ben-Adàd: «Ti ho fatto dire di consegnarmi il tuo oro e il tuo argento, le tue donne e i tuoi figli più forti.
{20:6} Ma domani a quest’ora manderò da te i miei ufficiali; saranno loro a frugare in casa tua e nelle abitazioni dei tuoi ministri. Prenderanno tutto quel che hai di più prezioso e lo porteranno via».
{20:7} Acab convocò gli anziani del suo territorio e disse loro: — È chiaro anche a voi che quest’uomo vuole la mia rovina. Eppure, quando ha preteso i miei figli e le mie donne, il mio oro e il mio argento, non gli ho rifiutato nulla!
{20:8} Gli anziani e il popolo dissero al re: — Non dar retta a Ben-Adàd, non cedere!
{20:9} Allora Acab incaricò i messaggeri di Ben-Adàd di portargli questa risposta: «O re, mio padrone, avrei fatto tutto quel che mi hai chiesto la prima volta, ma quel che chiedi ora non posso proprio farlo!». I messaggeri riferirono ogni cosa.
{20:10} Ben-Adàd allora mandò a dire ad Acab: «Gli dèi mi puniscano se, quando distruggerò Samaria, la sua polvere basterà a darne una manciata a tutti i miei soldati!».
{20:11} Il re d’Israele rispose: «Chi si cinge la spada ai fianchi non si vanti come chi la toglie!».
{20:12} Quando ricevette la risposta di Acab, Ben-Adàd stava bevendo con gli altri re nel suo accampamento. Ordinò ai suoi ufficiali: «Subito all’attacco di Samaria!». Ed essi si schierarono per l’attacco.
{i20:13} Vittoria di Acab
{20:13} Un profeta andò da Acab, re d’Israele, e gli disse: — Il Signore ti manda a dire: «Vedi questo numeroso esercito? Oggi lo farò cadere in tuo potere. Allora riconoscerai che io sono il Signore!».
{20:14} — Per mezzo di chi il Signore mi darà la vittoria? — chiese Acab. — Per mezzo dei giovani, al comando dei capi delle province. Ecco la risposta del Signore, — disse il profeta. Acab chiese ancora: — Chi inizierà l’attacco? — Tu, — rispose il profeta.
{20:15} Acab passò in rassegna i giovani al comando dei capi delle province: erano in tutto duecentotrentadue. Poi passò in rassegna anche il resto degli uomini d’Israele, settemila in tutto.
{20:16} Verso mezzogiorno, mentre Ben-Adàd si stava ubriacando nel suo accampamento insieme ai trentadue re suoi alleati, gli Israeliti attaccarono.
{20:17} I giovani al comando dei capi delle province uscirono per primi. Ben-Adàd chiese informazioni e gli fu annunziato che degli uomini erano usciti da Samaria.
{20:18} Allora ordinò: «Se sono usciti con intenzioni pacifiche, prendeteli vivi. Se sono usciti per combattere, prendeteli vivi ugualmente».
{20:19} Intanto, i giovani al comando dei capi delle province erano usciti all’attacco, seguiti dal resto dell’esercito.
{20:20} Ognuno colpì un avversario. Gli Aramei si diedero alla fuga, inseguiti dagli Israeliti. Ben-Adàd, re di Aram, fuggì a cavallo con altri cavalieri.
{20:21} Poi Acab, re d’Israele, uscì in battaglia, distrusse la cavalleria e i carri e inflisse agli Aramei una sconfitta tremenda.
{20:22} Il profeta andò dal re d’Israele e gli disse: «Sii coraggioso, ma sta’ attento a quel che devi fare, perché l’anno prossimo a quest’epoca il re di Aram verrà nuovamente ad attaccarti».
{i20:23} Secondo attacco degli Aramei. Nuovo intervento del profeta
{20:23} I ministri del re di Aram dissero al loro signore: «Il Dio degli Israeliti è un Dio delle montagne. Per questo sono stati più forti di noi. Se però combatteremo in pianura, riusciremo a batterli.
{20:24} Perciò, ora fai così. Allontana i re alleati dai posti di comando e sostituiscili con degli ufficiali.
{20:25} Organizza un nuovo esercito, forte come quello che hai perso, e procurati cavalieri e carri in gran numero, come prima. Combatteremo gli Israeliti nella pianura e certamente riusciremo a sconfiggerli». Il re di Aram ascoltò il consiglio dei suoi ministri.
{20:26} Trascorso un anno, passò in rassegna le sue truppe e salì ad Afek per combattere contro Israele.
{20:27} Anche gli Israeliti furono passati in rassegna dal loro re, ricevettero viveri, si diressero verso gli Aramei e si accamparono di fronte a loro. Gli Aramei riempivano la pianura e gli Israeliti, in confronto, sembravano due piccoli greggi di capre.
{20:28} Il profeta andò dal re d’Israele e gli disse: «Ascolta questo messaggio del Signore: “Gli Aramei hanno detto che io, il Signore, sono un Dio delle montagne e non della pianura, ma ora io li farò cadere in mano tua, anche se sono molto numerosi! Allora vi accorgerete che io sono il Signore!”».
{20:29} Per sette giorni Israeliti e Aramei rimasero nei loro accampamenti, gli uni di fronte agli altri. Il settimo giorno iniziarono i combattimenti e gli Israeliti uccisero centomila soldati aramei.
{20:30} I ventisettemila superstiti si rifugiarono nella città di Afek, ma furono travolti da un crollo delle mura. Anche Ben-Adàd era fuggito in quella città e si nascondeva di stanza in stanza.
{20:31} I suoi ufficiali gli dissero: «Abbiamo sentito dire che i re d’Israele hanno buon cuore. Vestiamoci di sacco, leghiamoci le braccia sopra la testa e usciamo così incontro al re d’Israele. Forse ci lascerà salva la vita».
{20:32} Così si vestirono di sacco e si legarono le braccia sopra la testa. Poi andarono da Acab, re d’Israele, e gli dissero: — Ben-Adàd ti supplica di non ucciderlo. Acab rispose: — È ancora vivo? in questo caso è un fratello per me!
{20:33} Gli ufficiali di Ben-Adàd presero subito quelle parole di Acab come un buon segno e dissero a loro volta: — Ben-Adàd è un fratello per te! — Andatelo a cercare, — disse Acab. Quando Ben-Adàd arrivò, Acab lo fece salire sul suo carro.
{20:34} Ben-Adàd gli disse: — Ti restituirò le città che mio padre ha preso a tuo padre e ti darò il diritto di vendere i tuoi prodotti a Damasco, come mio padre ha fatto a Samaria. Acab rispose: — A queste condizioni ti lascio andare. Stipulò un patto con lui e lo lasciò libero.
{i20:35} Un profeta condanna Acab
{20:35} Uno che apparteneva a un gruppo di profeti, per ordine del Signore, disse a un suo compagno: — Picchiami!, — ma l’altro si rifiutò.
{20:36} Il profeta, allora, replicò: — Non hai voluto ubbidire a un ordine del Signore; perciò quando mi avrai lasciato, sarai assalito da un leone. Infatti l’altro se ne andò e fu aggredito da un leone.
{20:37} Il profeta incontrò un altro uomo e anche a lui disse: — Picchiami! L’uomo lo picchiò duramente e lo ferì.
{20:38} Poi il profeta andò ad aspettare il re sulla strada; si era reso irriconoscibile mettendosi una sciarpa sugli occhi.
{20:39} Quando il re passò di lì, il profeta gli gridò: — O re, mi trovavo nel mezzo della battaglia. Un soldato che si ritirava mi ha affidato un prigioniero da custodire, e mi ha detto: «Se lo lasci fuggire, pagherai con la tua vita oppure con un rimborso di tremila monete d’argento».
{20:40} Però, mentre ero occupato in altre cose, il prigioniero mi è sfuggito. Il re gli rispose: — Tu stesso hai pronunziato la tua condanna!
{20:41} Il profeta, allora, si scoprì il volto e il re riconobbe in lui uno dei profeti.
{20:42} Il profeta disse al re: — Ascolta questo messaggio del Signore: Tu hai lasciato fuggire il re che io invece avevo destinato allo sterminio. Ora tu pagherai per lui con la tua vita e il tuo popolo pagherà per il suo popolo!
{20:43} Il re tornò a Samaria, a casa sua, irritato e di cattivo umore.
{i21:1} La vigna di Nabot
{21:1} Nella città di Izreèl, accanto al palazzo di Acab, re di Samaria, c’era una vigna. Essa apparteneva a un certo Nabot.
{21:2} Un giorno, Acab disse a Nabot: — Cedimi la tua vigna. Vorrei usarla come orto, perché è molto vicina al mio palazzo. In cambio ti darò una vigna migliore o, se preferisci, il giusto prezzo.
{21:3} Nabot rispose ad Acab: — Ho ricevuto questa vigna in eredità dai miei antenati, perciò non ho il diritto di cedertela. Il Signore non lo permetterebbe.
{21:4} Il re Acab se ne tornò a casa irritato e di cattivo umore, perché Nabot si era rifiutato di cedergli l’eredità ricevuta dai suoi antenati. Andò a letto senza mangiare e voltò la faccia contro il muro.
{21:5} Sua moglie Gezabele venne da lui e gli chiese: — Perché sei così di cattivo umore? Perché non mangi niente?
{21:6} Acab rispose: — Ho chiesto a Nabot di Izreèl di cedermi la sua vigna in cambio di denaro o, se preferiva, di un’altra vigna, ma lui mi ha risposto: «Non ti darò la mia vigna!».
{21:7} — Sei o non sei tu il re d’Israele? — ribatté la moglie Gezabele. — Adesso alzati, vieni a mangiare e non preoccuparti; ti farò avere la vigna di Nabot di Izreèl.
{21:8} La regina scrisse alcune lettere a nome del re e le autenticò col sigillo regale e le mandò agli anziani e alle persone più importanti della città dove abitava Nabot.
{21:9} Le lettere dicevano: «Proclamate un giorno di digiuno, radunate la gente e fate sedere Nabot davanti a tutti.
{21:10} Poi fate venire due persone senza scrupoli ad accusare Nabot di aver ∆ maledetto Dio e il re. Alla fine conducetelo fuori città e uccidetelo a sassate».
{21:11} Gli anziani e le persone importanti della città dove viveva Nabot ubbidirono agli ordini mandati per lettera dalla regina Gezabele.
{21:12} Proclamarono un giorno di digiuno e, quando la gente si fu riunita, fecero sedere Nabot davanti a tutti.
{21:13} Vennero due persone senza scrupoli e accusarono Nabot di aver maledetto Dio e il re. Nabot fu portato fuori della città e ucciso a sassate.
{21:14} Poi mandarono a dire a Gezabele: «Nabot è morto, ucciso a colpi di pietra».
{21:15} Appena ricevette questa notizia, Gezabele disse al re Acab: «Puoi andare a prendere possesso della vigna che Nabot si rifiutava di cederti: ormai è morto!».
{21:16} A queste parole, Acab si alzò subito e andò a impadronirsi della vigna di Nabot.
{i21:17} Elia annuncia il castigo di Acab e Gezabele
{21:17} Allora il Signore disse a Elia di Tisbe:
{21:18} «Va’ da Acab, re d’Israele, che regna in Samaria; lo troverai nella vigna di Nabot, della quale è andato a prendere possesso.
{21:19} Riferiscigli queste parole da parte mia: Tu hai ucciso un uomo e ora vuoi impadronirti dei suoi beni?, e poi aggiungi: I cani leccheranno il tuo sangue nello stesso posto dove hanno leccato quello di Nabot!».
{21:20} Quando il re Acab vide Elia, gli disse: — Sei riuscito a trovarmi, mio nemico? — Sì, ti ho trovato, — rispose Elia, — perché tu non fai altro che andare contro la volontà del Signore.
{21:21} Perciò egli ti manda a dire: «Manderò una rovina sulla tua famiglia. Eliminerò ogni maschio della tua famiglia, dal primo all’ultimo, in tutto Israele.
{21:22} Farò fare alla tua dinastia la fine di quella di Geroboamo, figlio di Nebat, e di quella di Baasà, figlio di Achia, perché tu mi hai esasperato e hai spinto il popolo d’Israele a peccare!».
{21:23} Il Signore ha anche parlato di Gezabele, — aggiunse Elia. — Il suo corpo sarà divorato dai cani nel territorio di Izreèl.
{21:24} Acab! — concluse Elia, — tutti quelli della tua famiglia che morranno in città saranno sbranati dai cani, quelli che morranno in campagna li mangeranno gli uccelli rapaci.
{21:25} (Nessuno fu così ostinato contro la volontà del Signore come Acab, perché sua moglie lo istigava.
{21:26} Fece le cose più vergognose, adorò gli idoli, proprio come il popolo degli Amorrei che il Signore aveva cacciato dal territorio all’avanzata del popolo d’Israele).
{21:27} Quando il re Acab udì le parole di Elia, si strappò le vesti, si mise addosso un sacco e cominciò a digiunare. Dormiva avvolto nel sacco e camminava a testa bassa.
{21:28} Allora il Signore disse al profeta Elia:
{21:29} «Hai visto come Acab si è umiliato davanti a me? Per questo non colpirò la sua famiglia durante la sua vita, ma durante quella di suo figlio».
{i22:1} Acab vuol riprendere la città di Ramot di Gàlaad (vedi 2 Cronache 18,1-4)
{22:1} Per tre anni non ci furono guerre tra gli Israeliti e gli Aramei, ma
{22:2} il terzo anno il re di Giuda, Giòsafat, venne in visita da Acab, re d’Israele.
{22:3} Acab aveva detto ai suoi ministri: «La città di Ramot di Gàlaad ora è nelle mani del re di Aram, ma è nostra! Invece di star qui tranquilli, andremo a riprendercela!».
{22:4} Perciò chiese al re Giòsafat: — Vuoi venire con me ad attaccare Ramot di Gàlaad? — Conta pure su di me, — rispose Giòsafat, — sul mio esercito e sulla mia cavalleria!
{22:5} Poi aggiunse: — Però, prima, consultiamo il Signore; oggi stesso.
{i22:6} I profeti di corte predicono la vittoria (vedi 2 Cronache 18,5-11)
{22:6} Il re Acab convocò i suoi profeti, quattrocento in tutto, e chiese loro: — Posso attaccare Ramot di Gàlaad o devo rinunziare? I profeti risposero: — Vai pure all’attacco. Il Signore farà cadere la città in tuo potere.
{22:7} Giòsafat chiese: — Non c’è un profeta del Signore che ci aiuti a consultarlo?
{22:8} Il re Acab rispose: — Ce n’è ancora uno; è Michea, figlio di Imla. Lui può aiutarci a consultare il Signore. Però io lo detesto, perché non mi annunzia mai niente di buono, ma soltanto cose cattive! — Tu, o re, non dovresti parlare così! — replicò Giòsafat.
{22:9} Allora il re Acab chiamò un ministro e gli ordinò di far venire al più presto Michea, figlio di Imla.
{22:10} Intanto, Acab, re d’Israele, e Giòsafat, re di Giuda, con indosso i loro abiti regali, stavano seduti, ognuno su un trono, sullo spiazzo all’ingresso di Samaria. I profeti pronunziavano oracoli in loro presenza.
{22:11} Uno di loro, Sedecia figlio di Chenaanà, si era fatto un paio di corna di ferro e diceva: «Il Signore ha parlato e ha detto: Con queste schiaccerai gli Aramei!».
{22:12} Tutti i profeti dicevano la stessa cosa: «Attacca a Ramot di Gàlaad! Ce la farai. Il Signore farà cadere in mano tua la città!».
{i22:13} Il profeta Michea predice la sconfitta (vedi 2 Cronache 18,12-27)
{22:13} Nel frattempo, il messaggero che era andato a chiamare Michea, gli diceva: — Tutti i profeti, a una sola voce, annunziano al re cose buone. Fa’ anche tu come loro e dagli buone previsioni.
{22:14} Michea rispose: — Com’è vero che il Signore vive, dirò quello che il Signore mi farà dire!
{22:15} Michea andò dal re e questi gli chiese: — Possiamo attaccare Ramot di Gàlaad o dobbiamo rinunziare? Michea rispose: — Certo, attacca pure, o re, ce la farai! Il Signore farà cadere la città in tuo potere!
{22:16} — Anche questa volta, ti scongiuro: dimmi soltanto la verità, quando parli in nome del Signore! — disse il re Acab.
{22:17} Allora Michea rispose: — Ho visto il popolo d’Israele disperso sulle montagne, come un gregge senza pastore. Il Signore ha detto: «Questi uomini son senza guida; tornino in pace alle loro case!»
{22:18} Acab disse a Giòsafat: — Te l’avevo detto: quest’uomo non mi annunzia mai niente di buono, ma solo cose cattive!
{22:19} Michea riprese a parlare: — Ascolta la parola del Signore! Io l’ho visto seduto sul suo trono, con tutti i suoi servitori in piedi alla sua destra e alla sua sinistra.
{22:20} A un certo punto ha chiesto loro: «Chi convincerà Acab ad andare a Ramot di Gàlaad, dove finirà ammazzato?». I servitori davano le risposte più varie,
{22:21} finché uno spirito si è presentato al Signore e ha detto: «Lo convincerò io!». Il Signore gli ha chiesto come avrebbe fatto
{22:22} e lui ha risposto: «Farò uscire menzogne dalle bocche dei profeti!». «Va’ pure, ingannalo così! Ci riuscirai», gli ha detto il Signore.
{22:23} E Michea concluse: — Il Signore ha fatto uscire menzogne dalla bocca dei profeti, ma in realtà ha deciso di farti finire male!
{22:24} Sedecia figlio di Chenaanà si avvicinò a Michea e gli diede uno schiaffo e gli disse: — Da che parte lo spirito del Signore è uscito da me per parlare a te?
{22:25} — Lo vedrai il giorno che cercherai un nascondiglio di stanza in stanza! — rispose Michea.
{22:26} Il re Acab ordinò: — Arrestate Michea e consegnatelo ad Amon, governatore della città, e al principe Ioas.
{22:27} Ordinate loro di rinchiuderlo in prigione e di tenerlo a pane e acqua, finché non tornerò sano e salvo dalla guerra!
{22:28} Michea replicò: — Se tornerai sano e salvo vorrà dire che il Signore non ha parlato per bocca mia.
{i22:29} Acab muore in combattimento (vedi 2 Cronache 18,28-34)
{22:29} Il re d’Israele, Acab, e il re di Giuda, Giòsafat, salirono a Ramot di Gàlaad.
{22:30} Acab disse a Giòsafat: «Per combattere, io mi travestirò, ma tu tieni i tuoi abiti regali». Il re Acab si travestì e andò a combattere.
{22:31} Il re di Aram aveva ordinato ai trentadue capi dei suoi carri: «Voi cercate di colpire il re d’Israele e lasciate perdere tutti gli altri».
{22:32} Quando i capi dei carri videro Giòsafat, dissero: «Ecco là il re d’Israele!», e si gettarono verso di lui per attaccarlo. Giòsafat si mise a gridare,
{22:33} i capi dei carri si accorsero che non era lui il re d’Israele, e si allontanarono.
{22:34} Un soldato, però, tirò a caso con l’arco e una freccia colpì proprio Acab, infilandosi fra le piastre della sua corazza. «Sono ferito! — gridò Acab al suo cocchiere. — Gira il carro e portami lontano dal campo di battaglia».
{22:35} La battaglia infuriò per tutto il giorno e il re Acab dovette stare nel suo carro, di fronte allo schieramento arameo. Dalla ferita il sangue colava sul fondo del carro. Alla sera morì.
{22:36} Al tramonto un grido si diffuse per il campo: «Ritiriamoci! Tutti al proprio paese o alla propria città».
{22:37} Dopo la sua morte, il corpo di Acab fu trasportato a Samaria e sepolto là.
{22:38} Il suo carro fu lavato nella vasca di Samaria. I cani leccarono il suo sangue e le prostitute vi si lavarono, come il Signore aveva annunziato.
{22:39} Gli altri fatti della vita di Acab, le notizie sulla costruzione della ‘Casa d’avorio’ e sulle città da lui costruite sono scritte nella ‘Storia dei re d’Israele’.
{22:40} Alla morte di Acab, divenne re suo figlio Acazia.
{i22:41} Giòsafat, re di Giuda (vedi 2 Cronache 20,31–21,1)
{22:41} Nel quarto anno di regno di Acab re d’Israele, Giòsafat, figlio di Asa, era diventato re di Giuda
{22:42} all’età di trentacinque anni. Regnò venticinque anni a Gerusalemme. Sua madre si chiamava Azubà ed era figlia di Silchì.
{22:43} Giòsafat seguì la via tracciata da suo padre Asa e fece sempre la volontà del Signore. Tuttavia i santuari sulle colline non furono eliminati e la gente continuò a offrirvi sacrifici e a bruciarvi incenso.
{22:44} Giòsafat visse in pace col re d’Israele.
{22:45} Gli altri fatti della vita di Giòsafat, le sue imprese e le sue guerre sono scritti nella ‘Storia dei re di Giuda’.
{22:46} Egli eliminò da tutto il territorio ogni traccia di prostituzione sacra rimasta dai tempi di suo padre Asa.
{22:47} In quel tempo Edom non aveva un re, ma soltanto un governatore.
{22:48} Giòsafat fece costruire delle navi d’alto mare per andare a ∆ Ofir a prendere l’oro. Le navi, però, si sfasciarono nel porto di ∆ Esion-Ghèber e non furono mai usate.
{22:49} Acazia, figlio di Acab, aveva proposto a Giòsafat di unire i propri uomini per formare gli equipaggi delle navi, ma Giòsafat non aveva accettato.
{22:50} Alla sua morte, Giòsafat fu sepolto nella Città di Davide, accanto ai suoi antenati. Dopo di lui regnò suo figlio Ioram.
{i22:51} Acazia, re d’Israele
{22:51} Nel diciassettesimo anno di regno di Giòsafat re di Giuda, Acazia, figlio di Acab, divenne re d’Israele a Samaria per due anni.
{22:52} Andò contro la volontà del Signore. Si comportò male come suo padre e sua madre e come Geroboamo, figlio di Nebat, che aveva spinto il popolo d’Israele a peccare.
{22:53} Adorò il dio Baal e s’inginocchiò davanti alla sua statua. Offese il Signore, il Dio d’Israele, proprio come aveva fatto suo padre.
