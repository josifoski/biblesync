{1:1} Messaggio che Dio ha rivelato al profeta Abacuc.
{i1:2} Dialogo serrato tra il profeta e Dio Il profeta chiede l’aiuto del Signore
{1:2} Fino a quando, Signore, dovrò chiederti aiuto senza che tu mi ascolti, denunziare la violenza senza che tu venga in aiuto?
{1:3} Perché mi fai vedere l’ingiustizia? Come puoi restare spettatore dell’oppressione? Davanti a me ci sono soltanto rapina e violenza, dovunque processi e contese.
{1:4} Le leggi non sono più rispettate, la giustizia non è ben applicata. Il malvagio raggira il giusto e i giudizi sono falsati.
{i1:5} Risposta del Signore: invasione dei Babilonesi
{1:5} Il Signore dice: «Guardate attentamente le altre nazioni, e resterete del tutto stupefatti. Ai vostri giorni qualcuno compirà una cosa che a raccontarla non sarebbe creduta.
{1:6} Io faccio venire i Babilonesi popolo feroce e impetuoso. Essi percorrono ampie regioni per conquistare territori altrui.
{1:7} Sono feroci e terribili; sono tanto superbi che stabiliscono da soli quel che è giusto.
{1:8} I loro cavalli sono più veloci dei leopardi, più agili dei lupi affamati che si aggirano di sera. I loro cavalieri vengono da lontano, arrivano veloci, volano come l’aquila che si precipita sulla preda.
{1:9} Vengono tutti per conquistare con violenza, guardano avidi davanti a sé. Ammucchiano prigionieri, numerosi come granelli di sabbia.
{1:10} Trattano i re con disprezzo, deridono quelli che governano. Le fortezze non li impressionano, vi innalzano contro cumuli di terra e le conquistano.
{1:11} Passano come un uragano e si precipitano altrove, si fanno un dio della loro forza».
{i1:12} Il profeta supplica il Signore
{1:12} Signore, tu sei da sempre il mio Dio: il Dio santo e immortale. Signore, mia roccia, tu hai scelto i Babilonesi e li hai resi forti per eseguire la tua sentenza contro di noi.
{1:13} I tuoi occhi sono troppo puri per sopportare la vista del male, non puoi tollerare l’oppressione. Perché allora guardi l’opera dei malvagi e non dici niente? Come mai taci mentre i malvagi distruggono uomini che sono più giusti di loro?
{1:14} Tu tratti gli uomini come i pesci e i rettili che non hanno un padrone.
{1:15} I Babilonesi catturano la gente come pesci presi all’amo, la raccolgono nelle loro reti e ne hanno una gioia immensa.
{1:16} Offrono sacrifici alle reti, bruciano profumi in loro onore, perché con esse si procurano un cibo abbondante e saporito.
{1:17} Forse per questo tirano sempre fuori la spada, e massacrano senza pietà i popoli?
{2:1} Mi metterò di sentinella, in piedi sulla mia torre, starò a spiare per vedere quel che Dio dirà, e come risponderà ai miei lamenti.
{i2:2} Risposta del Signore: il giusto e l’oppressore
{2:2} Il Signore mi rispose così: «Scrivi quel che ti rivelo, incidilo bene su tavolette, a chiare lettere, perché si leggano facilmente.
{2:3} Non è ancora giunto il momento che questa visione si avveri, ma alla fine tutto si realizzerà, come previsto. Attendila con fiducia e pazienza. Arriverà sicuramente e non tarderà.
{2:4} Scrivi così: L’uomo infedele a Dio soccomberà, ma il giusto vivrà per la sua ∆ fedeltà.
{2:5} La ricchezza tradisce; gli uomini orgogliosi sono sempre agitati: spalancano la bocca come il mondo dei morti, e come la morte non si saziano mai. Conquistano una nazione dopo l’altra, assoggettano tutti i popoli.
{2:6} Ma i popoli conquistati diranno contro di loro parole ironiche e sprezzanti». «Ecco che cosa diranno: Guai a voi che accumulate ricchezze tolte agli altri e prendete i loro beni in pegno. Fino a quando agirete così?
{i2:7} Le cinque maledizioni
{2:7} Quando meno ve lo aspettate spunteranno i vostri creditori e vi faranno tremare, e, a loro volta, vi prenderanno tutto.
{2:8} Voi avete saccheggiato molti popoli, ma gli altri popoli saccheggeranno voi. E questo a causa del sangue che avete versato e della violenza fatta alle nazioni, alle città e ai loro abitanti.
{2:9} Guai a voi che avete arricchito la vostra casa con guadagni illeciti e volevate costruirvi un rifugio sicuro contro i colpi della sfortuna.
{2:10} I vostri progetti hanno disonorato la vostra casa; distruggendo numerosi popoli avete decretato la vostra rovina.
{2:11} Perfino le pietre dei muri grideranno, per accusarvi, e le travi di legno faranno eco.
{2:12} Guai a voi che costruite la grandezza della città sull’omicidio e l’oppressione!
{2:13} Gente di ogni paese ha faticato per costruirla, ma invano. Ora il loro lavoro è consumato dal fuoco. Questa non è forse l’opera del Signore dell’universo?
{2:14} Come l’acqua riempie il mare, così la conoscenza del Signore glorioso riempirà tutta la terra.
{2:15} Guai a voi che fate bere ai vostri vicini vino drogato per umiliarli guardando le loro nudità.
{2:16} Vi coprite di vergogna, non di gloria: bevete anche voi e mostratevi nudi! Il Signore vi obbligherà a ∆ vuotare la coppa della sua ira, e il vostro onore si trasformerà in infamia.
{2:17} La violenza commessa nel Libano ricadrà su di voi. Sarete pieni di terrore per gli animali che avete massacrati. E tutto questo a causa del sangue che avete versato e della violenza fatta alle nazioni alle città e ai loro abitanti.
{2:18} A che cosa servono gli idoli? Perché scolpirli? Sono oggetti di metallo che fanno credere a menzogne. Perché l’uomo dà fiducia a idoli muti che lui stesso ha fabbricato?
{2:19} Guai a voi che dite a un pezzo di legno: “Svegliati!” e a una pietra inanimata: “Alzati!”. Essi non possono rivelarvi nulla. Sono ricoperti d’oro e d’argento, ma non hanno vita.
{2:20} Il Signore risiede nel suo santo tempio. Si faccia silenzio davanti a lui su tutta la terra».
{i3:1} Preghiera di Abacuc
{3:1} Preghiera, sotto forma di lamento, del profeta Abacuc
{3:2} Signore, Signore, ho sentito parlare di quel che hai fatto, ho avuto timore e rispetto per la tua opera. Falla rivivere nella nostra vita, falla conoscere agli uomini. Anche se sei in collera abbi pietà di noi.
{3:3} Dio viene da Teman, Dio, il Santo, viene dal ∆ monte Paran. Il suo bagliore illumina il cielo, e la terra è piena delle sue lodi.
{3:4} Il suo splendore è come la luce, raggi brillanti escono dalle sue mani, là si cela la sua potenza.
{3:5} Davanti a lui avanza la peste, la febbre segue i suoi passi.
{3:6} Egli si ferma e la terra sussulta; guarda le nazioni, ed esse tremano di paura. Le montagne eterne vanno in frantumi, le antiche colline si abbassano: erano una volta i sentieri dei suoi passi.
{3:7} Vedo lo spavento della gente di Cusan e la paura degli abitanti di Madian.
{3:8} Sono forse i fiumi, Signore, sono i fiumi che provocano la tua ira? È forse contro il mare che sei furioso? Monti sul tuo carro, i tuoi cavalli ti conducono alla vittoria.
{3:9} Il tuo arco è già teso, le frecce sono i tuoi giuramenti. La terra si apre e sgorgano torrenti.
{3:10} Quando ti vedono, le montagne tremano, piogge torrenziali inondano la terra, l’oceano muggisce e lancia le sue onde verso l’alto.
{3:11} Alla luce delle tue frecce che volano, allo splendore della tua lancia, il sole e la luna interrompono il loro cammino.
{3:12} Con ira percorri la terra, con furore calpesti le nazioni.
{3:13} Tu sei andato in soccorso al tuo popolo, al re che hai scelto. Hai distrutto il capo della famiglia dei malvagi, hai annientato tutti i suoi seguaci.
{3:14} Hai trafitto la testa dei nemici con le loro stesse frecce. Come un uragano, si precipitavano con impeto per disperderci, si rallegravano come chi massacra le sue vittime in segreto.
{3:15} Tu percorri il mare con i tuoi cavalli mentre le onde spumeggiano con violenza.
{3:16} Io sento questo rumore e sono profondamente sconvolto: le mie labbra fremono, il mio corpo è indebolito, le mie gambe vacillano. Aspetto in silenzio che il giorno dell’angoscia colpisca il popolo che ci assale.
{3:17} Il fico non germoglia più, le vigne non danno più uva, gli ulivi non producono niente. I campi non forniscono raccolto, le greggi scompaiono dai recinti, i buoi dalle stalle.
{3:18} Ma io trovo la mia gioia nel Signore, sono felice perché Dio è il mio salvatore.
{3:19} Dio, il Signore, è la mia forza, egli rende i miei piedi agili come quelli delle cerve, mi fa camminare sulle vette dei monti. Per il direttore del coro. Con strumenti a corda.
