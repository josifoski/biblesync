{i1:1} Le due vie
{1:1} Felice l’uomo giusto: non segue i consigli dei malvagi, non va insieme ai peccatori, non sta con chi bestemmia Dio;
{1:2} ma sua gioia è la parola del Signore, la ∆ ripete notte e giorno.
{1:3} Come albero piantato lungo il fiume egli darà frutto a suo tempo, le sue foglie non appassiranno: riuscirà in tutti i suoi progetti.
{1:4} Non è questa la sorte dei malvagi: sono come paglia portata via dal vento!
{1:5} Saranno condannati in giudizio ed esclusi dal popolo dei giusti.
{1:6} Il Signore protegge il cammino dei giusti; la via dei malvagi finisce nel nulla.
{i2:1} Dio sceglie il suo re
{2:1} Perché si rivoltano i popoli, perché le genti ripetono vani propositi?
{2:2} Contro il Signore e il re da lui scelto si ribellano i re, cospirano i capi e gridano:
{2:3} «Liberiamoci dal loro dominio, spezziamo le loro catene!».
{2:4} Dal suo trono nel cielo ride il Signore e li disprezza.
{2:5} A loro si rivolge adirato e, spargendo terrore, proclama:
{2:6} «Sono io che ho posto il mio re in Sion, mia santa montagna».
{2:7} Voglio annunziare il decreto del Signore. Egli mi ha detto: «Tu sei mio figlio; io oggi ti ho generato.
{2:8} Chiedi: ti darò i popoli in possesso, sarà tua tutta la terra.
{2:9} Potrai distruggerli con scettro di ferro, ridurli a pezzi come vasi d’argilla».
{2:10} Signori e potenti del mondo, mettete giudizio, ascoltate:
{2:11} Servite il Signore con rispetto, adoratelo con grande timore:
{2:12} che non scoppi improvviso il suo sdegno e voi non finiate nel nulla. Felice chi confida nel Signore.
{i3:1} Lamento di un credente perseguitato
{3:1} Salmo di Davide. Si riferisce a quando fuggiva, inseguito dal figlio Assalonne. Quanti, Signore, i miei nemici! Quanti insorgono contro di me!
{3:2} Troppi di me vanno dicendo: «Nemmeno Dio viene a salvarlo».
{3:3} Ma tu, Signore, mio scudo nel pericolo, mi dai la vittoria, sollevi il mio capo.
{3:4} Se grido al Signore, mi risponde dalla sua santa montagna.
{3:5} Mi corico e m’addormento; al mattino mi sveglio sereno: il Signore mi protegge.
{3:6} Non temo migliaia di nemici accampati contro di me da ogni parte.
{3:7} Sorgi, Signore; salvami, o Dio! tu colpisci in faccia i miei nemici e abbatti la forza dei malvagi.
{3:8} Tu puoi salvare, Signore, tu benedici il tuo popolo.
{i4:1} Una gioia più grande
{4:1} Per il direttore del coro. Con strumenti a corda. Salmo di Davide. Rispondimi, quando t’invoco, Dio, mio difensore. Tu nei pericoli mi hai liberato; abbi ancora pietà di me; ascolta la mia preghiera.
{4:2} Voi che amate cose vane e cercate la menzogna, fino a quando mi insulterete?
{4:3} Sappiate che il Signore difende quelli che credono in lui: quando l’invoco, lui mi risponde.
{4:4} Tremate, basta con i vostri peccati. Nel silenzio della notte riflettete.
{4:5} Offrite sacrifici al vero Dio. Solo nel Signore abbiate fiducia.
{4:6} Molta gente va dicendo: «Se ci togli la tua luce, o Dio, chi ci darà il benessere?».
{4:7} A me, Signore, hai dato una gioia che vale più di tutto il loro grano e il loro vino.
{4:8} Tu solo, Signore, mi dai sicurezza: mi corico tranquillo e m’addormento.
{i5:1} Preghiera del mattino
{5:1} Per il direttore del coro. Con flauti. Salmo di Davide. Tendi l’orecchio, Signore, alle mie parole; accogli il mio lamento.
{5:2} Non senti il mio grido, tu, mio re e mio Dio? A te mi rivolgo, Signore.
{5:3} Al mattino tu ascolti la mia voce, all’alba ti presento il mio caso e aspetto la tua risposta.
{5:4} Tu non sei un Dio che gode del male, accanto a te non trova posto il malvagio.
{5:5} Tu non vuoi la presenza dei superbi, detesti tutti i malfattori.
{5:6} Tu distruggi chi dice falsità, disprezzi chi inganna o uccide.
{5:7} Ma grande, Signore, è la tua bontà: io sono accolto nella tua casa con fede ti adoro nel tuo santuario.
{5:8} Molti mi sono nemici, Signore: guidami nel sentiero dei tuoi voleri, appiana davanti a me la tua strada.
{5:9} I miei avversari dicono il falso, le loro intenzioni sono maligne; la loro bocca è una trappola che attira con dolci parole.
{5:10} Ma tu condannali, o Dio: cadano vittime dei loro stessi imbrogli; cacciali via, lontano da te. Il male che hanno fatto è grande: contro di te si sono ribellati.
{5:11} Ma si rallegrino e sempre cantino di gioia quelli che a te si appoggiano. Trovino in te felicità e protezione tutti quelli che ti amano.
{5:12} Tu, Signore, benedici i giusti, come scudo li protegge il tuo amore.
{i6:1} Pianto di un perseguitato
{6:1} Per il direttore del coro. Con strumenti a corda, a otto corde. Salmo di Davide. Signore, non rimproverarmi con ira, non castigarmi con collera.
{6:2} Pietà di me, Signore, sono esausto; guariscimi, io sono sfinito.
{6:3} Mi sento sconvolto: fino a quando, Signore, aspetterai?
{6:4} Vieni ancora a liberarmi, Signore; mi salvi dalla morte il tuo amore fedele.
{6:5} Nel mondo dei morti tu non sei ricordato, laggiù nessuno ti può lodare.
{6:6} Il dolore mi toglie le forze, passo le notti nel pianto, mi trovo in un mare di lacrime.
{6:7} Sono stanco di tanti avversari, il tormento mi oscura la vista.
{6:8} Via da me, gente malvagia! Il Signore ha udito il mio lamento,
{6:9} ha ascoltato il mio grido di aiuto: risponde alla mia preghiera.
{6:10} I miei nemici saranno sconvolti, finiranno coperti di vergogna, in un attimo tutti spariranno.
{i7:1} Appello alla giustizia di Dio
{7:1} Lamento di Davide, rivolto al Signore, pensando a Cus, della tribù di Beniamino. In te mi rifugio, Signore mio Dio. Liberami da chi mi perseguita!
{7:2} Salvami, prima che egli mi afferri e, come un leone, mi sbrani senza scampo.
{7:3} Signore, mio Dio, se ho agito male, se la mia mano ha commesso ingiustizia,
{7:4} se ho tradito chi mi ha fatto del bene, se ho protetto un ingiusto oppressore,
{7:5} il nemico mi insegua e mi raggiunga, mi schiacci fino a terra e trascini il mio onore nella polvere.
{7:6} Alzati indignato, Signore, sorgi contro la furia degli avversari, corri a difendermi, rendimi giustizia.
{7:7} Raduna davanti a te tutti i popoli, presiedi dall’alto la loro assemblea.
{7:8} Signore, giudice del mondo, dichiara la mia giustizia, proclama la mia innocenza;
{7:9} fa’ cessare la malizia dei malvagi, dà sicurezza agli uomini giusti: tu che scopri i pensieri più nascosti, tu che sei un Dio giusto!
{7:10} In Dio sta la mia difesa: egli salva chi ha il cuore sincero.
{7:11} Dio è un giudice giusto: ogni giorno castiga i colpevoli.
{7:12} Se non si convertono, affila la spada, tende l’arco e prende la mira,
{7:13} prepara strumenti di morte e lancia frecce di fuoco.
{7:14} Ecco, sono pieni di malvagità: concepiscono menzogna, partoriscono violenza.
{7:15} Fanno una buca, la scavano profonda, ma sono loro a cadere nella fossa.
{7:16} Contro di loro si ritorce l’inganno, sulla loro testa ricade la violenza.
{7:17} E io loderò la giustizia del Signore, a lui, l’Altissimo, canterò inni.
{i8:1} Grandezza dell’uomo e bontà di Dio
{8:1} Per il direttore del coro. Sulla melodia de «I torchi». Salmo di Davide. O Signore, nostro Dio, grande è il tuo nome su tutta la terra! Canterò la tua gloria più grande dei cieli
{8:2} balbettando come i bambini e i lattanti. Contro gli avversari hai costruito una fortezza per ridurre al silenzio nemici e ribelli.
{8:3} Se guardo il cielo, opera delle tue mani, la luna e le stelle che vi hai posto,
{8:4} chi è mai l’uomo perché ti ricordi di lui? Chi è mai, che tu ne abbia cura?
{8:5} L’hai fatto di poco inferiore a un dio, coronato di forza e di splendore,
{8:6} signore dell’opera delle tue mani. Tutto hai messo sotto il suo dominio:
{8:7} pecore, buoi e bestie selvatiche,
{8:8} uccelli del cielo e pesci del mare e le creature degli oceani profondi.
{8:9} O Signore, nostro Dio, grande è il tuo nome su tutta la terra!
{i9:1} Ringraziamento a Dio, difensore dell’oppresso
{9:1} Per il direttore del coro. ∆ Su «La morte del figlio». Salmo di Davide. Ti ringrazio, Signore, con tutto il cuore, racconterò i tuoi grandi prodigi.
{9:2} Tu mi fai danzare di gioia; a te, Altissimo, canterò il mio inno.
{9:3} Fuggono davanti a te i miei nemici, inciampano e sono perduti.
{9:4} Giudice giusto, tu siedi a giudicare, difendi la mia causa e il mio diritto.
{9:5} Minacci i popoli, distruggi i malvagi: il loro nome è cancellato per sempre.
{9:6} Il nemico è finito: tutto è in rovina, e delle città è scomparso anche il ricordo.
{9:7} Giudice eterno è il Signore, rende stabile il suo trono.
{9:8} Con giustizia governa l’universo, con rettitudine giudica i popoli.
{9:9} Il Signore è un rifugio per l’oppresso, luogo sicuro in tempi di angoscia.
{9:10} Chi ti conosce ha fiducia in te, Signore: tu non abbandoni chi ti cerca.
{9:11} Celebrate Dio, Signore di Sion, proclamate tra i popoli le sue meraviglie.
{9:12} Dio chiede conto del sangue versato, non dimentica il grido degli oppressi.
{9:13} Mostrami la tua bontà, Signore, e guarda come mi han ridotto quelli che mi odiano; fammi risalire dalla porta della morte.
{9:14} Guidami alla porta di Sion: là canterò le tue lodi, con gioia griderò che tu mi hai liberato.
{9:15} Cadano i nemici nella fossa da loro scavata, nella rete che hanno teso inciampi il loro piede.
{9:16} Il Signore si manifesta e fa giustizia: il malvagio cade nella trappola che ha teso.
{9:17} Nel mondo dei morti finiscano gli empi, tutti i popoli che dimenticano Dio.
{9:18} Ma Dio non dimentica i poveri, la speranza degli oppressi non resta delusa.
{9:19} Sorgi, Signore: non sia l’uomo il più forte! Trascina i popoli in giudizio.
{9:20} Riempili di paura, Signore; fa’ loro vedere che sono mortali.
{i10:1} Dialogo con Dio sui malvagi
{10:1} Perché, Signore, te ne resti lontano? Perché ti nascondi in tempi duri per noi?
{10:2} La prepotenza del malvagio rovina i poveri, cadono vittime delle sue trame.
{10:3} Il malvagio si vanta dei propri istinti, intasca guadagni e disprezza il Signore.
{10:4} Dice il malvagio nella sua presunzione: «Nessuno mi chiederà conto di nulla. Dio non c’è». Questo è il suo pensiero.
{10:5} Quel che fa ha sempre successo. Troppo alti per lui i tuoi giudizi, degli avversari non gliene importa.
{10:6} «Nulla in perpetuo mi farà vacillare — dice in cuor suo — non mi accadrà mai niente di male».
{10:7} Di maledizioni, imbrogli e ingiurie ha sempre piena la bocca. Ha sulla lingua parole maliziose e cattive.
{10:8} Se ne sta in agguato fra le siepi, dal suo nascondiglio uccide gli innocenti, con gli occhi spia la gente indifesa.
{10:9} Si apposta e rimane nascosto come un leone nel folto dei cespugli. Resta in agguato per afferrare i deboli: li attira nella rete e li cattura.
{10:10} Si abbassa, si rannicchia e gli innocenti cadono sotto la sua violenza.
{10:11} Dice in cuor suo: «Dio non se ne cura, chiude gli occhi, non vede mai nulla».
{10:12} Alzati, Signore, colpisci! Non dimenticarti degli oppressi!
{10:13} Come mai il malvagio può disprezzarti? Come può dire: «Dio non mi chiederà conto!»?
{10:14} Tu vedi il dolore e l’angoscia, osservi e sei pronto ad agire. A te si affida l’infelice, sei tu a soccorrere l’orfano.
{10:15} Spezza il potere dei malvagi, castigali per il male che fanno e di loro non rimanga più traccia.
{10:16} Signore, tu sei re per sempre nei secoli! Spariscano gli infedeli dalla terra.
{10:17} Signore, tu che ascolti i desideri dei poveri: da’ loro coraggio, presta loro attenzione,
{10:18} difendi i diritti dell’orfano e dell’oppresso. Mai più semini terrore l’uomo che è nato dalla terra.
{i11:1} Fiducia nella giustizia di Dio
{11:1} Per il direttore del coro. Di Davide. Mi sono rifugiato presso il Signore. Come potete dirmi allora: «Fuggi verso i monti, vola via come un uccello»?
{11:2} Già i malvagi tendono l’arco e mettono la freccia sulla corda per colpire nell’ombra gli uomini giusti.
{11:3} Ora che tutto è crollato, il giusto che cosa può fare?
{11:4} Il Signore risiede nel suo santo tempio, il Signore ha il suo trono nel cielo: volge sul mondo il suo sguardo, i suoi occhi scrutano l’uomo.
{11:5} Il Signore giudica giusti e malvagi, disprezza chi ama la violenza.
{11:6} Fa piovere sciagure sui malvagi: fiamme, zolfo e vento infuocato: questa è la loro sorte.
{11:7} Davvero il Signore è giusto e ama tutto quello che è onesto: i giusti contempleranno il suo volto.
{i12:1} Preghiera in un mondo corrotto
{12:1} Per il direttore del coro. Con strumenti a otto corde. Salmo di Davide. Vieni in nostro aiuto, Signore! Ormai nessuno ti rimane fedele, non c’è più lealtà tra gli uomini!
{12:2} Non fanno che ingannarsi a vicenda, hanno un cuore falso, labbra bugiarde!
{12:3} Chiudi, Signore, le labbra bugiarde, taglia le lingue arroganti.
{12:4} Questa gente osa dire: «Nostra forza è la lingua, nostra difesa le labbra: chi ci potrà fermare?».
{12:5} «Per la violenza fatta ai poveri, per il grido degli oppressi, ora io vengo — dice il Signore — e porto in salvo chi è maltrattato».
{12:6} La parola del Signore è parola sicura, argento puro, raffinato sette volte.
{12:7} Tu, Signore, proteggerai i poveri, ci difenderai per sempre da questa gente:
{12:8} dai malvagi che vanno in giro dappertutto e dalla corruzione che cresce tra gli uomini.
{i13:1} Lamento di un uomo disperato
{13:1} Per il direttore del coro. Salmo di Davide.
{13:2} Per quanto tempo, Signore, vuoi dimenticarmi? Per quanto ancora vuoi nascondermi il tuo volto?
{13:3} Fino a quando vivrò nell’angoscia, tutto il giorno con il cuore in pena? Fino a quando l’avrà vinta il mio nemico?
{13:4} Guardami, Signore; rispondimi, mio Dio: rendi ancor vivo il mio sguardo, perché non mi addormenti nella morte.
{13:5} Il mio avversario non canti vittoria, i miei nemici non godano della mia rovina.
{13:6} Ho avuto fiducia nel tuo amore: il mio cuore è in festa, perché mi hai salvato, a te canto, Signore, per il bene che mi hai fatto.
{i14:1} Incoscienza e fede
{14:1} Per il direttore del coro. Di Davide. Pensano tra sé gl’incoscienti: «Ma ∆ dov’è Dio?». Sono gente corrotta, commettono azioni infami, nessuno di loro agisce onestamente.
{14:2} Ma il Signore dal cielo guarda sulla terra per vedere se qualcuno è saggio, se c’è un uomo che cerca Dio.
{14:3} Tutti, senza eccezione, sono ribelli e corrotti. Nessuno agisce bene, nemmeno uno.
{14:4} Ma non hanno giudizio questi malfattori? Mangiano il pane a spese del mio popolo e non si curano del Signore.
{14:5} Ed ecco li assale il terrore; perché il Signore sta con l’innocente.
{14:6} «Se aggredite il povero, sarete svergognati, perché suo rifugio è il Signore».
{14:7} Viene da Sion la salvezza d’Israele: il Signore risolleverà il suo popolo. Allora Giacobbe sarà in festa, Israele sarà pieno di gioia.
{i15:1} Istruzioni per chi entra nel tempio
{15:1} Salmo di Davide. Chi è degno, Signore, di stare nella tua tenda, di abitare sulla tua ∆ santa montagna?
{15:2} Chi si comporta onestamente, pratica la giustizia, parla con sincerità.
{15:3} Non usa la lingua per calunniare, non fa torto al suo prossimo, non parla male del proprio vicino.
{15:4} Disprezza chi è riprovevole, ma stima chi teme il Signore mantiene la parola data anche a proprio danno.
{15:5} Non presta denaro a usura, non accetta doni contro l’innocente. Chi agisce in questo modo vive sicuro, per sempre.
{i16:1} Canto di fede di un convertito
{16:1} Poema di Davide. Proteggimi, o Dio: in te mi rifugio.
{16:2} Ho detto al Signore: sei tu il mio Dio: fuori di te non ho altro bene.
{16:3} Un tempo adoravo gli dèi del paese, confidavo nel loro potere.
{16:4} Ora pensino altri a fare nuovi idoli, non offrirò più a loro il sangue dei sacrifici, con le mie labbra non dirò più il loro nome.
{16:5} Sei tu, Signore, la mia eredità, il calice che mi dà gioia; il mio destino è nelle tue mani.
{16:6} Splendida è la sorte che mi è toccata, magnifica l’eredità che ho ricevuto.
{16:7} Loderò il Signore che ora mi guida, anche di notte il mio cuore lo ricorda.
{16:8} Ho sempre il Signore davanti agli occhi, con lui vicino non cadrò mai.
{16:9} Perciò il mio cuore è pieno di gioia, ho l’anima in festa, il mio corpo riposa sicuro.
{16:10} Non mi abbandonerai al mondo dei morti, non lascerai finire nella fossa chi ti ama.
{16:11} Mi mostrerai la via che porta alla vita: davanti a te pienezza di gioia, vicino a te felicità senza fine.
{i17:1} Certezze di un innocente
{17:1} Preghiera di Davide. Ascoltami, Signore: chiedo giustizia. Presta attenzione al mio grido, tendi l’orecchio alla mia preghiera, sulle mie labbra non c’è inganno.
{17:2} Pronunzia tu la sentenza su di me, guarda bene chi è nel giusto.
{17:3} Esamina la mia coscienza, scrutala anche di notte. Passami alla prova del fuoco, non troverai nulla contro di me: ho sempre detto la verità.
{17:4} In ogni azione ho seguito la tua parola, evitando la strada dei violenti.
{17:5} I miei passi non hanno lasciato la tua via, i miei piedi non hanno smarrito la tua strada.
{17:6} Io t’invoco e tu, o Dio, mi rispondi. Tendi l’orecchio, ascolta le mie parole,
{17:7} mostra la tua misericordia, tu che salvi con la tua mano chi cerca rifugio contro i nemici.
{17:8} Proteggimi come la pupilla dei tuoi occhi, nascondimi all’ombra delle tue ali,
{17:9} dai bestemmiatori che mi fanno violenza, dai mortali nemici che mi circondano.
{17:10} Pieni di sé, sordi a ogni pietà, parlano sempre con prepotenza.
{17:11} Hanno spiato i miei passi, mi fissano con odio, pronti ad abbattermi.
{17:12} Sembrano belve affamate di preda, leoni che stanno in agguato.
{17:13} Affrontali! Signore, vieni a colpirli, con la tua spada salvami dai malvagi.
{17:14} Con la tua forza, o Signore, liberami da questi uomini mortali, che in questa vita hanno la loro sorte; da’ loro quel che si meritano e ne abbiano in abbondanza. Ne avanzi per i figli e i loro discendenti.
{17:15} Io ho agito con giustizia e vedrò il tuo volto: al mio risveglio, mi sazierò della tua presenza.
{i18:1} 18,1 Il testo del Salmo 18 è quasi identico a quello di 2 Samuele 22,2-51, con qualche piccola variante. Canto di un re vittorioso
{18:1} Per il direttore del coro. Canto di Davide, servo del Signore. Lo cantò al Signore quando egli lo liberò da tutti i suoi nemici, e specialmente da Saul. Ti amo, Signore, mia forza!
{18:2} Il Signore è la mia roccia, la mia fortezza, il mio liberatore. Il mio Dio è la mia roccia, in lui ho un rifugio; egli è il mio scudo, è la forza che mi salva.
{18:3} Lode al Signore! Io l’ho invocato ed egli mi salva dai nemici.
{18:4} Mi avevano avvolto legami di morte, fiumi impetuosi mi avevano sommerso.
{18:5} Mi stringevano legami infernali, trappole mortali mi aspettavano.
{18:6} Nell’angoscia ho invocato il Signore, ho gridato aiuto verso il mio Dio. Dal suo tempio ha udito la mia voce, il mio grido è giunto al suo orecchio.
{18:7} Un terremoto scosse la terra, tremarono i monti dalle fondamenta, sussultarono per la collera di Dio.
{18:8} Fumo usciva dalle sue narici, dalla sua bocca un fuoco divorante, un getto di carboni ardenti.
{18:9} Inclinò il cielo e discese, una nube scura sotto i suoi piedi.
{18:10} Volava portato da un cherubino appariva sulle ali del vento.
{18:11} S’avvolgeva di un velo di tenebre tra nere nuvole cariche d’acqua.
{18:12} Dal bagliore che lo precedeva avanzavano le nubi con grandine e carboni ardenti.
{18:13} E il Signore tuonò dal cielo, l’Altissimo fece udire la sua voce.
{18:14} Scagliò frecce e li disperse, con lampi li mise in fuga.
{18:15} Allora apparve il fondo dei mari, si scoprirono le fondamenta del mondo, davanti alle minacce del Signore, davanti al soffio delle sue narici.
{18:16} Dall’alto stese la mano e mi afferrò, mi tirò fuori dalle acque profonde;
{18:17} mi salvò dal tremendo nemico, da avversari più forti di me.
{18:18} Mi avevano assalito quand’ero già a terra, ma il Signore mi sostenne.
{18:19} Mi liberò e mi condusse in campo aperto, e mi salvò perché mi vuole bene.
{18:20} Il Signore ha premiato la mia fedeltà, ha ricompensato la mia innocenza.
{18:21} Perché ho seguito le vie del Signore, non mi sono allontanato dal mio Dio.
{18:22} Ho sempre tenuto presenti le sue leggi, non ho mai ignorato i suoi decreti.
{18:23} Davanti a lui sono stato irreprensibile, sempre attento a non peccare.
{18:24} Il Signore ha premiato la mia fedeltà, la mia innocenza di fronte a lui.
{18:25} Con chi è fedele, tu sei fedele e con l’uomo retto anche tu sei retto.
{18:26} Con chi è puro, tu sei puro, ma con i malvagi sai essere astuto.
{18:27} Perché tu, Signore, liberi gli oppressi, abbassi lo sguardo dei superbi e schiacci il loro orgoglio.
{18:28} Signore, tu dai luce alla mia lampada; mio Dio, tu rischiari le mie tenebre.
{18:29} Col tuo aiuto respingo un esercito, con te, mio Dio, scavalco anche le mura.
{18:30} Perfetto è l’agire di Dio! La sua parola è degna di fede. Egli è scudo per chi in lui si rifugia.
{18:31} Chi è Dio, se non il Signore? Chi è la roccia, se non il nostro Dio?
{18:32} È Dio che mi riempie di forza e spiana il mio cammino,
{18:33} mi rende agile come un cervo, capace di star ritto sui monti.
{18:34} Addestra le mie mani alla battaglia, le mie braccia a tendere l’arco più duro.
{18:35} Signore, mi hai protetto come uno scudo, con il tuo favore mi hai sostenuto: mi hai esaudito e reso forte.
{18:36} Mi hai fatto avanzare a grandi passi, i miei piedi non hanno inciampato.
{18:37} Ho inseguito i miei nemici, li ho raggiunti, non sono tornato prima d’averli sconfitti.
{18:38} Li ho colpiti e non potranno rialzarsi, sono caduti sotto i miei piedi.
{18:39} Mi dai forze per la battaglia, sotto di me pieghi gli avversari.
{18:40} I nemici, che hai messo in fuga, mi voltano le spalle, così distruggo quelli che mi odiano.
{18:41} Gridano aiuto, ma nessuno li salva, invocano il Signore e lui non risponde.
{18:42} Li ho ridotti come polvere al vento, li ho schiacciati come fango sulla strada.
{18:43} Mi hai liberato da un popolo in rivolta; mi hai posto a capo delle nazioni, popoli a me prima ignoti mi sono sottomessi.
{18:44} A una mia parola, essi ubbidiscono, gente estranea s’inchina davanti a me.
{18:45} Gli stranieri si perdono d’animo, escono tremanti dalle loro fortezze.
{18:46} Viva il Signore! Benedetta la mia roccia! A Dio il trionfo, al mio salvatore,
{18:47} a lui che mi ha dato la rivincita, che mi ha sottomesso i popoli,
{18:48} che dai miei avversari furenti mi ha salvato, che mi ha fatto trionfare sugli oppressori. Tu mi hai liberato dai violenti.
{18:49} Ora, Signore, ti loderò fra le nazioni, canterò inni alla gloria del tuo nome.
{18:50} Egli ha dato al suo re una grande vittoria: questo è il suo amore per l’uomo che ha consacrato come re, per Davide e i suoi discendenti, in eterno.
{i19:1} Lode a Dio per la creazione e la legge
{19:1} Per il direttore del coro. Salmo di Davide. Narrano i cieli la gloria di Dio, il firmamento annunzia l’opera delle sue mani.
{19:2} Un giorno all’altro ne dà notizia, una notte all’altra lo racconta.
{19:3} Senza discorsi e senza parole, non è voce che si possa udire.
{19:4} Il loro messaggio si diffonde sulla terra, l’eco raggiunge i confini del mondo. Nei cieli è fissata la dimora del sole.
{19:5} Esce come uno sposo dalla stanza nuziale, come un campione si getta felice nella corsa.
{19:6} Sorge da una estremità del cielo e gira fino all’altro estremo: nulla sfugge al suo calore.
{19:7} La parola del Signore è perfetta: ridà la vita. La legge del Signore è sicura: dona saggezza ai semplici.
{19:8} I precetti del Signore sono giusti: riempiono di gioia. Gli ordini del Signore sono chiari: aprono gli occhi.
{19:9} Il rispetto del Signore è senza difetto: resta per sempre. Le decisioni del Signore sono valide, tutte ben fondate,
{19:10} più preziose dell’oro, dell’oro più fino, più dolci del miele che trabocca dai favi.
{19:11} Anch’io, tuo servo, ne ricevo luce, grande è il vantaggio per chi le osserva.
{19:12} Chi conosce tutti i propri errori? Perdonami quelli che non conosco.
{19:13} Difendi il tuo servo dall’orgoglio: su di me non abbia presa e sarò innocente, libero da gravi colpe.
{19:14} Ti siano gradite le parole della mia bocca e i pensieri della mia mente, o Signore, mia roccia e mio liberatore.
{i20:1} Augurio al re per la vittoria
{20:1} Per il direttore del coro. Salmo di Davide. Ti risponda il Signore quando sei nel pericolo; ti protegga lui, il Dio di Giacobbe.
{20:2} Ti mandi aiuto dal suo santuario; ti soccorra dal monte Sion.
{20:3} Si ricordi delle tue offerte, gli sia gradito il tuo sacrificio.
{20:4} Ti conceda quel che desideri, faccia riuscire ogni tuo progetto.
{20:5} Allora grideremo di gioia per la tua vittoria, in onore di Dio alzeremo le nostre bandiere. Il Signore ascolti ogni tua preghiera!
{20:6} Ora sono certo: il Signore dà vittoria al re che egli ha scelto; gli risponde dal suo tempio nel cielo, gli dà vittoria con la sua mano potente.
{20:7} Gli altri si fidano dei carri, contano sui cavalli, noi chiediamo aiuto al Signore, nostro Dio.
{20:8} Loro inciampano e cadono e noi restiamo in piedi e resistiamo.
{20:9} Signore, da’ vittoria al re! Rispondici, quando ti invochiamo!
{i21:1} Liturgia per i festeggiamenti del re
{21:1} Per il direttore del coro. Salmo di Davide. Signore, il re è felice per la tua potenza! È pieno di gioia, perché gli hai dato vittoria!
{21:2} Tu hai esaudito i suoi desideri, non hai respinto le sue richieste.
{21:3} L’hai colmato di benedizioni e favori, gli hai posto sul capo una corona d’oro puro.
{21:4} Ti ha chiesto vita e tu gliela hai data, lunghi giorni senza mai fine.
{21:5} Lo fai vincere e la sua gloria è immensa, lo ricopri di grande splendore.
{21:6} La tua benedizione è su di lui per sempre, con la tua presenza lo rendi felice.
{21:7} Il re pone tutta la sua fiducia nel Signore; non vacillerà, perché Dio l’Altissimo è fedele.
{21:8} O re, i tuoi nemici non potranno sfuggirti, la tua mano raggiungerà quelli che ti odiano,
{21:9} quando apparirai, li darai alle fiamme. Il Signore li consumerà con la sua ira, e un grande fuoco li divorerà.
{21:10} Eliminerai dalla terra i loro figli, dal genere umano i loro discendenti.
{21:11} Essi vogliono farti del male, congiurano contro di te, senza riuscirci.
{21:12} Li metterai tutti in fuga, puntando l’arco contro di loro.
{21:13} Trionfa, Signore, con la tua potenza; con canti e musiche celebreremo la tua forza.
{i22:1} Grido di angoscia e canto di ringraziamento
{22:1} Per il direttore del coro. Sulla melodia de «La cerva dell’aurora». Salmo di Davide. Dio mio, Dio mio, perché mi hai abbandonato? Perché rimani lontano e non mi aiuti? Perché non ascolti il mio pianto?
{22:2} Di giorno grido, mio Dio, e tu non rispondi, anche di notte, e non trovo pace.
{22:3} Eppure tu, il Santo, abiti fra noi, in mezzo a Israele, popolo che ti loda.
{22:4} In te sperarono i nostri padri: hanno sperato e li hai condotti in salvo,
{22:5} ti chiesero aiuto e li hai liberati, si sono fidati e non sono rimasti delusi.
{22:6} Ma io sono un verme, non sono più un uomo; la gente mi insulta, tutti mi disprezzano.
{22:7} Ride di me chiunque mi incontra, storce la bocca, scuote la testa e dice:
{22:8} « Ponga la sua fiducia nel Signore, lo salvi lui, lo liberi, se lo ama davvero!».
{22:9} Signore, tu mi hai tratto dal ventre di mia madre e tra le sue braccia mi hai fatto riposare.
{22:10} A te sono stato affidato fin dalla nascita, fin dal ventre di mia madre tu sei il mio Dio.
{22:11} Non stare lontano da me, sono in pericolo e non c’è chi mi aiuta.
{22:12} I nemici mi circondano come mandrie di tori, mi accerchiano come bufali enormi,
{22:13} ruggiscono come leoni feroci, contro di me spalancano la bocca.
{22:14} Le mie forze se ne vanno come acqua che scorre, le mie ossa sono tutte slogate, il mio cuore dentro di me si scioglie come cera.
{22:15} Sono inaridito come terra secca e la lingua mi si attacca al palato: mi hai portato a un passo dalla morte.
{22:16} Una banda di malvagi mi circonda, mi accerchiano come un branco di cani, mi hanno legato mani e piedi.
{22:17} Sono ridotto a pelle e ossa: mi stanno a guardare soddisfatti.
{22:18} Già si dividono i miei vestiti e la mia tunica tirano a sorte.
{22:19} Signore, non stare lontano da me: sei tu la mia forza, corri in mio aiuto.
{22:20} Difendi la mia vita dalla spada, strappala dalle unghie di quei cani.
{22:21} Salvami dalla bocca dei leoni, liberami dalle corna dei bufali. Signore, mi hai ascoltato.
{22:22} Parlerò di te ai miei fratelli, canterò le tue lodi in mezzo all’ assemblea.
{22:23} Lodate il Signore, voi che credete in lui; glorificatelo, figli di Giacobbe; adoratelo, gente d’Israele.
{22:24} Il Signore non mi ha respinto, non si è vergognato della mia miseria, non mi ha voltato le spalle: egli ha raccolto il mio grido di aiuto.
{22:25} Per quel che hai fatto ti loderò nella grande assemblea, ti offrirò i sacrifici promessi davanti ai tuoi fedeli.
{22:26} Vengano i poveri e mangino a sazietà, lodino il Signore quelli che lo cercano: a loro, lunga vita per sempre!
{22:27} Lo ricordino le nazioni della terra, si convertano tutte al Signore, davanti a lui pieghino il ginocchio tutte le famiglie dei popoli:
{22:28} perché il Signore è il sovrano, egli regna su tutti i popoli.
{22:29} A lui si inchineranno i potenti della terra si prostreranno a lui tutti i mortali, tutti quelli che scendono nella tomba, coloro la cui vita è giunta al termine.
{22:30} I miei discendenti serviranno il Signore, di lui si parlerà alle nuove generazioni.
{22:31} A tutti quelli che nasceranno si dirà: «Questo ha fatto il Signore per salvarci!».
{i23:1} Il buon pastore
{23:1} Salmo di Davide. Il Signore è il mio pastore e nulla mi manca.
{23:2} Su prati d’erba fresca mi fa riposare; mi conduce ad acque tranquille,
{23:3} mi ridona vigore; mi guida sul giusto sentiero: il Signore è fedele!
{23:4} Anche se andassi per la valle più buia, di nulla avrei paura, perché tu resti al mio fianco, il tuo bastone mi dà sicurezza.
{23:5} Per me tu prepari un banchetto sotto gli occhi dei miei nemici. Con olio mi profumi il capo, mi riempi il calice fino all’orlo.
{23:6} La tua bontà e il tuo amore mi seguiranno per tutta la mia vita; starò nella casa del Signore per tutti i miei giorni.
{i24:1} Ingresso solenne nel tempio
{24:1} Salmo di Davide. Del Signore è la terra e quanto contiene, il mondo con i suoi abitanti.
{24:2} Lui l’ha fissata sopra i mari, l’ha resa stabile sopra gli abissi.
{24:3} Chi è degno di salire al monte del Signore? Chi entrerà nel suo santuario?
{24:4} Chi ha cuore puro e mani innocenti; chi non serve la menzogna e non giura per ingannare.
{24:5} Egli sarà benedetto dal Signore e accolto da Dio, suo salvatore.
{24:6} Così sono quelli che lo cercano, quelli che cercano il volto del Dio di Giacobbe!
{24:7} Alzate, porte, i vostri frontoni, alzatevi, porte antiche: entra il re, grande e glorioso!
{24:8} Chi è questo re grande e glorioso? È il Signore, valoroso e forte, è il Signore che vince le guerre!
{24:9} Alzate, porte, i vostri frontoni, alzatevi, porte antiche: entra il re, grande e glorioso!
{24:10} Chi è questo re grande e glorioso? È il Signore, Dio dell’universo: è lui il re grande e glorioso!
{i25:1} Lamento di un peccatore
{25:1} Di Davide. Signore, a te mi rivolgo.
{25:2} In te ho fiducia, mio Dio, non mi deludere e i miei nemici non trionfino su di me.
{25:3} Chi spera in te, o Dio, non sarà mai deluso; deluso sarà chi ti abbandona senza motivo.
{25:4} Fammi conoscere le tue vie, Signore; insegnami il cammino da seguire.
{25:5} Guidami con la tua verità, istruiscimi: sei tu il Dio che mi salva, ogni giorno sei la mia speranza.
{25:6} Non dimenticare il tuo amore e la tua fedeltà; durano da sempre, Signore.
{25:7} Dimentica i peccati della mia gioventù, non guardare tutte le mie colpe. Con amore ricordati di me, per la tua grande bontà, Signore.
{25:8} Buono e giusto è il Signore; insegna la sua via ai peccatori.
{25:9} Conduce i poveri sul cammino della giustizia, insegna loro la sua volontà.
{25:10} Le vie del Signore sono fedeltà e amore per chi osserva il suo patto e i suoi comandamenti.
{25:11} Per la tua fedeltà perdonami, Signore: perché grande è il mio peccato.
{25:12} Il Signore mostrerà la via da scegliere all’uomo che ha fede in lui.
{25:13} Egli vivrà nel benessere e i suoi figli erediteranno la terra.
{25:14} Il Signore fa conoscere la sua alleanza; non ha segreti per chi crede in lui.
{25:15} Ho gli occhi sempre fissi al Signore, che protegge dalle insidie i miei passi.
{25:16} Volgiti verso di me, abbi pietà: sono infelice e solo.
{25:17} Ho il cuore gonfio di angoscia: liberami da ogni affanno.
{25:18} Guarda il mio dolore e la mia sofferenza, perdona tutti i miei peccati.
{25:19} Guarda quanti sono i miei nemici, con quanta violenza mi odiano.
{25:20} Difendi la mia vita, salvami; non deludermi, perché mi rifugio in te.
{25:21} Onestà e franchezza mi accompagnino, perché io spero in te, Signore.
{25:22} O Dio, libera Israele da ogni sua sventura.
{i26:1} Preghiera dell’innocente
{26:1} Di Davide. Rendimi giustizia, Signore! Ho vissuto una vita onesta, ho avuto fiducia in te senza vacillare.
{26:2} Mettimi alla prova, giudicami, Signore; esamina la mia mente e il mio cuore.
{26:3} Non ho dimenticato il suo amore, ho vissuto seguendo la tua verità.
{26:4} Non frequento gli impostori; evito di andare con gli ipocriti.
{26:5} Disprezzo la compagnia dei malfattori, non sono amico dei malvagi.
{26:6} In segno d’innocenza, lavo le mie mani. Intorno al tuo altare cammino, Signore,
{26:7} cantando la mia riconoscenza, raccontando le tue grandi opere.
{26:8} Amo il tempio in cui abiti, Signore, il luogo dove tu sei presente.
{26:9} Non farmi morire come i peccatori, non trattarmi come gli assassini,
{26:10} gente che vive di soprusi e di guadagni illeciti.
{26:11} Io ho camminato con rettitudine: salvami, abbi pietà di me!
{26:12} I miei piedi stanno in luogo sicuro, nell’ assemblea benedirò il Signore!
{i27:1} Certezza e preghiera
{27:1} Di Davide. Il Signore è mia luce e mia salvezza, di chi avrò paura? Il Signore protegge la mia vita, di chi avrò timore?
{27:2} Se i malvagi mi assalgono e si accaniscono contro di me, saranno loro, nemici e avversari, a inciampare e finire a terra!
{27:3} Se anche un esercito mi assedia, il mio cuore non teme; se contro di me si scatena una battaglia, ho ancora fiducia.
{27:4} Una cosa ho chiesto al Signore, questa sola io desidero: abitare tutta la vita nella casa del Signore, per godere la bontà del Signore e vegliare nel suo tempio.
{27:5} Egli mi offre un rifugio anche in tempi difficili; mi nasconde nella sua ∆ tenda, sulla roccia mi mette al sicuro.
{27:6} Posso andare a testa alta di fronte ai miei nemici. Nella sua tenda con grida di gioia offrirò sacrifici, canterò e suonerò al Signore.
{27:7} Ascoltami, Signore, io ti invoco: abbi pietà di me, rispondimi.
{27:8} Ripenso alla tua parola: ∆ «Venite a me». E vengo davanti a te, Signore.
{27:9} Non nascondermi il tuo volto. Non scacciare con ira il tuo servo: sei tu il mio aiuto. Non respingermi, non abbandonarmi, mio Dio, mio Salvatore.
{27:10} Se padre e madre mi abbandonano, il Signore mi accoglie.
{27:11} Insegnami, Signore, la via da seguire, guidami sul giusto cammino perché mi insidiano i nemici.
{27:12} Non lasciarmi nelle loro mani: mi assalgono falsi testimoni con calunnie violente.
{27:13} Sono certo: godrò tra i viventi la bontà del Signore.
{27:14} «Spera nel Signore, sii forte e coraggioso, spera nel Signore».
{i28:1} Supplica e ringraziamento
{28:1} Di Davide. Grido a te, mio Signore; non essere sordo, mia roccia sicura. Se non mi rispondi, io sono già come morto.
{28:2} Ascolta il mio grido di supplica, quando ti chiedo aiuto, quando tendo le mani in preghiera verso il tuo tempio santo.
{28:3} Non cacciarmi come i malvagi, come quelli che compiono il male; con gli altri parlano di pace, ma dentro di sé portano odio.
{28:4} Ricompensali secondo le loro opere, per il male che hanno commesso. Ripagali secondo le loro azioni, rendi loro quel che si meritano.
{28:5} Essi non danno importanza a quel che il Signore ha fatto, alle azioni che egli ha compiuto. Li faccia cadere e mai più li rialzi!
{28:6} Benedetto il Signore che ascolta la mia supplica.
{28:7} Il Signore mi dà forza e mi protegge. In lui ho fiducia, da lui ricevo aiuto. Il mio cuore esulta di gioia e col mio canto lo ringrazio.
{28:8} Il Signore protegge il suo popolo, difende e salva il re che si è scelto.
{28:9} Salva il tuo popolo, Signore, benedici quelli che ti appartengono, e come un pastore guidali sempre.
{i29:1} Inno alla potente voce di Dio che domina il mondo
{29:1} Salmo di Davide. Rendete al Signore, dèi del cielo, rendete al Signore gloria e potenza,
{29:2} rendete a lui la gloria che gli spetta, adoratelo quando appare nella santità.
{29:3} La voce del Signore rimbomba sulle acque, scatena il tuono il Dio della gloria, il Signore domina gli immensi flutti.
{29:4} La voce del Signore è potente, la voce del Signore è maestosa.
{29:5} La voce del Signore spezza i cedri, il Signore schianta i cedri del Libano.
{29:6} Fa saltare come vitelli le montagne del Libano, e il monte Sirion come un giovane bufalo.
{29:7} La voce del Signore scatena i lampi.
{29:8} La voce del Signore fa tremare la steppa, il Signore fa tremare la steppa di Kades.
{29:9} La voce del Signore dà le doglie alle cerve, provoca il parto alle capre. Nella sua dimora celeste tutti esclamano: «Gloria!».
{29:10} Il Signore siede in trono sulle acque al di sopra del cielo. Il Signore regna in eterno.
{29:11} Il Signore dia potenza al suo popolo, lo benedica e gli dia pace.
{i30:1} Ringraziamento per la guarigione
{30:1} Canto per l’inaugurazione del tempio. Salmo di Davide. Ti esalto, Signore, perché mi hai risollevato, non hai permesso ai miei nemici di godere delle mie sventure.
{30:2} Signore, mio Dio, ho gridato e tu mi hai guarito.
{30:3} Mi hai sottratto al regno dei morti, hai salvato la mia vita dalla tomba.
{30:4} Cantate al Signore, voi suoi fedeli, lodatelo ricordando che egli è santo.
{30:5} La sua ira dura un istante, la sua bontà tutta una vita. Se la sera siamo in lacrime, al mattino ritorna la gioia.
{30:6} Stavo bene e pensavo: «Non corro alcun pericolo».
{30:7} Tu sei stato buono con me, mi hai reso stabile come una montagna; ma quando mi hai nascosto il tuo sguardo, la paura mi ha preso.
{30:8} A te, Signore, ho gridato, a te ho chiesto pietà:
{30:9} «Se muoio e finisco nella tomba, che vantaggio ne avrai? I morti non possono più lodarti, non proclamano la tua fedeltà.
{30:10} Ascoltami, Signore, abbi pietà, Signore, vieni in mio aiuto».
{30:11} Hai cambiato il mio pianto in una danza, l’abito di lutto in un vestito di festa.
{30:12} Senza mai tacere, io ti loderò, Signore, per sempre, mio Dio, ti voglio celebrare.
{i31:1} Preghiera fiduciosa di un giusto deriso
{31:1} Per il direttore del coro. Salmo di Davide. In te, Signore, ho trovato rifugio: fa’ che non resti mai deluso. Tu che sei giusto, mettimi al sicuro.
{31:2} Tendi a me il tuo orecchio, corri a liberarmi. Sii per me una fortezza invincibile, la roccaforte che mi salva.
{31:3} Sei tu la mia roccia e la mia difesa. Per amore del tuo nome, conducimi e guidami.
{31:4} Salvami dalle trappole che mi tendono, sei tu la mia fortezza.
{31:5} Nelle tue mani metto la mia vita; tu mi liberi, o Signore, Dio fedele.
{31:6} Detesto chi segue idoli vani, io ho fiducia soltanto nel Signore!
{31:7} La tua bontà mi fa esultare di gioia. Tu hai visto il mio dolore, hai conosciuto la mia sofferenza,
{31:8} non mi hai lasciato in mano all’avversario e mi hai aperto una strada sicura!
{31:9} Pietà di me, Signore, sono un uomo distrutto: nella pena si consumano i miei occhi, la mia gola, tutto il mio corpo.
{31:10} La mia vita si trascina nei tormenti, nel lamento se ne vanno i miei anni. Per il dolore mi mancano le forze, sento disfarsi anche le mie ossa,
{31:11} Sono deriso dai miei avversari, e più ancora, dai miei vicini. Faccio paura a chi mi conosce, fugge via chi m’incontra per strada.
{31:12} Sono dimenticato da tutti come un morto, come un vaso rotto da buttar via.
{31:13} Mi accorgo che molti parlano male di me e da ogni parte cercano di spaventarmi. Congiurano tutti contro di me, hanno deciso di farmi morire.
{31:14} Ma io, Signore, in te solo ho fiducia e dico sempre: «Tu sei il mio Dio».
{31:15} Il mio futuro è nelle tue mani, salvami tu da nemici e persecutori.
{31:16} Guarda con bontà il tuo servo, salvami per la tua misericordia.
{31:17} Signore, non deludermi quando grido a te; restino invece delusi i malvagi, siano messi a tacere nel regno dei morti.
{31:18} Chiudi la bocca ai bugiardi: parlano con arroganza e disprezzo, dicono al giusto parole insolenti.
{31:19} Quanto è grande il bene, o Signore, che riservi a chi ti onora. Lo doni sotto gli occhi di tutti a quelli che in te si rifugiano.
{31:20} Sotto il tuo sguardo li metti al riparo, lontano dagli intrighi degli uomini; nella tua casa li porti al sicuro, lontano da lotte e litigi.
{31:21} Benedetto il Signore che ha fatto per me prodigi di bontà quand’ero circondato e assalito.
{31:22} Pieno di spavento, pensavo: «Sono stato abbandonato dal Signore». Tu, invece, ascoltavi la mia preghiera, quando invocavo il tuo aiuto.
{31:23} Amate il Signore, voi suoi fedeli; egli protegge chi ha fiducia in lui, ma punisce duramente i superbi.
{31:24} Siate forti, abbiate coraggio, voi che sperate nel Signore.
{i32:1} Pentimento e perdono
{32:1} Poema cantato di Davide. Felice l’uomo al quale Dio ha perdonato la colpa e rimesso il peccato.
{32:2} Felice l’uomo che il Signore non accusa di peccato e che ha il cuore libero da menzogna.
{32:3} Finché rimasi in silenzio, ero tormentato tutto il giorno e le mie forze si esaurivano.
{32:4} Giorno e notte, Signore, su di me pesava la tua mano, la mia forza s’inaridiva come sotto il sole d’estate.
{32:5} Allora ti ho confessato la mia colpa, non ti ho nascosto il mio peccato. Ho deciso di confessarti il mio errore e tu hai perdonato il peccato e la colpa.
{32:6} Perciò i tuoi fedeli ti pregano quando scoprono il proprio peccato. Potrà anche venire un diluvio, ma non riuscirà a sommergerli.
{32:7} Tu sei per me un rifugio; mi proteggi da ogni avversità e mi circondi con canti di salvezza.
{32:8} «Voglio istruirti e insegnarti la via da seguire, vegliare su di te e consigliarti.
{32:9} Non essere senza intelligenza non fare come il cavallo o il mulo: se non li costringi con il morso o la briglia, non si avvicinano a te».
{32:10} Per i malvagi, quante sofferenze! Ma il Signore circonda con la sua bontà quelli che in lui hanno fiducia.
{32:11} Il Signore sia la vostra gioia. Voi giusti, voi uomini retti di cuore, rallegratevi ed esultate.
{i33:1} Lode a Dio creatore e Signore
{33:1} Gridate di gioia al Signore, voi giusti; da voi, fedeli, si innalzi la lode!
{33:2} Celebrate il Signore al suono della cetra, lodatelo sull’arpa a dieci corde.
{33:3} Cantate per lui un canto nuovo, acclamatelo con la musica più bella!
{33:4} Chiara è la parola del Signore, sicure sono tutte le sue opere.
{33:5} Egli ama il diritto e la giustizia, dell’amore del Signore è piena la terra.
{33:6} La parola del Signore creò il cielo e il soffio della sua bocca, tutte le stelle.
{33:7} Ha messo un argine alle onde del mare, ha raccolto le acque degli abissi.
{33:8} Tutta la terra renda onore al Signore, lo temano gli abitanti del mondo.
{33:9} Perché egli parlò e tutto fu fatto; diede un ordine e tutto fu compiuto.
{33:10} Il Signore distrugge i piani dei popoli, rende vani i progetti delle nazioni.
{33:11} Ma i piani del Signore durano per sempre, tutti i suoi progetti rimangono nei secoli.
{33:12} Felice la nazione che ha il Signore come Dio, il popolo che egli ha scelto come suo.
{33:13} Dall’alto del cielo il Signore guarda e vede tutti gli uomini.
{33:14} Dal luogo dove abita egli osserva tutti gli abitanti della terra.
{33:15} Lui ha creato il loro cuore, lui conosce le loro azioni.
{33:16} Un re non vince con un grande esercito, un guerriero non si salva con la sua forza;
{33:17} è un’illusione la vittoria con i cavalli, la salvezza non viene dagli eserciti.
{33:18} Ma il Signore veglia su chi crede in lui, su chi spera nel suo amore;
{33:19} per farlo sfuggire alla morte e tenerlo vivo in tempo di fame.
{33:20} Noi speriamo nel Signore: è lui che ci aiuta e ci protegge.
{33:21} Da lui viene ogni nostra gioia, in lui è tutta la nostra fiducia.
{33:22} Il tuo amore ci accompagni, perché noi confidiamo in te, Signore.
{i34:1} Meditazione: il Signore veglia sul giusto e lo libera
{34:1} Di Davide. Si riferisce a quando egli si finse pazzo davanti ad Abimèlec e, scacciato, se ne andò. Benedirò il Signore in ogni tempo: sulla mia bocca sempre la sua lode.
{34:2} Io voglio gloriarmi del Signore: gli umili udranno e saranno felici.
{34:3} Celebrate con me il Signore perché è grande, esaltiamo tutti insieme il suo nome.
{34:4} Ho cercato il Signore e mi ha risposto, da tutti i timori mi ha liberato.
{34:5} Chi guarda a lui diventa raggiante, dal suo volto svanisce la vergogna.
{34:6} Se un povero grida, il Signore lo ascolta, lo libera da tutte le sue angustie.
{34:7} L’ angelo del Signore veglia su chi lo teme e lo salva da ogni pericolo.
{34:8} Gustate e vedete com’è buono il Signore: felice l’uomo che in lui si rifugia.
{34:9} Ubbidite al Signore, voi suoi fedeli: nulla manca all’uomo che lo teme.
{34:10} Anche il leone può soffrire la fame, ma chi cerca il Signore non manca di nulla.
{34:11} Venite, figli, ascoltatemi: io vi insegnerò il timore del Signore.
{34:12} Se un uomo desidera gustare la vita, se vuole vedere molti giorni felici,
{34:13} tenga lontano la lingua dal male con le sue labbra non dica menzogne.
{34:14} Fugga il male e pratichi il bene, cerchi la pace e ne segua la via!
{34:15} L’occhio del Signore segue i giusti, il suo orecchio ne ascolta le grida.
{34:16} Il suo sguardo affronta i malvagi, e ne cancella perfino il ricordo.
{34:17} Il Signore ascolta chi lo invoca e lo libera da tutte le sue angustie.
{34:18} Il Signore è vicino a chi ha il cuore affranto, salva colui che è abbattuto.
{34:19} Molti mali colpiscono il giusto, ma il Signore lo libera da tutti.
{34:20} Il Signore protegge anche le sue ossa, neppure uno gli sarà spezzato.
{34:21} Il male ucciderà il malvagio; chi odia il giusto sarà condannato.
{34:22} Il Signore riscatta la vita dei suoi servi, chi ricorre a lui non sarà condannato.
{i35:1} Preghiera di un innocente che chiede difesa
{35:1} Di Davide. Accusa tu, Signore, chi mi accusa, combatti chi mi combatte.
{35:2} Prendi lo scudo, metti la corazza e vieni in mio aiuto.
{35:3} Afferra la lancia e la scure, affronta i miei inseguitori e dimmi: «Son io che ti salvo!».
{35:4} Umilia e disonora quelli che cercano di uccidermi, metti in fuga e copri di vergogna quelli che vogliono la mia rovina.
{35:5} Il tuo angelo li disperda come paglia spazzata dal vento.
{35:6} Il loro sentiero sia buio e scivoloso mentre il tuo angelo li insegue.
{35:7} Senza motivo mi hanno teso un agguato, senza ragione mi hanno scavato la fossa.
{35:8} Li colga un improvviso disastro, siano presi nella loro trappola e nel disastro siano travolti.
{35:9} Allora esulterò per l’opera del Signore, sarò pieno di gioia perché mi avrà salvato.
{35:10} Griderò con tutte le mie forze: «Nessuno, Signore, è come te: tu liberi il povero dai prepotenti, il misero e il bisognoso da chi li rapina».
{35:11} Falsi testimoni si alzano contro di me, mi accusano di cose che nemmeno conosco.
{35:12} Mi rendono male per bene, mi tolgono ogni speranza.
{35:13} Eppure, quando essi erano malati, io andavo vestito a lutto, mi umiliavo con il digiuno, ripetevo dentro di me la mia preghiera.
{35:14} Erano per me come fratelli e compagni: me ne andavo triste e a capo chino come se fossi in lutto per mia madre.
{35:15} Quando ero in difficoltà io, loro godevano, si riunivano intorno a me, si divertivano insieme a prendermi in giro, senza che io ne sapessi il motivo. Cercavano senza sosta di farmi a pezzi;
{35:16} aguzzavano i denti contro di me, deridevano, beffardi, un disgraziato.
{35:17} Signore, quanto ancora rimarrai a guardare? Salvami dai loro assalti, liberami da quelle belve!
{35:18} Allora ti ringrazierò nell’ assemblea solenne, ti loderò davanti a numerosi fedeli.
{35:19} Non permettere che i miei nemici, quei bugiardi, si divertano alle mie spalle. Non lasciare che quanti mi odiano senza motivo si scambino occhiate d’intesa.
{35:20} Essi non hanno mai parole di pace, ma contro la gente semplice inventano calunnie.
{35:21} Mi aggrediscono gridando: «Noi abbiamo visto tutto!».
{35:22} Tu, Signore, che hai visto, non tacere, non rimanere lontano da me, o Signore.
{35:23} Alzati, muoviti in mio favore, Signore, difendi la mia causa.
{35:24} Dimostra la mia innocenza, Signore mio Dio, non permettere che si divertano alle mie spalle!
{35:25} Che non pensino: «Ci siamo riusciti!». Che non si vantino: «L’abbiamo eliminato!».
{35:26} Umilia e mortifica, Signore, quanti gioiscono della mia disgrazia, copri di vergogna e disonore quelli che si vantano a mie spese.
{35:27} Si rallegri e gridi di gioia chi è felice della mia innocenza. Possa ripetere: «Il Signore è grande: ha voluto il successo del suo servo ».
{35:28} Io parlerò della tua giustizia, proclamerò ogni giorno la tua lode.
{i36:1} Meditazione: Dio luce dell’uomo
{36:1} Per il direttore del coro. Di Davide, servo del Signore. Il peccato parla nel cuore del malvagio. Non esiste per lui il timore di Dio.
{36:2} Ha di sé una stima troppo grande per scoprire e odiare il suo peccato.
{36:3} Parla soltanto per mentire e diffamare; rifiuta di capire e di compiere il bene,
{36:4} anche di notte medita cattiverie. Si ostina su una strada sbagliata, non vuole respingere il male.
{36:5} Signore, il tuo amore è grande come il cielo, la tua fedeltà va oltre le nubi.
{36:6} La tua giustizia è come i monti più alti, la tua legge è profonda come l’oceano, tu soccorri uomini e bestie.
{36:7} Quant’è preziosa la tua fedeltà, o Dio: gli uomini si riparano all’ombra delle tue ali.
{36:8} Li sazi dei beni del tuo tempio e li disseti al fiume della tua grazia.
{36:9} In te è la sorgente della vita; quando ci illumini, viviamo nella luce.
{36:10} Resta fedele verso quelli che ti conoscono, sii generoso con gli uomini giusti.
{36:11} Non permettere che i superbi mi calpestino e i malvagi mi mettano in fuga.
{36:12} Ecco già vedo cadere i malfattori, sono a terra e non possono rialzarsi.
{i37:1} Insegnamento sulla sorte di giusti e malvagi
{37:1} Di Davide. Non adirarti per i malvagi, non invidiare chi fa il male;
{37:2} come erba che appassisce presto anch’essi sfioriranno.
{37:3} Abbi fiducia nel Signore e fa’ il bene, abita la tua terra e ama la verità.
{37:4} Il Signore sia la tua gioia: egli esaudirà i desideri del tuo cuore.
{37:5} Volgi i tuoi passi verso il Signore, abbi fiducia in lui ed egli agirà:
{37:6} farà apparire la tua giustizia come luce del mattino, la tua rettitudine come il sole di mezzogiorno.
{37:7} Sta’ in silenzio davanti al Signore e spera in lui, non adirarti per chi ha successo, per la gente che vive d’imbrogli.
{37:8} Rinuncia all’ira, non ti inquietare, non adirarti: ne avrai solo danno.
{37:9} Chi fa il male sarà tolto di mezzo. Chi spera nel Signore possederà la terra.
{37:10} Ancora un poco e per i malvagi è finita; li cercherai e non ne troverai più nessuno.
{37:11} I poveri possederanno la terra e godranno benessere e pace.
{37:12} I malvagi tramano contro i giusti, mostrano i denti contro di loro.
{37:13} Ma il Signore ride dei malvagi perché sa che la loro ora è vicina.
{37:14} Impugnano le spade e tendono gli archi per colpire i poveri e i miseri e uccidere le persone oneste.
{37:15} Ma le spade trafiggeranno chi le usa, gli archi verranno spezzati.
{37:16} Vale più la povertà dei giusti che l’abbondanza di molti malvagi:
{37:17} la loro forza sarà spezzata. I giusti, però, Dio li sostiene.
{37:18} Al Signore stanno a cuore i giorni dei giusti, possederanno per sempre la loro terra.
{37:19} Neppure in tempi difficili rimarranno delusi, anche nei giorni di carestia saranno saziati.
{37:20} Periranno i malvagi, i nemici del Signore, andranno in fumo come erba bruciata!
{37:21} I malvagi scontano i debiti; i giusti danno con generosità.
{37:22} Chi è benedetto dal Signore possederà la terra, chi è maledetto sarà tolto di mezzo.
{37:23} Il Signore dirige i passi dell’uomo e rende sicuro il suo cammino.
{37:24} Se vacilla non cade a terra perché il Signore lo tiene per mano.
{37:25} Né da giovane, né ora da vecchio, ho mai visto un giusto abbandonato, o i suoi figli costretti a mendicare il pane.
{37:26} Ogni giorno egli può dare con generosità e i suoi figli sono benedetti.
{37:27} Fuggi il male e pratica il bene, così per sempre abiterai la tua terra.
{37:28} Perché il Signore ama la giustizia e non abbandona i suoi fedeli. Gli ingiusti saranno distrutti per sempre, la stirpe dei malvagi sarà tolta di mezzo.
{37:29} I giusti possederanno la terra e vi abiteranno per sempre.
{37:30} I giusti si esprimono con saggezza e parlano sempre con onestà:
{37:31} hanno nel cuore la parola del loro Dio, il loro cammino non sarà mai incerto.
{37:32} I malvagi spiano il giusto e cercano di farlo morire.
{37:33} Ma il Signore non lo lascerà nelle loro mani, e non permetterà che sia condannato.
{37:34} Spera nel Signore e segui la sua via: ti darà l’onore di possedere la terra, ti farà assistere alla distruzione dei malvagi.
{37:35} Ho visto un malvagio prepotente: era saldo come un albero frondoso.
{37:36} Ora è sparito senza lasciar traccia: l’ho cercato senza trovarlo.
{37:37} Prendi esempio dall’uomo buono, osserva ciò che fa il giusto: c’è un futuro per l’uomo di pace.
{37:38} I malvagi saranno tutti distrutti, non ci sarà futuro per loro.
{37:39} Viene dal Signore la salvezza dei giusti: è lui che li protegge nei tempi difficili.
{37:40} Il Signore li aiuta, li salva, e li libera dai malvagi. Li salva perché in lui si sono rifugiati.
{i38:1} Supplica di un malato grave
{38:1} Salmo di Davide. Per ricordare. Signore, non rimproverarmi con ira, non castigarmi con collera!
{38:2} Sono bersaglio delle tue frecce; su di me si è abbattuta la tua mano.
{38:3} Il mio corpo è segnato dai colpi della tua collera. Le mie ossa sono malate a causa del mio peccato.
{38:4} Sono immerso nelle colpe: un peso troppo grande per me.
{38:5} Sono coperto di piaghe nauseanti; questo è il risultato della mia follia.
{38:6} Cammino curvo e sono sfinito, passo i miei giorni nel lutto.
{38:7} La febbre mi consuma fino al midollo, nulla di sano rimane in me.
{38:8} Mi sento schiacciato e abbattuto, sono pieno di grida e lamenti.
{38:9} Signore, tu conosci i miei desideri, sei attento ai miei gemiti:
{38:10} Il cuore è agitato, le forze se ne vanno, mi si spegne la luce negli occhi.
{38:11} Le mie piaghe allontanano da me amici e compagni, anche i miei parenti si tengono a distanza.
{38:12} Chi cerca la mia morte mi tende insidie, chi vuol farmi del male mi minaccia: contro di me complottano tutto il giorno.
{38:13} Ma io, come un sordo, non ascolto, come un muto, non apro bocca.
{38:14} Sono come uno che non sente; tace e non si difende.
{38:15} È in te, Signore, la mia sola speranza; tu, mio Dio, mi darai risposta.
{38:16} Ti chiedo: «Non ridano alle mie spalle; non facciano i superbi con me, quando vacillo».
{38:17} Io sto ormai per cadere, il mio dolore non mi abbandona.
{38:18} Sì, confesso il mio peccato, sono angosciato dal peso delle colpe.
{38:19} I miei nemici sono forti e potenti, troppi mi odiano senza ragione.
{38:20} Mi rendono male per bene, mi rimproverano di seguire il bene.
{38:21} Non abbandonarmi, Signore, non rimanere lontano da me, Dio mio.
{38:22} Corri presto in mio aiuto, o Signore, mia salvezza.
{i39:1} Lamento sulla fragilità della vita
{39:1} Per il direttore del coro. A Iedutùn. Salmo di Davide. Avevo detto: «Starò attento: non peccherò parlando troppo, terrò a freno la mia lingua finché starò tra gente malvagia».
{39:2} Mi sono chiuso nel silenzio, ho taciuto anche più del necessario, ma il mio dolore è diventato acuto.
{39:3} Dentro di me avevo un gran fuoco, più pensavo e più mi sentivo scoppiare e così ho sciolto la lingua:
{39:4} «Signore, fammi conoscere la mia fine e quanto durano i miei giorni: saprò come è fragile la mia vita!
{39:5} La mia vita, l’hai resa ben corta, di fronte a te la sua durata è un nulla. Ogni uomo è come un soffio,
{39:6} va e viene come un’ombra, la sua fatica è come un soffio, accumula ricchezze ma non sa a chi andranno».
{39:7} Allora, Signore, cosa posso aspettarmi? Sei tu la mia unica speranza!
{39:8} Liberami da tutti i miei peccati. Non espormi alla derisione degli sciocchi.
{39:9} Chiuso nel mio silenzio, non apro bocca, perché tutto è opera tua.
{39:10} Basta. Non tormentarmi più a lungo: sono sfinito sotto i colpi della tua mano.
{39:11} Tu castighi l’uomo per le sue colpe e come un tarlo distruggi quel che ha di più caro: l’uomo è davvero come un soffio!
{39:12} Ascolta la mia preghiera, Signore, tendi l’orecchio al mio grido, non essere insensibile alle mie lacrime. Perché presso di te sono solo un ospite, pellegrino, come i miei antenati.
{39:13} Distogli da me il tuo sguardo severo, perché io abbia un po’ di respiro, prima di andarmene e non essere più.
{i40:1} Ringraziamento e invocazione di aiuto
{40:1} Per il direttore del coro. Salmo di Davide. Ho continuato a sperare nel Signore: si è chinato verso di me e ha ascoltato il mio lamento.
{40:2} Mi ha tratto dalla fossa, dalla fangosa palude della morte. Ha posto i miei piedi al sicuro su una roccia, ha reso sicuri i miei passi.
{40:3} Mi ha messo sulle labbra un canto nuovo, un canto di lode per il nostro Dio. Molti vedranno e, pieni di timore, avranno fiducia nel Signore.
{40:4} Felice l’uomo che ha fiducia nel Signore e non si rivolge agli idoli, a dèi falsi e bugiardi.
{40:5} Quante cose hai fatto, Signore, quanti miracoli e progetti per noi; nessuno è come te, mio Dio! Vorrei parlarne, raccontarli, ma sono troppo numerosi.
{40:6} Tu non hai voluto sacrifici e offerte, non hai chiesto di bruciare animali sull’ altare, o di offrire sacrifici per togliere i peccati. Mi hai dato orecchie per ascoltarti!
{40:7} Allora ho detto: «Ecco, io vengo. Nel libro è scritta per me la tua volontà».
{40:8} Sono contento di compiere il tuo volere, la tua legge è nel mio cuore.
{40:9} Nella grande assemblea ho annunziato la salvezza, non ho chiuso la bocca, Signore, lo sai!
{40:10} Non ho tenuto per me la tua salvezza; ho detto che sei fedele e aiuti. Nella grande assemblea non ho taciuto la tua verità e il tuo amore.
{40:11} Signore, non privarmi della tua misericordia; il tuo amore e la tua verità mi proteggano sempre.
{40:12} Mi sommergono molti mali, non li posso neppure contare. Le mie colpe mi opprimono, e non vedo più nulla. Sono più numerose dei miei capelli: ho perso ogni coraggio.
{40:13} Corri, Signore, in mio aiuto; Signore, vieni presto a salvarmi.
{40:14} Siano tutti umiliati e coperti di infamia quelli che attentano alla mia vita; si diano alla fuga pieni di vergogna quelli che godono della mia rovina.
{40:15} Siano sconvolti e confusi quelli che mi dicono: «Ti sta bene».
{40:16} Gioiscano e si rallegrino tutti quelli che ti cercano. Dicano sempre: «Grande è il Signore!» quelli che amano la tua salvezza.
{40:17} Io sono povero e misero, ma il Signore pensa a me. Tu sei il mio aiuto e il mio liberatore; mio Dio, non tardare!
{i41:1} Preghiera di un malato abbandonato
{41:1} Per il direttore del coro. Salmo di Davide. Felice l’uomo che ha cura dei deboli: in tempi duri, il Signore lo salva.
{41:2} Lo protegge, lo fa vivere felice sulla terra, non lo lascia in preda ai suoi nemici.
{41:3} Se giace ammalato, il Signore ha cura di lui, lo assiste durante la sua infermità.
{41:4} Ho detto: «Ho peccato contro di te, Signore: abbi pietà di me, guariscimi».
{41:5} I miei nemici dicono cattiverie contro di me: «Quando si deciderà a morire? Quando scomparirà il suo nome?».
{41:6} Chi viene a trovarmi, con me è falso, raccoglie calunnie e le diffonde.
{41:7} I miei avversari si ritrovano e sparlano, s’immaginano per me ogni sorta di male:
{41:8} «Lo ha preso un male incurabile, non s’alzerà più da quel letto!».
{41:9} Mi fidavo del mio amico più caro, con lui dividevo il mio pane: ora anche lui è contro di me!
{41:10} Ma tu, Signore, abbi pietà, fammi guarire: sarà la mia rivincita contro i miei avversari.
{41:11} Su di me non hanno trionfato i miei nemici: da questo ho capito che tu mi amavi.
{41:12} Sei stato con me perché ero innocente. Mi farai vivere sempre alla tua presenza.
{41:13} Benedetto il Signore, Dio d’Israele, da sempre e per sempre! «Amen! Amen!».
{i42:1} Preghiera di chi è lontano
{42:1} Per il direttore del coro. Poema cantato dei figli di Core. Come la cerva assetata cerca un corso d’acqua, anch’io vado in cerca di te, di te, mio Dio.
{42:2} Di te ho sete, o Dio, Dio vivente: quando potrò venire e stare alla tua presenza?
{42:3} Le lacrime sono il mio pane, di giorno e di notte, mentre tutti continuano a dirmi: «Dov’è il tuo Dio?».
{42:4} Torna il ricordo e mi sento venire meno: camminavo verso il tempio, la casa di Dio, tra i canti di una folla esultante e festosa.
{42:5} Perché sei così triste, così abbattuta, anima mia? Spera in Dio! Tornerò a lodarlo, lui, mia salvezza e mio Dio.
{42:6} Sono abbattuto, ma anche da lontano mi ricordo di te, dalle terre del Giordano e dell’Ermon, dal monte Misar.
{42:7} Precipitano acque impetuose di cascata in cascata: su di me sono passate tutte le tue onde.
{42:8} Di giorno, mandi il Signore la sua misericordia; di notte, canto la mia lode al Dio che mi dà vita.
{42:9} Dirò al Signore: Mia roccia, perché mi hai dimenticato? perché cammino così triste, oppresso dal nemico?
{42:10} Ho le ossa a pezzi, mi coprono di insulti; continuano a dirmi: «Dov’è il tuo Dio?».
{42:11} Perché sei così triste, così abbattuta, anima mia? Spera in Dio! tornerò a lodarlo, lui, mia salvezza e mio Dio.
{43:1} Fammi giustizia, difendi la mia causa, contro gente senza fede. Liberami dal malvagio, o Dio, salvami dal bugiardo.
{43:2} Dio, sei tu la mia fortezza: perché mi hai respinto? perché cammino così triste, oppresso dal nemico?
{43:3} Manda la tua verità e la tua luce, siano esse mia guida, mi conducano alla tua santa montagna, fino alla tua presenza.
{43:4} E arriverò al tuo altare, o Dio, mi farai danzare di gioia. Per te, Signore, suonerò la cetra, mio Dio, canterò le tue lodi.
{43:5} Perché sei così triste, così abbattuta, anima mia? Spera in Dio! Tornerò a lodarlo, lui, mia salvezza e mio Dio.
{i44:1} Lamento del popolo oppresso
{44:1} Per il direttore del coro. Poema cantato dei figli di Core. O Dio, abbiamo udito con le nostre orecchie quel che i nostri padri ci hanno raccontato: le grandi imprese da te compiute ai loro giorni, nei tempi antichi.
{44:2} Per dar loro una terra, hai scacciato con la tua forza altre nazioni. Perché mettessero radici, hai colpito duramente altri popoli!
{44:3} Non le armi han dato loro una terra, non la loro forza li ha resi vincitori, ma la tua potenza, la tua forza, la tua presenza e il tuo amore per loro.
{44:4} O Dio, tu sei il mio re, ∆ tu decidi la vittoria del tuo popolo!
{44:5} Col tuo aiuto vinciamo i nostri avversari; invochiamo il tuo nome, e sono sconfitti.
{44:6} Non confiderò nel mio arco, non mi darà vittoria la mia spada!
{44:7} Tu solo ci salvi dai nostri avversari e copri di vergogna i nostri nemici.
{44:8} Ti loderemo, o Dio, ogni giorno, per sempre celebreremo il tuo nome.
{44:9} Ora tu ci hai respinti e umiliati, non avanzi più alla testa dei nostri eserciti.
{44:10} Ci hai messi in fuga davanti al nemico, l’avversario fa bottino dei nostri beni.
{44:11} Ci hai ridotti a pecore da macello, ci hai dispersi fra le altre nazioni.
{44:12} Hai svenduto il tuo popolo per un nulla, l’hai ceduto senza guadagno.
{44:13} Ci hai esposti al disprezzo dei popoli vicini, alla derisione e allo scherno di chi ci sta attorno.
{44:14} Hai fatto di noi la favola delle nazioni; i popoli ci guardano e scuotono la testa.
{44:15} Ho sempre davanti agli occhi il mio disonore, il mio viso è segnato dalla vergogna.
{44:16} Sento disprezzo e insulti, vedo nemici pronti a vendicarsi.
{44:17} Si abbatte su di noi tutto questo, eppure non ti abbiamo dimenticato, non siamo stati infedeli alla tua alleanza.
{44:18} Non si è allontanato da te il nostro cuore, non abbiamo abbandonato il tuo cammino.
{44:19} Ma tu ci hai gettati tra gli sciacalli hai steso su di noi le tenebre della morte.
{44:20} Se avessimo dimenticato il nostro Dio e a braccia alzate invocato altri dèi,
{44:21} forse Dio non l’avrebbe scoperto? Lui conosce i pensieri più nascosti!
{44:22} Ma per causa tua siamo messi a morte ogni giorno e siamo trattati come pecore da macello.
{44:23} Svegliati, Signore! perché dormi? Alzati, non respingerci per sempre!
{44:24} Perché ci nascondi il tuo volto e dimentichi la nostra miseria e oppressione?
{44:25} Siamo stesi al suolo, la faccia nella polvere.
{44:26} Alzati e corri ad aiutarci! Liberaci per il tuo amore!
{i45:1} Inno per le nozze del re
{45:1} Per il direttore del coro. Sull’aria de «I gigli». Poema cantato dei figli di Core. Canto d’amore. Liete parole mi sgorgano dal cuore; voglio cantare in onore del re. La mia lingua è come penna di abile scrittore.
{45:2} Tu sei il più bello di tutti gli uomini, incantevoli sono le parole delle tue labbra; Dio ti ha benedetto per sempre!
{45:3} Valoroso guerriero, metti al fianco la spada, tuo vanto e tua gloria.
{45:4} Tua gloria sarà avanzare e combattere per la verità, la clemenza e la giustizia. La tua forza ti darà grandi vittorie.
{45:5} Frecce aguzze colpiranno al cuore i nemici, popoli interi cadranno sotto i tuoi colpi.
{45:6} Siedi, come un dio, su un trono eterno, con giustizia governi il tuo regno.
{45:7} Ami quel che è giusto e detesti il male. Perciò Dio, il tuo Dio, ti ha scelto fra gli altri, ti ha consacrato con olio, segno di gioia.
{45:8} Le tue vesti profumano di aloe, di mirra e cassia; il suono delle cetre ti rallegra in palazzi d’avorio.
{45:9} Tra i tuoi tesori ci sono principesse, la regina è al tuo fianco, adorna d’oro fino.
{45:10} Ascolta, figlia; guarda, presta attenzione, dimentica il tuo popolo e la casa paterna.
{45:11} Il re s’innamori della tua bellezza! È il tuo signore, inchinati a lui.
{45:12} Gli abitanti di Tiro ti portino regali, i ricchi ti rendano omaggio.
{45:13} Splendida, dentro il palazzo, la principessa è avvolta in vesti intessute d’oro.
{45:14} Ornata di ricami colorati, è condotta al re; l’accompagnano giovani vergini, sue amiche.
{45:15} Avanzano in festoso corteo, sono introdotte nel palazzo reale.
{45:16} Al posto dei tuoi padri ci saranno i tuoi figli, li farai regnare sul mondo intero.
{45:17} Manterrò vivo il tuo ricordo per ogni generazione e i popoli ti loderanno per sempre.
{i46:1} Lode a Dio che domina il mondo
{46:1} Per il direttore del coro. Canto dei figli di Core. Per voci di soprano. Dio è per noi sicuro rifugio, aiuto infallibile in ogni avversità.
{46:2} Non abbiamo paura se trema la terra, se i monti sprofondano nel mare;
{46:3} le acque possono sollevarsi infuriate, la loro forza può scuotere i monti! Il Signore dell’universo è con noi, ci protegge il Dio di Giacobbe!
{46:4} Un fiume e i suoi ruscelli allietano la città di Dio, la più santa delle dimore dell’Altissimo:
{46:5} non potrà vacillare, perché Dio è in essa. Egli la protegge fin dal primo mattino.
{46:6} I popoli si impauriscono, i regni crollano: Dio fa sentire la sua voce e la terra è sconvolta.
{46:7} Il Signore dell’universo è con noi, ci protegge il Dio di Giacobbe!
{46:8} Guardate che cosa ha compiuto il Signore, quali prodigi ha fatto sulla terra!
{46:9} In tutto il mondo pone fine alle guerre: spezza archi e lance, brucia gli scudi.
{46:10} «Lasciate le armi. Riconoscete che io sono Dio! Domino sui popoli, trionfo sul mondo intero».
{46:11} Il Signore dell’universo è con noi, ci protegge il Dio di Giacobbe!
{i47:1} Inno a Dio, re dei popoli
{47:1} Per il direttore del coro. Salmo dei figli di Core. Popoli tutti, battete le mani, acclamate Dio con grida di gioia.
{47:2} Il Signore, l’Altissimo, è terribile, grande re su tutta la terra.
{47:3} A noi sottomette i popoli, pone le nazioni sotto i nostri piedi.
{47:4} Ha scelto per noi una terra, orgoglio di Giacobbe che egli ama.
{47:5} Dio procede fra grida di gioia. Il Signore avanza al suono delle trombe.
{47:6} Cantate a Dio, cantate; cantate al nostro re, cantate!
{47:7} Dio è re di tutta la terra, a lui intonate un canto solenne.
{47:8} Dio regna su tutte le nazioni, Dio siede sul suo trono santo.
{47:9} I principi dei popoli si sono radunati insieme al popolo del Dio d’Abramo. A Dio appartengono i potenti della terra; egli si innalza al di sopra di tutti!
{i48:1} Lode a Sion
{48:1} Canto. Salmo dei figli di Core. Grande è il Signore, e degno di lode nella città del nostro Dio. Il suo monte santo,
{48:2} magnifica altura, porta gioia a tutta la terra. Il monte Sion, sede divina, è la città del grande re.
{48:3} Tra i palazzi di Sion, è Dio inespugnabile fortezza.
{48:4} I re si erano alleati, uniti avanzavano all’attacco.
{48:5} Alla vista di Sion rimasero stupefatti e, spaventati, si diedero alla fuga.
{48:6} Furono presi da tremiti di paura, si agitavano come partorienti,
{48:7} come navi di Tarsis squassate dal vento orientale.
{48:8} Tutto questo l’avevamo udito; ora l’abbiamo visto con i nostri occhi nella città del Signore dell’universo, qui, nella città del nostro Dio. Egli l’ha resa stabile per sempre.
{48:9} Qui, nel tuo tempio, o Dio, celebriamo il tuo amore.
{48:10} La nostra lode come la tua gloria giunge agli estremi confini del mondo. La tua mano è colma di salvezza.
{48:11} Si rallegri il monte Sion, le città di Giuda siano in festa per le tue giuste decisioni.
{48:12} Sfilate in corteo intorno a Sion, contate le sue torri,
{48:13} ammirate le sue mura, contemplate i suoi palazzi! Potrete dire alle generazioni future:
{48:14} «Questo Dio è il nostro Dio per sempre e in eterno, è lui la nostra guida».
{i49:1} Riflessioni sulla morte
{49:1} Per il direttore del coro. Salmo dei figli di Core. Ascoltate, o popoli, le mie parole, state a sentire, abitanti del mondo;
{49:2} persone semplici e gente nobile, ricchi e poveri insieme!
{49:3} Sagge parole usciranno dalla mia bocca, il mio cuore medita pensieri intelligenti.
{49:4} Farò attenzione agli enigmi dei saggi, canterò sulla cetra la mia risposta.
{49:5} Perché spaventarmi nei giorni difficili, quando la malizia dei cattivi mi circonda?
{49:6} Essi hanno fiducia nei loro beni, si vantano delle loro grandi ricchezze.
{49:7} Nessuno può redimere se stesso o pagare a Dio il proprio riscatto.
{49:8} Troppo alto è il prezzo di una vita e il denaro non basterebbe mai.
{49:9} Non si può vivere per sempre, senza mai vedere la tomba.
{49:10} Si sa che muoiono anche i saggi. Periscono insieme gli sciocchi e gli stolti e i loro beni finiscono ad altri.
{49:11} La tomba diventa loro dimora per sempre, loro abitazione perenne. Eppure c’è gente che crede di ∆ possedere per sempre le sue terre.
{49:12} Con tutte le sue ricchezze, l’uomo non dura; è simile al bestiame da macello.
{49:13} Questa è la sorte di chi ha fiducia in se stesso, la fine di chi si compiace dei propri discorsi.
{49:14} Sprofondano nel mondo dei morti, la morte li pasce come un gregge. Il mattino dopo i giusti li calpestano, svanisce ogni traccia di loro, lontano dalle loro lussuose dimore.
{49:15} Ma Dio riscatta la mia vita, mi sottrae al potere della morte.
{49:16} Non temere se un uomo arricchisce e il benessere della sua casa aumenta;
{49:17} alla sua morte non porta nulla con sé, non lo seguirà la sua ricchezza!
{49:18} Da vivo si compiaceva fra sé: «Vedi, sei ammirato perché tutto ti va bene!».
{49:19} Anche lui raggiungerà i suoi padri che mai più vedranno la luce.
{49:20} Con tutte le sue ricchezze, l’uomo non capisce che è simile a bestiame da macello.
{i50:1} Dio è giudice e richiede un culto sincero
{50:1} Salmo di Asaf. ∆ Il Signore, il Dio degli dèi, ha parlato; ha chiamato a raccolta il mondo intero, da oriente a occidente.
{50:2} Da Sion, splendido monte, magnifico il Signore appare;
{50:3} avanza e fa udire la sua voce. Lo precede un fuoco divoratore, lo circonda una tempesta furiosa.
{50:4} Chiama a testimoni cielo e terra per giudicare il suo popolo:
{50:5} «Radunate tutti i miei fedeli, che hanno fatto un’ alleanza con me celebrando un sacrificio solenne».
{50:6} Il cielo proclami la giustizia di Dio perché egli viene a giudicare!
{50:7} «Fa’ attenzione, popolo mio, ora parlerò; testimonierò, Israele, contro di te. Io sono Dio, il tuo Dio!
{50:8} Non ti accuso per i sacrifici che mi offri: li ho sempre davanti a me.
{50:9} Io non voglio prendere tori dalla tua stalla o capri dai tuoi recinti.
{50:10} Sono mie le bestie dei boschi e gli animali di mille montagne.
{50:11} Conosco ogni uccello dei monti; miei sono gli animali che vivono nei campi.
{50:12} Se avessi fame, non lo direi a te; mio è l’universo e quel che contiene!
{50:13} Credi che io mangi la carne dei tori o beva il sangue dei capri?
{50:14} Come sacrificio, offri a Dio la tua lode! compi le promesse fatte all’Altissimo!
{50:15} Invocami nei giorni difficili! Io ti salverò, e tu mi darai gloria».
{50:16} All’uomo malvagio, Dio dice: «A che ti serve recitare i miei comandamenti, riempirti la bocca della mia alleanza,
{50:17} se poi rifiuti ogni correzione e disprezzi le mie parole?
{50:18} Vedi un ladro e già sei suo complice; fra gli adùlteri sei di casa.
{50:19} La tua bocca sa dire solo cattiverie, la tua lingua fabbrica imbrogli.
{50:20} Ti metti a sparlare di tuo fratello, disonori il figlio di tua madre.
{50:21} Tu agisci così e io dovrei stare zitto? Pensi che io sia come te? No, ti accuso, ti rinfaccio ogni cosa!
{50:22} Fate attenzione, voi che trascurate Dio, posso farvi a pezzi e nessuno vi salverà.
{50:23} Chi offre come sacrificio la lode, mi onora davvero. A chi prende questa strada io mostrerò la salvezza».
{i51:1} Implorazione di perdono
{51:1} Per il direttore del coro. Salmo di Davide. Composto quando il profeta Natan si recò da Davide, che era andato con Betsabea. Pietà di me, o Dio, nel tuo grande amore; nella tua misericordia cancella la mia ribellione.
{51:2} Lavami da ogni mia colpa, purificami dal mio peccato.
{51:3} Sono colpevole e lo riconosco, il mio peccato è sempre davanti a me.
{51:4} Contro te, e te solo, ho peccato; ho agito contro la tua volontà. Quando condanni, tu sei giusto, le tue sentenze sono limpide.
{51:5} Fin dalla nascita sono nella colpa, peccatore mi ha concepito mia madre.
{51:6} Ma tu vuoi trovare dentro di me verità, nel profondo del cuore mi insegni la sapienza.
{51:7} Purificami dal peccato e sarò puro, lavami e sarò più bianco della neve.
{51:8} Fa’ che io ritrovi la gioia della festa, si rallegri quest’uomo che hai schiacciato.
{51:9} Togli lo sguardo dai miei peccati, cancella ogni mia colpa.
{51:10} Crea in me, o Dio, un cuore puro; dammi uno spirito rinnovato e saldo.
{51:11} Non respingermi lontano da te, non privarmi del tuo santo spirito.
{51:12} Ridonami la gioia di chi è salvato, mi sostenga il tuo spirito generoso.
{51:13} Ai peccatori mostrerò le tue vie e i malvagi torneranno a te.
{51:14} Liberami dal castigo della morte, mio Dio, e canterò la tua giustizia, mio salvatore.
{51:15} Signore, apri le mie labbra e la mia bocca canterà la tua lode.
{51:16} Se ti offro un sacrificio, tu non lo gradisci; se ti presento un’offerta, tu non l’accogli.
{51:17} Vero sacrificio gradito a Dio è lo spirito pentito: tu non respingi, o Dio, un cuore abbattuto e umiliato.
{51:18} Dona il tuo amore e il tuo aiuto a Sion, rialza le mura di Gerusalemme.
{51:19} Allora gradirai i sacrifici prescritti, le offerte interamente consumate: tori saranno immolati sul tuo altare.
{i52:1} Polemica contro un prepotente
{52:1} Per il direttore del coro. Poema cantato, di Davide. Si riferisce a quando Doeg l’Edomita venne da Saul e gli annunziò che Davide era giunto in casa di Achimèlec. Perché ti vanti del male, o prepotente, mentre la bontà di Dio dura per sempre?
{52:2} La tua lingua trama delitti, è tagliente come un rasoio, è una fabbrica di falsità.
{52:3} Ami il male più del bene, la menzogna più della verità.
{52:4} Ti piace, perfida lingua, rovinare tutto con le tue parole.
{52:5} Ma Dio rovinerà te per sempre, ti strapperà dalla tua casa, ti sradicherà dal mondo dei vivi!
{52:6} I fedeli lo vedranno, pieni di stupore; si burleranno di lui e diranno:
{52:7} «Ecco l’uomo che non ha posto in Dio la sua fiducia: ha contato sulle proprie ricchezze, si è fatto forte dei suoi imbrogli!».
{52:8} Ma io sarò saldo come un ulivo nella casa di Dio, sicuro della sua bontà per sempre.
{52:9} Sempre ti loderò, o Dio, per quello che hai fatto; celebrerò la tua bontà davanti ai tuoi fedeli.
{i53:1} Incoscienza e fede
{53:1} Per il direttore del coro. Su tonalità ∆ melanconica. Poema cantato di Davide. Pensano tra sé gl’incoscienti: «Ma dov’è Dio?». Sono gente corrotta: commettono azioni infami, nessuno di loro agisce onestamente.
{53:2} Ma Dio dal cielo guarda sulla terra per vedere se qualcuno è saggio, se c’è un uomo che cerca Dio.
{53:3} Tutti senza eccezione sono sbandati e corrotti. Nessuno agisce bene, nemmeno uno.
{53:4} Ma non hanno giudizio, questi malfattori! Mangiano il pane a spese del mio popolo e non si curano di Dio.
{53:5} Ed ecco, il terrore assale quelli che non conoscevano la paura. Dio rompe le ossa ai tuoi aggressori; puoi umiliarli, perché Dio li ha respinti.
{53:6} Viene da Sion la salvezza d’Israele: Dio risolleverà il suo popolo. Allora Giacobbe sarà in festa, Israele sarà pieno di gioia!
{i54:1} Richiesta di giustizia di un uomo perseguitato
{54:1} Per il direttore del coro. Con strumenti a corda. Poema cantato di Davide. Si riferisce a quando gli abitanti di Zif informarono Saul che Davide si era nascosto presso di loro. Salvami, o Dio, per amore del tuo nome. Fammi giustizia con la tua potenza.
{54:2} Tendi l’orecchio, o Dio, alla mia preghiera, presta orecchio alle mie richieste.
{54:3} Stranieri mi hanno attaccato, prepotenti vogliono la mia morte; tutta gente che non tiene conto di Dio.
{54:4} Ecco, Dio viene ad aiutarmi, il Signore protegge la mia vita.
{54:5} Ricada il male sui miei avversari. Tu che sei fedele, distruggili.
{54:6} Con gioia ti offrirò sacrifici, ti celebrerò, Signore, per la tua bontà.
{54:7} Il Signore mi ha salvato da ogni avversità, ho potuto vedere la sconfitta dei miei nemici.
{i55:1} Lamento di un uomo tradito dagli amici
{55:1} Per il direttore del coro. Con strumenti a corda. Poema cantato di Davide. O Dio, ascolta la mia preghiera, non nasconderti quando t’invoco.
{55:2} Prestami attenzione e rispondimi: mi lamento preso da tristi pensieri,
{55:3} sono turbato dalle grida dei nemici, dall’aggressione dei malvagi. Riversano su di me la loro cattiveria, mi perseguitano con furore.
{55:4} Mi sento scoppiare il cuore, mi ha afferrato il terrore della morte.
{55:5} Sono pieno di paura e timore, schiacciato dallo spavento.
{55:6} Mi son detto: «Avessi ali di colomba, volerei via, andrei a posarmi altrove.
{55:7} Fuggirei in un luogo lontano, passerei la notte nel deserto.
{55:8} M’affretterei a trovare un riparo dal vento impetuoso della tempesta».
{55:9} Signore, rendi vani e confusi i loro discorsi. Ho visto in città discordia e violenza:
{55:10} giorno e notte si aggirano sulle sue mura. In città regnano dolore e miseria;
{55:11} il delitto dilaga al suo interno, oppressione e inganno non lasciano le sue piazze.
{55:12} Non è un mio nemico a insultarmi: questo potrei sopportarlo. Non è un mio avversario ad assalirmi: a lui potrei sfuggire.
{55:13} Ma sei tu, uno dei miei compagni, un conoscente, un amico!
{55:14} Stavamo volentieri insieme, insieme andavamo al tempio del Signore.
{55:15} La morte si abbatta su di loro, scendano vivi nel mondo dei morti, pieni come sono di cattiveria.
{55:16} Io grido a Dio: il Signore mi salverà.
{55:17} A sera, all’alba e a mezzogiorno io piango e sospiro; egli ascolta la mia voce.
{55:18} Mi ha liberato quando mi assalivano, quando una folla mi circondava.
{55:19} Dio mi ascolti e li copra di vergogna, lui che regna da sempre! Essi non cambieranno mai mai avranno timor di Dio.
{55:20} Uno di loro alza la mano contro il suo amico, non ha rispetto di alcun accordo.
{55:21} A parole è dolce e gentile, ma in cuor suo prepara la guerra. I suoi discorsi sembrano lisci come l’olio; in realtà feriscono come pugnali.
{55:22} Affida il tuo peso al Signore; egli ti darà aiuto, mai permetterà che un giusto soccomba!
{55:23} E tu, o Dio, farai sprofondare tra i morti quegli uomini sanguinari e ingannatori. La loro vita sarà stroncata ma io avrò fiducia in te.
{i56:1} Supplica fiduciosa di un perseguitato
{56:1} Per il direttore del coro. Sulla melodia «Colomba delle querce lontane». Poema di Davide. Si riferisce a quando i Filistei presero Davide prigioniero a Gat. Pietà di me, o Dio, perché mi perseguitano; mi assalgono, mi opprimono tutto il giorno.
{56:2} I miei nemici mi perseguitano senza tregua; sono molti quelli che mi combattono, o Altissimo.
{56:3} Quando ho paura, in te confido
{56:4} e canto la tua parola, o Dio. In te ho fiducia e non temerò nulla; cosa mi possono fare semplici mortali?
{56:5} Tutto il giorno travisano le mie parole, pensano solo a farmi del male.
{56:6} Congiurano contro di me, stanno in agguato, spiano i miei passi per uccidermi.
{56:7} Potranno sfuggire al castigo per queste colpe? Nella tua ira abbatti i popoli, o Dio.
{56:8} Tu conti i passi del mio vagabondare, nel tuo otre raccogli le mie lacrime: tutto è scritto nel tuo libro.
{56:9} Quando ti chiederò aiuto batteranno in ritirata i miei nemici. Ne sono certo: davvero Dio è dalla mia parte!
{56:10} Io canto la parola di Dio, io canto la parola del Signore.
{56:11} In Dio ho fiducia, non ho paura; cosa mi possono fare semplici mortali?
{56:12} O Dio, adempio le mie promesse e ti offro un sacrificio di ringraziamento.
{56:13} Tu hai salvato la mia vita dalla morte, mi hai risparmiato la caduta, per farmi camminare alla tua presenza, nella luce della vita.
{i57:1} Fiducia nella protezione divina
{57:1} Per il direttore del coro. Sulla melodia «Non distruggere». Poema di Davide. Si riferisce a quando Davide fuggì da Saul e andò nella caverna. Pietà di me, o Dio, pietà; presso di te mi sono rifugiato, all’ombra delle tue ali ho cercato scampo finché non passerà il pericolo.
{57:2} Ho invocato Dio, l’Altissimo; egli verrà in mio aiuto.
{57:3} Dio mandi dal cielo qualcuno a salvarmi e copra di vergogna i miei persecutori. Dio mandi il suo amore e la sua verità.
{57:4} Mi trovo in mezzo a leoni affamati di prede umane; i loro denti sono aguzzi come lance e frecce, le loro lingue sono spade affilate.
{57:5} Mostrati, o Dio, al di sopra dei cieli, la tua potenza appaia sul mondo.
{57:6} Han teso una trappola sul mio cammino e mi hanno umiliato. Hanno scavato per me una fossa, ma ci sono caduti dentro!
{57:7} Sono sereno, o Dio, tranquillo è il mio cuore. A te canterò e suonerò.
{57:8} Svegliati, anima mia, svegliatevi, arpa e cetra; voglio svegliare l’aurora.
{57:9} Ti celebrerò fra i popoli, Signore, a te canterò inni fra le nazioni.
{57:10} Il tuo amore è grande come il cielo, la tua verità va oltre le nubi.
{57:11} Mostrati, o Dio, al di sopra dei cieli; la tua potenza appaia sul mondo!
{i58:1} Preghiera a Dio perché faccia giustizia sulla terra
{58:1} Per il direttore del coro. Sulla melodia «Non distruggere». Poema di Davide. O uomini, quando parlate la giustizia è muta, non sono imparziali i vostri giudizi.
{58:2} Di proposito commettete delitti sulla terra, le vostre mani diffondono violenza.
{58:3} Fin dal seno materno i malvagi sono traviati; i bugiardi sono perversi fin dalla nascita.
{58:4} Sono velenosi come serpenti, chiudono le orecchie come una vipera,
{58:5} sorda al richiamo dell’incantatore, alla voce del mago più esperto.
{58:6} Signore, spezza le mascelle a quei leoni! Rompi loro i denti in bocca, o Dio;
{58:7} si disperdano come acqua che scorre via, appassiscano come erba calpestata,
{58:8} come lumache passino via sulla loro bava; come aborti, non vedano la luce del sole;
{58:9} come cespugli spinosi, siano strappati, come erbacce e ortiche, siano estirpati.
{58:10} Assistendo alla vendetta, si rallegrerà il fedele, laverà i suoi piedi nel sangue dei malvagi.
{58:11} Tutti diranno: «Vale la pena essere giusti: davvero c’è un Dio che fa giustizia sulla terra!».
{i59:1} Richiesta di difesa
{59:1} Per il direttore del coro. Sulla melodia «Non distruggere». Poema di Davide. Si riferisce a quando Saul mandò a sorvegliare la casa di Davide per ucciderlo. Salvami, mio Dio, dai miei nemici, mettimi al riparo dai miei aggressori.
{59:2} Salvami dai malfattori, liberami dalla gente sanguinaria!
{59:3} Stanno in agguato per togliermi la vita; su di me si gettano con forza. Ma io sono innocente, Signore, senza peccato
{59:4} e senza colpa ma essi corrono e si appostano contro di me. Svegliati, Signore, vieni e vedi!
{59:5} Signore, Dio dell’universo, Dio d’Israele, svegliati e vieni a punire i popoli, non aver pietà di quei traditori.
{59:6} Tornano ogni sera, latrando come cani, s’aggirano per la città.
{59:7} Li vedi con la bava alla bocca, le lingue affilate come spade, e pensano che nessuno li ascolti.
{59:8} Ma tu, Signore, ridi di loro; ti fai beffe delle nazioni!
{59:9} A te, mia forza, mi rivolgo: tu, o Dio, sei il mio rifugio sicuro.
{59:10} Dio è fedele e mi verrà incontro, mi farà vedere i miei nemici sconfitti.
{59:11} Non toglierli subito di mezzo perché il mio popolo non dimentichi; solo disperdili e gettali a terra con la tua forza, Signore, nostro scudo.
{59:12} Appena aprono bocca, essi peccano. Cadano vittime del loro orgoglio, e delle loro maledizioni e menzogne.
{59:13} Consumali con la tua collera, consumali e falli sparire; si accorgano che Dio regna in Israele e in tutto il mondo.
{59:14} Tornano ogni sera; latrando come cani, si aggirano per la città.
{59:15} Vagano in cerca di cibo; se non possono saziarsi, si lamentano.
{59:16} Io canto la tua forza, proclamo al mattino il tuo amore; tu sei il mio rifugio sicuro, mio riparo nel momento del pericolo.
{59:17} A te, mia forza, voglio cantare: tu, o Dio, sei il mio rifugio sicuro, il Dio che mi ama.
{i60:1} Preghiera a Dio nella sconfitta
{60:1} Per il direttore del coro. Sull’aria de «Il giglio della testimonianza». Poema di Davide, per insegnare. Si riferisce alla spedizione fatta da Davide contro gli Aramei della Mesopotamia e contro quelli di Soba. Al ritorno Ioab sconfisse l’esercito degli Edomiti (dodicimila uomini) nella valle del Sale. Nella tua collera ci hai respinti e dispersi ma ora, o Dio, torna a noi.
{60:2} Hai scosso la terra e l’hai spaccata, restaura le sue rovine, perché vacilla.
{60:3} Hai fatto passare al tuo popolo dure prove, ci hai fatto bere un vino che ci ha storditi.
{60:4} Ma hai dato un segnale ai tuoi fedeli, una via di scampo davanti agli arcieri.
{60:5} Salvaci con la tua mano, rispondici e saranno liberati quelli che ami.
{60:6} Dio ha parlato dal suo santuario: «Trionferò! Spartirò la città di Sichem, distribuirò le terre nella ∆ valle di Succot.
{60:7} Mio è il territorio di Gàlaad, mia è la terra di ∆ Manasse. Elmo del mio capo è il territorio di Èfraim, scettro del mio comando è il regno di Giuda.
{60:8} Per me, la terra di Moab è un catino nel quale mi lavo. Su Edom getto da padrone il mio ∆ sandalo, sui Filistei grido vittoria».
{60:9} O Dio, chi mi guiderà alla terra di Edom? Chi mi condurrà alla sua roccaforte?
{60:10} Tu solo, o Dio, che prima ci avevi respinti e che ora non avanzi più alla testa dei nostri eserciti.
{60:11} Vieni in nostro aiuto contro l’avversario: a nulla serve l’appoggio degli uomini.
{60:12} Con Dio saremo vincitori, egli calpesterà i nostri nemici.
{i61:1} Preghiera per la vita del re
{61:1} Per il direttore del coro. Con strumenti a corda. Salmo di Davide. Ascolta, o Dio, il mio lamento, accogli la mia preghiera:
{61:2} sull’orlo dell’ abisso grido a te col cuore in angoscia; conducimi tu sulla rupe per me troppo alta.
{61:3} Sei diventato per me un rifugio, una fortezza di fronte ai miei nemici.
{61:4} Voglio abitare nella tua tenda per sempre, mettermi al sicuro sotto le tue ali.
{61:5} Tu, o Dio, accetti le mie promesse, mi concedi quel che doni ai tuoi fedeli.
{61:6} Prolunga i giorni della vita del re, per generazioni durino i suoi anni.
{61:7} Sotto il tuo sguardo regni senza fine, manda amore e fedeltà a custodirlo.
{61:8} Così in tuo onore canterò per sempre, manterrò ogni giorno le mie promesse.
{i62:1} Invito alla fiducia in Dio
{62:1} Per il direttore del coro. Su melodia di Iedutùn. Salmo di Davide. Soltanto in Dio trovo riposo, da lui viene la mia salvezza.
{62:2} Lui solo è mia salvezza e mia roccia, al suo riparo starò saldo e sicuro.
{62:3} Fino a quando vi scaglierete tutti insieme contro un uomo solo per abbatterlo, come un muro pericolante, una parete che sta crollando?
{62:4} Pensano solo a mandarmi in rovina, si divertono a dire menzogne, a parole augurano il bene, ma in cuor loro maledicono.
{62:5} Soltanto in Dio trovo riposo, da lui viene la mia speranza.
{62:6} Lui solo è mia salvezza e mia roccia, al suo riparo starò al sicuro.
{62:7} Salvezza e onore per me sono in Dio, in lui la mia difesa e il mio rifugio.
{62:8} In ogni tempo confidate in lui, voi che siete il suo popolo. Aprite a lui il vostro cuore: solo Dio è un rifugio per noi.
{62:9} Gli uomini sono un soffio di vento, gli esseri umani sono ingannevoli: se salgono insieme sulla bilancia pesano meno di un soffio.
{62:10} Non abbiate fiducia nella violenza, non riponete nella rapina vane speranze; anche se cresce la ricchezza, ad essa non attaccate il cuore.
{62:11} Dio ha parlato, molte volte l’ho udito: «A Dio appartiene il potere».
{62:12} Tu solo, Signore, sei fedele, ricompensi ciascuno secondo le sue azioni.
{i63:1} Desiderio di Dio
{63:1} Salmo di Davide. Si riferisce a quando egli si trovava nel deserto di Giuda. Tu sei il mio Dio e io ti cerco. Sono assetato di te, ti desidero con tutto me stesso, come se fossi terra arida, secca, senz’acqua.
{63:2} Così ti ho cercato nel tuo santuario per contemplare la tua forza e la tua gloria.
{63:3} Il tuo amore è più prezioso della vita. Le mie labbra ti loderanno;
{63:4} ti benedirò per tutti i miei giorni, a braccia alzate invocherò il tuo nome.
{63:5} Sarò sazio, come a un ricco banchetto; con gioia ti loderanno le mie labbra.
{63:6} Mi ricordo di te quando sono nel mio letto, medito su di te nelle ore notturne.
{63:7} Tu mi hai sempre protetto; al riparo delle tue ali posso cantare la mia gioia.
{63:8} Rimango unito a te con tutto me stesso e la tua mano mi sostiene.
{63:9} Sprofonderà sotto terra chi mi vuol togliere la vita:
{63:10} finirà ammazzato con la spada e mangiato dagli sciacalli.
{63:11} Il re troverà in Dio la sua gioia. Può essere fiero chi giura nel suo nome perché ai bugiardi sarà tappata la bocca.
{i64:1} Supplica a Dio perché castighi i malvagi
{64:1} Per il direttore del coro. Salmo di Davide. Ascolta, o Dio, se grido e mi lamento. Ho paura dei nemici: salva la mia vita!
{64:2} Proteggimi dagli intrighi dei malvagi, dalle trame dei malfattori:
{64:3} usano la lingua come spada affilata, scagliano come frecce parole velenose
{64:4} e colpiscono di nascosto l’innocente, tirano all’improvviso senza paura.
{64:5} S’incoraggiano a vicenda ad azioni malvagie, si accordano come nascondere insidie e dicono: «Chi se ne accorge?».
{64:6} Tramano i loro delitti e dicono: «Abbiamo combinato un piano perfetto!». L’intimo dell’uomo e il suo cuore sono un abisso!
{64:7} Ma Dio ha tirato una freccia e all’improvviso si trovano feriti.
{64:8} Li rende vittime della loro lingua e chi li vede, scuote la testa.
{64:9} Ogni uomo è preso da timore, racconta quel che Dio ha fatto e comprende le sue opere.
{64:10} Il fedele si rallegra nel Signore, in lui cerca rifugio, se ne compiacciono gli uomini retti di cuore.
{i65:1} Inno al Signore di tutta la terra
{65:1} Per il direttore del coro. Salmo di Davide. Canto. A te è dovuta la lode, Dio che abiti in Sion, davanti a te si adempiano i voti.
{65:2} Tu ascolti la preghiera, a te viene ogni uomo.
{65:3} Mi opprime il peso delle colpe, tu solo puoi perdonare i peccati.
{65:4} Beato chi scegli e chiami vicino a te per farlo abitare nel tuo santuario. Godremo i beni della tua casa, la santità del tuo tempio.
{65:5} O Dio salvatore, tu ci rispondi con azioni prodigiose di vittoria, tu, fiducia delle terre più distanti, dei mari più lontani.
{65:6} Tu, rivestito di potenza, stabilisci con forza le basi dei monti.
{65:7} Plachi il ruggito del mare, il fragore delle onde, il tumulto dei popoli.
{65:8} Per questi prodigi sono presi da timore gli abitanti dei paesi più lontani. Tu fai gridare di gioia le terre d’oriente e d’occidente.
{65:9} Ti prendi cura della terra, la rendi fertile e molto ricca; i tuoi canali sono ricolmi d’acqua, assicuri agli uomini il frumento. Così tu prepari la terra
{65:10} irrighi i solchi, spiani le zolle, le impregni di pioggia, benedici i germogli.
{65:11} Coroni l’annata con i tuoi doni, al tuo passaggio scorre l’abbondanza.
{65:12} Nel deserto i pascoli abbondano di verde, dai colli risuonano grida di gioia.
{65:13} I prati si rivestono di greggi, le valli si coprono di un manto di frumento. È tutto un grido e un cantare di gioia.
{i66:1} Ringraziamento al Dio della vita
{66:1} Per il direttore del coro. Canto. Salmo. Acclamate Dio, abitanti di tutta la terra,
{66:2} cantate e suonate a gloria del suo nome, onoratelo con la vostra lode!
{66:3} Dite a lui: «Sono stupende le tue azioni, i tuoi nemici si pieghino alla tua potenza!
{66:4} Tutta la terra venga ad adorarti, canti al tuo nome con inni e salmi».
{66:5} Venite! guardate le meraviglie di Dio, opere stupende, che meravigliano l’uomo.
{66:6} Ha cambiato le acque in terra asciutta il suo popolo passò il fiume a piedi: da allora poniamo in Dio la nostra gioia.
{66:7} Con il suo potere domina per sempre, con il suo sguardo veglia sulle nazioni: contro di lui non si sollevino i ribelli.
{66:8} Popoli, benedite il nostro Dio, a piena voce fate udire la sua lode.
{66:9} Egli ci ha mantenuto in vita, non ha fatto inciampare i nostri piedi.
{66:10} Certo: tu, o Dio, ci hai messi alla prova, ci hai provati nel fuoco come l’argento,
{66:11} ci hai lasciati cadere nella rete, ci hai messo una spina nel fianco,
{66:12} ci hai fatto passare sulla testa carri e cavalieri, abbiamo affrontato l’acqua e il fuoco. Poi ci hai liberati e ridato respiro.
{66:13} Entrerò nel tuo tempio per il sacrificio, ti offrirò quel che ho promesso
{66:14} quando nel tempo dell’angoscia le mie labbra pronunziarono un voto.
{66:15} Ti offrirò animali ingrassati, farò salire il fumo dei sacrifici di arieti, di tori e di capri.
{66:16} Voi fedeli, venite ad ascoltare; voglio raccontarvi quel che Dio ha fatto per me.
{66:17} Ho rivolto a lui il mio grido, gli ho dato lode con la mia lingua.
{66:18} Se il mio cuore avesse pensato al male, il Signore non mi avrebbe ascoltato;
{66:19} invece Dio mi ha ascoltato, ha accolto il mio grido e la mia supplica.
{66:20} Sia benedetto Dio: non ha respinto la mia preghiera, non mi ha rifiutato il suo amore.
{i67:1} Tutti i popoli diano lode a Dio
{67:1} Per il direttore del coro. Con strumenti a corda. Salmo. Canto. Dio abbia pietà di noi e ci benedica, su di noi faccia splendere il suo volto:
{67:2} sappia la terra come egli ci guida, conoscano i popoli come egli ci salva.
{67:3} Ti lodino i popoli, o Dio, ti lodino i popoli tutti.
{67:4} Esultino e ti acclamino le nazioni, perché giudichi i popoli con giustizia e guidi le nazioni sulla terra.
{67:5} Ti lodino i popoli, o Dio, Ti lodino i popoli tutti!
{67:6} La terra produca il suo frutto, ci benedica Dio, il nostro Dio!
{67:7} Ci benedica Dio e lo temano i popoli di tutta la terra.
{i68:1} 68,1 Questo salmo non è unitario, ma è probabilmente una raccolta di inni diversi che celebrano in varie forme il Dio vincitore e trionfatore. Il testo è in molti punti per noi oscuro. Inno al Dio vittorioso
{68:1} Per il direttore del coro. Salmo di Davide. Canto. Dio si alza e i suoi nemici si disperdono, fuggono davanti a lui i suoi avversari.
{68:2} Come il fumo si dissolve, essi scompaiono, come fonde la cera al fuoco periscono i malvagi all’apparire di Dio.
{68:3} I fedeli, invece, si rallegrano, fanno festa alla presenza di Dio, esultano con grande gioia.
{68:4} Cantate a Dio, cantate inni al suo nome, esaltate ∆ colui che cavalca le nubi: Signore è il suo nome, rallegratevi davanti a lui.
{68:5} Dalla sua santa dimora Dio è padre degli orfani, difensore delle vedove.
{68:6} Dio raduna in una casa i dispersi, fa uscire i prigionieri tra canti di gioia, i ribelli, invece, restano nel deserto.
{68:7} O Dio, quando guidavi il tuo popolo, quando marciavi attraverso la steppa,
{68:8} ha tremato la terra, si sono sciolti i cieli davanti a Dio, il Dio del Sinai, davanti a Dio, il Dio d’Israele.
{68:9} Hai fatto cadere piogge generose, hai ridato vita a un paese affranto.
{68:10} Là il tuo popolo, Dio, si è stabilito; nella tua bontà hai soccorso il povero.
{68:11} Il Signore ha dato un annunzio; le messaggere di buone notizie sono un esercito numeroso:
{68:12} «Fuggono i re, fuggono gli eserciti!». Le donne nelle case già spartiscono il bottino:
{68:13} ali di colomba placcate d’argento, piume ricoperte d’oro brillante. Perché alcuni rimangono nei recinti?
{68:14} Quando l’Onnipotente disperse i re nemici cadde la neve sul monte Salmon.
{68:15} Monte altissimo della terra di Basan, montagna di Basan, dalle alte cime,
{68:16} perché dalle tue cime guardi con invidia il monte che Dio ha scelto per sua dimora? Qui il Signore abiterà per sempre!
{68:17} Innumerevoli sono i carri di Dio, un esercito di migliaia e migliaia: con loro è il Signore santo e glorioso.
{68:18} Sei salito, o Dio, nella tua alta dimora; hai catturato prigionieri, dagli uomini hai ricevuto tributi; anche i ribelli possano abitare con te, Signore!
{68:19} Sia benedetto ogni giorno il Signore, il Dio che ci salva e ha cura di noi.
{68:20} Dio è per noi Dio di salvezza, il Signore che ci mette in salvo dalla morte.
{68:21} Ai suoi nemici Dio spaccherà il capo, la testa dai lunghi capelli di chi vive nella colpa.
{68:22} Il Signore ha detto: «Ti farò tornare dalla terra di Basan, ti farò risalire dalla profondità del mare;
{68:23} ti laverai i piedi nel sangue dei tuoi nemici, anche i cani ne avranno la loro parte».
{68:24} Guardate il corteo del mio Dio, la processione del mio re verso il santuario.
{68:25} I cantori davanti, in fondo i suonatori, al centro le fanciulle con i tamburelli.
{68:26} Benedite Dio nelle vostre assemblee, benedite il Signore, voi della comunità d’Israele!
{68:27} Ecco per prima la piccola tribù di Beniamino, poi i capi di Giuda con il loro seguito i capi di Zàbulon e quelli di Nèftali.
{68:28} Manifesta, mio Dio, la tua potenza; conferma, o Dio, quello che hai fatto per noi.
{68:29} Dal tuo tempio in Gerusalemme, dove i re ti portano doni,
{68:30} minaccia tu l’Egitto, la bestia dei canneti, quel branco di bufali, quell’esercito di tori, che si calpestano tra loro per un pezzo d’argento; disperdi tu i popoli che amano la guerra!
{68:31} Dall’Egitto vengano regali preziosi, l’Etiopia si affretti a portar doni a Dio.
{68:32} Cantino a Dio i regni della terra, cantino inni al Signore;
{68:33} egli cavalca al di sopra dei cieli eterni. Ecco! la sua voce potente rimbomba nel tuono.
{68:34} Riconoscete a Dio la sua potenza! Alta sopra Israele è la sua maestà, oltre le nubi è la sua forza.
{68:35} Terribile è Dio nel suo santuario il Dio d’Israele dà forza e potenza al suo popolo. Sia benedetto Dio!
{i69:1} Supplica di un uomo perseguitato
{69:1} Per il direttore del coro. Sull’aria de «I gigli». Di Davide. Salvami, o Dio: l’acqua mi arriva alla gola.
{69:2} Affondo in un mare di fango, non ho più un punto d’appoggio; sono caduto in acque profonde, la corrente mi trascina via!
{69:3} Sono sfinito a forza di gridare, ho la gola in fiamme; i miei occhi si sono consumati nell’attesa del mio Dio.
{69:4} Sono più dei capelli del mio capo quelli che mi odiano senza motivo; sono potenti i miei persecutori, i miei bugiardi nemici. Se non ho rubato, come posso restituire?
{69:5} O Dio, tu conosci la mia stoltezza, le mie colpe non ti restano nascoste.
{69:6} Non vengano disonorati per colpa mia quelli che sperano in te, Signore dell’universo; per causa mia non siano umiliati quelli che cercano te, Dio d’Israele.
{69:7} Per amor tuo, ho subito umiliazioni, il mio volto si è coperto di vergogna.
{69:8} Per i miei fratelli sono diventato un estraneo, un forestiero per i miei familiari.
{69:9} È la passione per il tuo tempio che mi consuma, gli insulti di chi t’insulta mi ricadono addosso.
{69:10} Mi sono logorato nei digiuni e non ho avuto che insulti;
{69:11} mi sono vestito a lutto, ma sono diventato la favola di tutti.
{69:12} La gente nelle piazze sparla di me e mi canzonano gli ubriachi.
{69:13} Ma io rivolgo a te la mia preghiera: sia questo, Signore, il tempo del tuo favore. Rispondimi, o Dio, con il tuo grande amore, con il tuo aiuto che veramente salva.
{69:14} Strappami dal fango, non lasciarmi affondare, liberami da chi mi odia e dalle acque profonde!
{69:15} Non lasciarmi travolgere dalle correnti, non farmi inghiottire dall’ abisso e su di me non si chiuda la fossa!
{69:16} Fedele è la tua bontà, rispondimi, Signore; grande è la tua misericordia: vieni in mio aiuto.
{69:17} Non nascondermi il tuo volto: sono il tuo servo; rispondimi presto, sono alle strette.
{69:18} Prenditi cura della mia liberazione, riscattami dai miei nemici.
{69:19} Tu sai come m’insultano, Signore, conosci la mia vergogna e la mia infamia, i miei avversari ti sono ben noti.
{69:20} L’oltraggio mi ha spezzato il cuore e mi sento venire meno. Attendevo conforto, ma invano, un po’ di pietà, e non l’ho trovata.
{69:21} Nel mio cibo hanno messo veleno, avevo sete, mi hanno offerto aceto.
{69:22} I loro banchetti diventino una trappola, un tranello per i loro invitati.
{69:23} Annebbia i loro occhi e più non vedano, spezza loro i reni per sempre.
{69:24} Rovescia su di loro la tua collera, li raggiunga il furore del tuo sdegno.
{69:25} Il loro accampamento diventi deserto, nessuno abiti più le loro tende!
{69:26} Perché colpiscono quelli che tu hai colpiti, deridono i tormenti di quelli che tu ferisci.
{69:27} Fa’ loro pagare una colpa dopo l’altra, non giungano mai alla tua salvezza.
{69:28} Siano cancellati dal libro della vita, non siano iscritti insieme ai tuoi fedeli.
{69:29} Io, invece, sono povero e afflitto, la tua salvezza, Dio, mi renda forte.
{69:30} Allora loderò nei canti il nome di Dio, esalterò e canterò la sua grandezza.
{69:31} E al Signore piacerà più di ogni sacrificio di tori e di vigorosi vitelli.
{69:32} I poveri hanno visto e si rallegrano. Voi che cercate Dio, riprendete coraggio.
{69:33} Il Signore ha esaudito i suoi poveri, non ha dimenticato i suoi amici fedeli.
{69:34} Lo acclamino il cielo e la terra e il mare brulicante di vita.
{69:35} Perché Dio salverà Sion, ricostruirà le città di Giuda e torneranno in possesso dei loro abitanti.
{69:36} Le avranno in eredità i discendenti dei tuoi servi e vi abiteranno quelli che ti amano.
{i70:1} Supplica a Dio perché venga presto
{70:1} Per il direttore del coro. Salmo di Davide. Per ricordare. O Dio, vieni in mio aiuto, Signore, vieni presto a salvarmi.
{70:2} Siano umiliati e coperti di infamia quelli che attentano alla mia vita; si diano alla fuga pieni di vergogna quelli che godono della mia rovina.
{70:3} Siano sconvolti e confusi quelli che mi dicono: «Ti sta bene!».
{70:4} Gioiscano invece e si rallegrino tutti quelli che ti cercano. Dicano sempre: «Dio è grande!» quelli che amano la tua salvezza.
{70:5} Io sono povero e misero: accorri da me, o Dio, mio aiuto e mio liberatore; Signore, non tardare.
{i71:1} Preghiera di un anziano
{71:1} In te, Signore, ho trovato rifugio: fa’ che non resti mai deluso.
{71:2} Tu sei giusto: liberami e mettimi al sicuro, tendi l’orecchio e salvami.
{71:3} Sarai per me roccia e dimora dove sempre posso venire. Tu hai promesso di salvarmi, sei tu la mia rupe e la mia difesa.
{71:4} Fammi sfuggire, mio Dio, dalle mani del malvagio, di chi mi deruba e commette ingiustizia.
{71:5} Signore, sei tu la mia sola speranza, in te, dalla mia giovinezza, ho riposto fiducia.
{71:6} Dal seno materno sei stato il mio sostegno, tu mi hai raccolto dal grembo di mia madre; da sempre sale a te la mia lode.
{71:7} Sono sembrato a molti un segno misterioso, ma tu eri il mio sostegno sicuro.
{71:8} Delle tue lodi è piena la mia bocca, tutto il giorno canto la tua gloria.
{71:9} Non abbandonarmi nel tempo della vecchiaia, non lasciarmi, ora che le forze vengono meno.
{71:10} Adesso sparlano di me i miei nemici, mi tengono d’occhio e tramano insieme.
{71:11} Essi dicono: «Dio l’ha abbandonato: inseguitelo, prendetelo: nessuno lo salva».
{71:12} O Dio, non starmi lontano, mio Dio, corri presto in mio aiuto.
{71:13} Umilia e distruggi quelli che mi accusano, copri di rossore e di vergogna quelli che vogliono la mia rovina.
{71:14} Ma io continuo a sperare, dico e ripeto la tua lode.
{71:15} Tutto il giorno le mie labbra canteranno i tuoi atti e le tue imprese di salvezza: sono tanti da non potersi contare.
{71:16} Entrerò nel tuo tempio maestoso, Signore; ricorderò le opere giuste che tu solo hai compiuto.
{71:17} Fin dalla giovinezza, o Dio, mi hai istruito, e ancor oggi proclamo i tuoi prodigi.
{71:18} Ora sono anziano, con i capelli bianchi, o Dio, non mi abbandonare! Così annunzierò ai giovani la tua forza, la tua potenza ai figli che verranno.
{71:19} O Dio, hai compiuto opere giuste, tanto grandi che arrivano al cielo. Chi è come te, o Dio?
{71:20} Tu mi hai fatto provare dolori e disgrazie. Ma di nuovo mi darai vigore, mi farai risalire dall’ abisso della morte.
{71:21} Accrescerai la mia grandezza, ti volgerai a me e mi darai conforto.
{71:22} Anch’io ti loderò al suono dell’arpa, canterò la tua fedeltà, o mio Dio, suonerò per te sulla cetra, o Santo d’Israele.
{71:23} Farò festa, canterò i tuoi inni, pieno di gioia perché mi hai salvato.
{71:24} Tutto il giorno la mia lingua racconterà le tue opere gloriose: chi attentava alla mia vita è coperto di vergogna e disonore.
{i72:1} Benedizione al nuovo re
{72:1} Di Salomone. O Dio, affida al re il tuo diritto, dà al figlio del re la tua giustizia.
{72:2} Governi il tuo popolo con equità e difenda i tuoi poveri con giuste sentenze.
{72:3} Anche monti e colline diano al popolo pace e giustizia.
{72:4} Il re difenda il diritto dei poveri, salvi i bisognosi e schiacci i violenti.
{72:5} Duri il suo regno per generazioni quanto il sole e quanto la luna.
{72:6} Scenda come pioggia sui prati, come acqua su aride terre.
{72:7} Nei suoi giorni fiorisca la giustizia, cresca la pace finché non si spenga la luna.
{72:8} Egli domini da un mare all’altro, da un confine all’altro della terra.
{72:9} Si pieghino davanti a lui le tribù del deserto, mordano la polvere tutti i suoi nemici.
{72:10} I re di Tarsis e di ∆ isole lontane portino doni. I sovrani di ∆ Saba e di ∆ Seba paghino tributi.
{72:11} Tutti i re gli rendano omaggio, gli siano sottomesse tutte le nazioni.
{72:12} Salverà il povero che grida aiuto, il misero che non trova soccorso;
{72:13} avrà pietà del debole e del povero e salverà la loro vita.
{72:14} Li strapperà dalla violenza e dal sopruso, la loro vita sarà preziosa ai suoi occhi.
{72:15} Abbia lunga vita! Si porti a lui oro di Saba, si preghi per lui in ogni tempo, lo si benedica ogni giorno.
{72:16} Abbondi il frumento nel paese, ondeggi sulle cime dei monti rigoglioso come sul Libano. Le città siano fiorenti come verdi prati.
{72:17} La fama del re duri per sempre, e quanto il sole la sua discendenza. Tutti i popoli siano in lui benedetti e lo dicano beato.
{72:18} Benedetto il Signore Dio, il Dio d’Israele: egli solo compie prodigi.
{72:19} Benedetto il suo nome glorioso per sempre, la sua gloria riempia tutta la terra. «Amen! Amen!».
{72:20} Fine della preghiera di Davide figlio di Iesse.
{i73:1} Meditazione: la presunzione dei malvagi
{73:1} Salmo di Asaf. Com’è buono Dio con Israele, com’è buono con i puri di cuore!
{73:2} Per poco non sono inciampato, un attimo, e sarei caduto.
{73:3} Quando ho visto il successo dei malvagi, li ho invidiati, quegli arroganti.
{73:4} Non hanno preoccupazioni di morte, il loro corpo è integro e sano,
{73:5} non conoscono le pene degli uomini, non soffrono come gli altri.
{73:6} L’orgoglio è per loro un ornamento, la violenza è il loro costume.
{73:7} Sono sazi e diventano superbi, dal loro cuore trabocca cattiveria.
{73:8} Deridono tutti e dicono cose malvagie, ti guardano dall’alto e ti minacciano.
{73:9} Con la loro bocca arrivano al cielo, la loro lingua va per tutta la terra.
{73:10} Per questo il popolo li segue e beve senza misura alla loro fonte.
{73:11} Dicono: «Che ne sa Dio? Conosce forse qualcosa l’Altissimo?».
{73:12} Questi sono i malvagi: raccolgono ricchezze e se la passano bene.
{73:13} Invano dunque ho serbato retto il mio cuore, e in segno di innocenza ho lavato le mie mani,
{73:14} se poi ogni giorno subisco correzioni, ogni mattina ricevo un castigo.
{73:15} Se dicessi di voler ragionare come quelli, tradirei la generazione dei tuoi figli.
{73:16} Volevo capire tutto questo, ma era troppo difficile per me.
{73:17} Ho capito quale sarà la loro fine quando sono andato al santuario di Dio.
{73:18} Ecco, tu li fai scivolare, li fai andare in rovina.
{73:19} In un attimo sono distrutti, finiti e spazzati via dallo spavento.
{73:20} Come un sogno, quando ci si sveglia la loro immagine è svanita, Signore.
{73:21} Quando ero pieno di amarezza ed era tormentato il mio cuore,
{73:22} ero solo uno sciocco, non ti capivo, ero stupido come una bestia.
{73:23} Ma io sono sempre con te: tu mi hai preso per mano,
{73:24} con il tuo consiglio mi guiderai e poi mi riceverai nella gloria.
{73:25} Chi ho in cielo all’infuori di te? Con te, null’altro desidero sulla terra!
{73:26} Anche se il corpo e la mente vengono meno, tu sei la roccia della mia vita, la mia ricchezza per sempre, o Dio.
{73:27} Chi è lontano da te è perduto e tu distruggi chi ti abbandona.
{73:28} Ma per me è bello stare vicino a Dio: trovo nel Signore il mio rifugio, per poter celebrare tutte le sue opere.
{i74:1} Lamento sulle rovine del tempio
{74:1} Poema cantato di Asaf. Perché, o Dio, ci hai respinti per sempre? Perché, o Pastore, fai pesare la tua collera sul gregge?
{74:2} Ricordati della tua comunità: l’hai creata nel tempo antico. Ricordati del popolo che hai liberato per farne il tuo possesso. Ricordati di questo monte Sion, dove hai stabilito la tua dimora.
{74:3} Sali anche tu fino a queste rovine desolate, al santuario che il nemico ha devastato.
{74:4} I tuoi avversari ruggivano come leoni, nel tuo tempio hanno esposto le loro insegne.
{74:5} Davano grandi colpi di scure come taglialegna nel folto del bosco
{74:6} e, a colpi di scure e d’accetta, spaccavano tutti gli intarsi!
{74:7} Poi hanno dato fuoco al tuo santuario, hanno demolito e profanato la tua santa dimora.
{74:8} Si son detti: «Distruggiamo tutto!» e hanno bruciato ogni santuario nel paese.
{74:9} Non si vede più un segno della tua presenza, non un profeta, non uno che sappia quando finirà.
{74:10} Fino a quando, o Dio, ti lascerai insultare? Fino a quando il nemico offenderà il tuo nome?
{74:11} Perché non mostri la tua forza? Stendi la tua mano e distruggili!
{74:12} O Dio, tu sei il mio sovrano da sempre. Tu porti salvezza sulla terra,
{74:13} hai diviso il mare con la tua forza, hai spaccato il capo ai mostri delle acque,
{74:14} hai schiacciato le teste al dragone e l’hai dato in pasto a ∆ tribù del deserto,
{74:15} hai fatto scaturire fiumi e sorgenti, hai prosciugato fiumi perenni.
{74:16} A te appartengono il giorno e la notte, tu hai creato la luna ed il sole,
{74:17} tu hai fissato i confini della terra, hai stabilito l’estate e l’inverno.
{74:18} Ricorda, o Signore: un nemico ti offende, un popolo stolto insulta il tuo nome.
{74:19} Non dare in pasto alle bestie la tua colomba, non dimenticare mai la vita dei tuoi poveri.
{74:20} Considera e mantieni le tue promesse: molti sono i covi di violenza nascosti nel paese.
{74:21} Fa’ che l’oppresso non sia mai deluso, il misero e il povero lodino il tuo nome!
{74:22} Alzati, o Dio, a giudicare la tua causa: ricordati che gli stolti ti insultano ogni giorno.
{74:23} Non dimenticare il tumulto dei tuoi avversari, le urla che salgono senza fine contro di te!
{i75:1} Dio giudica i malvagi
{75:1} Per il direttore del coro. Sulla melodia «Non distruggere». Salmo di Asaf. Canto. Ti lodiamo, o Dio, ti lodiamo! Invochiamo il tuo nome e cantiamo le tue imprese.
{75:2} Dio dice: «Nel momento che avrò stabilito, verrò a governare con giustizia.
{75:3} La terra può vacillare con i suoi abitanti, ma io tengo salde le sue fondamenta».
{75:4} Dico agli insolenti: «Basta con l’arroganza!» e ai malvagi: «Smettetela di vantarvi!
{75:5} Basta con la vostra superbia, smettete il vostro atteggiamento insolente».
{75:6} Non dall’oriente né dall’occidente, e neppure dal deserto arriva la forza,
{75:7} perché solo Dio ha il potere; egli abbassa e innalza chi vuole.
{75:8} Il Signore ha in mano una coppa colma di vino aspro e drogato; lo farà bere a tutti i malvagi del mondo, dovranno ingoiarlo fino all’ultima goccia!
{75:9} Io gioirò per sempre e canterò inni al Dio di Giacobbe.
{75:10} Egli stronca l’arroganza dei malvagi, la gloria dei giusti si rafforza.
{i76:1} Canto al Dio vincitore
{76:1} Per il direttore del coro. Con strumenti a corda. Salmo di Asaf. Canto. Dio si è fatto conoscere in Giuda, la sua grandezza è nota in Israele.
{76:2} A Gerusalemme ha piantato la sua tenda, in Sion la sua abitazione.
{76:3} Qui ha spezzato le armi da guerra: le frecce, gli scudi e le spade.
{76:4} Sei splendido, o Dio, sei magnifico, sui monti dove hai fatto bottino;
{76:5} i più valorosi sono sbandati; i guerrieri sono vinti dal sonno, non hanno più la forza di combattere.
{76:6} La tua minaccia, o Dio di Giacobbe, paralizza cavalli e cavalieri.
{76:7} Tu sei terribile. Chi ti può resistere, quando si scatena il tuo furore?
{76:8} Dall’alto dei cieli pronunzi la sentenza; il mondo resta muto per la paura,
{76:9} quando ti alzi, o Dio, per giudicare e salvare tutti i poveri della terra.
{76:10} Anche ∆ i più violenti ti daranno gloria, gli scampati dalla violenza ti faranno corona.
{76:11} Date al Signore ciò che avete promesso, fate doni al Dio terribile, nazioni vicine,
{76:12} perché egli spaventa i potenti, è tremendo con i re della terra.
{i77:1} Lamento a Dio ricordando le sue meraviglie di un tempo
{77:1} Per il direttore del coro. Su melodia di Iedutùn. Salmo di Asaf. La mia voce sale a Dio e grido, grido a Dio e lui mi ascolta.
{77:2} Nel giorno dell’angoscia cerco il Signore; tutta la notte, senza stancarmi tendo le mani verso di lui. Rifiuto ogni altro conforto.
{77:3} Io penso a Dio, ma piango; medito e mi perdo di coraggio.
{77:4} Non mi fai chiudere occhio, Signore; sono agitato, non ho più parole.
{77:5} Ripenso al tempo antico, ricordo gli anni lontani.
{77:6} Passo la notte in continui pensieri, medito e senza sosta mi domando:
{77:7} «Il Signore ci respingerà per sempre? Di noi non vorrà più saperne?
{77:8} È finito per sempre il suo amore? Si è esaurita la sua promessa?
{77:9} Ha dimenticato la sua compassione? Nel suo sdegno ha chiuso il suo cuore?».
{77:10} Dico: «Questo è il mio tormento: Dio, l’Altissimo, non agisce più come prima».
{77:11} Signore, io voglio ricordare le tue azioni, ripensare ai tuoi miracoli di un tempo.
{77:12} Rifletto su ognuna delle tue opere, considero le tue mirabili imprese.
{77:13} Nessun Dio è grande come te, sante sono tutte le tue azioni.
{77:14} Sei l’unico Dio che fa prodigi. Hai manifestato la tua potenza alle nazioni.
{77:15} Con forza hai liberato il tuo popolo, i discendenti di Giacobbe e di Giuseppe.
{77:16} Quando sei apparso sul mare, o Dio, tremarono tutte le acque, si sconvolsero anche gli abissi.
{77:17} Le nubi rovesciarono torrenti d’acqua; scoppiarono tuoni nel cielo; i tuoi lampi guizzarono come frecce.
{77:18} Al fragore dei tuoni nella tempesta i lampi abbagliavano il mondo, la terra tremò e fu scossa.
{77:19} Tu sei passato attraverso il mare, hai camminato tra acque profonde, nessuno può ritrovare le tue orme.
{77:20} Hai guidato il tuo popolo come un gregge per mezzo di Mosè e di Aronne.
{i78:1} Gli insegnamenti della storia
{78:1} Poema cantato di Asaf. Popolo mio, ascolta il mio insegnamento, presta attenzione a ogni mia parola.
{78:2} Voglio esprimermi con un racconto, svelare le lezioni del passato.
{78:3} È storia per noi familiare, molte volte l’abbiamo ascoltata, la ripetevano a noi i nostri padri.
{78:4} Non la terremo nascosta ai nostri figli, racconteremo alla nuova generazione le stupende opere del Signore, la sua potenza, e i miracoli da lui compiuti.
{78:5} Egli ha fissato una norma per il suo popolo, ha stabilito una legge in Israele; ha comandato ai nostri padri di insegnare queste cose ai loro figli.
{78:6} Ogni generazione che verrà, quella dei figli che nasceranno, possa a sua volta impararla. Raccomandi ai propri figli
{78:7} di mettere in Dio la loro fiducia, di non dimenticare le sue opere e di osservare i suoi comandamenti.
{78:8} Allora non saranno come i loro padri, un popolo disubbidiente e ribelle, generazione dal cuore incostante, profondamente infedele a Dio.
{78:9} Un giorno gli uomini della tribù di Èfraim erano già armati di arco e pronti al tiro, ma al momento della battaglia dovettero fuggire.
{78:10} Perché non avevano rispettato il patto che li legava a Dio, si erano rifiutati di seguire la sua legge;
{78:11} avevano dimenticato i suoi prodigi e le meraviglie che aveva fatto loro vedere.
{78:12} In Egitto, nella regione di Tanis Dio aveva compiuto miracoli sotto gli occhi dei loro padri.
{78:13} Divise il mare e li fece passare; fermò le acque: divennero un argine.
{78:14} Di giorno li guidava con una nube e nella notte con lo splendore del fuoco.
{78:15} Spaccò la roccia nel deserto per farli bere alle acque sotterranee.
{78:16} Dalla pietra fece sgorgare ruscelli e scorrere torrenti d’acqua.
{78:17} Ma essi continuarono a peccare contro Dio, nel deserto sfidarono l’Altissimo.
{78:18} Osarono metterlo alla prova, pretesero cibo a volontà.
{78:19} Parlarono contro Dio e dissero: «Sarà capace di prepararci un banchetto nel deserto?
{78:20} È vero, ha colpito la roccia e sgorgarono le acque, traboccarono i torrenti; ma sarà capace di darci il pane e di provvedere la carne per tutti?».
{78:21} A queste parole il Signore andò in collera, un fuoco divampò contro Giacobbe, la sua ira si levò contro Israele,
{78:22} perché non credevano in lui, non avevano fiducia nel suo aiuto.
{78:23} Allora diede ordine dall’alto di aprire le porte del cielo;
{78:24} fece piovere la manna per nutrirli, e dal cielo donò pane al suo popolo.
{78:25} Diede loro cibo in abbondanza, gli uomini mangiarono il pane dei forti.
{78:26} Poi Dio scatenò dal cielo il vento dell’oriente, fece soffiare con forza il vento del sud,
{78:27} fece scendere su di loro carne in quantità, uccelli numerosi come la sabbia del mare,
{78:28} li fece cadere sul loro accampamento, tutto intorno alle loro tende.
{78:29} Mangiarono e furono sazi, così fu appagato il loro desiderio.
{78:30} Ma, con la carne ancora tra i denti, non cessavano di lamentarsi.
{78:31} Allora la collera di Dio scoppiò contro di loro. Egli fece morire i più robusti, gettò a terra i giovani d’Israele.
{78:32} Eppure continuarono a peccare; nonostante i suoi miracoli, non gli credettero.
{78:33} Allora abbreviò i loro giorni come un soffio, i loro anni con terrore improvviso.
{78:34} Quando Dio faceva morire alcuni, gli altri lo cercavano, tornavano a invocarlo con insistenza.
{78:35} Ricordavano che lui era la roccia di difesa, Dio, l’Altissimo, il loro liberatore;
{78:36} ma le loro parole erano pura adulazione, i loro bei discorsi tutta una bugia.
{78:37} Il loro cuore era incostante, erano infedeli al patto con lui.
{78:38} Eppure Dio conservava il suo affetto, perdonava i peccati del popolo, rinunziava a distruggerlo; più volte trattenne la sua collera e non scatenò tutto il suo sdegno.
{78:39} Sapeva bene che erano mortali, un soffio che se ne va e non ritorna.
{78:40} Quante volte si ribellarono nel deserto, lo offesero in quelle solitudini!
{78:41} Tornarono a metterlo alla prova, offendevano Dio, il Santo d’Israele.
{78:42} Dimenticavano la sua grande potenza quando li aveva salvati dai nemici,
{78:43} quando aveva compiuto prodigi in Egitto, miracoli nella regione di Tanis;
{78:44} l’acqua dei canali cambiata in sangue e resa imbevibile per gli Egiziani;
{78:45} le mosche velenose, che li mangiavano, e le rane, che devastavano tutto;
{78:46} i raccolti lasciati agli insetti, il frutto del lavoro alle cavallette;
{78:47} le vigne rase al suolo dalla grandine, i sicomori distrutti dalla brina;
{78:48} i buoi abbandonati alla tempesta e le loro pecore ai fulmini.
{78:49} Alla fine, Dio riversò sugli Egiziani uno sdegno e un furore pauroso, un esercito di angeli di sventura.
{78:50} Diede libero sfogo alla sua collera, non li risparmiò dalla morte, abbandonò i loro corpi alla peste.
{78:51} Uccise i primogeniti del paese, i frutti migliori delle famiglie egiziane.
{78:52} Allora fece uscire il suo popolo come pecore dall’ovile, come pastore li guidò nel deserto.
{78:53} Li condusse con sicurezza, liberi da paure, mentre il mare ricopriva i loro nemici.
{78:54} E li portò nella sua terra santa, al monte che egli aveva conquistato.
{78:55} Scacciò davanti a loro gli altri popoli, spartì il territorio a loro assegnato e vi fece abitare le tribù d’Israele.
{78:56} Ma ancora una volta misero alla prova la pazienza di Dio, si ribellarono all’Altissimo, non volevano ubbidire ai suoi comandi.
{78:57} Sleali e traditori come i loro padri, fallirono, come un arco allentato.
{78:58} Provocavano la collera del Signore con i loro santuari pagani, lo ingelosivano con i loro idoli.
{78:59} Dio vide, e si sentì offeso e sdegnato, si oppose a Israele.
{78:60} Abbandonò la dimora di Silo, la tenda che aveva piantato tra gli uomini.
{78:61} Permise ai nostri nemici di catturare l’arca santa, sua potenza e sua gloria.
{78:62} Si adirò con il popolo che si era scelto, lo lasciò massacrare dai nemici.
{78:63} Il fuoco della guerra divorò i giovani, cessarono i canti nuziali per le fanciulle.
{78:64} I sacerdoti morirono di morte violenta, alle vedove non fu possibile fare il rito del pianto.
{78:65} Alla fine il Signore si svegliò come da un sonno, il sonno di un soldato vinto dal vino.
{78:66} Colpì i suoi nemici in fuga e li umiliò per sempre.
{78:67} Respinse i discendenti di Giuseppe; non scelse la tribù di Èfraim,
{78:68} preferì la tribù di Giuda e il monte Sion che gli era caro.
{78:69} Costruì il suo santuario come gli alti cieli, eterno come le fondamenta della terra.
{78:70} Poi scelse Davide come servo, andò a cercarlo nell’ovile del gregge;
{78:71} da custode di pecore, lo fece re d’Israele, pastore del suo popolo.
{78:72} Fu per loro un vero pastore, li guidò con mano sapiente.
{i79:1} Pianto sulle rovine di Gerusalemme
{79:1} Salmo di Asaf. Mio Dio, gli stranieri hanno invaso la tua terra e profanato il tuo santo tempio. Gerusalemme è ridotta in macerie.
{79:2} Hanno abbandonato agli uccelli rapaci i cadaveri dei tuoi servi, i corpi dei tuoi fedeli in pasto alle bestie selvagge.
{79:3} Ne hanno fatto scorrere il sangue come acqua tutto intorno a Gerusalemme, li hanno lasciati senza sepoltura.
{79:4} Siamo diventati la favola dei popoli, le nazioni ci guardano e scuotono la testa.
{79:5} Fino a quando, Signore, continuerà la tua collera? Il fuoco della tua gelosia brucerà per sempre?
{79:6} Rivolgi la tua collera contro queste nazioni che non ti riconoscono, contro i regni dove nessuno ti invoca,
{79:7} perché hanno divorato il tuo popolo, hanno devastato il tuo territorio.
{79:8} Non farci pagare i peccati dei nostri padri, vieni presto incontro a noi con amore: siamo ridotti in estrema miseria.
{79:9} Donaci il tuo aiuto, Dio Salvatore. Liberaci, perdona le nostre colpe: è in causa l’onore del tuo nome.
{79:10} Perché gli stranieri dovrebbero dire: «Ma dov’è il loro Dio?». Fa’ loro provare sotto i nostri occhi come tu vendichi il sangue dei tuoi servi.
{79:11} Giunga fino a te il pianto dei prigionieri; con la tua immensa forza libera i condannati a morte.
{79:12} I popoli vicini ti hanno insultato: ripagali, Signore, sette volte tanto.
{79:13} E noi, tuo popolo, gregge che tu solo conduci, canteremo in ogni tempo le tue lodi, celebreremo per sempre la tua gloria.
{i80:1} Pianto di un popolo distrutto
{80:1} Per il direttore del coro. Sull’aria de «Il giglio della testimonianza». Salmo di Asaf. Pastore d’Israele, ascolta! Guidi il tuo popolo come un gregge e siedi in trono ∆ sopra i cherubini: manifesta la tua potenza!
{80:2} Agli occhi delle tue tribù di Èfraim, Beniamino e Manasse, fa’ vedere la tua forza, vieni presto a salvarci!
{80:3} Rialzaci, o Dio, mostra sereno il tuo volto e noi saremo salvi.
{80:4} Fino a quando, Signore, Dio dell’universo, sarai adirato con il popolo che ti supplica?
{80:5} Come pane ci hai dato sofferenza, come bevanda, lacrime abbondanti.
{80:6} Ci hai esposto ai litigi dei nostri vicini, i nostri nemici ridono di noi.
{80:7} Rialzaci, Dio dell’universo, mostra sereno il tuo volto e noi saremo salvi.
{80:8} Dall’Egitto hai sradicato una vite, hai cacciato via gli altri popoli per trapiantarla nella loro terra.
{80:9} Davanti ad essa hai ripulito il terreno; ha messo radici profonde e ha occupato tutto il paese.
{80:10} Con la sua ombra ha coperto i monti; più alti dei grandi cedri erano i suoi rami.
{80:11} Ha disteso i suoi tralci fino al mare e i suoi germogli ∆ fino all’Eufrate.
{80:12} Perché hai demolito il suo muro di cinta? Ogni passante ruba i suoi grappoli.
{80:13} Viene il cinghiale dal bosco e la devasta, vi pascolano dentro bestie selvatiche.
{80:14} Ritorna, Dio dell’universo, guarda dall’alto del cielo, vedi quello che accade, salva questa tua vigna.
{80:15} Proteggi ciò che tu stesso hai piantato, il figlio che tu hai reso forte.
{80:16} Guarda, minaccia e distruggi chi ha tagliato e bruciato la vigna.
{80:17} La tua mano protegga per sempre il re che sta alla tua destra, l’uomo che tu hai reso forte.
{80:18} Mai più ti abbandoneremo; ridonaci la vita e invocheremo il tuo nome.
{80:19} Rialzaci, Signore, Dio dell’universo, mostra sereno il tuo volto e noi saremo salvi.
{i81:1} Invito solenne alla fedeltà
{81:1} Per il direttore del coro. Sulla melodia de «I torchi». Salmo di Asaf. Gridate di gioia a Dio, nostra forza! Acclamate il Dio di Giacobbe!
{81:2} Intonate il canto, battete il tamburo, fate vibrare l’arpa e la cetra.
{81:3} Suonate il corno per l’inizio del mese! Per la luna piena celebrate la festa!
{81:4} È una legge per il popolo d’Israele, una decisione del Dio di Giacobbe:
{81:5} norma che ha fissato alla famiglia di Giuseppe, quando usciva dalla terra d’Egitto. Sento una voce sconosciuta che dice:
{81:6} «Ho tolto il peso dalle tue spalle, ho liberato le tue mani dai lavori forzati.
{81:7} Quando vivevi nell’oppressione, tu mi hai chiamato e ti ho liberato. Dal fondo dell’uragano ti ho risposto, alle fonti di Merìba ti ho messo alla prova.
{81:8} Fa’ attenzione, o mio popolo: io ti avverto: Israele, questa volta ascoltami!
{81:9} non ci sia tra voi un altro dio, non adorate divinità straniere.
{81:10} Io sono il Signore, il tuo Dio: ti ho fatto uscire dalla terra d’Egitto; ti ho detto: “Apri la bocca e ti sazierò”.
{81:11} Ma il mio popolo non mi ha ascoltato, Israele non ha voluto saperne.
{81:12} Allora li ho abbandonati alla loro ostinazione, ciascuno al proprio capriccio.
{81:13} Se il mio popolo mi ascoltasse! Se Israele volesse seguirmi!
{81:14} Subito sconfiggerei i suoi nemici, alzerei la mano contro i suoi avversari!
{81:15} Si inchinerebbero a Israele quelli che ora mi odiano: sarebbe la loro sorte per sempre.
{81:16} E io lo nutrirei con il miglior frumento, lo sazierei con il miele più squisito».
{i82:1} Dio condanna giudici e governanti iniqui
{82:1} Salmo di Asaf. Nell’ assemblea divina Dio prende la parola, in mezzo agli dèi egli giudica:
{82:2} «Fino a quando emetterete sentenze ingiuste, sostenendo i privilegi dei malvagi?
{82:3} Fate giustizia al debole e all’orfano, difendete il povero e lo sfruttato!
{82:4} Liberate il debole e l’oppresso, strappateli dalle mani dei prepotenti!».
{82:5} Ma quelli non ragionano, non vogliono capire, come ciechi camminano nel buio, fanno vacillare le sorti del mondo.
{82:6} E io dichiaro: «Voi siete dèi, tutti figli del Dio altissimo
{82:7} Eppure, morirete come ogni uomo, cadrete come tutti i potenti».
{82:8} Sorgi, o Dio, a giudicare il mondo, perché tue sono tutte le nazioni.
{i83:1} Lamento e preghiera contro i nemici
{83:1} Canto. Salmo di Asaf. Dio, esci dal tuo silenzio, non rimanere muto e inattivo!
{83:2} Guarda: i tuoi nemici sono in rivolta, i tuoi avversari rialzano la testa.
{83:3} Preparano un complotto contro la tua gente, congiurano contro i tuoi protetti.
{83:4} Dicono: «Coraggio, distruggiamoli, facciamo sparire la loro nazione: il nome d’Israele sia dimenticato per sempre!».
{83:5} Si sono messi tutti d’accordo, contro di te hanno stretto alleanza;
{83:6} sono i popoli di Edom e di ∆ Ismaele, quelli di ∆ Moab, ∆ d’Agar e di
{83:7} ∆ Gebal, gli ∆ Ammoniti e gli ∆ Amaleciti, ∆ i Filistei e la gente di Tiro.
{83:8} Persino gli Assiri si sono uniti a loro, danno man forte ai ∆ discendenti di Lot.
{83:9} Trattali, o Dio, come i Madianiti, come l’esercito di Sisara e di ∆ Iabin sconfitti al torrente ∆ Kison.
{83:10} Furono sterminati in Endor, e diventarono concime dei campi.
{83:11} Tratta i loro prìncipi come Oreb e Zeeb, i loro capi come ∆ Zebach e ∆ Salmunnà.
{83:12} Questa gente aveva detto: «Prendiamoci i territori di Dio!».
{83:13} Dio mio, disperdili come erba secca, come polvere in un turbine di vento.
{83:14} Inseguili con la tua tempesta, spaventali con il tuo uragano, come
{83:15} fiamma che incendia la foresta, come fuoco che divora i monti.
{83:16} Falli arrossire di vergogna ed essi ti cercheranno, Signore!
{83:17} Siano umiliati e spaventati per sempre; svergognati, vadano in rovina.
{83:18} Capiranno che tu sei il Signore, tu solo l’Altissimo su tutta la terra.
{i84:1} Nostalgia del tempio del Signore
{84:1} Per il direttore del coro. Sulla melodia de «I torchi». Salmo dei figli di ∆ Core. Quanto mi è cara la tua casa, Dio dell’universo!
{84:2} Mi consumano nostalgia e desiderio del tempio del Signore. Mi avvicino al Dio vivente, cuore e sensi gridano di gioia.
{84:3} All’ombra dei tuoi altari, Signore onnipotente, anche il passero trova un rifugio e la rondine un nido dove
{84:4} porre i suoi piccoli. Mio re e mio Dio, felice chi sta nella tua casa: potrà lodarti senza fine.
{84:5} Felici quelli che hanno in te la loro forza: camminano decisi verso Sion.
{84:6} Quando passano per la valle deserta la rendono un giardino benedetto ∆ dalle prime piogge.
{84:7} Camminano, e cresce il loro vigore finché giungono a Dio, in Sion.
{84:8} Signore, Dio dell’universo, accogli la mia preghiera, ascolta, Dio di Giacobbe.
{84:9} O Dio, tu sei il nostro difensore, proteggi il re che hai consacrato.
{84:10} Meglio per me un giorno nella tua casa che mille altrove; meglio restare sulla soglia del tuo tempio che abitare con chi ti odia.
{84:11} Un sole e uno scudo tu sei, Signore, mio Dio. Tu concedi misericordia, onore e gioia a chi cammina nella tua volontà.
{84:12} Beato l’uomo che ha fiducia in te, Signore, Dio dell’universo!
{i85:1} Pace e giustizia
{85:1} Per il direttore del coro. Salmo dei figli di Core. Hai sempre amato la tua terra, Signore, hai fatto ritornare i deportati d’Israele.
{85:2} Hai perdonato i nostri peccati e dimenticato le nostre colpe.
{85:3} Hai ritirato le tue minacce e placato il furore della tua collera.
{85:4} Dio Salvatore, riavvicinati a noi, fa’ cessare il tuo sdegno.
{85:5} Resterai per sempre irritato con noi, durerà per sempre la tua collera?
{85:6} Torna a darci la vita e sarai la gioia del tuo popolo.
{85:7} Mostraci ancora il tuo amore fedele e donaci la tua salvezza.
{85:8} Ascolterò il Signore, nostro Dio: certamente ci parlerà di pace, se restiamo suo popolo e suoi amici e non torniamo sulla via degli stolti.
{85:9} Sì, egli è pronto a salvare chi l’ascolta, con la sua presenza riempirà la nostra terra.
{85:10} Amore e fedeltà si incontreranno, giustizia e pace si abbracceranno.
{85:11} Dal cielo scenderà la giustizia, la fedeltà germoglierà dalla terra.
{85:12} Il Signore ci darà la pioggia, la nostra terra produrrà il suo frutto.
{85:13} La giustizia camminerà davanti al Signore e seguirà la via dei suoi passi.
{i86:1} Preghiera insistente e fiduciosa
{86:1} Preghiera di Davide. Tendi l’orecchio, Signore, ascoltami: sono povero e infelice.
{86:2} Proteggi la mia vita: io ti sono fedele. O Dio, salva il tuo servo: confido in te!
{86:3} Tutto il giorno ti chiamo: pietà di me, Signore!
{86:4} A te mi rivolgo: Signore, donami gioia!
{86:5} Tu sei buono, Signore, pronto al perdono, pieno d’amore per chi t’invoca.
{86:6} Tendi l’orecchio alla mia preghiera, non respingere la mia supplica.
{86:7} Sono in pericolo; a te io grido: tu, Signore, mi risponderai!
{86:8} Nessun altro dio è come te, Signore; nessuno può fare quello che tu fai.
{86:9} Hai creato tutti i popoli: essi verranno ad adorarti, a cantare, Signore, la tua gloria.
{86:10} Tu sei grande, tu fai meraviglie, tu solo sei Dio!
{86:11} Insegnami, Signore, la via da seguire: voglio esserti sempre fedele. Fammi avere questo solo desiderio: rispettare la tua volontà.
{86:12} Signore, mio Dio, ti loderò con tutto il cuore, sempre dirò che il tuo nome è glorioso.
{86:13} Grande è il tuo affetto per me: mi hai salvato dall’ abisso della morte.
{86:14} O Dio, mi assale gente senza scrupoli, una banda di prepotenti vuole la mia morte. Tutta gente che non tiene conto di te!
{86:15} Ma tu, Signore misericordioso e clemente, sei paziente, sempre ben disposto e fedele.
{86:16} Abbi pietà di me e guardami. Io sono tuo servo: dammi la tua forza; sono figlio di una tua serva: salvami.
{86:17} Dammi un segno che tutto mi andrà bene: lo vedano e si vergognino i miei nemici; tu, Signore, mi aiuti e mi consoli!
{i87:1} Gerusalemme madre di tutti i popoli
{87:1} Salmo dei figli di Core. Canto. Il Signore ha fondato Gerusalemme sulla santa montagna.
{87:2} Egli ama le porte di Sion più di tutte le dimore d’Israele.
{87:3} Città di Dio, ascolta le cose stupende che il Signore dice di te:
{87:4} «Farò l’elenco dei popoli che mi conoscono: ci metterò Raab e Babilonia, i popoli di Filistea, di Tiro e di Etiopia. Di loro si dice: “Là sono nati”.
{87:5} Ma di Sion si dirà: “Qui è nato ogni popolo, Dio stesso, l’Altissimo, l’ha fondata”».
{87:6} Il Signore scriverà nel registro: «Questo popolo è nato in Sion».
{87:7} E si canterà danzando: «È in te la nostra sorgente».
{i88:1} Lamento di un disperato
{88:1} Canto. Salmo dei figli di Core. Per il direttore del coro. Su tonalità melanconica. Da cantare. Poema cantato di ∆ Eman l’Ezraita. Signore, mio Dio, mio Salvatore, io grido a te giorno e notte.
{88:2} Giunga fino a te la mia preghiera, non chiudere l’orecchio al mio pianto.
{88:3} Sono sazio di sventure, la mia vita è sull’orlo della morte.
{88:4} Mi considerano con un piede nella fossa, un uomo ormai senza forze.
{88:5} Sono abbandonato fra i morti, come gli uccisi stesi nella tomba, dimenticati da te, per sempre, lontani dalla tua mano potente.
{88:6} Mi hai buttato nella caverna più fonda, nelle tenebre degli abissi.
{88:7} Pesa su di me la tua collera, le tue onde mi sommergono.
{88:8} Hai fatto fuggire i miei amici, ormai faccio loro ribrezzo. Sono in gabbia: non posso più uscire.
{88:9} Nel dolore si spengono i miei occhi. Tutto il giorno continuo a chiamarti, tendo verso di te le mie mani.
{88:10} Farai forse un miracolo in favore dei morti? le loro ombre si alzeranno mai a lodarti?
{88:11} Si parla forse della tua bontà nella tomba, della tua fedeltà nel mondo dei morti?
{88:12} Chi può vedere i tuoi prodigi nella notte senza fine? la tua generosità nella terra dell’oblio?
{88:13} Ma io ti chiedo aiuto, Signore, fin dal mattino giunge a te la mia preghiera.
{88:14} Perché mi respingi, Signore? perché nascondi il tuo volto?
{88:15} Dall’infanzia sono infelice, segnato dalla morte, sfinito sotto il peso dei tuoi terrori.
{88:16} Su di me passa il tuo furore, i tuoi spaventi mi annientano.
{88:17} Come acqua mi sommergono tutto il giorno, da ogni parte mi avvolgono.
{88:18} Hai fatto fuggire da me tutti gli amici, mi fanno compagnia solo le tenebre.
{i89:1} Appello alle antiche promesse di Dio
{89:1} Poema cantato di Etan l’Ezraita. Signore, voglio cantare per sempre il tuo amore, annunzierò la tua fedeltà per tutte le generazioni.
{89:2} Ne sono certo: il tuo amore dura in eterno, la tua fedeltà è stabile come i cieli.
{89:3} «Ho stretto un’alleanza con l’uomo che ho scelto, ho giurato a Davide, mio servo:
{89:4} Renderò salda la tua dinastia per tutti i tempi. Ti darò un trono che duri per sempre».
{89:5} I cieli cantano le tue meraviglie, Signore; l’ assemblea degli angeli esalta la tua fedeltà.
{89:6} Lassù, chi è come te, Signore? quale dio è simile a te?
{89:7} Sei un Dio terribile nel consiglio ∆ degli angeli, metti spavento in quanti ti circondano.
{89:8} Signore, Dio dell’universo, chi è forte come te? Fermezza e fedeltà ti accompagnano, Signore.
{89:9} Tu domini l’orgoglio del mare, plachi il tumulto delle onde.
{89:10} Hai trafitto e calpestato l’orribile mostro con la forza del tuo braccio hai disperso i nemici.
{89:11} Tuo è il cielo, tua è la terra; hai fondato il mondo con le sue ricchezze.
{89:12} Tu hai creato il settentrione e il mezzogiorno; con gioia fanno eco al tuo nome le montagne del Tabor e ∆ dell’Ermon.
{89:13} È potente il tuo braccio, forte la tua mano, ferma la tua destra.
{89:14} Giustizia e diritto sono la base del tuo trono, bontà e fedeltà camminano davanti a te.
{89:15} Felice il popolo che ti sa acclamare: camminerà alla luce della tua presenza, Signore.
{89:16} Il tuo nome è la sua gioia per tutto il giorno, la tua giustizia è il suo orgoglio.
{89:17} Tu sei il nostro onore e la nostra forza, con te noi siamo vittoriosi.
{89:18} Signore, tu sei il nostro scudo! Santo d’Israele, tu sei nostro re!
{89:19} Un giorno hai parlato in una visione, e hai detto ai tuoi fedeli: «Ho offerto il mio aiuto a un eroe, ho innalzato un giovane sopra il mio popolo.
{89:20} Ho incontrato il mio servo, Davide. L’ho consacrato con il mio olio:
{89:21} la mia mano è salda su di lui, il mio braccio lo renderà valoroso.
{89:22} Il nemico non lo potrà ingannare, il ribelle non potrà umiliarlo.
{89:23} Sotto i suoi occhi sterminerò i nemici, abbatterò quelli che lo odiano.
{89:24} Sarò con lui generoso e fedele: io lo renderò vittorioso.
{89:25} Stenderò la sua autorità fino al mare e il suo potere fino al grande fiume.
{89:26} Egli mi dirà: “Tu sei mio padre e mio Dio, la roccia della mia salvezza”.
{89:27} E io farò di lui il mio primogenito, il più grande re della terra.
{89:28} Avrà il mio appoggio per sempre, la mia alleanza con lui sarà stabile.
{89:29} Gli darò una dinastia per tutti i tempi e un trono che duri come il cielo.
{89:30} Se i suoi figli abbandonano la mia legge e non seguono i miei decreti,
{89:31} se disprezzano i miei ordini e non osservano i miei comandamenti,
{89:32} li colpirò con il bastone per il loro peccato, li castigherò per la loro disubbidienza.
{89:33} Ma non toglierò loro il mio sostegno, né verrà meno la mia fedeltà.
{89:34} Non rinnegherò la mia alleanza, non ritratterò la mia parola.
{89:35} Una volta per sempre, ho giurato a me stesso: mai sarò sleale con Davide!
{89:36} La sua dinastia continuerà nei secoli, il suo trono sarà stabile come il sole,
{89:37} come la luna che rimane immutabile, testimone fedele tra le nubi».
{89:38} Ora invece tu sei in collera con il tuo re, hai respinto e abbandoni il tuo consacrato.
{89:39} Hai rotto l’alleanza con il tuo servo, hai gettato nel fango la sua corona.
{89:40} Hai abbattuto le sue fortezze, sono cadute tutte le sue mura.
{89:41} Lo deruba ogni passante, è lo scherno dei vicini.
{89:42} Hai ridato forza ai suoi nemici, trionfano i suoi avversari.
{89:43} Gli hai spezzato la spada e non lo sostieni in battaglia.
{89:44} Tu gli hai tolto il suo splendore, hai buttato nel fango il suo trono.
{89:45} Hai abbreviato la sua giovinezza e lo hai coperto di umiliazioni.
{89:46} Fino a quando, Signore, rimarrai nascosto? Il fuoco della tua collera brucerà per sempre?
{89:47} Ricordati di me: come è breve la mia vita, come è fragile l’uomo che hai creato!
{89:48} Chi potrà mai evitare la sua fine? Chi sfuggirà agli artigli della morte?
{89:49} Dov’è, Signore, il tuo amore di un tempo, la fedeltà che hai giurato a Davide?
{89:50} Non dimenticare, Signore, l’ingiuria che tanti popoli hanno fatto ai tuoi servi: la porto sempre nel cuore!
{89:51} I tuoi nemici insultano il tuo re, lo coprono d’ingiurie ovunque egli vada.
{89:52} Benedetto il Signore in eterno! «Amen! Amen!»
{i90:1} Preghiera di un saggio a Dio, Signore del tempo
{90:1} Preghiera di Mosè, uomo di Dio. Signore, a memoria d’uomo tu sei stato il nostro rifugio.
{90:2} Esistevi prima che sorgessero i monti, prima che nascesse la terra: o Dio, tu rimani per sempre!
{90:3} Tu fai tornare l’uomo alla polvere, e gli dici: «Ritorna com’eri!».
{90:4} Per te mille anni sono come un giorno, come il giorno di ieri che è passato, come un turno di guardia, la notte.
{90:5} Tu metti fine alla nostra vita: passa come sogno al mattino, come
{90:6} erba che all’alba germoglia e fiorisce, alla sera già appassisce e dissecca.
{90:7} Siamo consumati dalla tua ira, la tua collera ci incute terrore.
{90:8} Tu conosci tutte le nostre colpe, scopri i nostri peccati segreti.
{90:9} Al tuo furore i nostri giorni scompaiono, i nostri anni svaniscono come un soffio.
{90:10} La nostra vita dura settant’anni, ottanta, se tutto va bene; ma il nostro agitarci è fatica e dolore, la vita passa presto e noi voliamo via!
{90:11} Chi conosce la forza della tua ira e con giusto timore comprende il tuo sdegno?
{90:12} Facci capire che abbiamo i giorni contati, allora troveremo la vera saggezza.
{90:13} Signore, fino a quando sarai adirato? Torna ad avere pietà di noi, tuoi servi!
{90:14} Ogni mattina saziaci del tuo amore e i nostri giorni passeranno nel canto e nella gioia.
{90:15} Ridonaci tempi felici pari ai giorni in cui ci hai afflitti e agli anni tristi che abbiamo vissuto.
{90:16} I nostri occhi vedano le tue opere e i nostri figli conoscano la tua grandezza.
{90:17} Sia con noi la bontà del Signore, nostro Dio: egli dia forza all’opera delle nostre mani, faccia riuscire ogni nostra fatica!
{i91:1} La protezione divina
{91:1} Tu che trovi rifugio nell’Altissimo, trascorri la notte sotto la sua protezione, di’ al
{91:2} Signore, l’Onnipotente: «Tu sei mia difesa e salvezza. Sei il mio Dio: in te confido!».
{91:3} È vero: il Signore ti libererà dalle trappole dei tuoi avversari, dalla peste malefica.
{91:4} Ti darà riparo sotto le sue ali, in lui troverai rifugio, la sua fedeltà ti sarà scudo e corazza.
{91:5} Non temerai i pericoli della notte, né la freccia scagliata di giorno,
{91:6} la peste che si diffonde nelle tenebre, la febbre che colpisce in pieno giorno.
{91:7} Mille potranno morire al tuo fianco, diecimila alla tua destra, ma tu non sarai colpito!
{91:8} Basterà che tu apra gli occhi e vedrai come Dio punisce i malvagi.
{91:9} «Signore, tu sei il mio rifugio!». Ti sei messo al riparo dell’Altissimo,
{91:10} e non ti accadrà nulla di male, nessuna disgrazia toccherà la tua casa.
{91:11} Il Signore darà ordine ai suoi angeli di proteggerti ovunque tu vada.
{91:12} Essi ti porteranno sulle loro mani e tu non inciamperai contro alcuna pietra.
{91:13} Camminerai su leoni e vipere, metterai sotto i tuoi piedi leoncelli e draghi.
{91:14} «Egli si affida a me — dice il Signore — lo libererò, lo proteggerò, perché mi conosce.
{91:15} Quando mi invocherà, gli risponderò. Sarò con lui in ogni pericolo, lo salverò e lo renderò onorato.
{91:16} Gli donerò una vita lunga e piena, gli farò provare la mia salvezza».
{i92:1} Canto di un uomo felice
{92:1} Salmo. Canto per il sabato. È bello lodarti, Signore, e cantare il tuo onore, Dio Altissimo,
{92:2} annunziare al mattino la tua bontà e la tua fedeltà durante la notte,
{92:3} sulle corde del liuto e ∆ dell’arpa e al suono della ∆ cetra.
{92:4} Sono felice, Signore, per quello che hai fatto, canto di gioia davanti alle tue opere.
{92:5} Signore, quanto sono grandi le tue azioni, come sono profondi i tuoi pensieri!
{92:6} L’uomo ignorante non se ne accorge, lo stupido non lo capisce.
{92:7} I malvagi crescano pure come l’erba, fioriscano tutti i malfattori: saranno distrutti per sempre.
{92:8} Tu, Signore, in eterno, regni sopra ogni cosa.
{92:9} E i tuoi nemici, Signore, i tuoi nemici andranno in rovina, i malfattori saranno dispersi.
{92:10} A me invece hai dato la forza di un bufalo, mi hai unto con olio profumato.
{92:11} Ho visto la sconfitta dei miei nemici ho scoperto il complotto dei miei avversari.
{92:12} Il fedele cresce diritto come una palma, diventa bello come un cedro del Libano.
{92:13} Piantato nel cortile del tempio, fiorisce presso il Signore, nostro Dio.
{92:14} Anche se vecchio, porta frutti, è sempre verde e rigoglioso.
{92:15} È la prova che il Signore è giusto; è la mia roccia e non inganna.
{i93:1} Il Signore rende stabile il mondo
{93:1} Il Signore regna: si è avvolto di splendore e circondato di forza. Egli rende stabile il mondo, che non sarà mai scosso.
{93:2} Tu sei eterno, o Signore, saldo è il tuo trono, da sempre.
{93:3} Alzano la loro voce, Signore, alzano la loro voce gli oceani, alzano il loro fragore.
{93:4} Più che la voce degli oceani, più che le onde del mare, potente è il Signore nel cielo.
{93:5} Stabili sono le tue leggi, santo sei tu nel tuo tempio, Signore, oggi e per sempre.
{i94:1} Fiducia in Dio che vede e giudica
{94:1} Dio vendicatore, Signore, Dio vendicatore, manifestati!
{94:2} Sorgi, giudice del mondo: colpisci gli arroganti come si meritano!
{94:3} Fino a quando durerà, Signore, fino a quando durerà la festa dei malvagi?
{94:4} Tutti questi malfattori sparlano, si vantano, dicono insolenze.
{94:5} Opprimono il tuo popolo, Signore, maltrattano quelli che ti appartengono.
{94:6} Uccidono la vedova e il forestiero, anche l’orfano fanno morire.
{94:7} «Tanto — dicono — il Signore non vede, il Dio di Giacobbe non se ne accorge!».
{94:8} Riflettete, gente senza cervello! Stolti, quando incomincerete a ragionare?
{94:9} Il Signore plasma l’orecchio dell’uomo e voi dite che lui non sente? Forma l’occhio, e lui non vede?
{94:10} Castiga i popoli, e non potrà punirvi? Il Signore, che dona l’intelligenza,
{94:11} conosce i progetti dell’uomo e sa che cadono nel nulla.
{94:12} Felice l’uomo che tu istruisci ed educhi nella tua legge, Signore!
{94:13} Lo mantieni sereno nei giorni di sventura, finché non sia scavata una fossa al malvagio.
{94:14} Il Signore non respinge il suo popolo, non abbandona la sua eredità.
{94:15} Ci saranno ancora giuste sentenze: le persone rette le seguiranno.
{94:16} Chi mi ha difeso contro i malvagi? chi è stato al mio fianco contro di loro?
{94:17} Se non mi aiutavi, Signore, sarei presto finito nel silenzio della morte.
{94:18} Quando dicevo: «Ormai sto cadendo!», la tua bontà, Signore, mi sosteneva.
{94:19} Quando il mio cuore era troppo agitato, mi consolavi e ridonavi la gioia.
{94:20} Tu non sei amico dei giudici corrotti, che in nome della legge provocano miseria,
{94:21} perseguitano la gente onesta e condannano a morte l’innocente.
{94:22} Ma tu, Signore, mio Dio, mi proteggi, sei la roccia dove trovo riparo.
{94:23} Farai cadere su di essi il loro crimine, li distruggerai per la loro malizia: tu, Signore, mio Dio, li distruggerai!
{i95:1} Invito a lodare e ad ascoltare il Signore
{95:1} Venite, lodiamo il Signore, gridiamo alla roccia che ci protegge!
{95:2} Andiamogli incontro con gratitudine, cantiamo a lui canti di festa.
{95:3} Davvero il Signore è un Dio grande, grande re su tutti gli dèi.
{95:4} Egli domina tutta la terra, dagli abissi alle vette dei monti.
{95:5} Suo è il mare, è lui che l’ha fatto, con le sue mani ha plasmato la terra.
{95:6} Venite, in ginocchio adoriamo, inchiniamoci al Dio che ci ha creati.
{95:7} Lui è il nostro Dio e il nostro pastore, noi siamo il suo popolo, il gregge che la sua mano conduce. Ascoltate oggi questa sua parola:
{95:8} «Non indurite i vostri cuori come i vostri padri a Merìba, in quel giorno di tentazione a
{95:9} Massa nel deserto; mi misero alla prova e vollero tentarmi, eppure sapevano quel che avevo fatto per loro.
{95:10} Per quarant’anni mi hanno disgustato e ho detto: Gente corrotta, che rifiuta di seguire la mia strada!
{95:11} Allora, sdegnato, feci questo giuramento: Non entrerete nella terra dove volevo darvi riposo».
{i96:1} 96,1 Il testo del Salmo 96 è quasi identico a 1 Cronache 16,23-33. Il Signore è re e giudice dell’universo
{96:1} Cantate al Signore un canto nuovo, cantate al Signore, abitanti del mondo,
{96:2} cantate e benedite il Signore! Ogni giorno annunziate: è lui che ci salva!
{96:3} Raccontate la sua gloria a tutte le nazioni, a tutti i popoli narrate le sue imprese.
{96:4} Grande è il Signore, e degno di lode, più terribile di tutti gli dèi.
{96:5} Gli dèi dei popoli sono un nulla. Il Signore ha fatto l’universo:
{96:6} attorno a lui splendore e maestà, nel suo santuario potenza e bellezza.
{96:7} Rendete al Signore, popoli del mondo, rendete al Signore gloria e potenza,
{96:8} rendete a lui la gloria che gli spetta. Entrate con offerte nel suo tempio,
{96:9} adoratelo quando appare nella santità; tremate davanti a lui, abitanti del mondo.
{96:10} Dite a tutti gli uomini: il Signore regna, giudica i popoli con giustizia. Egli rende stabile il mondo, che non sarà mai scosso.
{96:11} Si rallegrino i cieli, esulti la terra, frema il mare e quanto vi è contenuto,
{96:12} sia in festa tutta la campagna; danzino di gioia gli alberi del bosco,
{96:13} davanti al Signore che viene, che viene a giudicare la terra: giudicherà il mondo con giustizia e tratterà i popoli con equità.
{i97:1} Dio si manifesta e la terra esulta
{97:1} Il Signore regna. Si rallegri la terra, gioiscano i popoli lontani.
{97:2} Un’oscura nube lo circonda. Giustizia e diritto sostengono il suo trono.
{97:3} Un fuoco lo precede e brucia i nemici intorno a lui.
{97:4} I suoi lampi abbagliano il mondo, la terra guarda e trema.
{97:5} I monti fondono come cera davanti al Signore, davanti al Signore di tutta la terra.
{97:6} Il cielo proclama la sua giustizia, tutti i popoli contemplano la sua grandezza.
{97:7} Si vergognino gli adoratori di statue, che si vantano di idoli vani. Tutti gli dèi si pieghino davanti al Signore.
{97:8} Ma il popolo di Sion ascolta e si rallegra, le città di Giuda sono in festa per le tue decisioni, Signore,
{97:9} perché sei tu, Signore, il Dio Altissimo su tutta la terra, più grande di tutti gli dèi.
{97:10} Voi che amate il Signore, odiate il male: egli protegge la vita dei suoi fedeli e li salva dalla mano dei malvagi.
{97:11} Infonde speranza nel giusto e felicità nel cuore dei buoni.
{97:12} Il Signore, o giusti, sia la vostra gioia, lodatelo ricordando che egli è santo.
{i98:1} Un canto nuovo al re dell’universo
{98:1} Salmo. Cantate al Signore un canto nuovo, perché ha fatto cose stupende: ha vinto con la forza del suo braccio, il suo potere è senza pari.
{98:2} Davanti agli occhi dei popoli il Signore ha manifestato la sua vittoria, si è rivelato nostro Salvatore.
{98:3} Non ha dimenticato la sua bontà, la sua fedeltà verso il popolo d’Israele. Tutta la terra ha potuto vedere che il nostro Dio ci ha salvati.
{98:4} Popoli tutti, acclamate al Signore, gridate di gioia, esultate, cantate!
{98:5} Celebrate il Signore con l’arpa, con l’arpa e con voci armoniose.
{98:6} Al suono della tromba e del corno gridate di gioia davanti al re, il Signore.
{98:7} Frema il mare e quanto vi è contenuto, la terra e tutti i suoi abitanti.
{98:8} I fiumi battano le mani, i monti insieme cantino di gioia,
{98:9} davanti al Signore che viene. Egli viene a giudicare la terra: giudicherà il mondo con giustizia e tratterà i popoli con rettitudine.
{i99:1} Il Signore è re giusto e santo
{99:1} Il Signore regna: i popoli tremano. Siede in trono sui cherubini: è sconvolta la terra.
{99:2} Il Signore è grande in Sion, domina su tutti i popoli.
{99:3} Lodate il suo nome, grande e terribile! Santo è il Signore!
{99:4} Tu sei un re potente, Signore, tu ami la giustizia, hai fissato le norme di vita, l’ordine e il diritto in Israele.
{99:5} Esaltate il Signore, nostro Dio, inchinatevi davanti al suo trono! Santo è il Signore!
{99:6} Mosè e ∆ Aronne in mezzo ai sacerdoti, ∆ Samuele tra i fedeli che pregano, invocano il Signore ed egli li ascolta.
{99:7} Dio parla da una colonna di nubi ed essi ubbidiscono alle sue leggi e ai comandi che egli diede.
{99:8} O Signore, nostro Dio, tu rispondi al tuo popolo, mostri di essere un Dio che perdona, anche se punisci i loro peccati.
{99:9} Esaltate il Signore, nostro Dio, inchinatevi davanti al suo santo monte! Santo è il Signore, nostro Dio!
{i100:1} Il popolo loda il suo Signore
{100:1} Salmo per il sacrificio di lode. Acclamate al Signore, genti tutte della terra.
{100:2} Servite il Signore nella gioia, presentatevi a lui con lieti canti.
{100:3} Riconoscete che il Signore è Dio. Egli ci ha fatti, a lui apparteniamo siamo il suo popolo, il gregge che egli guida.
{100:4} Entrate nel suo tempio con canti, nei suoi cortili con inni di lode: celebrate e lodate il Signore.
{100:5} Il Signore è buono, eterno è il suo amore per noi, egli rimane fedele per sempre.
{i101:1} Programma di un re
{101:1} Salmo di Davide. Voglio cantare bontà e giustizia, cantare inni per te, Signore.
{101:2} Camminerò sulla via giusta: quando mi verrai incontro? Terrò una condotta leale negli affari di corte.
{101:3} Non degnerò di uno sguardo i progetti del malvagio. Odio chi diventa infedele; non mi lascerò corrompere.
{101:4} Voglio evitare chi vive d’intrighi, non mi legherò al disonesto.
{101:5} Ridurrò per sempre al silenzio chi calunnia di nascosto; L’uomo arrogante e ambizioso non posso tollerarlo.
{101:6} Sceglierò per miei consiglieri gente di fiducia, uomini onesti e leali per miei ministri.
{101:7} Non abiterà nella mia reggia colui che inganna, non avrà posto alla mia presenza chi dice menzogne.
{101:8} Giorno per giorno ridurrò al silenzio tutti i malvagi del paese. Voglio espellere dalla città del Signore quanti operano il male.
{i102:1} Lamento di un uomo vicino alla morte
{102:1} Preghiera di un povero che è stanco e sfoga davanti a Dio la sua angoscia. Signore, ascolta la mia preghiera, il mio grido giunga fino a te.
{102:2} Non nascondermi il tuo volto, quando mi colpisce la sventura. Non chiudere il tuo orecchio; quando t’invoco, fa’ presto: rispondimi!
{102:3} I miei giorni svaniscono in fumo, le mie forze si consumano come brace.
{102:4} Mi sento arido come erba falciata e mi dimentico di mangiare il mio pane.
{102:5} Non si sente che il mio sospiro, sono ridotto a pelle e ossa.
{102:6} Sono come una civetta nel deserto, un gufo in mezzo alle rovine.
{102:7} Sono rimasto a vegliare come un passero solitario sul tetto.
{102:8} I miei nemici mi insultano tutto il giorno, imprecano furiosi contro di me.
{102:9} Cenere e lutto sono il mio pane, la mia bevanda è fatta di lacrime.
{102:10} Nella tua ira mi hai afferrato e mi hai gettato lontano.
{102:11} Come ombra della sera svaniscono i miei giorni e io, come erba, inaridisco.
{102:12} Ma tu, Signore, sei re per sempre; sei ricordato in ogni generazione.
{102:13} Sorgi e abbi pietà di Sion; ora è tempo di misericordia: è questo il suo momento!
{102:14} I tuoi servi amano le sue pietre, davanti alle sue rovine provano pietà.
{102:15} I popoli riconosceranno il Signore, tutti i re della terra la sua grandezza,
{102:16} quando avrà ricostruito Sion e apparirà nella sua gloria;
{102:17} quando ascolterà gli indifesi e non disprezzerà la loro preghiera.
{102:18} Questo sia scritto per la generazione futura e un popolo rinnovato loderà il Signore:
{102:19} «Dall’alto del suo santuario, dal cielo, il Signore ha guardato la terra,
{102:20} per ascoltare il lamento dei prigionieri e liberare i condannati a morte.
{102:21} In Sion si esalterà la potenza del Signore, lo si loderà in Gerusalemme,
{102:22} quando si raduneranno i popoli e i regni serviranno il Signore».
{102:23} Lungo il cammino mi hai tolto le forze, hai abbreviato i miei giorni.
{102:24} Allora ho detto: «Mio Dio, tu vivi per sempre: non troncare a metà la mia vita».
{102:25} Fin dall’inizio tu hai fondato la terra, il cielo è opera delle tue mani:
{102:26} essi spariranno, ma tu resterai, si consumano tutti come un abito logoro, li cambi come un abito usato.
{102:27} Ma tu rimani sempre lo stesso, senza fine sono i tuoi anni.
{102:28} I figli dei tuoi fedeli abiteranno sicuri, i loro discendenti vivranno alla tua presenza.
{i103:1} Perdono e ringraziamento
{103:1} Salmo di Davide. Loda il Signore, anima mia: dal profondo del cuore loda il Dio santo.
{103:2} Benedici il Signore, anima mia: non dimenticare tutti i suoi doni.
{103:3} Egli perdona tutte le mie colpe, guarisce ogni mia malattia.
{103:4} Mi strappa dalla fossa della morte, mi circonda di bontà e tenerezza,
{103:5} mi colma di beni nel corso degli anni, mi fa giovane come l’aquila in volo.
{103:6} Il Signore agisce con giustizia: vendica i diritti degli oppressi.
{103:7} Ha rivelato i suoi piani a Mosè, le sue opere al popolo d’Israele.
{103:8} Il Signore misericordioso e clemente è paziente, sempre ben disposto.
{103:9} Non rimane per sempre in lite con noi, non conserva a lungo il suo rancore.
{103:10} Non ci ha trattati secondo i nostri errori, non ci ha ripagati secondo le nostre colpe.
{103:11} Come il cielo è alto sulla terra, grande è il suo amore per chi gli è fedele.
{103:12} Come è lontano l’oriente dall’occidente, egli allontana da noi le nostre colpe.
{103:13} Come è buono un padre con i figli, è tenero il Signore con i suoi fedeli.
{103:14} Egli sa come siamo fatti, non dimentica che noi siamo polvere.
{103:15} I giorni dell’uomo durano come l’erba, fioriscono come un fiore di campo:
{103:16} appena il vento lo investe, scompare e non lascia traccia.
{103:17} Ma l’amore del Signore dura per sempre per quelli che lo temono, la sua grazia si estende di padre in figlio
{103:18} per chi non dimentica il suo patto e osserva i suoi comandamenti.
{103:19} Il Signore ha posto il suo trono nei cieli; regna su tutto l’universo.
{103:20} Benedite il Signore, angeli forti e potenti, ubbidienti alla sua parola, pronti ai suoi ordini.
{103:21} Benedite il Signore, voi potenze dell’universo, suoi servi che fate il suo volere.
{103:22} Benedite il Signore, creature tutte in ogni luogo del suo regno. Anima mia, benedici il Signore.
{i104:1} Inno alla creazione
{104:1} Loda il Signore, anima mia: Signore, mio Dio, quanto sei grande! Sei rivestito di maestà e splendore.
{104:2} Sei avvolto in un manto di luce. Hai disteso il cielo come una tenda.
{104:3} Lassù, sulle acque, sta la tua dimora, fai delle nubi il tuo carro, avanzi sulle ali del vento.
{104:4} Ti servi dei venti come messaggeri, dei bagliori dei lampi come ministri.
{104:5} Hai fissato la terra su solide basi, non potrà mai vacillare.
{104:6} L’oceano la ricopriva come un manto, le acque superavano le cime dei monti.
{104:7} Sotto la tua minaccia fuggirono, al fragore del tuono tuo si ritrassero.
{104:8} Scalarono monti, discesero valli fino al luogo che tu hai fissato.
{104:9} Hai segnato per loro un confine da non superare perché non tornino a coprire la terra.
{104:10} Dalle sorgenti fai scendere le acque ed ecco ruscelli scorrere tra i monti.
{104:11} Alle loro sponde vengono le bestie della campagna, gli asini selvatici vi placano la sete.
{104:12} Là intorno fanno nidi gli uccelli e tra le foglie levano il loro canto.
{104:13} Dall’alto dei cieli fai piovere sui monti e non fai mancare alla terra l’acqua necessaria.
{104:14} Fai crescere l’erba per il bestiame e le piante che l’uomo coltiva, per trarre cibo dalla terra,
{104:15} vino per renderlo allegro, olio per far brillare il suo volto e pane per ridargli vigore.
{104:16} Sono sazie d’acqua le piante del Signore, i cedri del Libano da lui piantati;
{104:17} là fanno il nido gli uccelli e sulla cima dimora la cicogna.
{104:18} Sulle alte montagne vivono i camosci, i tassi trovano rifugio nelle rocce.
{104:19} Tu hai fatto la luna per segnare il tempo e il sole è puntuale al suo tramonto.
{104:20} Distendi le ombre e scende la notte: nel bosco è tutto un vagare di animali.
{104:21} I leoncelli ruggiscono in cerca di preda e aspettano da te il loro cibo.
{104:22} Sorge il sole e si ritirano, vanno a dormire nelle loro tane.
{104:23} Allora l’uomo s’avvia al suo lavoro e fatica fino alla sera.
{104:24} Quanto sono numerose le tue opere, Signore, e tutte le hai fatte con arte! La terra è piena delle tue creature.
{104:25} Ecco il mare sterminato e immenso: là si muovono animali piccoli e grandi che non si possono contare.
{104:26} Là vanno e vengono le navi; va e viene il dragone marino, che tu hai creato perché giochi tra le onde.
{104:27} Tutti loro si aspettano che tu li nutra a tempo opportuno.
{104:28} Dai loro il cibo ed essi lo prendono, apri la mano e si saziano di beni.
{104:29} Nascondi il tuo volto e il terrore li assale; togli loro il respiro ed essi muoiono, tornano a essere polvere!
{104:30} Mandi il tuo soffio di vita e sono ricreati, così rinnovi la faccia della terra.
{104:31} Gloria al Signore, per sempre! Gioisci, Signore, per le tue opere!
{104:32} Tu guardi la terra ed essa trema, tocchi i monti e si coprono di fumo.
{104:33} Canterò a te, Signore, finché avrò respiro. Loderò il mio Dio, finché avrò vita.
{104:34} Ti piaccia il mio canto, Signore; la mia gioia viene da te.
{104:35} Scompaiano i peccatori dalla terra, sparisca la gente malvagia. Loda il Signore, anima mia. Alleluia, gloria al Signore!
{i105:1} La storia meravigliosa del popolo di Dio
{105:1} Lodate il Signore, invocate il suo nome, fate conoscere le sue opere agli altri popoli.
{105:2} Cantate, suonate per lui, raccontate tutti i suoi prodigi.
{105:3} Siate fieri di lui, il Dio santo; gioite, voi che cercate il Signore!
{105:4} Cercate il Signore e la sua forza, non stancatevi di cercare la sua presenza.
{105:5} Ricordatevi le meraviglie che egli ha fatto, non dimenticate i suoi miracoli e le sentenze uscite dalla sua bocca,
{105:6} voi, discendenti di Abramo, suo servo, figli di Giacobbe, da lui scelti!
{105:7} È lui il Signore, nostro Dio, che governa tutta la terra.
{105:8} Non dimentica mai la sua alleanza, parola data per mille generazioni,
{105:9} alleanza conclusa con Abramo, giuramento fatto a Isacco,
{105:10} decisione confermata a Giacobbe, promessa eterna in favore d’Israele,
{105:11} quando egli disse: «Ti do la terra di Canaan, come eredità assegnata a te!».
{105:12} Erano allora un piccolo numero, solo un gruppo di emigranti.
{105:13} Vagavano da una nazione all’altra, passavano da un regno a un altro popolo.
{105:14} Ma Dio non permise a nessuno di opprimerli, e per difenderli minacciò anche i re:
{105:15} «Non toccate i miei consacrati, non fate del male ai miei profeti!».
{105:16} Il Signore fece venire la fame nel paese e mancò il pane per tutti
{105:17} Ma egli mandò davanti a loro un uomo, Giuseppe, venduto come schiavo.
{105:18} Gli legarono i piedi con catene, gli misero addosso un collare di ferro.
{105:19} La parola del Signore lo mise alla prova finché non si avverò la sua predizione.
{105:20} Allora il re di Egitto lo fece rilasciare, il sovrano delle nazioni lo mise in libertà.
{105:21} Lo nominò capo del suo governo e amministratore di tutti i suoi averi,
{105:22} per istruire i suoi ministri a suo piacimento e insegnare la saggezza agli anziani.
{105:23} Anche Giacobbe venne in Egitto e si stabilì in quella terra.
{105:24} Dio diede molti figli al suo popolo, lo rese più forte dei suoi avversari.
{105:25} Poi cambiò il cuore degli Egiziani che si misero a odiare il suo popolo e a trattare con inganno i suoi fedeli.
{105:26} Allora egli mandò Mosè, il suo servitore, e Aronne, l’uomo che si era scelto.
{105:27} Contro gli Egiziani annunziarono prodigi, segni di Dio nella terra d’Egitto.
{105:28} Dio mandò le tenebre, e fu buio, ma essi resistettero alle sue parole
{105:29} Cambiò le loro acque in sangue, fece morire i loro pesci.
{105:30} Le rane invasero il paese, arrivarono fino alle stanze del re.
{105:31} Dio parlò e vennero tafani e zanzare in tutto il territorio.
{105:32} Mandò grandine invece di pioggia e vampe di fuoco sulla loro terra.
{105:33} Distrusse vigne e fichi, abbatté gli alberi del paese.
{105:34} Parlò e vennero le cavallette, un numero incalcolabile di locuste.
{105:35} Divorarono ogni erba del paese e ogni frutto della terra.
{105:36} Infine, uccise i primogeniti egiziani, i frutti migliori della loro gioventù.
{105:37} Allora Dio fece uscire gli Israeliti, carichi d’oro e d’argento; non c’era nessun malato nelle loro tribù.
{105:38} Era tale il terrore che seminavano intorno che gli Egiziani gioirono della loro partenza.
{105:39} Stese un manto di nubi sopra il suo popolo e con un fuoco rischiarò la notte.
{105:40} Essi implorarono: egli mandò le quaglie e li saziò con pane del cielo.
{105:41} Aprì la roccia e sgorgò l’acqua: scorreva come un fiume nel deserto.
{105:42} Il Signore non dimenticò la solenne promessa fatta ad Abramo, suo servo fedele.
{105:43} Dall’Egitto fece uscire il suo popolo tra canti e grida di gioia.
{105:44} Diede loro la terra di altri popoli e i frutti del lavoro di altre genti,
{105:45} perché osservassero i suoi comandamenti e ubbidissero alla sua legge. Alleluia, gloria al Signore!
{i106:1} Infedeltà di Israele e pazienza di Dio
{106:1} Alleluia, gloria al Signore! Lodate il Signore: egli è buono, eterno è il suo amore per noi.
{106:2} Chi saprà narrare le grandi azioni del Signore, chi farà risuonare tutta la sua lode?
{106:3} Beato chi osserva la legge di Dio e rispetta sempre i suoi precetti.
{106:4} Ricordati di me, Signore, quando aiuti il tuo popolo. Tieni conto anche di me, quando vieni a salvarci.
{106:5} E godrò la prosperità dei tuoi eletti, gioirò della gioia del tuo popolo, mi glorierò di appartenere alla tua gente.
{106:6} Noi abbiamo sbagliato, come i nostri padri, abbiamo agito male, siamo colpevoli.
{106:7} Signore, in Egitto i nostri padri non hanno capito i tuoi miracoli, hanno dimenticato i molti segni della tua bontà, si sono ribellati sulle rive del Mar Rosso.
{106:8} Ma il Signore li ha salvati, ha difeso il suo onore, ha dimostrato la sua forza.
{106:9} Minacciò il Mar Rosso, che si prosciugò, li fece camminare sul fondo come in un deserto.
{106:10} Li salvò da coloro che li odiavano, li liberò dalle mani dei nemici.
{106:11} Le acque ricoprirono i loro oppressori, neppure uno rimase salvo.
{106:12} Allora si fidarono delle parole del Signore, lo ringraziarono con canti di gioia.
{106:13} Presto dimenticarono le sue opere e non si fidarono dei suoi progetti.
{106:14} Nel deserto arsero di brame e di desideri, nella steppa misero Dio alla prova.
{106:15} Egli diede loro quanto chiedevano e li saziò fino alla nausea.
{106:16} Nell’accampamento invidiarono Mosè e Aronne, consacrato al Signore.
{106:17} Allora la terra si aprì, inghiottì Datan e si rinchiuse sopra i complici di Abiràm.
{106:18} Un fuoco cadde sui loro seguaci, una fiamma divorò quei malvagi.
{106:19} Al monte Oreb si fabbricarono un vitello, adorarono un idolo di metallo.
{106:20} Sostituirono alla gloria di Dio la statua di un toro che mangia erba.
{106:21} Dimenticarono chi li aveva salvati, chi aveva compiuto grandi cose in Egitto:
{106:22} i miracoli operati in quella terra, i fatti terribili del Mar Rosso:
{106:23} Allora Dio minacciò di annientarli, ma Mosè, il suo eletto, si pose di fronte a lui e fermò la sua collera e lo sterminio.
{106:24} Rifiutarono una terra da sogno: non credevano più alla promessa di Dio.
{106:25} Rimasero a protestare nelle loro tende: non volevano saperne del Signore.
{106:26} Egli allora giurò con la mano alzata di stroncare le loro vite nel deserto
{106:27} e di disperdere i loro figli fra le nazioni e disseminarli in tutte le terre.
{106:28} Al monte Peor venerarono il dio Baal, e mangiarono in onore di dèi senza vita.
{106:29} Così provocarono il Signore, che fece scoppiare tra loro la peste.
{106:30} Si alzò Finees, punì i colpevoli e allora la peste cessò.
{106:31} Dio lo considerò giusto per sempre e lo sarà in tutti i tempi.
{106:32} Alle fonti di Merìba irritarono il Signore; Mosè dovette soffrire per loro.
{106:33} Lo avevano molto amareggiato ed egli parlò con poca saggezza.
{106:34} Non hanno eliminato i popoli cananei come aveva detto il Signore.
{106:35} Si sono mescolati con altri popoli e hanno imparato le loro pratiche.
{106:36} Hanno offerto un culto agli idoli e sono caduti nei loro inganni.
{106:37} Hanno osato sacrificare ai demòni anche i figli e le figlie.
{106:38} Hanno versato sangue innocente, il sangue dei loro figli e delle loro figlie; hanno insanguinato la terra e l’hanno contaminata.
{106:39} Con queste malvagità si sono resi impuri, hanno tradito Dio con le loro infedeltà.
{106:40} Si accese d’ira il Signore contro il suo popolo, ebbe disgusto di quelli che si era scelto.
{106:41} Li abbandonò nelle mani di nazioni straniere, in potere dei loro avversari.
{106:42} Subirono il peso dell’oppressione e furono umiliati dai loro nemici.
{106:43} Il Signore li liberò molte volte, ma essi continuarono a ribellarsi e sprofondarono sempre più nel loro peccato.
{106:44} Il Signore li vide soffrire e ascoltò le loro grida.
{106:45} Si ricordò della sua alleanza con loro e cedette alla sua misericordia.
{106:46} Inoltre mosse a compassione chi li teneva prigionieri.
{106:47} Salvaci, Signore, nostro Dio, raccoglici dalle nazioni straniere e renderemo grazie al tuo santo nome, felici di cantare le tue lodi.
{106:48} Benedetto il Signore, Dio d’Israele, di generazione in generazione. E tutto il popolo dica: «Amen». Alleluia, gloria al Signore!
{i107:1} Ringraziamento al Signore che salva
{107:1} Lodate il Signore: egli è buono, eterno è il suo amore per noi.
{107:2} Lo dicano quelli che il Signore ha liberato, che ha strappato dalle mani del nemico.
{107:3} Li ha radunati da tutte le nazioni, dal nord e dal sud, dall’est e dall’ovest.
{107:4} Alcuni si erano perduti nel deserto, vagavano per sentieri desolati senza trovare un luogo abitato.
{107:5} Erano oppressi dalla fame e dalla sete, avevano già perso ogni speranza.
{107:6} Allora nell’angoscia gridarono al Signore ed egli li salvò da ogni pericolo.
{107:7} Fece loro trovare il giusto sentiero verso una città abitata.
{107:8} Rendano grazie al Signore: egli è buono; compie per l’uomo opere stupende.
{107:9} Ha dato da bere agli assetati, ha colmato di beni gli affamati.
{107:10} Altri, incatenati in una orrida prigione, giacevano nel buio più profondo.
{107:11} Si erano ribellati agli ordini di Dio, avevano disprezzato la volontà dell’Altissimo.
{107:12} Curvi sotto il peso dell’oppressione cedevano e nessuno li aiutava.
{107:13} Allora nell’angoscia gridarono al Signore ed egli li salvò da ogni pericolo,
{107:14} li fece uscire dal buio più profondo, spezzò le loro catene.
{107:15} Rendano grazie al Signore: egli è buono; compie per l’uomo opere stupende:
{107:16} ha spezzato sbarre di ferro, ha sfondato porte di bronzo.
{107:17} Altri, vivendo da stolti, avevano preso la via della rivolta e scontavano la pena per le loro colpe.
{107:18} Rifiutavano di prendere cibo, erano ormai sull’orlo della fossa.
{107:19} Allora nell’angoscia gridarono al Signore ed egli li salvò da ogni pericolo.
{107:20} Con la sua parola li fece guarire e li strappò dalla morte.
{107:21} Rendano grazie al Signore: egli è buono; compie per l’uomo opere stupende.
{107:22} Offrano un sacrificio e lo ringrazino, raccontino le sue opere con canti di festa.
{107:23} Altri ancora viaggiavano sulle navi, si guadagnavano la vita sul mare.
{107:24} Videro le opere del Signore, i suoi miracoli sulle acque profonde.
{107:25} Con una parola fece sorgere un forte vento, che sollevò altissime onde.
{107:26} La nave ora saliva verso il cielo, ora sprofondava nell’abisso. Gli uomini erano in pericolo, presi dal terrore.
{107:27} Avevano le vertigini, barcollavano come ubriachi, tutta la loro abilità era finita nel nulla.
{107:28} Allora nell’angoscia gridarono al Signore ed egli li salvò da ogni pericolo.
{107:29} Cambiò la tempesta in un vento leggero, fece tacere l’urlo delle onde.
{107:30} Tornò la calma, si rallegrarono; il Signore li condusse al porto desiderato.
{107:31} Rendano grazie al Signore: egli è buono; compie per l’uomo opere stupende.
{107:32} Nell’ assemblea del popolo dicano la sua grandezza, in mezzo agli anziani proclamino la sua potenza.
{107:33} Il Signore cambia i fiumi in deserto, le oasi in arido suolo,
{107:34} la terra fertile in sterile sabbia se i suoi abitanti sono malvagi.
{107:35} Ma può cambiare il deserto in lago, l’arida steppa in sorgenti d’acqua
{107:36} e qui fa vivere gli affamati e qui costruiscono le abitazioni,
{107:37} seminano campi, piantano vigne, e ne raccolgono frutti abbondanti.
{107:38} Il Signore li colma di benefici, li rende molto numerosi e non lascia diminuire il loro bestiame.
{107:39} Quando i suoi fedeli sono ridotti a pochi, oppressi dalle sventure e dal dolore,
{107:40} il Signore copre i potenti di vergogna perché si perdano in deserti senza via d’uscita.
{107:41} Solleva il povero dalla miseria, rende la sua famiglia numerosa come un gregge.
{107:42} Davanti a questi fatti, i giusti si rallegrano, e i malvagi sono ridotti al silenzio.
{107:43} Chi è saggio, mediti attentamente queste cose e riconosca tutto l’amore del Signore.
{i108:1} Invocazione per il popolo
{108:1} Canto. Salmo di Davide. Tranquillo è il mio cuore, a te canterò e suonerò.
{108:2} Svegliatevi, arpa e cetra; voglio svegliare l’aurora.
{108:3} Ti celebrerò fra i popoli, Signore, a te canterò inni fra le nazioni.
{108:4} Il tuo amore è grande come il cielo, la tua verità va oltre le nubi.
{108:5} Mostrati, o Dio, al di sopra dei cieli; la tua potenza appaia sul mondo!
{108:6} Salvaci con la tua mano, rispondici e saranno liberati quelli che ami.
{108:7} Dio ha parlato nel suo santuario: «Trionferò! Spartirò la città di Sichem, distribuirò le terre nella valle di Succot.
{108:8} Mio è il territorio di Gàlaad, mia è la terra di Manasse. Elmo del mio capo è il territorio di Èfraim, scettro del mio comando è il regno di Giuda.
{108:9} Per me, la terra di Moab è un catino nel quale mi lavo. Su Edom getto da padrone il mio sandalo, sui Filistei canto vittoria».
{108:10} O Dio, chi mi guiderà alla terra di Edom? Chi mi condurrà alla sua roccaforte?
{108:11} Tu solo, che prima ci avevi respinti e ora, o Dio, non avanzi più alla testa dei nostri eserciti.
{108:12} Vieni in nostro aiuto contro l’avversario: a nulla serve l’appoggio degli uomini.
{108:13} Con Dio saremo vincitori; egli calpesterà i nostri nemici.
{i109:1} Lamento, maledizione, fiducia
{109:1} Per il direttore del coro. Salmo di Davide. Mio Dio, io ti lodo; non restare in silenzio!
{109:2} Gente empia e falsa mi assale, sparge calunnie contro di me.
{109:3} Mi investono con parole piene di odio, mi aggrediscono senza ragione.
{109:4} Mi accusano mentre io offro amicizia, ma io continuo a pregare.
{109:5} Mi rendono male per bene e odio in cambio di amicizia.
{109:6} Mi lanciano queste maledizioni «Sia nominato contro di lui un accusatore, un malvagio stia sempre al suo fianco.
{109:7} Esca dal processo condannato, anche la sua preghiera risulti una colpa.
{109:8} Abbia i giorni contati, il suo incarico lo prenda un altro.
{109:9} I suoi figli rimangano orfani e sua moglie diventi vedova.
{109:10} I suoi figli siano vagabondi, vadano a chiedere l’elemosina lontano dalle loro case in rovina.
{109:11} L’usuraio divori tutti i suoi beni, un estraneo s’impadronisca dei suoi guadagni.
{109:12} Nessuno gli usi misericordia, nessuno abbia pietà dei suoi orfani.
{109:13} La sua famiglia si estingua, in una generazione scompaia il suo nome.
{109:14} Siano ricordate le colpe dei suoi padri, nulla cancelli i peccati di sua madre:
{109:15} il Signore se ne ricordi sempre, la terra dimentichi questa gente!
{109:16} Quest’uomo non ha avuto amore per nessuno, ha perseguitato a morte il povero, il misero e chi era sfiduciato.
{109:17} Gli piaceva maledire: sia lui maledetto! Non voleva benedire: nessuno lo benedica!
{109:18} La maledizione era la sua divisa: essa gli è penetrata come acqua nel corpo, come olio dentro le ossa!
{109:19} Lo copra come un mantello, lo stringa come una cintura!».
{109:20} Questo vogliono dal Signore i miei accusatori e coloro che mi calunniano.
{109:21} Ma tu, Signore, nostro Dio, sii fedele al tuo nome; liberami, perché sei buono e mi ami.
{109:22} Io sono povero e misero, ho una ferita nel cuore.
{109:23} Mi dissolvo come ombra della sera, mi scacciano via come una cavalletta.
{109:24} Non sto più in piedi per il digiuno, sono dimagrito e smunto.
{109:25} Sono diventato oggetto di scherno. Quando mi vedono, scuotono il capo.
{109:26} Aiutami, Signore, mio Dio! Tu che sei buono, salvami!
{109:27} Fa’ loro vedere come agisci, come sai intervenire per me.
{109:28} Essi possono maledire, ma tu benedici; possono ribellarsi, saranno svergognati e io, tuo servo, sarà pieno di gioia.
{109:29} Chi mi accusa sia coperto di disonore, sia avvolto da un mantello di vergogna.
{109:30} Celebrerò il Signore ad alta voce, lo loderò in mezzo alla folla.
{109:31} Egli è stato a fianco del povero per salvarlo da chi lo condanna.
{i110:1} Voti augurali per il nuovo re sacerdote
{110:1} Salmo di Davide. Il Signore ha detto al mio signore e re: «Siedi in trono alla mia destra. Farò dei tuoi nemici lo sgabello dei tuoi piedi».
{110:2} Da Sion il Signore estende il tuo dominio regale, e tu sottometti i tuoi nemici.
{110:3} Il tuo popolo si offre a combattere nel giorno in cui appare la tua forza. Come rugiada ∆ sui monti santi ∆ i giovani vengono a te fin dall’aurora.
{110:4} Il Signore ha giurato e non si pentirà: «Tu sei sacerdote per sempre come lo era il re Melchìsedek!».
{110:5} Il Signore rimane al tuo fianco: distruggerà i re quando esploderà la sua ira.
{110:6} Condannerà le nazioni: farà montagne di cadaveri, spezzerà teste in tutto il paese.
{110:7} Lungo il cammino il re si disseta al torrente e se ne va a testa alta.
{i111:1} Lode a Dio forte e generoso
{111:1} Alleluia, gloria al Signore! Loderò il Signore con tutto il cuore nell’ assemblea, in mezzo ai suoi fedeli.
{111:2} Il Signore ha fatto cose grandi. Chi le apprezza, le medita con cura.
{111:3} Magnifiche e splendide sono le sue azioni, la sua giustizia rimane per sempre.
{111:4} Ci fa ricordare le sue meraviglie; il Signore è compassione e tenerezza.
{111:5} Dà il cibo a chi gli è fedele, non dimentica mai la sua promessa.
{111:6} Con il suo popolo si è mostrato potente: gli ha dato la terra di altre nazioni.
{111:7} È fedele e giusto in tutte le sue opere, tutti i suoi ordini sono degni di fede,
{111:8} restano immutabili per sempre, vanno osservati con fedeltà e giustizia.
{111:9} Ha portato la libertà al suo popolo, ha stabilito con loro un’ alleanza eterna. È il Dio santo e terribile!
{111:10} Rispettare la legge del Signore è l’inizio della sapienza: mettere in pratica le sue leggi è frutto di intelligenza. La lode del Signore rimane per sempre!
{i112:1} Felicità del giusto
{112:1} Alleluia, gloria al Signore! Felice l’uomo che ama il Signore e con gioia ubbidisce alle sue leggi.
{112:2} La sua famiglia sarà grande nel paese, i figli del giusto saranno benedetti.
{112:3} La sua casa vivrà nell’abbondanza, la sua giustizia rimane per sempre.
{112:4} Spunta nel buio una luce per gli uomini retti: Dio clemente, pietoso e fedele.
{112:5} Chi è buono presta con larghezza e tratta i suoi affari onestamente.
{112:6} Il giusto non cadrà mai: rimarrà sempre vivo il suo ricordo.
{112:7} Non teme di udire cattive notizie: ha la mente ferma, confida nel Signore.
{112:8} Con animo sereno, senza paura, attende la sconfitta dei suoi avversari.
{112:9} Dona con larghezza ai poveri, sarà potente e rispettato; Dio sarà con lui generoso per sempre.
{112:10} Il malvagio guarda con invidia, si rode e si consuma dalla rabbia, svanisce ogni sua speranza.
{i113:1} Lode a Dio grande e misericordioso
{113:1} Alleluia, gloria al Signore! Lodate il Signore, voi che lo servite; lodate il nome del Signore!
{113:2} Ringraziate il Signore, ora e sempre.
{113:3} Dall’oriente all’occidente tutti diano lode al Signore.
{113:4} Egli è al di sopra di tutte le nazioni, la sua gloria è più alta del cielo.
{113:5} Chi è come il Signore, nostro Dio, in cielo e sulla terra?
{113:6} In alto ha il suo trono ma si china a guardare quaggiù.
{113:7} Rialza il povero dalla polvere, solleva l’infelice dall’immondizia;
{113:8} lo fa stare al primo posto assieme ai nobili del suo popolo.
{113:9} Onora la sterile nella sua casa, la rende madre felice di figli. Alleluia, gloria al Signore!
{i114:1} Il ricordo dell’esodo
{114:1} Quando Israele uscì dall’Egitto, i figli di Giacobbe da un popolo di lingua straniera,
{114:2} Giuda divenne il popolo santo, Israele, proprietà del Signore.
{114:3} Il mare vide e fuggì via, il Giordano tornò indietro;
{114:4} come capre saltarono i monti, come agnelli, le colline.
{114:5} Perché fuggi, o mare? E tu, Giordano, perché torni indietro?
{114:6} Perché, monti, saltate come capre, e voi, colline, come agnelli?
{114:7} Trema, o terra: viene il Signore, viene il Dio di Giacobbe!
{114:8} Egli cambia la roccia in fonte, la pietra in sorgente d’acqua.
{i115:1} L’unico Dio e gli idoli
{115:1} Non per noi, Signore, non per noi, ma per l’onore del tuo nome manifesta la tua potenza, tu che sei buono e fedele.
{115:2} Perché gli stranieri dovrebbero dire: «Dov’è il loro Dio?».
{115:3} Il nostro Dio è nel cielo: tutto quello che vuole, egli lo fa.
{115:4} I loro idoli sono d’argento e d’oro, fabbricati da mani d’uomo.
{115:5} Hanno la bocca, e non parlano, gli occhi e non vedono.
{115:6} Hanno orecchi, e non ascoltano, naso e non sentono odori.
{115:7} Le loro mani non toccano, i loro piedi non camminano, la loro gola è senza voce.
{115:8} Così diventi chi li fabbrica, e chiunque ha fede in loro.
{115:9} Tu, invece, Israele, confida nel Signore: è lui che ti aiuta e ti protegge.
{115:10} Voi sacerdoti, discendenti di Aronne confidate nel Signore, è lui che vi aiuta e vi protegge.
{115:11} E tutti voi, suoi fedeli, confidate nel Signore: è lui che vi aiuta e vi protegge.
{115:12} Il Signore ha cura di noi e ci protegge: benedice il popolo d’Israele, benedice i discendenti di Aronne;
{115:13} benedice i suoi fedeli, piccoli e grandi.
{115:14} Il Signore vi renda numerosi, voi e i vostri figli.
{115:15} Siate benedetti dal Signore, che ha fatto cielo e terra.
{115:16} Il cielo è solo del Signore: la terra, l’ha data agli uomini.
{115:17} Non sono i morti che lodano il Signore, né chi è sceso nel grande silenzio.
{115:18} Ma noi, i viventi, rendiamo grazie al Signore, oggi e per sempre. Alleluia, gloria al Signore.
{i116:1} Ringraziamento dopo un pericolo mortale
{116:1} Amo il Signore, perché ascolta il grido della mia preghiera.
{116:2} Egli mi presta attenzione: lo invocherò tutta la vita.
{116:3} Già la morte mi teneva legato, mi afferrava il mondo dei morti; oppresso da angoscia e paura,
{116:4} ho gridato: «Salvami, Signore!».
{116:5} Buono e giusto è il Signore; pieno di compassione il nostro Dio!
{116:6} Il Signore protegge i deboli: era la fine ed egli mi ha salvato.
{116:7} E ora ritorni in me la sua pace: il Signore è stato buono con me.
{116:8} Sì, tu hai salvato la mia vita dalla morte, i miei occhi dal pianto, il mio piede dalla caduta.
{116:9} E cammino alla presenza del Signore, di nuovo, nel mondo dei vivi.
{116:10} Ho avuto fede, anche quando dicevo: «Sono davvero infelice!».
{116:11} Ero sconvolto e ripetevo: «Non puoi fidarti di nessuno!».
{116:12} Come ricambiare il Signore per tutto il bene che mi ha fatto?
{116:13} Alzerò il calice per il Signore: lo ringrazierò, perché mi ha salvato.
{116:14} Manterrò la mia promessa al Signore in presenza di tutto il popolo.
{116:15} Dispiace molto al Signore la morte dei suoi fedeli.
{116:16} Sì, sono tuo servo, Signore, tuo servo, figlio di una tua serva. Mi hai liberato dai legami della morte;
{116:17} offrirò un sacrificio per ringraziarti, ti loderò davanti a tutti.
{116:18} Manterrò le mie promesse in presenza di tutto il popolo,
{116:19} nei cortili del tuo tempio, Signore, in mezzo a te, Gerusalemme. Alleluia, gloria al Signore.
{i117:1} Invito alla lode
{117:1} Lodate il Signore, nazioni tutte, popoli tutti, cantate la sua lode.
{117:2} È forte il suo amore per noi, la sua fedeltà dura per sempre. Alleluia, gloria al Signore!
{i118:1} Celebrazione per la vittoria
{118:1} Lodate il Signore: egli è buono, eterno è il suo amore per noi.
{118:2} Tribù d’Israele, cantate: eterno è il suo amore per noi.
{118:3} Discendenti di Aronne, cantate: eterno è il suo amore per noi.
{118:4} Fedeli del Signore, cantate: eterno è il suo amore per noi.
{118:5} Nella mia sventura ho gridato al Signore: egli mi ha risposto e mi ha messo al sicuro.
{118:6} Il Signore è con me, non ho paura; che male mi possono fare semplici mortali?
{118:7} Il Signore è con me, mi dà forza: vedrà la sconfitta dei miei nemici.
{118:8} È meglio rifugiarsi nel Signore che contare sull’uomo.
{118:9} È meglio rifugiarsi nel Signore che contare su gente influente.
{118:10} I popoli nemici mi avevano accerchiato; grazie al Signore li ho distrutti.
{118:11} Mi stringevano sempre più da ogni parte; grazie al Signore li ho distrutti.
{118:12} Mi assalivano come sciame di api, ma come fuoco di paglia si sono spenti: grazie al Signore li ho distrutti.
{118:13} Mi attaccarono in forze per abbattermi, ma il Signore venne in mio aiuto.
{118:14} Il Signore è mia difesa, mia potenza. Egli mi ha salvato.
{118:15} Un grido di gioia e di vittoria riempie le tende dei fedeli: «La mano del Signore ha trionfato,
{118:16} la mano del Signore si è alzata, la mano del Signore ha trionfato!».
{118:17} Sono sfuggito alla morte: ora vivrò e racconterò quel che il Signore ha fatto.
{118:18} Il Signore mi ha colpito duramente, ma non mi ha lasciato morire.
{118:19} Spalancatemi le porte che si aprono ai salvati! Entrerò per lodare il Signore.
{118:20} Ecco la porta che conduce al Signore: vi entrino quelli che lui ha salvato!
{118:21} Ti ringrazio, Signore: mi hai esaudito: sei venuto in mio soccorso.
{118:22} La pietra rifiutata dai costruttori è diventata la pietra principale.
{118:23} Questo è opera del Signore ed è una meraviglia ai nostri occhi!
{118:24} Questo è il giorno, che il Signore ha fatto: facciamo festa e cantiamo di gioia!
{118:25} Ti preghiamo, Signore: aiutaci! Donaci, Signore, la vittoria!
{118:26} Benedetto colui che viene nel nome del Signore. E noi, dal suo tempio, vi benediciamo!
{118:27} Dio, il Signore, ci illumina. Danzate e stringetevi in cerchio fino ai lati dell’ altare.
{118:28} Sei tu il mio Dio, voglio lodarti! Mio Dio, voglio celebrarti!
{118:29} Lodate il Signore: egli è buono: eterno è il suo amore per noi.
{i119:1} La legge del Signore
{119:1} Felice l’uomo che vive senza colpa e cammina secondo la legge del Signore.
{119:2} Felice chi osserva i suoi precetti e lo cerca con tutto il cuore,
{119:3} chi non commette iniquità e cammina per i suoi sentieri.
{119:4} Signore, hai stabilito i tuoi decreti perché siano eseguiti con cura.
{119:5} Rimanga ben saldo il mio passo nel seguire i tuoi ordini.
{119:6} Allora non proverò vergogna nel considerare tutti i tuoi comandamenti.
{119:7} Ti loderò con cuore sincero imparando le tue giuste decisioni.
{119:8} Osserverò i tuoi ordini: tu non abbandonarmi mai!
{119:9} Come può un giovane conservare pura la vita? Mettendo in pratica le tue parole.
{119:10} Ti cerco con tutto il cuore: fa’ che non mi allontani dai tuoi comandamenti.
{119:11} Conservo nel mio cuore le tue istruzioni e non sarò colpevole verso di te.
{119:12} Ti rendo grazie, Signore, perché mi insegni le tue leggi.
{119:13} Le mie labbra vanno ripetendo tutte le decisioni che hai preso.
{119:14} Seguire i tuoi precetti mi dà gioia come avere un’immensa ricchezza.
{119:15} Voglio meditare i tuoi decreti, non perdo mai di vista le tue vie.
{119:16} Le tue leggi mi rendono felice, non dimenticherò le tue parole.
{119:17} Dona a me, tuo servo, la vita: metterò in pratica le tue parole.
{119:18} Aprimi gli occhi e contemplerò i frutti stupendi della tua legge.
{119:19} Sono uno straniero sulla terra, non nascondermi i tuoi comandamenti.
{119:20} La mia vita ogni giorno si consuma nell’attesa delle tue decisioni.
{119:21} Tu rimproveri gli orgogliosi: maledetto chi si allontana dai tuoi comandamenti.
{119:22} Liberami dagli insulti e dal disprezzo, perché osservo i tuoi precetti.
{119:23} I potenti complottano contro di me, ma io, tuo servo, medito i tuoi ordini.
{119:24} I tuoi precetti sono la mia gioia, sono essi i miei consiglieri.
{119:25} Sono finito nella polvere; fammi rivivere, come hai promesso.
{119:26} Ti ho narrato la mia vita e mi hai risposto: ora insegnami le tue leggi.
{119:27} Fammi cogliere il senso dei tuoi decreti e io mediterò le tue meraviglie.
{119:28} Sono in lacrime per la tristezza, consolami come hai promesso.
{119:29} Tienimi lontano dalla via della menzogna: concedimi in dono la tua legge.
{119:30} Ho scelto la via della verità: tengo davanti a me le tue decisioni.
{119:31} Ho aderito ai tuoi precetti: Signore, fa’ che io non sia deluso.
{119:32} Corro sulla via dei tuoi comandamenti, perché mi hai allargato il cuore.
{119:33} Mostrami, Signore, la via delle tue leggi e le seguirò fino alla fine.
{119:34} Insegnami a compiere la tua volontà: la osserverò con tutto il cuore.
{119:35} Guidami lungo la via dei tuoi comandamenti, perché in essa trovo la mia gioia.
{119:36} Piega il mio cuore verso i tuoi precetti, non verso la sete del guadagno.
{119:37} Libera i miei occhi dalle vane visioni e fammi vivere nella tua via.
{119:38} Per me, tuo servo, compi le tue promesse, perché si abbia piena fiducia in te.
{119:39} Salvami dal disprezzo: mi fa paura; solo le tue decisioni sono buone.
{119:40} Guarda come desidero i tuoi decreti; tu sei giusto: dammi nuova vita!
{119:41} Signore, giungano a me la tua bontà e la tua salvezza, come hai promesso.
{119:42} Saprò rispondere a chi mi insulta perché ho fiducia nella tua parola.
{119:43} Metti sulla mia bocca una parola vera: spero nelle tue decisioni.
{119:44} Voglio osservare la tua legge senza stancarmi mai.
{119:45} Vado sicuro per una via spaziosa perché ricerco i tuoi decreti.
{119:46} Parlerò dei tuoi precetti davanti ai re e non mi vergognerò.
{119:47} I tuoi comandamenti saranno la mia gioia, perché mi stanno a cuore.
{119:48} Tendo le mani verso le tue parole che amo, medito sulle tue leggi.
{119:49} Ricordati della parola data al tuo servo: ne hai fatto la mia speranza.
{119:50} La tua promessa mi dona vita mi conforta nella tristezza.
{119:51} I prepotenti mi insultano di continuo, ma non mi allontano dalla tua legge.
{119:52} Quando ricordo le tue antiche sentenze, Signore, mi sento consolato.
{119:53} Provo indignazione davanti ai malvagi, che abbandonano la tua legge.
{119:54} Le tue leggi sono il mio canto in questa terra straniera.
{119:55} Ogni notte ripenso a te, Signore, per fare la tua volontà.
{119:56} Questo mi è stato affidato: custodire i tuoi decreti.
{119:57} L’ho detto: la mia sorte, Signore, è custodire le tue parole
{119:58} Ti supplico con tutto il cuore: pietà di me, come hai promesso.
{119:59} Ho esaminato il cammino compiuto e ritorno ai tuoi precetti.
{119:60} Con premura e senza esitare osserverò i tuoi comandamenti.
{119:61} Il laccio del malvagio mi stringe, ma non dimentico la tua volontà.
{119:62} Nel cuore della notte mi alzo e ti lodo per le tue giuste decisioni.
{119:63} Io sono amico di chi ti è fedele e osserva i tuoi decreti.
{119:64} Signore, la terra è piena del tuo amore: insegnami le tue leggi.
{119:65} Hai fatto del bene a me, tuo servo, come hai promesso, Signore.
{119:66} Insegnami a capire e giudicare, perché mi fido dei tuoi comandamenti.
{119:67} Vivevo nell’errore, sono stato umiliato: ora osservo la tua parola.
{119:68} Tu sei buono, tu fai il bene: istruiscimi nelle tue leggi.
{119:69} I prepotenti mi coprono di calunnie, ma io ubbidisco di cuore ai tuoi decreti.
{119:70} Sono gente dal cuore di pietra, ma io godo della tua legge.
{119:71} È stata un bene per me l’umiliazione, così ho appreso la tua volontà.
{119:72} L’insegnamento della tua bocca mi è prezioso più di tutto l’oro del mondo.
{119:73} Le tue mani mi hanno fatto e formato; istruiscimi e imparerò i tuoi comandamenti.
{119:74} I tuoi fedeli vedranno con gioia che ho sperato nella tua parola.
{119:75} Certo, Signore, le tue decisioni sono giuste, hai fatto bene a umiliarmi.
{119:76} La tua bontà sia il mio conforto, come hai promesso a me, tuo servo.
{119:77} Scenda su di me la tua misericordia e vivrò: la tua legge mi farà felice.
{119:78} Si vergogni chi mi opprime senza motivo; io mediterò i tuoi decreti.
{119:79} Si rivolgano a me i tuoi fedeli e conosceranno i tuoi ordini.
{119:80} Fa’ che io compia tutta la tua volontà; così non dovrò vergognarmi.
{119:81} Mi consumo in attesa della salvezza; spero ancora nella tua parola.
{119:82} Gli occhi si consumano davanti alle tue promesse e dico: «Quando mi consolerai?».
{119:83} Mi sento come un otre screpolato dal fumo, ma non dimentico le tue leggi.
{119:84} Quanti giorni vivrà ancora il tuo servo? Quando punirai i miei persecutori?
{119:85} I prepotenti ignorano la tua legge e mi hanno scavato la fossa.
{119:86} Verità sono tutti i tuoi comandamenti; sono perseguitato a torto, proteggimi.
{119:87} Per poco non mi han fatto sparire dalla terra, ma non ho abbandonato i tuoi decreti.
{119:88} Tu sei buono: ridammi vita e osserverò i tuoi ordini.
{119:89} Signore, la tua parola durerà per sempre: è più stabile del cielo.
{119:90} La tua fedeltà si prolunga nei secoli. Hai fondato la terra e sta salda.
{119:91} Per tua decisione tutto sussiste fino a oggi; l’universo è al tuo servizio.
{119:92} Se la tua legge non fosse la mia gioia, sarei già morto nell’angoscia.
{119:93} Mai dimenticherò i tuoi decreti: con loro tu mi tieni in vita.
{119:94} A te io appartengo, salvami: ubbidisco ai tuoi decreti.
{119:95} I malvagi sono in agguato per rovinarmi, ma io sto attento ai tuoi ordini.
{119:96} Non ho visto perfezione senza un limite, ma i tuoi comandamenti sono sempre perfetti.
{119:97} Quanto amo la tua legge! La medito tutto il giorno!
{119:98} Ho sempre presenti i tuoi comandamenti, mi rendono più saggio dei miei nemici.
{119:99} So molto di più dei miei maestri, perché medito i tuoi precetti.
{119:100} Sono più avveduto degli anziani, perché osservo i tuoi decreti.
{119:101} Rifiuto di seguire il sentiero del male, perché voglio ubbidire alla tua parola.
{119:102} Non mi allontano dalle tue decisioni, perché tu mi hai istruito.
{119:103} Quanto gustose sono le tue parole: le sento più dolci del miele.
{119:104} I tuoi decreti mi hanno reso sapiente; perciò odio la strada del male.
{119:105} Lampada sui miei passi è la tua parola, luce sul mio cammino.
{119:106} Ho giurato e lo confermo: ubbidirò alle tue giuste decisioni.
{119:107} Tocco il fondo dell’umiliazione, Signore: fammi rivivere, come hai promesso.
{119:108} Accetta in offerta la mia preghiera, Signore: fammi conoscere le tue decisioni.
{119:109} A ogni istante rischio la vita, eppure non dimentico la tua volontà.
{119:110} I malvagi mi hanno teso un tranello, ma non abbandono i tuoi decreti.
{119:111} I tuoi ordini sono tutto il mio bene, la gioia del mio cuore senza fine.
{119:112} Sono deciso a praticare le tue leggi, per sempre, in eterno.
{119:113} Non sopporto gli incostanti, io amo la tua volontà.
{119:114} Tu sei mio rifugio e mio scudo, spero nella tua parola.
{119:115} Via da me, gente perversa! Seguirò i comandamenti del mio Dio.
{119:116} Sostienimi! Tu l’hai promesso e io vivrò! Non venire meno alla mia attesa.
{119:117} Dammi il tuo aiuto e sarò salvo; non perderò di vista le tue leggi.
{119:118} Tu disprezzi chi abbandona le tue leggi, i loro progetti sono tutto un inganno.
{119:119} I malvagi sono per te come rifiuti: per questo amo i tuoi ordini.
{119:120} Tremo tutto perché ho timore di te: rispetto le tue decisioni.
{119:121} Mi sono comportato con lealtà e giustizia, non abbandonarmi ai miei oppressori.
{119:122} Assicura ogni bene al tuo servo, i prepotenti smettano di opprimermi.
{119:123} I miei occhi si consumano nell’attesa del tuo aiuto e della tua parola che salva.
{119:124} Tratta con bontà il tuo servo, insegnami la tua volontà.
{119:125} Sono tuo servo: dammi intelligenza e conoscerò i tuoi precetti.
{119:126} È ora che tu agisca, Signore! Hanno calpestato la tua legge!
{119:127} Io invece amo i tuoi comandamenti più dell’oro purissimo.
{119:128} Ogni tuo decreto è regola per me; detesto la via della menzogna.
{119:129} Meravigliosi sono i tuoi precetti, io li osservo con tutto il cuore.
{119:130} Chi scopre la tua parola entra nella luce, anche i semplici la capiscono.
{119:131} Sono avido dei tuoi comandamenti; io li attendo a bocca aperta.
{119:132} Volgiti verso di me, abbi pietà come fai sempre con chi ti ama.
{119:133} Guida i miei passi con la tua parola, non lasciarmi dominare dal male.
{119:134} Liberami dagli uomini che mi opprimono e osserverò i tuoi decreti.
{119:135} Guarda il tuo servo con volto sereno; istruiscimi con le tue leggi.
{119:136} Il mio viso è bagnato di pianto: nessuno osserva la tua legge.
{119:137} Tu sei giusto, Signore; perfette sono le tue decisioni.
{119:138} Con giustizia hai dato i tuoi ordini e sei stato molto fedele.
{119:139} I miei avversari dimenticano le tue parole e io fremo di collera.
{119:140} La tua parola è limpida e pura; è molto cara al tuo servo.
{119:141} Non conto nulla e mi disprezzano, ma non dimentico i tuoi decreti.
{119:142} La tua giustizia è giustizia per sempre, verità è la tua legge.
{119:143} Mi hanno colto ansietà e angoscia, ma i tuoi comandamenti mi danno gioia.
{119:144} I tuoi precetti sono sempre giusti: fammi capire e io vivrò.
{119:145} T’invoco con tutto il cuore: rispondimi! Voglio seguire le tue leggi.
{119:146} Ti supplico, salvami, Signore: voglio ubbidire ai tuoi ordini.
{119:147} Mi alzo prima dell’aurora e chiedo aiuto, spero nella tua promessa.
{119:148} Apro gli occhi prima del mattino per meditare le tue istruzioni.
{119:149} Tu sei fedele, Signore; ascoltami! Come hai deciso, ridammi vita!
{119:150} Infami persecutori si avvicinano; sono lontani dalla tua legge.
{119:151} Ma tu, Signore, sei vicino; i tuoi comandamenti sono verità.
{119:152} Dei tuoi precetti so questo da tempo: li hai stabiliti per sempre.
{119:153} Guarda al mio dolore e liberami: io non dimentico la tua legge.
{119:154} Sostieni la mia causa, difendimi tu; fammi vivere, come hai promesso.
{119:155} La salvezza è lontana dai malvagi, perché non fanno la tua volontà.
{119:156} Grande è la tua misericordia, Signore: fammi vivere secondo le tue decisioni.
{119:157} Molti mi perseguitano e mi opprimono, ma non ho dimenticato i tuoi ordini.
{119:158} Provo disgusto alla vista dei ribelli che rinnegano la tua parola.
{119:159} Vedi come amo i tuoi decreti: fammi vivere secondo il tuo amore, Signore.
{119:160} Tutta la tua parola è fondata sulla verità, le tue giuste sentenze valgono sempre.
{119:161} I potenti mi perseguitano senza ragione, ma solo le tue parole mi fanno tremare.
{119:162} Gioisco per le tue promesse come chi scopre un grande tesoro.
{119:163} Detesto la menzogna: mi fa orrore; io amo la tua legge.
{119:164} Sette volte al giorno sale a te la mia lode per le tue giuste decisioni.
{119:165} Vi è gran pace per chi ama la tua legge: niente lo può far cadere.
{119:166} Signore, attendo da te la salvezza: metto in pratica i tuoi comandamenti.
{119:167} Ubbidisco ai tuoi precetti, li amo con tutto il cuore.
{119:168} Osservo i tuoi decreti e i tuoi ordini: di me nulla ti sfugge.
{119:169} Signore, fino a te giunga il mio grido: dammi intelligenza, come hai promesso.
{119:170} La mia supplica arrivi fino a te: liberami, secondo la tua parola.
{119:171} Dalle mie labbra salga la lode perché mi hai insegnato le tue leggi.
{119:172} La mia lingua canta la tua parola, perché i tuoi comandamenti sono giusti.
{119:173} Dammi sempre il tuo aiuto, perché ho scelto i tuoi decreti.
{119:174} Questo desidero: salvami, Signore; nella tua legge trovo la mia gioia.
{119:175} Voglio vivere per lodarti ancora; le tue decisioni sono il mio aiuto.
{119:176} Vado errando come pecora smarrita. Vieni a cercare questo tuo servo: non dimentico i tuoi comandamenti.
{i120:1} Canto di un esule
{120:1} Canto dei pellegrini. Nell’angoscia ho gridato al Signore ed egli mi ha dato ascolto.
{120:2} Signore, liberami dalla gente falsa, salvami dalle lingue maligne.
{120:3} Che vi farà il Signore? come vi punirà, lingue maligne?
{120:4} Vi colpirà con frecce da guerra, con tizzoni ardenti di ginepro.
{120:5} Me infelice! Ho vissuto da straniero tra i barbari, ho abitato tra le tende dei beduini!
{120:6} Troppo tempo io sono rimasto tra gente che odia la pace.
{120:7} Io sono un uomo di pace; ma appena ne parlo, quelli vogliono la guerra.
{i121:1} Fiducia in Dio che veglia su Israele
{121:1} Canto dei pellegrini. Alzo gli occhi verso i monti: chi mi potrà aiutare?
{121:2} L’aiuto mi viene dal Signore che ha fatto cielo e terra.
{121:3} Il Signore non ti lascerà cadere, veglia su di te, senza dormire.
{121:4} Certo non dorme né riposa, lui, che veglia su Israele.
{121:5} Su di te veglia il Signore, ti protegge con la sua ombra, sta sempre al tuo fianco.
{121:6} Il sole non ti colpirà di giorno, né la luna di notte.
{121:7} Il Signore proteggerà la tua vita, ti proteggerà da ogni male.
{121:8} Il Signore ti proteggerà quando parti e quando arrivi, da ora e per sempre!
{i122:1} Saluto a Gerusalemme
{122:1} Canto dei pellegrini. Salmo di Davide. Che gioia quando mi dissero: «Andremo alla casa del Signore!».
{122:2} E ora i nostri passi si fermano alle tue porte, Gerusalemme.
{122:3} Gerusalemme, città ben costruita, raccolta entro le tue mura!
{122:4} A te salgono le tribù, le tribù del Signore. Qui Israele deve lodare il nome del Signore.
{122:5} Qui, nel palazzo di Davide, siedono i re a rendere giustizia.
{122:6} Pregate per la pace di Gerusalemme. Dite: «Sicurezza per chi ti ama,
{122:7} pace entro le tue mura, prosperità nei tuoi palazzi!».
{122:8} Per amore dei miei parenti e amici io dico: «Pace su di te!».
{122:9} Per amore della casa del Signore, nostro Dio, voglio chiedere per te ogni bene.
{i123:1} Preghiera di un popolo umiliato
{123:1} Canto dei pellegrini. A te alzo i miei occhi, a te che abiti in cielo.
{123:2} Come gli occhi dei servi attendono un cenno dei padroni, come gli occhi di una schiava fissano la mano della padrona, così i nostri occhi sono rivolti a te, Signore, nostro Dio, e attendono la tua misericordia.
{123:3} Pietà di noi, Signore, pietà! Siamo stati troppo insultati!
{123:4} Troppo a lungo abbiamo sopportato l’ironia degli insolenti e il disprezzo degli arroganti.
{i124:1} Ringraziamento per lo scampato pericolo
{124:1} Canto dei pellegrini. Di Davide. Se il Signore non fosse stato con noi, — puoi dirlo, popolo d’Israele —
{124:2} se il Signore non fosse stato con noi quando ci attaccarono quegli uomini,
{124:3} ci avrebbero inghiottiti vivi, tanto ardeva la loro ira;
{124:4} un torrente ci avrebbe travolti, un diluvio ci avrebbe sommersi;
{124:5} saremmo stati travolti da acque impetuose.
{124:6} Ringraziamo il Signore che non ci ha lasciati in preda ai loro denti.
{124:7} Siamo sfuggiti come un uccello dalle trappole dei cacciatori: il laccio si è spezzato e noi siamo sfuggiti.
{124:8} Il nostro aiuto viene dal Signore, che ha fatto cielo e terra.
{i125:1} Fiducia in Dio durante il dominio straniero
{125:1} Canto dei pellegrini. Chi confida nel Signore è saldo come il monte Sion: non vacilla, è stabile per sempre.
{125:2} I monti circondano Gerusalemme: il Signore circonda il suo popolo, da ora e per sempre!
{125:3} Non durerà il dominio degli infedeli nella patria dei giusti, perché non siano anch’essi tentati di compiere il male.
{125:4} Signore, sii generoso con i buoni, con gli uomini dal cuore sincero.
{125:5} Ma quanti percorrono la strada del male, allontanali, Signore, con i malfattori. Sia pace su Israele!
{i126:1} Dal pianto alla gioia
{126:1} Canto dei pellegrini. Quando il Signore cambiò le sorti di Sion ci sembrava di sognare.
{126:2} La nostra bocca si riempiva di canti, la nostra lingua di grida di gioia. Allora dicevano i popoli: «Grandi cose ha fatto per loro il Signore».
{126:3} Sì, il Signore ha fatto grandi cose per noi ed eravamo pieni di gioia.
{126:4} Cambia ancora, Signore, le nostre sorti come risvegli i torrenti nel deserto.
{126:5} Chi semina nel pianto mieterà nella gioia!
{126:6} Nell’andare, cammina piangendo e getta le sementi; nel tornare, canta festoso e porta a casa il raccolto.
{i127:1} Il Signore costruisce la casa
{127:1} Canto dei pellegrini. Di Salomone. Se il Signore non costruisce la casa, i costruttori si affaticano invano. Se il Signore non protegge la città, le sentinelle vegliano invano.
{127:2} Invano vi alzate presto al mattino, andate a riposare tardi la sera e vi guadagnate il pane con fatica: ai suoi amici il Signore lo dona anche se dormono.
{127:3} I figli sono un dono del Signore, un grembo prolifico, la sua benedizione.
{127:4} I figli avuti nella giovinezza sono come frecce in mano a un guerriero.
{127:5} Felice l’uomo che ne ha molte. Non rischierà di essere umiliato quando gli faranno causa i suoi avversari.
{i128:1} Benedizione per chi fa la volontà di Dio
{128:1} Canto dei pellegrini. Felice chi è fedele al Signore e vive secondo la sua volontà.
{128:2} Potrai godere del frutto del tuo lavoro, sarai felice e tutto ti andrà bene.
{128:3} Tua moglie sarà nella tua casa come una fertile vigna e i tuoi figli, attorno alla mensa, come giovani piante d’ulivo.
{128:4} Così sarà benedetto chi è fedele al Signore!
{128:5} Dal tuo tempio, in Sion, ti benedica il Signore. Gioirai della prosperità di Gerusalemme tutti i giorni della tua vita,
{128:6} e vedrai i figli dei tuoi figli. Sia pace su Israele!
{i129:1} Imprecazione contro gli aggressori
{129:1} Canto dei pellegrini. Quanta guerra mi han fatto dalla giovinezza, — puoi dirlo, popolo d’Israele —
{129:2} quanta guerra mi han fatto dalla giovinezza, ma non mi hanno vinto!
{129:3} Mi sono passati sul dorso come aratri, mi hanno lasciato profonde ferite;
{129:4} ma il Signore è giusto: mi ha liberato dalle catene dei malvagi.
{129:5} Siano svergognati e messi in fuga quelli che odiano Sion!
{129:6} Diventino come l’erba dei tetti: secca prima d’essere strappata;
{129:7} nessuno la falcia e raccoglie o la mette in covoni.
{129:8} A nessuno di loro i passanti diranno: «Il Signore vi benedica». Ma su di te, Israele, noi invochiamo la benedizione del Signore.
{i130:1} Dall’angoscia profonda
{130:1} Canto dei pellegrini. Dal profondo dell’angoscia grido a te, Signore;
{130:2} Signore, ascolta il mio pianto! Le tue orecchie siano attente alla voce della mia preghiera.
{130:3} Se tieni conto delle colpe, Signore, Signore, chi potrà vivere ancora?
{130:4} Ma tu sei colui che perdona e noi potremo servirti.
{130:5} Con tutta l’anima spero nel Signore e conto sulla sua parola:
{130:6} Spero nel Signore e l’attendo più che una sentinella l’aurora, sì, più che una sentinella l’aurora.
{130:7} Tutto Israele speri nel Signore: egli è buono e può liberarci.
{130:8} Il Signore libera il suo popolo da tutti i suoi peccati.
{i131:1} Abbandono filiale in Dio
{131:1} Canto dei pellegrini. Di Davide. Signore, il mio cuore non ha pretese, non è superbo il mio sguardo, non desidero cose grandi superiori alle mie forze:
{131:2} io resto tranquillo e sereno. Come un bimbo in braccio a sua madre è quieto il mio cuore dentro di me.
{131:3} Israele, confida nel Signore da ora e per sempre!
{i132:1} Inno all’arca, a Sion, al re
{132:1} Canto dei pellegrini. Ricordati, Signore, di Davide; non dimenticare tutte le sue fatiche.
{132:2} Fece al Signore questo giuramento, una promessa a Dio, il Potente di Giacobbe:
{132:3} «Non entrerò nella mia casa, non mi stenderò sul mio letto;
{132:4} non mi farò prendere dal sonno, non lascerò chiudere i miei occhi,
{132:5} finché non avrò fatto un santuario al Signore, una dimora per Dio, il Potente di Giacobbe».
{132:6} Ci dissero che l’arca era in Èfrata e l’abbiamo trovata nella ∆ regione di Iaar.
{132:7} Abbiamo detto: «Andiamo alla dimora del Signore, inchiniamoci davanti al suo trono!».
{132:8} Sorgi, Signore, vieni alla tua stabile dimora, tu con l’arca della tua potenza.
{132:9} Circonda di salvezza i tuoi sacerdoti, gridino di gioia i tuoi fedeli.
{132:10} Per amore di Davide, tuo servo, non respingere il re che tu hai scelto.
{132:11} Il Signore ha giurato a Davide e non smentirà la sua parola: «Metterò sul tuo trono uno del tuo sangue!
{132:12} Se i tuoi discendenti saranno fedeli al mio patto e alle istituzioni che darò, sederanno per sempre sul tuo trono».
{132:13} Il Signore ha proprio scelto Sion, l’ha dichiarata sua residenza:
{132:14} «Questa è per sempre la mia dimora. Qui io desidero abitare.
{132:15} La benedirò e non le mancherà nulla; sazierò di pane i suoi poveri.
{132:16} Rivestirò di salvezza i suoi sacerdoti, di gioia esulteranno i suoi fedeli.
{132:17} Qui farò nascere per Davide un germoglio potente, lampada accesa nella casa del mio re.
{132:18} Ricoprirò di vergogna i suoi nemici, ma su di lui splenderà la corona».
{i133:1} Canto di fratellanza
{133:1} Canto dei pellegrini. Di Davide. Guarda come è bello e piacevole che i fratelli vivano insieme.
{133:2} È come profumo d’olio prezioso versato sul capo di Aronne, che scorre sulla barba fino sul collo del manto.
{133:3} È come una fresca rugiada che scende sul monte Sion abbondante come sull’Ermon. Il Signore manda su Sion la sua benedizione: la vita per sempre!
{i134:1} Invito alla lode della sera
{134:1} Canto dei pellegrini. Lodate il Signore voi tutti, suoi servitori, che passate la notte nella casa del Signore.
{134:2} Innalzate le vostre mani verso il suo santuario e lodate il Signore.
{134:3} Dal suo tempio, in Sion, vi benedica il Signore, che ha fatto cielo e terra.
{i135:1} Liturgia di lode nel tempio
{135:1} Alleluia, gloria al Signore! Lodate il nome del Signore, lodatelo, voi che lo servite,
{135:2} voi che state nella casa del Signore, nei cortili della casa del nostro Dio.
{135:3} Lodate il Signore, perché è buono, è dolce cantare il suo nome.
{135:4} Il Signore ha scelto Giacobbe, ha fatto d’Israele la sua proprietà.
{135:5} So quanto è grande il Signore: è più grande di tutti gli dèi.
{135:6} Tutto quello che vuole, egli lo fa nel cielo e sulla terra, sul mare e negli abissi.
{135:7} Egli fa salire le nuvole dall’estremità della terra, scatena temporali con lampi e pioggia e sprigiona il vento dalle sue riserve.
{135:8} In Egitto, lui colpì a morte i primogeniti di uomini e animali.
{135:9} Là, nel cuore del paese, compì segni e miracoli per punire il faraone e tutti i suoi ministri.
{135:10} Distrusse molte nazioni, uccise sovrani potenti;
{135:11} anche Sicon, re degli Amorrei, e Og, sovrano di Basan, e tutti i re di Canaan:
{135:12} egli diede al suo popolo le loro terre, le diede in eredità a Israele.
{135:13} Signore, il tuo nome rimane per sempre, di padre in figlio sarai ricordato.
{135:14} Davvero, Signore, tu fai giustizia al tuo popolo, hai pietà della sorte dei tuoi servi.
{135:15} Gli idoli degli altri popoli sono d’argento e d’oro, fabbricati da mani d’uomo.
{135:16} Hanno la bocca, e non parlano, gli occhi, e non vedono.
{135:17} Hanno orecchi, e non odono; non c’è respiro nella loro bocca.
{135:18} Così diventi chi li fabbrica e chiunque ha fede in loro.
{135:19} Ma tu, popolo d’Israele, da’ gloria al Signore. Voi, discendenti di Aronne, lodate il Signore.
{135:20} Voi, leviti, lodate il Signore. Voi tutti, fedeli, lodate il Signore.
{135:21} Da Sion benedite il Signore, che abita in Gerusalemme. Alleluia, gloria al Signore!
{i136:1} Eterno è il suo amore per noi
{136:1} Lodate il Signore, egli è buono, eterno è il suo amore per noi
{136:2} Lodate Dio, più grande degli dèi, eterno è il suo amore per noi.
{136:3} Lodate il Signore, più potente dei signori, eterno è il suo amore per noi.
{136:4} Lui solo fa grandi prodigi: eterno è il suo amore per noi.
{136:5} Ha fatto i cieli con sapienza: eterno è il suo amore per noi.
{136:6} Ha disteso la terra sulle acque: eterno è il suo amore per noi.
{136:7} Ha creato le grandi fonti di luce: eterno è il suo amore per noi;
{136:8} il sole per governare il giorno: eterno è il suo amore per noi;
{136:9} la luna e le stelle per la notte: eterno è il suo amore per noi.
{136:10} Ha colpito a morte i primogeniti egiziani: eterno è il suo amore per noi.
{136:11} Ha fatto uscire dall’Egitto il suo popolo: eterno è il suo amore per noi;
{136:12} con braccio forte e mano sicura: eterno è il suo amore per noi.
{136:13} Ha diviso in due il Mar Rosso: eterno è il suo amore per noi;
{136:14} in mezzo ha fatto passare Israele: eterno è il suo amore per noi;
{136:15} ha travolto nel mare il faraone e i suoi soldati: eterno è il suo amore per noi.
{136:16} Ha guidato Israele nel deserto: eterno è il suo amore per noi.
{136:17} Ha colpito a morte re famosi: eterno è il suo amore per noi.
{136:18} Ha ucciso sovrani potenti: eterno è il suo amore per noi;
{136:19} Sicon, re degli Amorrei: eterno è il suo amore per noi;
{136:20} e Og, sovrano di Basan: eterno è il suo amore per noi.
{136:21} Ha dato le loro terre al suo popolo: eterno è il suo amore per noi;
{136:22} in eredità a Israele, suo servo, eterno è il suo amore per noi.
{136:23} Nella nostra miseria si è ricordato di noi: eterno è il suo amore per noi.
{136:24} Ci ha strappato ai nostri oppressori: eterno è il suo amore per noi.
{136:25} Dona cibo a ogni vivente: eterno è il suo amore per noi.
{136:26} Lodate Dio, il Signore dei cieli: eterno è il suo amore per noi.
{i137:1} Canto degli esuli
{137:1} Lungo i fiumi, laggiù in Babilonia, sedevamo e piangevamo al ricordo di Sion.
{137:2} Ai salici lungo le rive avevamo appeso le nostre cetre.
{137:3} Laggiù, dopo averci deportato, ci invitavano a cantare; esigevano canti di gioia i nostri oppressori. «Cantate — dicevano — un canto di Sion».
{137:4} Ma come cantare i canti del Signore in terra straniera?
{137:5} Se dimentico te, Gerusalemme, si paralizzi la mia mano;
{137:6} la mia lingua si incolli al palato, se non pongo Gerusalemme al di sopra di ogni mia gioia.
{137:7} Signore, non dimenticare quelli di Edom: quando cadeva Gerusalemme quei traditori dicevano: «Radetela al suolo! Distruggete le sue fondamenta!».
{137:8} E tu, Babilonia, votata alla distruzione! Beato chi ti ripaga del male che ci hai fatto.
{137:9} Beato chi afferra i tuoi bambini e li sfracella contro la roccia.
{i138:1} Inno di ringraziamento
{138:1} Di Davide. Ti ringrazio, Signore, con tutto il cuore a te voglio cantare davanti ai potenti.
{138:2} Ti adoro nel tuo santuario, ti rendo grazie, Signore, per il tuo amore e la tua fedeltà. Sei andato oltre le tue promesse, al di là di ogni attesa.
{138:3} Il giorno che ho gridato, tu mi hai risposto: hai fatto rinascere in me il coraggio.
{138:4} Ti lodino tutti i re della terra quando udranno le tue parole.
{138:5} Cantino, Signore, i tuoi voleri: «Immensa è la gloria del Signore!
{138:6} In alto sta il Signore, ma si prende cura dei piccoli, da lontano riconosce il superbo».
{138:7} Se mi trovo nell’angoscia, tu mi fai vivere. Contro l’ira dei miei nemici stendi la mano, la tua destra mi salva.
{138:8} Signore, tu farai questo per me, non ha fine il tuo amore. Non abbandonerai l’opera che con le tue mani hai creato.
{i139:1} Dio vede e sa tutto
{139:1} Per il direttore del coro. Salmo di Davide. Signore, tu mi scruti e mi conosci;
{139:2} mi siedo o mi alzo e tu lo sai. Da lontano conosci i miei progetti:
{139:3} ti accorgi se cammino o se mi fermo, ti è noto ogni mio passo.
{139:4} Non ho ancora aperto bocca e già sai, o Signore, quel che voglio dire.
{139:5} Mi sei alle spalle, mi stai di fronte; metti la mano su di me!
{139:6} È stupenda per me la tua conoscenza, è al di là di ogni mia comprensione.
{139:7} Come andare lontano da te, come sfuggire al tuo sguardo?
{139:8} Salgo in cielo, e tu sei là; scendo nel mondo dei morti, e là ti trovo.
{139:9} Prendo il volo verso l’aurora o mi poso all’altro estremo del mare:
{139:10} anche là mi guida la tua mano, là mi afferra la tua destra.
{139:11} Dico alle tenebre: «Fatemi sparire», e alla luce intorno a me: «Diventa notte!»;
{139:12} ma nemmeno le tenebre per te sono oscure e la notte è chiara come il giorno: tenebre e luce per te sono uguali.
{139:13} Tu mi hai plasmato il cuore, mi hai tessuto nel seno di mia madre.
{139:14} Ti lodo, Signore: mi hai fatto come un prodigio. Lo riconosco: prodigiose sono le tue opere.
{139:15} Il mio corpo per te non aveva segreti quando tu mi formavi di nascosto e mi ricamavi nel seno della terra.
{139:16} Non ero ancora nato e già mi vedevi. Nel tuo libro erano scritti i miei giorni, fissati ancor prima di esistere.
{139:17} Come sono profondi per me i tuoi pensieri! Quanto è grande il loro numero, o Dio!
{139:18} Li conto: sono più della sabbia! Al mio risveglio mi trovo ancora con te.
{139:19} O Dio, sopprimi i malvagi! Allontana da me i violenti!
{139:20} Parlano di te per ingannare: abusano del tuo nome: sono tuoi nemici.
{139:21} Signore, odio quelli che ti odiano, disprezzo chi si ribella a te.
{139:22} Li odio di un odio implacabile: anche per me sono nemici.
{139:23} Scrutami e conosci il mio cuore, o Dio. Mettimi alla prova e scopri i miei pensieri.
{139:24} Vedi se seguo la via del male e guidami sulla tua via di sempre.
{i140:1} Supplica per ottenere giustizia
{140:1} Per il direttore del coro. Salmo di Davide. Signore, liberami dai malvagi, difendimi dalla gente violenta:
{140:2} non pensano che a fare il male; ogni giorno sono causa di liti;
{140:3} hanno lingue aguzze come serpenti e sulle labbra veleno di vipera.
{140:4} Proteggimi, Signore, dai malvagi, difendimi dalla gente violenta: congiurano per farmi cadere.
{140:5} Gli arroganti mi preparano trappole, mi tendono corde e reti, nascondono agguati sulla mia strada.
{140:6} Io dico al Signore: «Tu sei il mio Dio: tendi l’orecchio al mio grido di aiuto».
{140:7} Signore, mio Dio, sei tu la forza che mi salva, nella battaglia fai scudo al mio capo.
{140:8} Signore, non cedere ai desideri degli empi, non favorire i loro piani: alzerebbero
{140:9} troppo la testa. Ricada sui miei calunniatori il male che esce dalla loro bocca.
{140:10} Piovano su di loro carboni ardenti, falli cadere nel baratro e più non si rialzino.
{140:11} Non trovi posto il calunniatore sulla terra; il male trascini il violento alla rovina.
{140:12} Io so, Signore, che fai giustizia ai poveri; tu difendi la causa dei deboli.
{140:13} I giusti ti loderanno, Signore, e resteranno sempre alla tua presenza.
{i141:1} Supplica del giusto nella tentazione
{141:1} Salmo di Davide. Signore, ti chiamo, vieni presto in mio aiuto; tendi l’orecchio alla mia voce che ti invoca.
{141:2} La mia preghiera sia incenso che sale fino a te; siano offerta della sera le mie mani alzate.
{141:3} Signore, custodisci la mia bocca, sorveglia la porta delle mie labbra.
{141:4} Non lasciare che il mio cuore si pieghi al male e diventi complice dei malvagi; fammi stare lontano dai loro banchetti.
{141:5} Il giusto mi rimproveri, ma sia clemente nel punirmi: questo sarà per me olio profumato: il mio capo non lo rifiuti. La continua malvagità degli uomini non farà tacere la mia preghiera.
{141:6} Cadranno nelle mani di Dio, Roccia d’Israele; essi ridevano quando mi sentivano dire:
{141:7} «Le mie ossa sono sparse sull’orlo della tomba, come una macina infranta per terra».
{141:8} I miei occhi guardano a te, Dio e Signore; in te mi rifugio, non lasciarmi morire.
{141:9} Salvami dalle insidie e dagli agguati preparati da gente malvagia.
{141:10} Cadano tutti nelle loro reti; io passerò oltre senza alcun rischio.
{i142:1} Lamento di un perseguitato
{142:1} Poema cantato di Davide. Si riferisce a quando Davide pregò nella caverna. A gran voce io grido al Signore, a gran voce lo supplico.
{142:2} Davanti a lui sfogo il mio pianto, a lui espongo la mia angoscia.
{142:3} Signore, se mi perdo di coraggio tu conosci la mia via; sai che sul sentiero dove cammino i nemici mi hanno teso una trappola.
{142:4} Guarda attorno e vedi: nessuno mi riconosce, non ho più via di scampo, nessuno ha cura di me.
{142:5} Grido aiuto a te, Signore, e dico: «Tu solo mi proteggi, tu, mia sola risorsa in questa vita».
{142:6} Ti prego, ascolta il mio pianto: sono ridotto all’estremo. Liberami dai miei persecutori: sono molto più forti di me.
{142:7} Fammi uscire da questa prigione e potrò lodarti, Signore. Intorno a me si riuniranno i tuoi fedeli, perché mi avrai fatto del bene.
{i143:1} Invocazione nell’ora dell’angoscia
{143:1} Salmo di Davide. Signore, ascolta la mia preghiera. Tu sei fedele: accogli la mia supplica. Tu sei giusto: rispondimi.
{143:2} Non mettermi sotto accusa: davanti a te nessuno è innocente.
{143:3} Un nemico mi insidia da ogni parte, mi butta a terra e mi calpesta, mi getta nelle tenebre come chi è morto da lungo tempo.
{143:4} Mi sento mancare il respiro, il mio cuore viene meno.
{143:5} Ricordo il tempo antico, rimedito tutte le tue opere, penso alle cose che hai fatto per noi.
{143:6} A te alzo le mani in preghiera; sono davanti a te come terra assetata.
{143:7} Signore, non resisto più: fa’ presto, rispondimi. Non rimanere nascosto, senza di te sono come chi scende nella tomba.
{143:8} Al mattino fammi scoprire la tua bontà, perché in te, Signore, io confido. Mostrami il cammino da seguire, perché a te mi rivolgo.
{143:9} Dai miei nemici liberami, Signore: presso di te io mi rifugio.
{143:10} Insegnami a fare la tua volontà, perché tu sei il mio Dio. Con bontà mi guidi il tuo spirito su terra piana e sicura.
{143:11} Tu sei il Signore: fammi vivere. Sei fedele: liberami dall’angoscia.
{143:12} Tu sei buono: fa’ tacere i miei nemici, annienta tutti i miei avversari, perché io sono il tuo servo.
{i144:1} Ringraziamento di un re
{144:1} Di Davide. Benedetto il Signore, mia roccia! Addestra le mie braccia alla lotta, le mie mani alla battaglia.
{144:2} È il mio alleato, il difensore, la fortezza dove mi rifugio, lo scudo che mi ripara. A me sottomette i popoli.
{144:3} Chi è l’uomo, Signore, perché tu ne abbia cura? Chi è mai, perché tu pensi a lui?
{144:4} L’uomo è soltanto un soffio; i suoi giorni, un’ombra che passa.
{144:5} Inclina il tuo cielo, Signore, e discendi; tocca i monti e si copriranno di fumo.
{144:6} Lancia i tuoi fulmini, disperdi i nemici; scaglia le tue frecce, distruggili.
{144:7} Stendi dall’alto la tua mano, salvami dalle acque profonde, strappami dalle mani degli stranieri.
{144:8} Con la bocca dicono menzogne, alzano la destra e giurano il falso.
{144:9} Per te, o Dio, canterò un canto nuovo; per te suonerò l’arpa a dieci corde:
{144:10} tu concedi ai re la vittoria e liberi Davide, tuo servo.
{144:11} Salvami dalla spada crudele, strappami dalle mani degli stranieri. Con la bocca dicono menzogne, alzano la destra e giurano il falso.
{144:12} I nostri figli siano come piante cresciute bene fin dalla giovinezza, le nostre figlie come belle colonne scolpite agli angoli del palazzo.
{144:13} I nostri granai siano pieni, colmi d’ogni specie di viveri. Le nostre greggi diventino migliaia, decine di migliaia nelle nostre campagne;
{144:14} il nostro bestiame sia ben nutrito. Mai più l’invasione e l’esilio, mai più il lamento nelle nostre piazze.
{144:15} Felice il popolo così benedetto! Felice il popolo che ha il Signore come Dio.
{i145:1} Tutto canta la potenza e la bontà di Dio
{145:1} Canto di lode di Davide. Mio Dio, esalterò la tua grandezza; mio re, non finirò di ringraziarti!
{145:2} Ogni giorno ti voglio benedire, voglio cantare per sempre le tue lodi.
{145:3} Tu sei grande, Signore; a te è dovuta ogni lode, la tua grandezza non si può misurare.
{145:4} Di padre in figlio si tramanda quello che tu hai fatto per noi, tutti raccontano le tue imprese.
{145:5} Parlano della tua gloria e della tua maestà e io medito le tue azioni prodigiose.
{145:6} Narrano con stupore la potenza delle tue opere e anch’io voglio raccontare le tue meraviglie.
{145:7} Diffondono la fama della tua bontà immensa, cantano con gioia la tua vittoria.
{145:8} Il Signore è bontà e misericordia, è paziente, costante nell’amore.
{145:9} Il Signore è buono con tutti, la sua misericordia è su ogni creatura.
{145:10} Ti lodino, Signore, tutte le creature, rendano grazie tutti i tuoi fedeli.
{145:11} Annunzino il tuo regno glorioso, parlino a tutti della tua potenza.
{145:12} E gli uomini conosceranno le tue imprese, la gloria e lo splendore del tuo regno.
{145:13} Tu regnerai per sempre, il tuo dominio non avrà mai fine. Il Signore è fedele alle sue promesse, misericordioso nelle sue opere.
{145:14} Sostiene chi sta per cadere, rialza chi è abbattuto.
{145:15} Gli occhi di tutti sono fissi su di te e tu doni il cibo a tempo opportuno.
{145:16} Apri la tua mano generosa e sazi ogni vivente.
{145:17} Il Signore è giusto in tutto, buono in ogni sua azione.
{145:18} È vicino a chiunque lo invoca, a chi lo cerca con cuore sincero.
{145:19} Non delude le attese di chi gli è fedele, ascolta il loro grido e li salva.
{145:20} Il Signore veglia su quanti lo amano, ma distrugge tutti i malvagi.
{145:21} Canti la mia bocca le lodi del Signore. Ogni creatura benedica il Dio santo, per sempre.
{i146:1} Fiducia in Dio
{146:1} Alleluia, gloria al Signore. Voglio lodare il Signore.
{146:2} A lui canterò per sempre, loderò il mio Dio finché avrò vita.
{146:3} Non contate su gente influente: sono uomini, non possono salvarvi;
{146:4} muoiono, ritornano alla terra, ogni progetto viene sepolto con loro.
{146:5} Felice chi conta sull’aiuto del Dio di Giacobbe e mette ogni sua speranza nel Signore suo Dio.
{146:6} Il Signore ha fatto il cielo e la terra, il mare e tutto quello che esiste; mantiene la sua parola,
{146:7} difende la causa dei perseguitati. Il Signore libera i prigionieri, dà il pane agli affamati;
{146:8} Il Signore apre gli occhi ai ciechi, rialza chi è caduto e ama gli onesti.
{146:9} Il Signore protegge lo straniero, difende l’orfano e la vedova e sbarra il cammino agli oppressori.
{146:10} Questo è il tuo Dio, o Sion. Egli è re in ogni tempo; il suo potere rimane per sempre. Alleluia, gloria al Signore.
{i147:1} Inno all’onnipotenza di Dio
{147:1} Alleluia, gloria al Signore! Dolce è lodare il nostro Dio, bello è cantare la sua lode!
{147:2} Il Signore ricostruisce Gerusalemme, raduna i dispersi d’Israele.
{147:3} Rianima i cuori spezzati e cura le loro ferite.
{147:4} Ha fissato il numero delle stelle e chiama ognuna per nome.
{147:5} Grande e potente è il Signore nostro, senza misura è la sua sapienza.
{147:6} Il Signore solleva gli umili, piega fino a terra i malvagi.
{147:7} Cantate al Signore inni di lode! Suonate la cetra al nostro Dio!
{147:8} Egli copre il cielo di nubi, prepara la pioggia per la terra, fa crescere l’erba sui monti.
{147:9} Dà il cibo a tutti gli animali, ai piccoli del corvo che gridano di fame.
{147:10} Non apprezza lo slancio del cavallo, non ammira l’agilità dell’uomo.
{147:11} Il Signore ama chi lo riconosce e spera nel suo amore fedele.
{147:12} Acclama il Signore, Gerusalemme! Esalta il tuo Dio, Sion!
{147:13} Egli ha rinforzato le tue porte, entro le mura ha benedetto i tuoi figli.
{147:14} Ti circonda con frontiere di pace, ti sazia con fior di frumento.
{147:15} Manda la sua parola sulla terra e rapida giunge a compimento.
{147:16} Fa fioccare la neve come lana, come cenere sparge la brina.
{147:17} Raggela le acque in cristalli di ghiaccio: chi può resistere a quel freddo?
{147:18} Manda ancora la parola: ecco il disgelo. Fa soffiare il suo vento: scorrono le acque.
{147:19} Ai figli di Giacobbe annunzia la sua parola, i suoi decreti e le sue leggi al popolo d’Israele.
{147:20} Così non ha trattato gli altri popoli, nessuno ha conosciuto i suoi comandamenti. Alleluia, gloria al Signore!
{i148:1} Lode universale a Dio
{148:1} Alleluia, gloria al Signore! Lodate il Signore dal cielo; dall’alto del cielo, lodatelo!
{148:2} Lodatelo, angeli tutti; voi, sue schiere, lodatelo!
{148:3} Lodatelo, sole e luna; voi, splendide stelle, lodatelo!
{148:4} Lodatelo, altissimi spazi, e anche voi, acque al di sopra del cielo!
{148:5} Lodate tutti il nome del Signore: a un suo comando foste creati,
{148:6} vi rese stabili per sempre, fissò una legge che non passerà.
{148:7} Lodate il Signore dalla terra, mostri e abissi del mare,
{148:8} fuoco e grandine, neve e nebbia, uragani attenti alla sua parola.
{148:9} Lodatelo, montagne e colline, alberi da frutto e foreste di cedri,
{148:10} animali selvatici e domestici, rettili e uccelli dell’aria.
{148:11} Lodatelo, re della terra, lodatelo nazioni tutte, principi e governanti del mondo.
{148:12} Ragazzi e ragazze, vecchi e bambini,
{148:13} lodate tutti il nome del Signore: lui solo è degno di lode, domina il cielo e la terra.
{148:14} Al suo popolo ha dato forza e fierezza, un onore per tutti i suoi fedeli, per Israele, popolo a lui caro. Alleluia, gloria al Signore!
{i149:1} Canto della comunità vittoriosa
{149:1} Alleluia, gloria al Signore! Cantate al Signore un nuovo canto. Lodatelo nell’ assemblea dei fedeli!
{149:2} Gioisci, Israele: è il tuo creatore! Esulta, popolo di Sion: è il tuo re!
{149:3} Lodate il Signore con danze, cantate al suono del tamburo e dell’arpa,
{149:4} perché il Signore ama il suo popolo, assicura agli oppressi splendida vittoria.
{149:5} E nel trionfo esultino i fedeli, anche di notte cantino di gioia!
{149:6} Sulle labbra hanno la lode di Dio, nelle mani la spada a due tagli:
{149:7} per fare vendetta fra le nazioni e punire gli altri popoli;
{149:8} per gettare i loro re in prigione e legare i loro capi in catene;
{149:9} per eseguire contro di loro la sentenza che Dio ha già scritto. Questo sarà l’onore del suo popolo fedele. Alleluia, gloria al Signore!
{i150:1} Canto finale
{150:1} Alleluia, gloria al Signore! Lodate Dio nel suo santuario, lodatelo nel cielo, sua salda dimora.
{150:2} Lodatelo per le sue imprese, lodate la sua immensa grandezza.
{150:3} Lodatelo al suono del corno, lodatelo con arpe e cetre.
{150:4} Lodatelo con tamburi e danze, lodatelo con liuti e flauti.
{150:5} Lodatelo con cembali sonori, lodatelo con cembali squillanti.
{150:6} Ogni vivente lodi il Signore. Alleluia, gloria al Signore!
