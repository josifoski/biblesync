{1:1} Proverbi di *Salomone, figlio di *Davide, re d'*Israele;
{i1:2} (Is 33:6; 1 Ti 4:8) L'insegnamento della saggezza 1:1-9:18 Scopo dei proverbi (1 R 4:29-32; Ec 12:11-1315) (Pr 2:1-9; 4:1-9)
{1:2} perché l'uomo conosca la saggezza, l'istruzione e comprenda i detti sensati;
{1:3} perché riceva istruzione sul buon senso, la giustizia, l'equità, la rettitudine;
{1:4} per dare accorgimento ai semplici e conoscenza e riflessione al giovane.
{1:5} Il saggio ascolterà e accrescerà il suo sapere; l'uomo intelligente ne otterrà buone direttive
{1:6} per capire i proverbi e le allegorie, le parole dei saggi e i loro enigmi.
{1:7} Il timore del Signore è il principio della scienza; gli stolti disprezzano la saggezza e l'istruzione.
{1:8} Ascolta, figlio mio, l'istruzione di tuo padre e non rifiutare l'insegnamento di tua madre;
{1:9} poiché saranno un fregio di grazia sul tuo capo e monili al tuo collo.
{i1:10} Avvertimento contro le cattive compagnie Pr 4:14-17; Sl 7:14-16
{1:10} Figlio mio, se i peccatori ti vogliono sviare, non dar loro retta.
{1:11} Potranno dirti: «Vieni con noi; mettiamoci in agguato per uccidere; tendiamo insidie senza motivo all'innocente;
{1:12} inghiottiamoli vivi, come il *soggiorno dei morti, e tutti interi come quelli che scendono nella tomba;
{1:13} noi troveremo ogni sorta di beni preziosi, riempiremo le nostre case di bottino;
{1:14} tu estrarrai a sorte la tua parte con noi, non ci sarà tra noi tutti che una borsa sola».
{1:15} Tu però, figlio mio, non t'incamminare con loro; trattieni il tuo piede lontano dal loro sentiero;
{1:16} poiché i loro piedi corrono al male, essi si affrettano a spargere il sangue.
{1:17} Si tende invano la rete davanti a ogni sorta di uccelli;
{1:18} ma costoro pongono agguati al loro proprio sangue e tendono insidie alla loro vita stessa.
{1:19} Tali sono le vie di chiunque si dà alla rapina; essa toglie la vita a chi la commette.
{i1:20} La saggezza esorta Pr 8:1-2132-36 (Za 7:9-14; 2 Cr 36:15, ecc.)
{1:20} La saggezza grida per le vie, fa udire la sua voce per le piazze;
{1:21} negli incroci affollati essa chiama, all'ingresso delle *porte, in città, pronunzia i suoi discorsi:
{1:22} «Fino a quando, ingenui, amerete l’ingenuità? Fino a quando gli schernitori prenderanno gusto a schernire e gli stolti avranno in odio la scienza?
{1:23} Volgetevi ad ascoltare la mia correzione; ecco, io farò sgorgare su di voi il mio Spirito, vi farò conoscere le mie parole…
{1:24} Poiché, quand'ho chiamato avete rifiutato d'ascoltare, quand'ho steso la mano nessuno vi ha badato,
{1:25} anzi avete respinto ogni mio consiglio e della mia correzione non ne avete voluto sapere,
{1:26} anch'io riderò delle vostre sventure, mi farò beffe quando lo spavento vi piomberà addosso;
{1:27} quando lo spavento vi piomberà addosso come una tempesta, quando la sventura v'investirà come un uragano e vi cadranno addosso l'afflizione e l'angoscia.
{1:28} Allora mi chiameranno, ma io non risponderò; mi cercheranno con premura ma non mi troveranno.
{1:29} Poiché hanno odiato la scienza, non hanno scelto il timore del Signore,
{1:30} non hanno voluto sapere i miei consigli e hanno disprezzato ogni mia correzione,
{1:31} si pasceranno del frutto della loro condotta, e saranno saziati dei loro propri consigli.
{1:32} Infatti il pervertimento degli insensati li uccide e la prosperità degli stolti li fa perire;
{1:33} ma chi mi ascolta starà al sicuro, vivrà tranquillo, senza paura di nessun male».
{i2:1} La saggezza libera dal male Pr 4:1-13; Gm 1:5
{2:1} Figlio mio, se ricevi le mie parole e serbi con cura i miei comandamenti,
{2:2} prestando orecchio alla saggezza e inclinando il cuore all'intelligenza;
{2:3} sí, se chiami il discernimento e rivolgi la tua voce all'intelligenza,
{2:4} se la cerchi come l'argento e ti dai a scavarla come un tesoro,
{2:5} allora comprenderai il timore del Signore e troverai la scienza di Dio.
{2:6} Il Signore infatti dà la saggezza; dalla sua bocca provengono la scienza e l'intelligenza.
{2:7} Egli tiene in serbo per gli uomini retti un aiuto potente, uno scudo per quelli che camminano nell'integrità,
{2:8} allo scopo di proteggere i sentieri della giustizia e di custodire la via dei suoi fedeli.
{2:9} Allora comprenderai la giustizia, l'equità, la rettitudine, tutte le vie del bene.
{i2:10} Pr 4:13-27; 5:1-11
{2:10} Perché la saggezza ti entrerà nel cuore, la scienza sarà la delizia dell’anima tua,
{2:11} la riflessione veglierà su di te, l'intelligenza ti proteggerà
{2:12} essa ti scamperà cosí dalla via malvagia, dalla gente che parla di cose perverse,
{2:13} da quelli che lasciano i sentieri della rettitudine per camminare nelle vie delle tenebre,
{2:14} che godono a fare il male e si compiacciono delle perversità del malvagio,
{2:15} i cui sentieri sono contorti e percorrono vie tortuose.
{2:16} Ti salverà dalla donna adultera, dalla infedele che usa parole seducenti,
{2:17} che ha abbandonato il compagno della sua gioventú e ha dimenticato il patto del suo Dio.
{2:18} Infatti la sua casa pende verso la morte, e i suoi sentieri conducono ai defunti.
{2:19} Nessuno di quelli che vanno da lei ne ritorna, nessuno riprende i sentieri della vita.
{2:20} Cosí camminerai per la via dei buoni e rimarrai nei sentieri dei giusti.
{2:21} Gli uomini retti infatti abiteranno la terra, quelli che sono integri vi rimarranno;
{2:22} ma gli empi saranno sterminati dalla terra, gli sleali ne saranno estirpati.
{i3:1} La saggezza ricompensa Pr 4:1-10; Sl 37:3-6
{3:1} Figlio mio, non dimenticare il mio insegnamento, e il tuo cuore custodisca i miei comandamenti,
{3:2} perché ti procureranno lunghi giorni, anni di vita e di prosperità.
{3:3} Bontà e verità non ti abbandonino; legatele al collo, scrivile sulla tavola del tuo cuore;
{3:4} troverai cosí grazia e buon senso agli occhi di Dio e degli uomini.
{3:5} Confida nel Signore con tutto il cuore e non ti appoggiare sul tuo discernimento.
{3:6} Riconoscilo in tutte le tue vie ed egli appianerà i tuoi sentieri.
{3:7} Non ti stimare saggio da te stesso; temi il Signore e allontanati dal male;
{3:8} questo sarà la salute del tuo corpo e un refrigerio alle tue ossa.
{3:9} Onora il Signore con i tuoi beni e con le primizie di ogni tua rendita;
{3:10} i tuoi granai saranno ricolmi d'abbondanza e i tuoi tini traboccheranno di mosto.
{i3:11} Eb 12:5-13; Pr 8; Sl 37:28-34
{3:11} Figlio mio, non disprezzare la correzione del Signore, non ti ripugni la sua riprensione;
{3:12} perché il Signore riprende colui che egli ama, come un padre il figlio che gradisce.
{3:13} Beato l'uomo che ha trovato la saggezza, l'uomo che ottiene l'intelligenza!
{3:14} Poiché il guadagno che essa procura è migliore di quello dell'argento, il profitto che se ne trae vale piú dell'oro fino.
{3:15} Essa è piú pregevole delle perle, quanto hai di piú prezioso non l'equivale.
{3:16} Lunghezza di vita è nella sua destra; ricchezza e gloria nella sua sinistra.
{3:17} Le sue vie sono vie deliziose, e tutti i suoi sentieri sono pace.
{3:18} Essa è un albero di vita per quelli che l'afferrano, e chi la possiede è beato.
{3:19} Con la saggezza il Signore fondò la terra, e con l'intelligenza rese stabili i cieli.
{3:20} Per la sua scienza gli abissi furono aperti, e le nuvole distillano la rugiada.
{3:21} Figlio mio, queste cose non si allontanino mai dai tuoi occhi! Conserva la saggezza e la riflessione!
{3:22} Esse saranno vita per l’anima tua e un ornamento al tuo collo.
{3:23} Allora camminerai sicuro per la tua via e il tuo piede non inciamperà.
{3:24} Quando ti coricherai non avrai paura; starai a letto e il tuo sonno sarà dolce.
{3:25} Non avrai da temere lo spavento improvviso, né la rovina degli empi, quando verrà;
{3:26} perché il Signore sarà la tua sicurezza, e preserverà il tuo piede da ogni insidia.
{i3:27} 1 Gv 3:16-18; Pr 24:1920; Is 3:1011
{3:27} Non rifiutare un beneficio a chi vi ha diritto, quando è in tuo potere di farlo.
{3:28} Non dire al tuo prossimo: «Va' e torna, te lo darò domani», quando hai la cosa con te.
{3:29} Non tramare il male contro il tuo prossimo, mentre egli abita fiducioso con te.
{3:30} Non fare causa a nessuno senza motivo, se non ti è stato fatto alcun torto.
{3:31} Non portare invidia all'uomo violento e non scegliere nessuna delle sue vie;
{3:32} poiché il Signore ha in abominio l'uomo perverso, ma la sua amicizia è per gli uomini retti.
{3:33} La maledizione del Signore è nella casa dell'empio, ma egli benedice l'abitazione dei giusti.
{3:34} Se schernisce gli schernitori, fa grazia agli umili.
{3:35} I saggi erediteranno la gloria, ma l'infamia è la parte che spetta agli stolti.
{i4:1} La saggezza si acquista Pr 2; 3:1-26
{4:1} Figlioli, ascoltate l'istruzione di un padre, state attenti a imparare il discernimento;
{4:2} perché io vi do una buona dottrina; non abbandonate il mio insegnamento.
{4:3} Quand'ero ancora bambino presso mio padre, tenero e unico presso mia madre,
{4:4} egli mi insegnava dicendomi: «Il tuo cuore conservi le mie parole; osserva i miei comandamenti e vivrai;
{4:5} acquista saggezza, acquista intelligenza; non dimenticare le parole della mia bocca e non te ne sviare;
{4:6} non abbandonare la saggezza, ed essa ti custodirà; amala, ed essa ti proteggerà;
{4:7} il principio della saggezza è: Acquista la saggezza; sí, a costo di quanto possiedi, acquista l'intelligenza;
{4:8} esaltala, ed essa t'innalzerà; essa ti coprirà di gloria quando l'avrai abbracciata;
{4:9} essa ti metterà sul capo un fregio di grazia, ti farà dono di una corona di gloria».
{4:10} Ascolta, figlio mio, ricevi le mie parole, e anni di vita ti saranno moltiplicati.
{4:11} Io ti indico la via della saggezza, ti avvio per i sentieri della rettitudine.
{4:12} Se cammini, i tuoi passi non saranno raccorciati, e se corri, non inciamperai.
{4:13} Afferra saldamente l'istruzione, non lasciarla andare; conservala, perché essa è la tua vita.
{4:14} Non entrare nel sentiero degli empi e non t'inoltrare per la via dei malvagi;
{4:15} schivala, non passare per essa; allontanatene, e va' oltre.
{4:16} Essi infatti non possono dormire, se non hanno fatto del male; il sonno è loro tolto, se non hanno fatto cadere qualcuno.
{4:17} Essi mangiano il pane dell'empietà e bevono il vino della violenza;
{4:18} ma il sentiero dei giusti è come la luce che spunta e va sempre piú risplendendo, finché sia giorno pieno.
{4:19} La via degli empi è come il buio; essi non scorgono ciò che li farà cadere.
{i4:20} (Mr 7:21-23; Sl 51:10) (Sl 141:34; 34:11-14)
{4:20} Figlio mio, sta' attento alle mie parole, inclina l'orecchio ai miei detti;
{4:21} non si allontanino mai dai tuoi occhi, conservali in fondo al cuore;
{4:22} poiché sono vita per quelli che li trovano, salute per tutto il loro corpo.
{4:23} Custodisci il tuo cuore piú di ogni altra cosa, poiché da esso provengono le sorgenti della vita.
{4:24} Rimuovi da te la perversità della bocca, allontana da te la falsità delle labbra.
{4:25} I tuoi occhi guardino bene in faccia, le tue palpebre si dirigano dritto davanti a te.
{4:26} Appiana il sentiero dei tuoi piedi, tutte le tue vie siano ben preparate.
{4:27} Non girare né a destra né a sinistra, ritira il tuo piede dal male.
{i5:1} Esortazione a fuggire l'immoralità (Pr 6:20-35; 7) Eb 13:4
{5:1} Figlio mio, sta' attento alla mia saggezza, inclina l'orecchio alla mia intelligenza,
{5:2} affinché tu conservi l'accorgimento, e le tue labbra custodiscano la scienza.
{5:3} Poiché le labbra dell'adultera stillano miele, la sua bocca è piú morbida dell'olio;
{5:4} ma la fine a cui conduce è amara come l’assenzio, è affilata come una spada a doppio taglio.
{5:5} I suoi piedi scendono alla morte, i suoi passi portano al *soggiorno dei morti.
{5:6} Lungi dal prendere il sentiero della vita, le sue vie sono sbagliate, e non sa dove va.
{5:7} Or dunque, figlioli, ascoltatemi, e non vi allontanate dalle parole della mia bocca.
{5:8} Tieni lontana da lei la tua via e non ti avvicinare alla porta della sua casa,
{5:9} per non dare ad altri il fiore della tua gioventú, e i tuoi anni all’uomo crudele;
{5:10} perché degli stranieri non siano saziati dei tuoi beni, e le tue fatiche non vadano in casa d'estranei;
{5:11} perché tu non abbia a gemere quando verrà la tua fine, quando la tua carne e il tuo corpo saranno consumati;
{5:12} e tu non dica: «Come ho fatto a odiare la correzione, e come ha potuto il mio cuore disprezzare la riprensione?
{5:13} Come ho fatto a non ascoltare la voce di chi m'insegnava, e a non porgere l'orecchio a chi m'istruiva?
{5:14} Poco mancò che non mi trovassi immerso in ogni male, in mezzo all'assemblea e alla comunità».
{5:15} Bevi l'acqua della tua cisterna, l'acqua viva del tuo pozzo.
{5:16} Le tue fonti devono forse spargersi al di fuori? I tuoi ruscelli devono forse scorrere per le strade?
{5:17} Siano per te solo, e non per gli stranieri con te.
{5:18} Sia benedetta la tua fonte, e trova gioia nella sposa della tua gioventú.
{5:19} Cerva d'amore, capriola di grazia, le sue carezze t'inebrino in ogni tempo, e sii sempre rapito nell'affetto suo.
{5:20} Perché, figlio mio, ti innamoreresti di un'estranea, e abbracceresti il seno della donna altrui?
{5:21} Infatti le vie dell'uomo stanno davanti agli occhi del Signore, egli osserva tutti i suoi sentieri.
{5:22} L'empio sarà preso nelle proprie *iniquità, tenuto stretto dalle funi del suo peccato.
{5:23} Egli morirà per mancanza di correzione, andrà vacillando per la grandezza della sua follia.
{i6:1} L'impegno assunto a garanzia del comportamento altrui Pr 11:15; 22:2627; 20:25
{6:1} Figlio mio, se ti sei reso garante per il tuo prossimo, se ti sei impegnato per un estraneo,
{6:2} sei còlto allora nel laccio dalle parole della tua bocca, sei prigioniero delle parole della tua bocca.
{6:3} Fa' questo, figlio mio; disimpégnati, perché sei caduto in mano del tuo prossimo. Va', géttati ai suoi piedi, insisti,
{6:4} non dar sonno ai tuoi occhi, né riposo alle tue palpebre;
{6:5} líberati come il capriolo dalla mano del cacciatore, come l'uccello dalla mano dell'uccellatore.
{i6:6} La pigrizia Pr 26:13-16; 24:30-34
{6:6} Va', pigro, alla formica; considera il suo fare e diventa saggio!
{6:7} Essa non ha né capo, né sorvegliante, né padrone;
{6:8} prepara il suo nutrimento nell'estate e immagazzina il suo cibo al tempo della mietitura.
{6:9} Fino a quando, o pigro, te ne starai coricato? Quando ti sveglierai dal tuo sonno?
{6:10} Dormire un po', sonnecchiare un po', incrociare un po' le mani per riposare…
{6:11} La tua povertà verrà come un ladro, la tua miseria, come un uomo armato.
{i6:12} L'ipocrisia Sl 36:1-4; 5:4-6
{6:12} L'uomo da nulla, l'uomo *iniquo, cammina con la falsità sulle labbra;
{6:13} ammicca con gli occhi, parla con i piedi, fa segni con le dita;
{6:14} ha la perversità nel cuore, trama del male in ogni tempo, semina discordie;
{6:15} perciò la sua rovina verrà all'improvviso, in un attimo sarà distrutto, senza rimedio.
{i6:16} Le cose che il Signore odia
{6:16} Sei cose odia il Signore, anzi sette gli sono in abominio:
{6:17} gli occhi alteri, la lingua bugiarda, le mani che spargono sangue innocente,
{6:18} il cuore che medita disegni iniqui, i piedi che corrono frettolosi al male,
{6:19} il falso testimone che proferisce menzogne, e chi semina discordie tra fratelli.
{i6:20} L'adulterio Pr 5; 7
{6:20} Figlio mio, osserva i precetti di tuo padre, e non trascurare gli insegnamenti di tua madre;
{6:21} tienili sempre legati al cuore e attaccati al collo.
{6:22} Quando camminerai, ti guideranno; quando dormirai, veglieranno su di te; al tuo risveglio ti parleranno.
{6:23} Il precetto è infatti una lampada, l'insegnamento una luce, le correzioni e la disciplina sono la via della vita,
{6:24} per guardarti dalla donna malvagia, dalle parole seducenti della straniera.
{6:25} Non desiderare in cuor tuo la sua bellezza, non ti lasciar prendere dalle sue palpebre;
{6:26} poiché per una donna corrotta uno si riduce a un pezzo di pane, e la donna adultera sta in agguato contro una vita preziosa.
{6:27} Uno si metterà forse del fuoco in petto senza che i suoi abiti si brucino?
{6:28} Camminerà forse sui carboni accesi senza scottarsi i piedi?
{6:29} Cosí è di chi va dalla moglie del prossimo; chi la tocca non rimarrà impunito.
{6:30} Non si disprezza il ladro che ruba per saziarsi quando ha fame;
{6:31} se viene sorpreso, restituirà anche il settuplo, darà tutti i beni della sua casa.
{6:32} Ma chi commette un adulterio è privo di senno; chi fa questo vuol rovinare se stesso.
{6:33} Troverà ferite e disonore, la sua vergogna non sarà mai cancellata;
{6:34} perché la gelosia rende furioso il marito, il quale sarà senza pietà nel giorno della vendetta;
{6:35} non avrà riguardo a riscatto di nessun tipo, e anche se tu moltiplichi i regali, non sarà soddisfatto.
{i7:1} Le seduzioni della prostituta (Pr 5; 6:20-35) Gc 16:1-21
{7:1} Figlio mio, custodisci le mie parole, fa' tesoro dei miei precetti.
{7:2} Osserva i miei precetti e vivrai; custodisci il mio insegnamento come la pupilla degli occhi.
{7:3} Légateli alle dita, scrivili sulla tavola del tuo cuore.
{7:4} Di' alla sapienza: «Tu sei mia sorella», e chiama l'intelligenza amica tua,
{7:5} affinché ti preservino dalla donna altrui, dall'estranea che usa parole seducenti.
{7:6} Ero alla finestra della mia casa, dietro la mia persiana, e stavo guardando;
{7:7} vidi, tra gli sciocchi, scòrsi, tra i giovani, un ragazzo privo di senno,
{7:8} che passava per la strada, presso l'angolo dov'essa abitava, e si dirigeva verso la casa di lei,
{7:9} al crepuscolo, sul declinare del giorno, quando la notte si faceva nera, oscura.
{7:10} Ecco farglisi incontro una donna in abito da prostituta e astuta di cuore,
{7:11} turbolenta e proterva, che non teneva piede in casa:
{7:12} ora in strada, ora per le piazze e in agguato presso ogni angolo.
{7:13} Essa lo prese, lo baciò e sfacciatamente gli disse:
{7:14} «Dovevo fare un sacrificio di riconoscenza; oggi ho sciolto i miei voti;
{7:15} perciò ti son venuta incontro per cercarti, e ti ho trovato.
{7:16} Ho abbellito il mio letto con morbidi tappeti; con coperte ricamate con filo d'Egitto;
{7:17} l'ho profumato di mirra, di aloè e di *cinnamomo.
{7:18} Vieni, inebriamoci d'amore fino al mattino, sollazziamoci in amorosi piaceri;
{7:19} poiché mio marito non è a casa; è andato in viaggio lontano;
{7:20} ha preso con sé un sacchetto di denaro, non tornerà a casa che al plenilunio».
{7:21} Lei lo sedusse con le sue molte lusinghe, lo trascinò con la dolcezza delle sue labbra.
{7:22} Egli le andò dietro subito, come un bue va al macello, come uno stolto è condotto ai ceppi che lo castigheranno,
{7:23} come un uccello si affretta al laccio, senza sapere che è teso contro la sua vita, finché una freccia gli trapassi il fegato.
{7:24} Or dunque, figlioli, ascoltatemi, state attenti alle parole della mia bocca.
{7:25} Il tuo cuore non si lasci trascinare nelle vie di una tale donna; non ti sviare per i suoi sentieri;
{7:26} perché molti ne ha fatti cadere feriti a morte, e grande è il numero di quelli che ha uccisi.
{7:27} La sua casa è la via del *soggiorno dei morti, la strada che scende in grembo alla morte.
{i8:1} I meravigliosi precetti della saggezza Pr 9:1-12; 2:1-9; 3:1-26; 4:1-13
{8:1} La saggezza non chiama forse? L'intelligenza non fa udire la sua voce?
{8:2} Essa sta in piedi in cima ai luoghi piú elevati, sulla strada, agli incroci;
{8:3} grida presso le *porte della città, all'ingresso, negli androni:
{8:4} «Chiamo voi, o uomini nobili, la mia voce si rivolge ai figli del popolo.
{8:5} Imparate, o semplici, l'accorgimento, e voi, stolti, diventate intelligenti!
{8:6} Ascoltate, perché dirò cose eccellenti, le mie labbra si apriranno a insegnar cose rette.
{8:7} Infatti, la mia bocca esprime la verità, le mie labbra detestano l'empietà.
{8:8} Tutte le parole della mia bocca sono conformi a giustizia, non c'è nulla di ambiguo o di perverso in esse.
{8:9} Sono tutte rette per l'uomo intelligente, giuste per quelli che hanno trovato la scienza.
{8:10} Ricevete la mia istruzione anziché l'argento, e la scienza anziché l'oro scelto;
{8:11} poiché la saggezza vale piú delle perle, tutti gli oggetti preziosi non la equivalgono.
{8:12} Io, la saggezza, sto con l'accorgimento e ho trovato la scienza della riflessione.
{8:13} Il timore del Signore è odiare il male; io odio la superbia, l'arroganza, la via del male e la bocca perversa.
{8:14} A me appartiene il consiglio e il successo; io sono l'intelligenza, a me appartiene la forza.
{8:15} Per mio mezzo regnano i re, e i príncipi decretano ciò che è giusto.
{8:16} Per mio mezzo governano i capi, i nobili, tutti i *giudici della terra.
{8:17} Io amo quelli che mi amano, e quelli che mi cercano mi trovano.
{8:18} Con me sono ricchezze e gloria, i beni duraturi e la giustizia.
{8:19} Il mio frutto è migliore dell'oro fino, il mio prodotto vale piú dell'argento selezionato.
{8:20} Io cammino per la via della giustizia, per i sentieri dell'equità,
{8:21} per far ereditare ricchezze a quelli che mi amano, e per riempire i loro tesori.
{i8:22} Pr 3:1920 (Gv 1:1-4; Cl 1:15-17)
{8:22} Il Signore mi ebbe con sé al principio dei suoi atti, prima di fare alcuna delle sue opere piú antiche.
{8:23} Fui stabilita fin dall'eternità, dal principio, prima che la terra fosse.
{8:24} Fui generata quando non c'erano ancora abissi, quando ancora non c'erano sorgenti rigurgitanti d'acqua.
{8:25} Fui generata prima che i monti fossero fondati, prima che esistessero le colline,
{8:26} quand'egli ancora non aveva fatto né la terra né i campi né le prime zolle della terra coltivabile.
{8:27} Quand'egli disponeva i cieli io ero là; quando tracciava un circolo sulla superficie dell'abisso,
{8:28} quando condensava le nuvole in alto, quando rafforzava le fonti dell'abisso,
{8:29} quando assegnava al mare il suo limite perché le acque non oltrepassassero il loro confine, quando poneva le fondamenta della terra,
{8:30} io ero presso di lui come un artefice; ero sempre esuberante di gioia giorno dopo giorno, mi rallegravo in ogni tempo in sua presenza;
{8:31} mi rallegravo nella parte abitabile della sua terra, trovavo la mia gioia tra i figli degli uomini.
{8:32} Ora, figlioli, ascoltatemi; beati quelli che osservano le mie vie!
{8:33} Ascoltate l'istruzione, siate saggi, e non la rifiutate!
{8:34} Beato l'uomo che mi ascolta, che veglia ogni giorno alle mie porte, che vigila alla soglia della mia casa!
{8:35} Chi mi trova infatti trova la vita e ottiene il favore del Signore.
{8:36} Ma chi pecca contro di me, fa torto a se stesso; tutti quelli che mi odiano, amano la morte.
{i9:1} L'invito della saggezza e l'invito della follia (Pr 1:20, ecc.; 8) Is 55:1-7
{9:1} La saggezza ha fabbricato la sua casa, ha lavorato le sue colonne, in numero di sette;
{9:2} ha ammazzato i suoi animali, ha preparato il suo vino, e ha anche apparecchiato la sua mensa.
{9:3} Ha mandato fuori le sue ancelle; dall'alto dei luoghi elevati della città essa chiama:
{9:4} «Chi è sciocco venga qua!» A quelli che sono privi di senno dice:
{9:5} «Venite, mangiate il mio pane e bevete il vino che ho preparato!»
{9:6} Lasciate, sciocchi, la stoltezza e vivrete; camminate per la via dell'intelligenza!
{9:7} Chi corregge il beffardo si attira insulti, chi riprende l'empio riceve affronto.
{9:8} Non riprendere il beffardo, per evitare che ti odi; riprendi il saggio, e ti amerà.
{9:9} Istruisci il saggio, e diventerà piú saggio che mai; insegna al giusto e accrescerà il suo sapere.
{9:10} Il principio della saggezza è il timore del Signore, e conoscere il Santo è l'intelligenza.
{9:11} Per mio mezzo infatti ti saranno moltiplicati i giorni, ti saranno aumentati anni di vita.
{9:12} Se sei saggio, sei saggio per te stesso; se sei beffardo, tu solo ne porterai la pena.
{i9:13} Pr 1:10-19; 7:6, ecc.
{9:13} La follia è una donna turbolenta, sciocca, che non sa nulla.
{9:14} Siede alla porta di casa, sopra una sedia, nei luoghi elevati della città,
{9:15} per chiamare quelli che passano per la via, che vanno diritti per la loro strada, dicendo:
{9:16} «Chi è sciocco venga qua!» E a chi è privo di senno dice:
{9:17} «Le acque rubate sono dolci, il pane mangiato di nascosto è delizioso».
{9:18} Ma egli non sa che là sono i defunti, che i suoi convitati giacciono in fondo al *soggiorno dei morti.
{i10:1} La saggezza e il timore del Signore contrapposti alla saggezza umana e al peccato 10:1-24:34 Sl 78:2; Ec 12:13
{10:1} Proverbi di *Salomone. Un figlio saggio rallegra suo padre, ma un figlio stolto è un dolore per sua madre.
{10:2} I tesori di empietà non fruttano, ma la giustizia libera dalla morte.
{10:3} Il Signore non permette che il giusto soffra la fame, ma respinge insoddisfatta l'avidità degli empi.
{10:4} Chi lavora con mano pigra impoverisce, ma la mano laboriosa fa arricchire.
{10:5} Chi raccoglie durante l'estate è un figlio prudente, ma chi dorme durante la mietitura è un figlio che fa vergogna.
{10:6} Benedizioni si posano sul capo dei giusti, ma la violenza copre la bocca degli empi.
{10:7} La memoria del giusto è in benedizione, ma il nome degli empi marcisce.
{10:8} Chi ha il cuore saggio accetta i precetti, ma chi ha le labbra stolte va in rovina.
{10:9} Chi cammina nell'integrità cammina sicuro, ma chi va per vie tortuose sarà scoperto.
{10:10} Chi ammicca con l'occhio causa dolore e chi ha le labbra stolte va in rovina.
{10:11} La bocca del giusto è una fonte di vita, ma la bocca degli empi nasconde violenza.
{10:12} L'odio provoca liti, ma l'amore copre ogni colpa.
{10:13} Sulle labbra dell'uomo intelligente si trova la saggezza, ma il bastone è per il dorso di chi è privo di senno.
{10:14} I saggi tengono in serbo la scienza, ma la bocca dello stolto è una rovina imminente.
{10:15} I beni del ricco sono la sua fortezza; la rovina dei poveri è la loro povertà.
{10:16} Il guadagno del giusto serve per la vita, il salario dell'empio serve per il peccato.
{10:17} Chi tiene conto della correzione, segue il cammino della vita; ma chi non fa caso della riprensione, si smarrisce.
{10:18} Chi dissimula l'odio ha labbra bugiarde, e chi sparge calunnie è uno stolto.
{10:19} Nella moltitudine delle parole non manca la colpa, ma chi frena le sue labbra è prudente.
{10:20} La lingua del giusto è argento scelto; il cuore degli empi vale poco.
{10:21} Le labbra del giusto nutrono molti, ma gli stolti muoiono per mancanza di senno.
{10:22} Quel che fa ricchi è la benedizione del Signore e il tormento che uno si dà non le aggiunge nulla.
{10:23} Commettere un delitto, per lo stolto è come un divertimento; cosí è per l'uomo prudente che pratica la saggezza.
{10:24} All'empio succede quello che teme, ma ai giusti è concesso quello che desiderano.
{10:25} Come tempesta che passa, l'empio non è piú, ma il giusto ha un fondamento eterno.
{10:26} Come l'aceto ai denti e il fumo agli occhi, cosí è il pigro per chi lo manda.
{10:27} Il timore del Signore accresce i giorni, ma gli anni degli empi saranno accorciati.
{10:28} L'attesa dei giusti è gioia, ma la speranza degli empi perirà.
{10:29} La via del Signore è una fortezza per l'uomo integro, ma una rovina per i malfattori.
{10:30} Il giusto non sarà mai smosso, ma gli empi non abiteranno la terra.
{10:31} La bocca del giusto fa fiorire la saggezza, ma la lingua perversa sarà soppressa.
{10:32} Le labbra del giusto conoscono ciò che è gradito, ma la bocca degli empi è piena di perversità.
{11:1} La bilancia falsa è un abominio per il Signore, ma il peso giusto gli è gradito.
{11:2} Venuta la superbia, viene anche l'infamia; ma la saggezza è con gli umili.
{11:3} L'integrità degli uomini retti li guida, ma la perversità dei perfidi è la loro rovina.
{11:4} Le ricchezze non servono a nulla nel giorno dell'ira, ma la giustizia salva dalla morte.
{11:5} La giustizia dell'uomo integro gli appiana la via, ma l'empio cade per la sua empietà.
{11:6} La giustizia degli uomini retti li libera, ma i perfidi restano presi nella loro malizia.
{11:7} Quando un empio muore, la sua speranza perisce, e l'attesa degli empi è annientata.
{11:8} Il giusto è salvato dalla tribolazione, e l'empio ne prende il posto.
{11:9} Con la sua bocca l'ipocrita rovina il suo prossimo, ma i giusti sono liberati grazie alla loro scienza.
{11:10} Quando i giusti prosperano, la città gioisce; quando periscono gli empi sono grida di esultanza.
{11:11} Con la benedizione dei giusti si costruisce una città, ma con la bocca degli empi essa viene diroccata.
{11:12} Chi disprezza il prossimo è privo di senno, ma l'uomo prudente tace.
{11:13} Chi va sparlando svela i segreti, ma chi ha lo spirito leale tiene celata la cosa.
{11:14} Quando manca una saggia direzione il popolo cade; nel gran numero dei consiglieri sta la salvezza.
{11:15} Chi si fa garante per un altro ne soffre danno, ma chi odia farsi garante per la condotta altrui è tranquillo.
{11:16} La donna che ha grazia riceve onore, e gli uomini forti ottengono la ricchezza.
{11:17} L'uomo buono fa del bene a sé stesso, ma il crudele tortura la sua propria carne.
{11:18} L'empio fa un'opera illusoria, ma chi semina giustizia ha una ricompensa sicura.
{11:19} Cosí la giustizia conduce alla vita, ma chi va dietro al male si avvia verso la morte.
{11:20} I perversi di cuore sono un abominio per il Signore, ma gli integri nella loro condotta gli sono graditi.
{11:21} No, certo, il malvagio non rimarrà impunito, ma la discendenza dei giusti scamperà.
{11:22} Una donna bella, ma senza giudizio, è un anello d'oro nel grifo di un porco.
{11:23} Il desiderio dei giusti è il bene soltanto, ma la prospettiva degli empi è l'ira.
{11:24} C'è chi offre liberalmente e diventa piú ricco, e c'è chi risparmia piú del giusto e non fa che impoverire.
{11:25} Chi è benefico sarà nell'abbondanza, e chi annaffia sarà egli pure annaffiato.
{11:26} Chi fa incetta del grano è maledetto dal popolo, ma la benedizione è sul capo di chi lo vende.
{11:27} Chi si adopera per il bene si attira benevolenza, ma chi cerca il male, male lo colpirà.
{11:28} Chi confida nelle sue ricchezze cadrà, ma i giusti rinverdiranno come fogliame.
{11:29} Chi getta lo scompiglio in casa sua erediterà vento, e lo stolto sarà lo schiavo di chi ha il cuore saggio.
{11:30} Il frutto del giusto è un albero di vita, e il saggio attira a sé le persone.
{11:31} Ecco, il giusto riceve la sua retribuzione sulla terra, quanto piú l'empio e il peccatore!
{12:1} Chi ama la correzione ama la scienza, ma chi odia la riprensione è uno stupido.
{12:2} L'uomo buono ottiene il favore del Signore, ma il Signore condanna l'uomo pieno di malizia.
{12:3} L'uomo non diventa stabile con l'*iniquità, ma la radice dei giusti non sarà mai smossa.
{12:4} La donna virtuosa è la corona del marito, ma quella che fa vergogna gli è un tarlo nelle ossa.
{12:5} I pensieri dei giusti sono equità, ma i disegni degli empi sono frode.
{12:6} Le parole degli empi insidiano la vita, ma la bocca degli uomini retti procura la liberazione.
{12:7} Gli empi, una volta rovesciati, non sono piú, ma la casa dei giusti rimane in piedi.
{12:8} L'uomo è lodato in proporzione del suo senno, ma chi ha il cuore pervertito sarà disprezzato.
{12:9} È meglio essere in umile stato e avere un servo, che fare il borioso e mancar di pane.
{12:10} Il giusto ha cura della vita del suo bestiame, ma il cuore degli empi è crudele.
{12:11} Chi coltiva la sua terra avrà pane da saziarsi, ma chi va dietro ai fannulloni è privo di senno.
{12:12} L'empio agogna la preda dei malvagi, ma la radice dei giusti porta il suo frutto.
{12:13} Nel peccato delle labbra sta un'insidia funesta, ma il giusto sfuggirà a tale afflizione.
{12:14} Per il frutto della sua bocca l'uomo è saziato di beni, e a ognuno è reso secondo l'opera delle sue mani.
{12:15} La via dello stolto è diritta ai suoi occhi, ma chi ascolta i consigli è saggio.
{12:16} Lo stolto lascia scorger subito il suo cruccio, ma chi dissimula un affronto è uomo prudente.
{12:17} Chi dice la verità proclama ciò che è giusto, ma il falso testimone parla con inganno.
{12:18} C'è chi, parlando senza riflettere, trafigge come spada, ma la lingua dei saggi procura guarigione.
{12:19} Il labbro veritiero è stabile per sempre, ma la lingua bugiarda non dura che un istante.
{12:20} L'inganno è nel cuore di chi trama il male, ma per chi nutre propositi di pace c'è gioia.
{12:21} Nessun male colpisce il giusto, ma gli empi sono pieni di guai.
{12:22} Le labbra bugiarde sono un abominio per il Signore, ma quelli che agiscono con sincerità gli sono graditi.
{12:23} L'uomo accorto nasconde quello che sa, ma il cuore degli stolti proclama la loro follia.
{12:24} La mano dei diligenti dominerà, ma la pigra sarà tributaria.
{12:25} La sofferenza del cuore abbatte l'uomo, ma la parola buona lo rallegra.
{12:26} Il giusto indica la strada al suo compagno, ma la via degli empi li fa smarrire.
{12:27} Il pigro non arrostisce la sua selvaggina, ma l'operosità è per l'uomo un tesoro prezioso.
{12:28} Nel sentiero della giustizia sta la vita, e nella via che essa traccia non c'è morte.
{13:1} Il figlio saggio ascolta l'istruzione di suo padre, ma il beffardo non ascolta rimproveri.
{13:2} Per il frutto delle sue labbra uno gode del bene, ma il desiderio dei perfidi è la violenza.
{13:3} Chi sorveglia la sua bocca preserva la propria vita; chi apre troppo le labbra va incontro alla rovina.
{13:4} Il pigro desidera, e non ha nulla, ma l'operoso sarà pienamente soddisfatto.
{13:5} Il giusto odia la menzogna, ma l'empio getta sugli altri discredito e vergogna.
{13:6} La giustizia protegge chi cammina nell'integrità, ma l'empietà abbatte il peccatore.
{13:7} C'è chi fa il ricco e non ha nulla, e c'è chi fa il povero e ha grandi beni.
{13:8} La ricchezza di un uomo serve come riscatto della sua vita, ma il povero non ode mai minacce.
{13:9} La luce dei giusti è gaia, ma la lampada degli empi si spegne.
{13:10} Dall'orgoglio non viene che contesa, ma la saggezza è con chi dà retta ai consigli.
{13:11} La ricchezza male acquistata va diminuendo, ma chi accumula a poco a poco, l'aumenta.
{13:12} La speranza insoddisfatta fa languire il cuore, ma il desiderio realizzato è un albero di vita.
{13:13} Chi disprezza la parola si costituisce, di fronte a essa, debitore, ma chi rispetta il comandamento sarà ricompensato.
{13:14} L'insegnamento del saggio è una fonte di vita per schivare le insidie della morte.
{13:15} Buon senno procura favore, ma la via dei perfidi è senza fine.
{13:16} Ogni uomo accorto agisce con conoscenza, ma l'insensato fa sfoggio di follia.
{13:17} Il messaggero malvagio cade in sciagure, ma l'ambasciatore fedele porta guarigione.
{13:18} Miseria e vergogna a chi rifiuta la correzione, ma chi dà retta alla riprensione è onorato.
{13:19} Il desiderio adempiuto è dolce all'anima, ma agli insensati fa orrore evitare il male.
{13:20} Chi va con i saggi diventa saggio, ma il compagno degli insensati diventa cattivo.
{13:21} Il male perseguita i peccatori, ma il giusto è ricompensato con il bene.
{13:22} L'uomo buono lascia un'eredità ai figli dei suoi figli, ma la ricchezza del peccatore è riservata al giusto.
{13:23} Il campo lavorato dal povero dà cibo in abbondanza, ma c'è chi perisce per mancanza di equità.
{13:24} Chi risparmia la verga odia suo figlio, ma chi lo ama, lo corregge per tempo.
{13:25} Il giusto ha di che mangiare a sazietà, ma il ventre degli empi manca di cibo.
{14:1} La donna saggia costruisce la sua casa, ma la stolta l'abbatte con le proprie mani.
{14:2} Chi cammina nella rettitudine teme il Signore, ma chi è traviato nelle sue vie lo disprezza.
{14:3} Nella bocca dello stolto germoglia la superbia, ma le labbra dei saggi sono la loro custodia.
{14:4} Dove mancano i buoi è vuoto il granaio, ma l'abbondanza della raccolta sta nella forza del bue.
{14:5} Il testimone fedele non mente, ma il testimone falso spaccia menzogne.
{14:6} Il beffardo cerca la saggezza e non la trova, ma per l'uomo intelligente la scienza è cosa facile.
{14:7} Vattene lontano dallo stolto; sulle sue labbra certo non hai trovato scienza.
{14:8} La saggezza dell'uomo accorto sta nel discernere la propria strada; ma la follia degli stolti non è che inganno.
{14:9} Gli insensati si burlano del peccato, ma il favore del Signore sta fra gli uomini retti.
{14:10} Il cuore conosce la propria amarezza, e alla sua gioia non partecipa un estraneo.
{14:11} La casa degli empi sarà distrutta, ma la tenda degli uomini retti fiorirà.
{14:12} C'è una via che all'uomo sembra diritta, ma essa conduce alla morte.
{14:13} Anche ridendo, il cuore può essere triste; e la gioia può finire in dolore.
{14:14} Lo sviato di cuore avrà la ricompensa del suo modo di vivere, e l'uomo dabbene, quella delle opere sue.
{14:15} L'ingenuo crede a tutto quel che si dice, ma l'uomo prudente fa attenzione ai suoi passi.
{14:16} Il saggio teme, ed evita il male; ma lo stolto è arrogante e presuntuoso.
{14:17} Chi è pronto all'ira commette follie, e l'uomo pieno di malizia diventa odioso.
{14:18} Gli sciocchi ereditano stoltezza, ma i prudenti s'incoronano di scienza.
{14:19} I malvagi si inchinano davanti ai buoni, e gli empi alle porte dei giusti.
{14:20} Il povero è odiato anche dal suo compagno, ma gli amici del ricco sono molti.
{14:21} Chi disprezza il prossimo pecca, ma beato chi ha pietà dei miseri!
{14:22} Quelli che meditano il male non sono forse traviati? Ma quelli che meditano il bene trovano grazia e fedeltà.
{14:23} In ogni fatica c'è profitto, ma il chiacchierare procura la miseria.
{14:24} La corona dei saggi è la loro ricchezza, ma la follia degli stolti non è che follia.
{14:25} Il testimone veritiero salva delle persone, ma spaccia menzogne il falso testimone.
{14:26} C'è grande sicurezza nel timore del Signore; egli sarà un rifugio per i figli di chi lo teme.
{14:27} Il timore del Signore è fonte di vita e fa evitare le insidie della morte.
{14:28} La moltitudine del popolo è la gloria del re, ma la scarsezza dei sudditi è la rovina del principe.
{14:29} Chi è lento all'ira ha molto buon senso, ma chi è pronto ad andare in collera mostra la sua follia.
{14:30} Un cuore calmo è la vita del corpo, ma l'invidia è la carie delle ossa.
{14:31} Chi opprime il povero offende colui che l'ha fatto, ma chi ha pietà del bisognoso, lo onora.
{14:32} L'empio è travolto dalla sua sventura, ma il giusto spera anche nella morte.
{14:33} La saggezza riposa nel cuore dell'uomo intelligente, ma in mezzo agli stolti deve essere resa manifesta.
{14:34} La giustizia innalza una nazione, ma il peccato è la vergogna dei popoli.
{14:35} Il favore del re è per il servo prudente, ma la sua ira è per chi lo offende.
{15:1} La risposta dolce calma il furore, ma la parola dura eccita l'ira.
{15:2} La lingua dei saggi è ricca di scienza, ma la bocca degli stolti sgorga follia.
{15:3} Gli occhi del Signore sono in ogni luogo, osservano i cattivi e i buoni.
{15:4} La lingua che calma è un albero di vita, ma la lingua perversa strazia lo spirito.
{15:5} L'insensato disprezza l'istruzione di suo padre, ma chi tiene conto della riprensione diviene accorto.
{15:6} Nella casa del giusto c'è grande abbondanza, ma nell'accumulo dell'empio c'è imbroglio.
{15:7} Le labbra dei saggi diffondono scienza, ma non cosí il cuore degli stolti.
{15:8} Il sacrificio degli empi è in abominio al Signore, ma la preghiera degli uomini retti gli è gradita.
{15:9} La via dell'empio è in abominio al Signore, ma egli ama chi segue la giustizia.
{15:10} Una dura correzione spetta a chi lascia la retta via; chi odia la riprensione morirà.
{15:11} Il *soggiorno dei morti e l'abisso stanno davanti al Signore; quanto piú i cuori dei figli degli uomini!
{15:12} Il beffardo non ama che altri lo riprenda; egli non va dai saggi.
{15:13} Il cuore allegro rende gioioso il volto, ma quando il cuore è triste, lo spirito è abbattuto.
{15:14} Il cuore dell'uomo intelligente cerca la scienza, ma la bocca degli stolti si pasce di follia.
{15:15} Tutti i giorni sono brutti per l'afflitto, ma per il cuore contento è sempre allegria.
{15:16} Meglio poco con il timore del Signore, che gran tesoro con turbamento.
{15:17} Meglio un piatto d'erbe, dov'è l'amore, che un bue ingrassato, dov'è l'odio.
{15:18} L'uomo collerico fa nascere contese, ma chi è lento all'ira calma le liti.
{15:19} La via del pigro è come una siepe di spine, ma il sentiero degli uomini retti è piano.
{15:20} Il figlio saggio rallegra il padre, ma l'uomo stolto disprezza sua madre.
{15:21} La follia è una gioia per chi è privo di senno, ma l'uomo prudente cammina diritto per la sua via.
{15:22} I disegni falliscono, dove mancano i consigli, ma riescono, dove sono molti i consiglieri.
{15:23} Uno prova gioia quando risponde bene; è buona la parola detta a suo tempo!
{15:24} Per l'uomo sagace la via della vita conduce in alto, gli fa evitare il soggiorno dei morti, situato in basso.
{15:25} Il Signore rovescia la casa dei superbi, ma rende stabili i confini della vedova.
{15:26} I pensieri malvagi sono in abominio al Signore, ma le parole benevole sono pure ai suoi occhi.
{15:27} Chi è avido di lucro turba la sua casa, ma chi odia i regali vivrà.
{15:28} Il cuore del giusto medita la sua risposta, ma la bocca degli empi sgorga cose malvagie.
{15:29} Il Signore è lontano dagli empi, ma ascolta la preghiera dei giusti.
{15:30} Uno sguardo luminoso rallegra il cuore; una buona notizia fortifica le ossa.
{15:31} L'orecchio attento alla riprensione che conduce alla vita, abiterà tra i saggi.
{15:32} Chi rifiuta l'istruzione disprezza se stesso, ma chi dà retta alla riprensione acquista senno.
{15:33} Il timore del Signore è scuola di saggezza; e l'umiltà precede la gloria.
{16:1} All'uomo spettano i disegni del cuore; ma la risposta della lingua viene dalSignore.
{16:2} Tutte le vie dell'uomo a lui sembrano pure, ma il Signore pesa gli spiriti.
{16:3} Affida al Signore le tue opere, e i tuoi progetti avranno successo.
{16:4} Il Signore ha fatto ogni cosa per uno scopo; anche l'empio, per il giorno della sventura.
{16:5} Chi ha un cuore superbo è in abominio al Signore; certo è che non rimarrà impunito.
{16:6} Con la bontà e con la fedeltà l'*iniquità si espia, e con il timore del Signore si evita il male.
{16:7} Quando il Signore gradisce le vie di un uomo, riconcilia con lui anche i suoi nemici.
{16:8} Meglio poco con giustizia, che grandi entrate senza equità.
{16:9} Il cuore dell'uomo medita la sua via, ma il Signore dirige i suoi passi.
{16:10} Sulle labbra del re sta una sentenza divina; quando pronunzia il giudizio la sua bocca non erra.
{16:11} La stadera e le bilance giuste appartengono al Signore, tutti i pesi del sacchetto sono opera sua.
{16:12} I re hanno orrore di fare il male, perché il trono è reso stabile con la giustizia.
{16:13} Le labbra giuste sono gradite ai re; essi amano chi parla rettamente.
{16:14} Ira del re vuol dire messaggeri di morte, ma l'uomo saggio la placherà.
{16:15} La serenità del volto del re dà la vita, e il suo favore è come nuvola di pioggia primaverile.
{16:16} L'acquisto della saggezza è migliore di quello dell'oro, l'acquisto dell'intelligenza preferibile a quello dell'argento!
{16:17} La strada maestra dell'uomo retto è evitare il male; chi bada alla sua via preserva se stesso.
{16:18} La superbia precede la rovina, e lo spirito altero precede la caduta.
{16:19} È meglio essere umili con i poveri che spartire la preda con i superbi.
{16:20} Chi presta attenzione alla parola se ne troverà bene, e beato colui che confida nel Signore!
{16:21} Il saggio di cuore è chiamato intelligente, e la dolcezza delle labbra aumenta il sapere.
{16:22} Il senno, per chi lo possiede, è fonte di vita, ma la stoltezza è il castigo degli stolti.
{16:23} Il cuore del saggio gli rende assennata la bocca, e aumenta il sapere sulle sue labbra.
{16:24} Le parole gentili sono un favo di miele; dolcezza all'anima, salute alle ossa.
{16:25} C'è una via che all'uomo sembra diritta, ma finisce con il condurre alla morte.
{16:26} La fame del lavoratore lavora per lui, perché la sua bocca lo stimola.
{16:27} L'uomo cattivo va scavando il male ad altri; sulle sue labbra c'è come un fuoco consumante.
{16:28} L'uomo perverso semina contese, il maldicente disunisce gli amici migliori.
{16:29} L'uomo violento trascina il compagno e lo conduce per una via non buona.
{16:30} Chi chiude gli occhi per tramare cose perverse, chi si morde le labbra, ha già compiuto il male.
{16:31} I capelli bianchi sono una corona d'onore; la si trova sulla via della giustizia.
{16:32} Chi è lento all'ira vale piú del prode guerriero; chi ha autocontrollo vale piú di chi espugna città.
{16:33} Si getta la sorte nel grembo, ma ogni decisione viene dal Signore.
{17:1} È meglio un tozzo di pane secco con la pace, che una casa piena di carni con la discordia.
{17:2} Un servo sagace dominerà su un figlio che fa vergogna e avrà parte all'eredità insieme con i fratelli.
{17:3} Il crogiuolo è per l'argento e il fornello per l'oro, ma chi prova i cuori è il Signore.
{17:4} Il malvagio dà ascolto alle labbra *inique, e il bugiardo dà retta alla cattiva lingua.
{17:5} Chi deride il povero oltraggia Colui che l'ha fatto; chi si rallegra dell'altrui sventura non rimarrà impunito.
{17:6} I figli dei figli sono la corona dei vecchi, e i padri sono la gloria dei loro figli.
{17:7} Un parlare solenne non si addice all'uomo da nulla; quanto meno si addicono a un principe labbra bugiarde!
{17:8} Il regalo è una pietra preziosa agli occhi di chi lo possiede; dovunque si volga, egli ha successo.
{17:9} Chi copre gli sbagli si procura amore, ma chi sempre vi torna su, disunisce gli amici migliori.
{17:10} Un rimprovero fa piú impressione all'uomo intelligente, che cento percosse allo stolto.
{17:11} Il malvagio non cerca che ribellione, ma un messaggero crudele gli sarà mandato contro.
{17:12} Meglio imbattersi in un'orsa derubata dei suoi piccoli, che in un insensato nella sua follia.
{17:13} Il male non si allontanerà dalla casa di chi rende male per bene.
{17:14} Cominciare una contesa è dar la stura all'acqua; perciò ritírati prima che la lite s'inasprisca.
{17:15} Chi assolve il reo e chi condanna il giusto sono entrambi detestati dal Signore.
{17:16} A che serve il denaro in mano allo stolto? Ad acquistare saggezza?… Ma se non ha senno!
{17:17} L'amico ama in ogni tempo; è nato per essere un fratello nella sventura.
{17:18} L'uomo privo di senno dà la mano e si fa garante per altri davanti al suo prossimo.
{17:19} Chi ama le liti ama il peccato; chi alza troppo la sua porta, cerca la rovina.
{17:20} Chi ha il cuore falso non trova bene, e chi ha la lingua perversa cade nella sciagura.
{17:21} Chi genera uno stolto ne avrà dolore, e il padre dell'uomo da nulla non avrà gioia.
{17:22} Un cuore allegro è un buon rimedio, ma uno spirito abbattuto fiacca le ossa.
{17:23} L'empio accetta regali di nascosto per pervertire le vie della giustizia.
{17:24} La saggezza sta davanti a chi ha intelligenza, ma gli occhi dello stolto vagano agli estremi confini della terra.
{17:25} Un figlio stolto è una tribolazione per il padre e un'amarezza per colei che l'ha partorito.
{17:26} Non è bene condannare il giusto, fosse anche a un'ammenda, né colpire i príncipi per la loro onestà.
{17:27} Chi modera le sue parole possiede la scienza, e chi ha lo spirito calmo è un uomo prudente.
{17:28} Anche lo stolto, quando tace, passa per saggio; chi tiene chiuse le labbra è un uomo intelligente.
{18:1} Chi si separa dagli altri cerca la sua propria soddisfazione, e si irrita contro tutto ciò che è giusto.
{18:2} Lo stolto prende piacere, non nella prudenza, ma soltanto nel manifestare ciò che ha nel cuore.
{18:3} Quando viene l'empio, viene anche il disprezzo; e, con la vergogna, viene il disonore.
{18:4} Le parole della bocca di un uomo sono acque profonde; la fonte di saggezza è un ruscello che scorre perenne.
{18:5} Non è bene avere per l'empio dei riguardi personali, per fare torto al giusto nel giudizio.
{18:6} Le labbra dello stolto causano liti, e la sua bocca attira percosse.
{18:7} La bocca dello stolto è la sua rovina, e le sue labbra sono un laccio per la sua anima.
{18:8} Le parole del maldicente sono come ghiottonerie, e penetrano fino all'intimo delle viscere.
{18:9} Anche colui che è sfaticato nel suo lavoro è fratello del dissipatore.
{18:10} Il nome del Signore è una forte torre; il giusto vi corre, e vi trova un alto rifugio.
{18:11} I beni del ricco sono la sua roccaforte; sono come un'alta muraglia… nella sua immaginazione.
{18:12} Prima della rovina, il cuore dell'uomo s'innalza, ma l'umiltà precede la gloria.
{18:13} Chi risponde prima di avere ascoltato, mostra la sua follia, e rimane confuso.
{18:14} Lo spirito dell'uomo lo sostiene quand'egli è infermo; ma lo spirito abbattuto chi lo solleverà?
{18:15} Il cuore dell'uomo intelligente acquista la scienza, e l'orecchio dei saggi la cerca.
{18:16} I regali che uno fa gli aprono la strada e gli danno accesso tra i grandi.
{18:17} Il primo a perorare la propria causa pare che abbia ragione; ma viene l'altra parte, e lo mette alla prova.
{18:18} La sorte fa cessare le liti e decide fra i grandi.
{18:19} Un fratello offeso è piú inespugnabile di una fortezza; e le liti tra fratelli sono come le sbarre di un castello.
{18:20} Con il frutto della sua bocca l'uomo sazia il corpo; si sazia con il frutto delle sue labbra.
{18:21} Morte e vita sono in potere della lingua; chi l'ama ne mangerà i frutti.
{18:22} Chi ha trovato moglie ha trovato un bene e ha ottenuto un favore dal Signore.
{18:23} Il povero parla supplicando, e il ricco risponde con durezza.
{18:24} Chi ha molti amici può esserne sopraffatto, ma c'è un amico che è piú affezionato di un fratello.
{19:1} Meglio un povero che cammina nella sua integrità, che chi è perverso di labbra e anche stolto.
{19:2} Lo zelo senza conoscenza non è cosa buona; chi cammina in fretta sbaglia strada.
{19:3} La stoltezza dell'uomo ne perverte la via, ma il suo cuore si irrita contro il Signore.
{19:4} Le ricchezze procurano gran numero di amici, ma il povero è abbandonato anche dal suo compagno.
{19:5} Il falso testimone non rimarrà impunito, chi spaccia menzogne non avrà scampo.
{19:6} Molti corteggiano l'uomo generoso, tutti sono amici dell'uomo che offre regali.
{19:7} Tutti i fratelli del povero l'odiano; quanto piú gli amici suoi si allontaneranno da lui! Egli li supplica con parole, ma già sono scomparsi.
{19:8} Chi acquista senno ama se stesso; e chi serba con cura la prudenza troverà del bene.
{19:9} Il falso testimone non rimarrà impunito, e chi spaccia menzogne perirà.
{19:10} Vivere nel lusso non s'addice allo stolto; quanto meno si addice allo schiavo dominare sui príncipi!
{19:11} Il senno rende l'uomo lento all'ira, ed egli considera un suo onore passare sopra le offese.
{19:12} L'ira del re è come il ruggito di un leone, ma il suo favore è come rugiada sull'erba.
{19:13} Un figlio stolto è una grande sciagura per suo padre, e le risse di una moglie sono il gocciolare continuo di un tetto.
{19:14} Casa e ricchezze sono un'eredità dei padri, ma una moglie giudiziosa è un dono del Signore.
{19:15} La pigrizia fa cadere nel torpore, e la persona indolente patirà la fame.
{19:16} Chi osserva il precetto preserva la sua vita, ma chi non si dà pensiero della propria condotta morrà.
{19:17} Chi ha pietà del povero presta al Signore, che gli contraccambierà l'opera buona.
{19:18} Castiga tuo figlio, mentre c'è ancora speranza, ma non lasciarti andare sino a farlo morire.
{19:19} L'uomo dalla collera violenta deve essere punito; perché, se lo liberi, dovrai tornare daccapo.
{19:20} Ascolta il consiglio e ricevi l'istruzione, affinché tu diventi saggio per il resto della vita.
{19:21} Ci sono molti disegni nel cuore dell'uomo, ma il piano del Signore è quello che sussiste.
{19:22} Ciò che rende caro l'uomo è la bontà, e un povero vale piú di un bugiardo.
{19:23} Il timore del Signore conduce alla vita; chi l'ha si sazia, e passa la notte senza essere visitato dal male.
{19:24} Il pigro tuffa la mano nel piatto e non fa neppure tanto da portarla alla bocca.
{19:25} Percuoti il beffardo, e l'ingenuo diventerà prudente; riprendi l'intelligente, e imparerà la scienza.
{19:26} Il figlio che fa vergogna e disonore, rovina suo padre e scaccia sua madre.
{19:27} Cessa, figlio mio, d'ascoltare l'istruzione, se ti vuoi allontanare dalle parole della scienza.
{19:28} Il testimone *iniquo si burla della giustizia, e la bocca degli empi trangugia l'iniquità.
{19:29} I giudici sono stabiliti per i beffardi, e le percosse per il dorso degli stolti.
{20:1} Il vino è schernitore, la bevanda alcolica è turbolenta, chiunque se ne lascia sopraffare non è saggio.
{20:2} Il terrore che incute il re è come il ruggito di un leone; chi lo irrita pecca contro se stesso.
{20:3} È una gloria per l'uomo l'astenersi dalle contese, ma chiunque è insensato mostra i denti.
{20:4} Il pigro non ara a causa del freddo; alla raccolta verrà a cercare, ma non ci sarà nulla.
{20:5} I disegni del cuore dell'uomo sono acque profonde, ma l'uomo intelligente saprà attingervi.
{20:6} Molta gente vanta la propria bontà; ma un uomo fedele chi lo troverà?
{20:7} I figli del giusto, che cammina nella sua integrità, saranno beati dopo di lui.
{20:8} Il re, seduto sul trono dove rende giustizia, dissipa con il suo sguardo ogni male.
{20:9} Chi può dire: «Ho purificato il mio cuore, sono puro dal mio peccato?»
{20:10} Doppio peso e doppia misura sono entrambi in abominio al Signore.
{20:11} Anche il bambino dimostra con i suoi atti se la sua condotta sarà pura e retta.
{20:12} L'orecchio che ascolta e l'occhio che vede, li ha fatti entrambi il Signore.
{20:13} Non amare il sonno, perché tu non impoverisca; tieni aperti gli occhi, e avrai pane da saziarti.
{20:14} «Cattivo! Cattivo!» dice il compratore; ma, andandosene, si vanta dell'acquisto.
{20:15} C'è dell'oro e abbondanza di perle, ma le cose piú preziose sono le labbra ricche di scienza.
{20:16} Prendigli il vestito, poiché ha fatto cauzione per altri; fatti dare dei pegni, poiché si è reso garante di stranieri.
{20:17} Il pane frodato è dolce all'uomo; ma, dopo, avrà la bocca piena di ghiaia.
{20:18} I disegni sono resi stabili dal consiglio; fa' dunque la guerra con una saggia direzione.
{20:19} Chi va sparlando palesa i segreti; perciò non t'immischiare con chi apre troppo le labbra.
{20:20} Chi maledice suo padre e sua madre, avrà la lucerna spenta nelle tenebre piú fitte.
{20:21} L'eredità acquistata con precipitazione all'inizio, alla fine non sarà benedetta.
{20:22} Non dire: «Renderò il male»; spera nel Signore, ed egli ti salverà.
{20:23} Il peso doppio è in abominio al Signore, la bilancia falsa non è cosa buona.
{20:24} I passi dell'uomo li dirige il Signore; come può quindi l'uomo capire la propria via?
{20:25} È pericoloso per l'uomo prendere alla leggera un impegno sacro, e riflettere solo dopo aver fatto un voto.
{20:26} Il re saggio passa gli empi al vaglio, dopo aver fatto passare la ruota su di loro.
{20:27} Lo spirito dell'uomo è una lucerna del Signore, che scruta tutti i recessi del cuore.
{20:28} La bontà e la fedeltà custodiscono il re; e con la bontà egli rende stabile il suo trono.
{20:29} La bellezza dei giovani sta nella loro forza, e l'onore dei vecchi, nella loro canizie.
{20:30} Le battiture che piagano guariscono il male; e cosí le percosse che vanno in fondo al cuore.
{21:1} Il cuore del re, nella mano del Signore, è come un corso d'acqua; egli lo dirige dovunque gli piace.
{21:2} Tutte le vie dell'uomo gli sembrano rette, ma il Signore pesa i cuori.
{21:3} Praticare la giustizia e l'equità è cosa che il Signore preferisce ai sacrifici.
{21:4} Gli occhi alteri e il cuor superbo, lucerna degli empi, sono peccato.
{21:5} I disegni dell'uomo diligente conducono sicuramente all'abbondanza, ma chi troppo si affretta non fa che cadere nella miseria.
{21:6} I tesori acquistati con lingua bugiarda sono un soffio fugace di gente che cerca la morte.
{21:7} La violenza degli empi li porta via, perché rifiutano di praticare l'equità.
{21:8} La via del colpevole è tortuosa, ma l'innocente opera con rettitudine.
{21:9} Meglio abitare sul canto di un *tetto, che in una gran casa con una moglie rissosa.
{21:10} L'empio desidera fare il male; il suo amico stesso non trova pietà ai suoi occhi.
{21:11} Quando il beffardo è punito, l'ingenuo diventa saggio; e quando s'istruisce il saggio, egli acquista scienza.
{21:12} Il giusto tien d'occhio la casa dell'empio, e precipita gli empi nelle sciagure.
{21:13} Chi chiude l'orecchio al grido del povero, griderà anch'egli, e non gli sarà risposto.
{21:14} Un dono fatto in segreto placa la collera, e un regalo dato in privato, l'ira violenta.
{21:15} Far ciò che è retto è una gioia per il giusto, ma è una rovina per i malfattori.
{21:16} L'uomo che smarrisce la via del buon senso, riposerà nell'assemblea dei defunti.
{21:17} Chi ama godere sarà bisognoso, chi ama il vino e l'olio non arricchirà.
{21:18} L'empio serve di riscatto al giusto; e il perfido, agli uomini retti.
{21:19} Meglio abitare in un deserto, che con una donna rissosa e stizzosa.
{21:20} In casa del saggio ci sono tesori preziosi e olio, ma l'uomo stolto dà fondo a tutto.
{21:21} Chi ricerca la giustizia e la bontà troverà vita, giustizia e gloria.
{21:22} Il saggio dà la scalata alla città dei forti, e abbatte il baluardo in cui essa confidava.
{21:23} Chi sorveglia la sua bocca e la sua lingua preserva se stesso dall'angoscia.
{21:24} Il nome del superbo insolente è: beffardo; egli fa ogni cosa con furore di superbia.
{21:25} I desideri del pigro lo uccidono, perché le sue mani rifiutano di lavorare.
{21:26} C'è chi da mattina a sera desidera avidamente, ma il giusto dona senza mai rifiutare.
{21:27} Il sacrificio dell'empio è cosa abominevole; quanto piú se l'offre con intento malvagio!
{21:28} Il testimone bugiardo perirà, ma l'uomo che ascolta potrà sempre parlare.
{21:29} L'empio fa la faccia tosta, ma l'uomo retto rende ferma la sua condotta.
{21:30} Non c'è saggezza, non intelligenza, non consiglio che valga contro il Signore.
{21:31} Il cavallo è pronto per il giorno della battaglia, ma la vittoria appartiene al Signore.
{22:1} La buona reputazione è da preferirsi alle molte ricchezze; e la stima, all'argento e all'oro.
{22:2} Il ricco e il povero s'incontrano; il Signore li ha fatti tutti e due.
{22:3} L'uomo accorto vede venire il male, e si nasconde; ma gli ingenui tirano avanti e ne subiscono le conseguenze.
{22:4} Il frutto dell'umiltà e del timore del Signore è ricchezza, gloria e vita.
{22:5} Spine e lacci sono sulla via del perverso; chi ha cura della sua vita se ne tiene lontano.
{22:6} Insegna al ragazzo la condotta che deve tenere; anche quando sarà vecchio non se ne allontanerà.
{22:7} Il ricco domina sui poveri, e chi prende in prestito è schiavo di chi presta.
{22:8} Chi semina *iniquità miete sciagura, e la verga della sua collera è infranta.
{22:9} L'uomo dallo sguardo benevolo sarà benedetto, perché dà del suo pane al povero.
{22:10} Caccia via il beffardo, se ne andranno le contese, e cesseranno le liti e le offese.
{22:11} Chi ama la purezza del cuore e ha la grazia sulle labbra, ha il re per amico.
{22:12} Gli occhi del Signore proteggono la scienza, ma egli rende vane le parole del perfido.
{22:13} Il pigro dice: «Là fuori c'è un leone; sarò ucciso per la strada».
{22:14} La bocca delle donne corrotte è una fossa profonda; chi subisce l'ira del Signore, vi cadrà dentro.
{22:15} La follia è legata al cuore del bambino, ma la verga della correzione l'allontanerà da lui.
{22:16} Chi opprime il povero, l'arricchisce; chi dona al ricco, non fa che impoverirlo.
{22:17} Porgi l'orecchio e ascolta le parole dei saggi, e applica il cuore alla mia scienza;
{22:18} ti sarà dolce custodirle in cuore, e averle tutte pronte sulle tue labbra.
{22:19} Ho voluto istruirti oggi, sí, proprio te, perché la tua fiducia sia posta nel Signore.
{22:20} Non ho già da tempo scritto per te consigli e insegnamenti
{22:21} per farti conoscere cose certe, parole vere, perché tu possa rispondere parole vere a chi t'interroga?
{22:22} Non derubare il povero perch'è povero, e non opprimere il misero alla *porta della città,
{22:23} poiché il Signore difenderà la loro causa, e spoglierà della vita chi avrà spogliato loro.
{22:24} Non fare amicizia con l'uomo collerico, non andare con l'uomo violento,
{22:25} perché tu non impari le sue vie ed esponga te stesso a un'insidia.
{22:26} Non essere di quelli che dan la mano, che danno cauzione per debiti.
{22:27} Se non hai di che pagare, perché esporti a farti portare via il letto?
{22:28} Non spostare il confine antico, che fu messo dai tuoi padri.
{22:29} Hai visto un uomo veloce nelle sue faccende? Egli starà al servizio del re; non starà al servizio della gente oscura.
{23:1} Quando ti siedi a mensa con un principe, rifletti bene su chi ti sta davanti;
{23:2} mettiti un coltello alla gola, se tu sei ingordo.
{23:3} Non desiderare i suoi bocconi delicati; sono un cibo ingannatore.
{23:4} Non ti affannare per diventar ricco, smetti dall'applicarvi la tua intelligenza.
{23:5} Vuoi fissare lo sguardo su ciò che scompare? Poiché la ricchezza si fa delle ali, come l'aquila che vola verso il cielo.
{23:6} Non mangiare il pane di chi ha l'occhio maligno, non desiderare i suoi cibi delicati;
{23:7} poiché, nell'intimo suo, egli è calcolatore; ti dirà: «Mangia e bevi!», ma il suo cuore non è con te.
{23:8} Vomiterai il boccone che avrai mangiato, e avrai perduto le tue belle parole.
{23:9} Non rivolgere la parola allo stolto, perché disprezzerà il senno dei tuoi discorsi.
{23:10} Non spostare il confine antico, e non entrare nei campi degli orfani;
{23:11} perché il loro vendicatore è potente; egli difenderà la causa loro contro di te.
{23:12} Applica il tuo cuore all'istruzione, e gli orecchi alle parole della scienza.
{23:13} Non risparmiare la correzione al bambino; se lo batti con la verga, non ne morrà;
{23:14} lo batterai con la verga, ma lo salverai dal *soggiorno dei morti.
{23:15} Figlio mio, se il tuo cuore è saggio, anche il mio cuore si rallegrerà;
{23:16} il mio cuore esulterà quando le tue labbra diranno cose rette.
{23:17} Il tuo cuore non porti invidia ai peccatori, ma perseveri sempre nel timore del Signore;
{23:18} poiché c'è un avvenire, e la tua speranza non sarà delusa.
{23:19} Ascolta, figlio mio, sii saggio e dirigi il tuo cuore per la retta via.
{23:20} Non essere di quelli che sono bevitori di vino, che sono ghiotti mangiatori di carne;
{23:21} perché l'ubriacone e il goloso impoveriranno e i dormiglioni andranno vestiti di cenci.
{23:22} Dà retta a tuo padre che ti ha generato, e non disprezzare tua madre quando sarà vecchia.
{23:23} Acquista verità e non la vendere, acquista saggezza, istruzione e intelligenza.
{23:24} Il padre del giusto esulta grandemente; chi ha generato un saggio, ne avrà gioia.
{23:25} Possano tuo padre e tua madre rallegrarsi, e possa gioire chi ti ha partorito!
{23:26} Figlio mio, dammi il tuo cuore, e gli occhi tuoi prendano piacere nelle mie vie;
{23:27} perché la prostituta è una fossa profonda, e la straniera, un pozzo stretto.
{23:28} Anch'essa sta in agguato come un ladro, e accresce fra gli uomini il numero dei traditori.
{23:29} Per chi sono gli ahi? Per chi gli ahimè? Per chi le liti? Per chi i lamenti? Per chi le ferite senza ragione? Per chi gli occhi rossi?
{23:30} Per chi s'indugia a lungo presso il vino, per quei che vanno a gustare il vino tagliato.
{23:31} Non guardare il vino quando rosseggia, quando scintilla nel bicchiere e va giú cosí facilmente!
{23:32} Alla fine, esso morde come un serpente e punge come una vipera.
{23:33} I tuoi occhi vedranno cose strane, e il tuo cuore farà dei discorsi pazzi.
{23:34} Sarai come chi si coricasse in mezzo al mare, come chi si coricasse in cima a un albero di nave.
{23:35} Dirai: «M'hanno picchiato… e non m'hanno fatto male; mi hanno percosso… e non me ne sono accorto; quando mi sveglierò?… Tornerò a cercarne ancora!»
{24:1} Non portare invidia ai malvagi, non desiderare di star con loro,
{24:2} perché il loro cuore medita rapine, le loro labbra emettono malvagità.
{24:3} La casa si costruisce con la saggezza e si rende stabile con la prudenza;
{24:4} mediante la scienza, se ne riempiono le stanze di ogni specie di beni preziosi e gradevoli.
{24:5} L'uomo saggio è pieno di forza, chi ha scienza accresce la sua potenza;
{24:6} infatti, con sagge direttive potrai condurre bene la guerra, e la vittoria sta nel gran numero dei consiglieri.
{24:7} La saggezza è troppo in alto per lo stolto; egli non apre mai la bocca alla *porta della città.
{24:8} Chi pensa a fare il male sarà chiamato esperto in malizia.
{24:9} I disegni dello stolto sono peccato, il beffardo è l'abominio degli uomini.
{24:10} Se ti scoraggi nel giorno dell'avversità, la tua forza è poca.
{24:11} Libera quelli che sono condotti a morte, e salva quelli che, vacillando, vanno al supplizio.
{24:12} Se dici: «Ma noi non ne sapevamo nulla!…» Colui che pesa i cuori non lo vede forse? Colui che veglia su di te non lo sa forse? E non renderà egli a ciascuno secondo le sue opere?
{24:13} Figlio mio, mangia il miele perché è buono; un favo di miele sarà dolce al tuo palato.
{24:14} Cosí conosci la saggezza per il tuo bene! Se la trovi, c'è un avvenire, e la tua speranza non sarà delusa.
{24:15} O empio, non tendere insidie alla casa del giusto! Non devastare il luogo dove riposa!
{24:16} Perché il giusto cade sette volte e si rialza, ma gli empi sono travolti dalla sventura.
{24:17} Quando il tuo nemico cade, non ti rallegrare; quand'è rovesciato, il tuo cuore non ne gioisca,
{24:18} perché il Signore non lo veda e gli dispiaccia e non distolga l'ira sua da lui.
{24:19} Non t'irritare a motivo di chi fa il male, e non portare invidia agli empi;
{24:20} perché non c'è avvenire per il malvagio; la lucerna degli empi sarà spenta.
{24:21} Figlio mio, temi il Signore e il re, e non mischiarti con gli uomini turbolenti;
{24:22} la loro rovina sopraggiungerà improvvisa, e chi sa la triste fine dei loro anni?
{24:23} Anche queste sono massime dei saggi. Non è bene, in giudizio, avere riguardi personali.
{24:24} Chi dice all'empio: «Tu sei giusto», i popoli lo malediranno, lo esecreranno le nazioni.
{24:25} Ma quelli che sanno punire se ne troveranno bene, e su loro scenderanno benedizione e prosperità.
{24:26} Dà un bacio sulle labbra chi dà una risposta giusta.
{24:27} Metti in ordine i tuoi affari di fuori, metti in buono stato i tuoi campi, poi ti fabbricherai la casa.
{24:28} Non testimoniare, senza motivo, contro il tuo prossimo: vorresti forse ingannare con le tue parole?
{24:29} Non dire: «Come ha fatto a me cosí farò a lui»; renderò a costui secondo la sua azione.
{24:30} Passai presso il campo del pigro e presso la vigna dell'uomo privo di senno;
{24:31} ed ecco le spine vi crescevano dappertutto, i rovi ne coprivano il suolo, e il muro di cinta era in rovina.
{24:32} Considerai la cosa e mi posi a riflettere; e da quel che vidi trassi una lezione:
{24:33} dormire un po', sonnecchiare un po', incrociare un po' le mani per riposare…
{24:34} e la tua povertà verrà come un ladro e la tua miseria, come un uomo armato.
{i25:1} Seconda parte di proverbi di Salomone, raccolta all'epoca di Ezechia, proverbi di Agur e di Lemuel 25:1-31:31
{25:1} Ecco altri proverbi di *Salomone, raccolti dalla gente di *Ezechia, re di *Giuda.
{25:2} È gloria di Dio nascondere le cose; ma la gloria dei re sta nell'investigarle.
{25:3} L'altezza del cielo, la profondità della terra e il cuore dei re non si possono investigare.
{25:4} Togli dall'argento le scorie e ne uscirà un vaso per l'artefice;
{25:5} togli l'empio dalla presenza del re e il suo trono sarà reso stabile dalla giustizia.
{25:6} Non fare il vanaglorioso in presenza del re e non occupare il posto dei grandi;
{25:7} poiché è meglio ti sia detto: «Sali qui», anziché essere abbassato davanti al principe che i tuoi occhi hanno visto.
{25:8} Non ti affrettare a intentare processi, perché alla fine tu non sappia che fare, quando il tuo prossimo ti avrà svergognato.
{25:9} Difendi la tua causa contro il tuo prossimo, ma non rivelare il segreto di un altro,
{25:10} perché chi t'ode non ti disprezzi e la tua infamia non si cancelli piú.
{25:11} Le parole dette a tempo sono come frutti d'oro in vasi d'argento cesellato.
{25:12} Per un orecchio docile, chi riprende con saggezza è un anello d'oro, un ornamento d'oro fino.
{25:13} Il messaggero fedele, per quelli che lo mandano, è come il fresco della neve al tempo della mietitura; esso ristora il suo padrone.
{25:14} Nuvole e vento, ma senza pioggia; ecco l'uomo che si vanta falsamente della sua liberalità.
{25:15} Chi è lento all'ira piega un principe, e la lingua dolce spezza le ossa.
{25:16} Se trovi del miele, prendine quanto ti basta; perché, mangiandone troppo, tu non debba poi vomitarlo.
{25:17} Metti di rado il piede in casa del prossimo, perché egli, stufandosi di te, non abbia a odiarti.
{25:18} L'uomo che dichiara il falso contro il suo prossimo, è un martello, una spada, una freccia acuta.
{25:19} La fiducia in un perfido, nel giorno della difficoltà, è un dente rotto, un piede slogato.
{25:20} Cantare delle canzoni a un cuore dolente è come togliersi l'abito in giorno di freddo, o mettere aceto sulla soda.
{25:21} Se il tuo nemico ha fame, dagli del pane da mangiare; se ha sete, dagli dell'acqua da bere;
{25:22} perché, cosí, radunerai dei carboni accesi sul suo capo, e il Signore ti ricompenserà.
{25:23} Il vento del nord porta la pioggia, e la lingua che sparla di nascosto, fa oscurare il viso.
{25:24} Meglio abitare sul canto di un *tetto, che in una gran casa con una moglie rissosa.
{25:25} Una buona notizia da un paese lontano è come acqua fresca a una persona stanca e assetata.
{25:26} Il giusto che vacilla davanti all'empio, è come una fontana torbida e una sorgente inquinata.
{25:27} Mangiare troppo miele, non è bene, ma scrutare le cose difficili è un onore.
{25:28} L'uomo che non ha autocontrollo, è una città smantellata, priva di mura.
{26:1} Come la neve non si addice all'estate, né la pioggia al tempo della mietitura, cosí non si addice la gloria allo stolto.
{26:2} Come il passero vaga qua e là e la rondine vola, cosí la maledizione senza motivo, non raggiunge l'effetto.
{26:3} La frusta per il cavallo, la briglia per l'asino, e il bastone per il dorso degli stolti.
{26:4} Non rispondere allo stolto secondo la sua follia, perché tu non gli debba somigliare.
{26:5} Rispondi allo stolto secondo la sua follia, perché non abbia ad apparire saggio ai propri occhi.
{26:6} Chi affida messaggi a uno stolto si taglia i piedi e si abbevera di afflizione.
{26:7} Come le gambe dello zoppo sono senza forza, cosí è una massima nella bocca degli stolti.
{26:8} Chi onora uno stolto fa come chi getta una gemma in un mucchio di sassi.
{26:9} Una massima in bocca agli stolti è come un ramo spinoso in mano a un ubriaco.
{26:10} Chi impiega lo stolto e il primo che capita, è come un arciere che ferisce tutti.
{26:11} Lo stolto che ricade nella sua follia, è come il cane che torna al suo vomito.
{26:12} Hai mai visto un uomo che si crede saggio? C'è piú da imparare da uno stolto che da lui.
{26:13} Il pigro dice: «C'è un leone nella strada, c'è un leone per le vie!»
{26:14} Come la porta si volge sui cardini, cosí il pigro sul suo letto.
{26:15} Il pigro tuffa la mano nel piatto; e gli sembra fatica riportarla alla bocca.
{26:16} Il pigro si crede piú saggio di sette uomini che danno risposte sensate.
{26:17} Il passante che si riscalda per una contesa che non lo concerne, è come chi afferra un cane per le orecchie.
{26:18} Come un pazzo che scaglia tizzoni, frecce e morte,
{26:19} cosí è colui che inganna il prossimo, e dice: «L'ho fatto per ridere!»
{26:20} Quando manca la legna, il fuoco si spegne; e quando non c'è maldicente cessano le contese.
{26:21} Come il carbone dà la brace e la legna dà la fiamma, cosí l'uomo rissoso accende le liti.
{26:22} Le parole del maldicente sono come ghiottonerie, penetrano fino nell'intimo delle viscere.
{26:23} Labbra ardenti e un cuore malvagio sono come schiuma d'argento spalmata sopra un vaso di terra.
{26:24} Chi odia parla con dissimulazione; ma, dentro, medita l'inganno;
{26:25} quando parla con voce graziosa, non fidarti, perché ha sette abominazioni nel cuore.
{26:26} Il suo odio si nasconde sotto la finzione, ma la sua malvagità si rivelerà nell'assemblea.
{26:27} Chi scava una fossa vi cadrà, e la pietra torna addosso a chi la rotola.
{26:28} La lingua bugiarda odia quelli che ha ferito, e la bocca adulatrice produce rovina.
{27:1} Non ti vantare del domani, poiché non sai quel che un giorno possa produrre.
{27:2} Altri ti lodi, non la tua bocca; un estraneo, non le tue labbra.
{27:3} La pietra è grave e la sabbia pesante, ma l'irritazione dello stolto pesa piú dell'uno e dell'altra.
{27:4} L'ira è crudele e la collera impetuosa; ma chi può resistere alla gelosia?
{27:5} Meglio riprensione aperta, che amore nascosto.
{27:6} Chi ama ferisce, ma rimane fedele; chi odia dà abbondanza di baci.
{27:7} Chi è sazio calpesta il favo di miele; ma, per chi ha fame, ogni cosa amara è dolce.
{27:8} Come l'uccello che va peregrinando lontano dal nido, cosí è l'uomo che va peregrinando lontano da casa.
{27:9} L'olio e il profumo rallegrano il cuore; cosí fa la dolcezza di un amico con i suoi consigli cordiali.
{27:10} Non abbandonare il tuo amico né l'amico di tuo padre, e non andare in casa del tuo fratello nel giorno della tua sventura; una persona a te vicina vale piú d'un fratello lontano.
{27:11} Figlio mio, sii saggio e rallegrami il cuore, cosí potrò rispondere a chi mi offende.
{27:12} L'uomo accorto vede il male e si mette al riparo, ma gli ingenui proseguono e ne pagano le conseguenze.
{27:13} Prendigli il vestito poiché ha fatto cauzione per altri; fatti dare dei pegni, poiché s'è reso garante di stranieri.
{27:14} Chi benedice il prossimo ad alta voce, di buon mattino, sarà considerato come se lo maledicesse.
{27:15} Un gocciolare continuo in giorno di gran pioggia e una donna rissosa sono cose che si somigliano.
{27:16} Chi la vuol trattenere vuole trattenere il vento, e stringere l'olio nella sua destra.
{27:17} Il ferro forbisce il ferro; cosí un uomo ne forbisce un altro.
{27:18} Chi ha cura del fico ne mangerà il frutto; e chi veglia sul suo padrone sarà onorato.
{27:19} Come il viso si riflette nell'acqua, cosí il cuore dell'uomo si riflette nell'uomo.
{27:20} Il *soggiorno dei morti e l'abisso sono insaziabili, e insaziabili sono gli occhi degli uomini.
{27:21} Il crogiuolo è per l'argento e il fornello per l'oro, e l'uomo è provato dalla bocca di chi lo loda.
{27:22} Anche se tu pestassi lo stolto in un mortaio, in mezzo al grano con il pestello, la sua follia non lo lascerebbe.
{27:23} Guarda di conoscere bene lo stato delle tue pecore, abbi gran cura delle tue mandrie;
{27:24} perché le ricchezze non durano sempre, e neanche una corona dura di epoca in epoca.
{27:25} Quando è tolto il fieno, subito rispunta l'erbetta fresca e le erbe dei monti sono raccolte.
{27:26} Gli agnelli ti danno da vestire, i becchi di che comprarti un campo,
{27:27} e il latte delle capre basta a nutrire te, a nutrire la tua famiglia e far vivere le tue serve.
{28:1} L'empio fugge senza che nessuno lo perseguiti, ma il giusto se ne sta sicuro come un leone.
{28:2} Quando un paese è pieno di misfatti, sono numerosi i suoi capi, ma, con un uomo intelligente e pratico delle cose, l'ordine dura.
{28:3} Un povero che opprime i miseri è come una pioggia che devasta e non dà pane.
{28:4} Quelli che abbandonano la legge, lodano gli empi; ma quelli che l'osservano, fanno loro la guerra.
{28:5} Gli uomini malvagi non comprendono ciò che è giusto, ma quelli che cercano il Signore comprendono ogni cosa.
{28:6} Meglio il povero che cammina nella sua integrità, che il perverso che cammina nella doppiezza, ed è ricco.
{28:7} Chi osserva la legge è un figlio intelligente, ma il compagno dei golosi fa vergogna a suo padre.
{28:8} Chi accresce i suoi beni con gli interessi e l'usura, li accumula per colui che ha pietà dei poveri.
{28:9} Se uno volge altrove gli orecchi per non udire la legge, la sua stessa preghiera è un abominio.
{28:10} Chi spinge i giusti a percorrere una via sbagliata cadrà egli stesso nella fossa che ha scavata; ma gli uomini integri erediteranno il bene.
{28:11} Il ricco si ritiene saggio, ma il povero, che è intelligente, lo scruta.
{28:12} Quando i giusti trionfano, la gloria è grande; ma, quando gli empi s'innalzano, la gente si nasconde.
{28:13} Chi copre le sue colpe non prospererà, ma chi le confessa e le abbandona otterrà misericordia.
{28:14} Beato l'uomo che è sempre timoroso! Ma chi indurisce il suo cuore cadrà nella sfortuna.
{28:15} Un empio che domina un popolo povero è un leone ruggente, un orso affamato.
{28:16} Il principe senza prudenza fa molte estorsioni, ma chi odia il guadagno disonesto prolunga i suoi giorni.
{28:17} L'uomo su cui pesa un omicidio, fuggirà sino alla fossa; nessuno lo fermi!
{28:18} Chi cammina da integro sarà salvato, ma il perverso che percorre vie tortuose, cadrà all'improvviso.
{28:19} Chi lavora la sua terra avrà pane in abbondanza; ma chi va dietro ai fannulloni avrà abbondanza di miseria.
{28:20} L'uomo fedele sarà colmato di benedizioni, ma chi ha fretta di arricchire non rimarrà impunito.
{28:21} Avere dei riguardi personali non è bene; per un pezzo di pane l'uomo talvolta diventa colpevole.
{28:22} L'uomo invidioso ha fretta di arricchire, e non sa che gli piomberà addosso la miseria.
{28:23} L'uomo che corregge sarà, alla fine, piú accetto di chi lusinga con la sua lingua.
{28:24} Chi ruba a suo padre e a sua madre e dice: «Non è un delitto!» È compagno del dissipatore.
{28:25} Chi ha l'animo avido fa nascere contese, ma chi confida nel Signore sarà saziato.
{28:26} Chi confida nel proprio cuore è uno stolto, ma chi cammina da saggio scamperà.
{28:27} Chi dona al povero non sarà mai nel bisogno, ma colui che chiude gli occhi, sarà coperto di maledizioni.
{28:28} Quando gli empi s'innalzano, la gente si nasconde; ma quando periscono, si moltiplicano i giusti.
{29:1} L'uomo che, dopo essere stato spesso ripreso, irrigidisce il collo, sarà abbattuto all'improvviso e senza rimedio.
{29:2} Quando i giusti sono numerosi, il popolo si rallegra; ma quando domina l'empio, il popolo geme.
{29:3} L'uomo che ama la saggezza, rallegra suo padre; ma chi frequenta le prostitute dilapida i suoi beni.
{29:4} Il re, con la giustizia, rende stabile il paese; ma l'uomo che fa estorsioni lo rovina.
{29:5} L'uomo che lusinga il prossimo, gli tende una rete davanti ai piedi.
{29:6} Nel misfatto del malvagio c'è un'insidia; ma il giusto canta e si rallegra.
{29:7} Il giusto prende conoscenza della causa dei deboli, ma l'empio non ha intendimento né conoscenza.
{29:8} I beffardi soffiano nel fuoco delle discordie cittadine, ma i saggi calmano le ire.
{29:9} Se un saggio viene a contesa con uno stolto, quello va in collera o ride, e non c'è da intendersi.
{29:10} Gli uomini sanguinari odiano chi è integro, ma gli uomini retti proteggono la sua vita.
{29:11} Lo stolto dà sfogo a tutta la sua ira, ma il saggio trattiene la propria.
{29:12} Quando il sovrano dà retta alle parole bugiarde, tutti i suoi ministri sono malvagi.
{29:13} Il povero e l'oppressore si incontrano; il Signore illumina gli occhi di entrambi.
{29:14} Il re che fa giustizia ai deboli secondo verità, avrà il trono stabile per sempre.
{29:15} La verga e la riprensione danno saggezza; ma il ragazzo lasciato a se stesso, fa vergogna a sua madre.
{29:16} Quando abbondano gli empi, abbondano le trasgressioni; ma i giusti ne vedranno la rovina.
{29:17} Correggi tuo figlio; egli ti darà conforto, e procurerà gioia al tuo cuore.
{29:18} Se il popolo non ha rivelazione è senza freno; ma beato colui che osserva la legge!
{29:19} Uno schiavo non si corregge a parole; anche se comprende, non ubbidisce.
{29:20} Hai mai visto un uomo precipitoso nel parlare? C'è piú da sperare da uno stolto che da lui.
{29:21} Se uno alleva delicatamente da bambino il suo schiavo, questo finirà per credersi figlio.
{29:22} L'uomo collerico fa nascere contese, e l'uomo furioso commette molte trasgressioni.
{29:23} L'orgoglio abbassa l'uomo, ma chi è umile di spirito ottiene gloria.
{29:24} Chi fa società con il ladro odia se stesso; egli ode la maledizione e non dice nulla.
{29:25} La paura degli uomini è una trappola, ma chi confida nel Signore è al sicuro.
{29:26} Molti cercano il favore del principe, ma il Signore fa giustizia a ognuno.
{29:27} L'uomo *iniquo è un abominio per i giusti, e colui che cammina rettamente è un abominio per gli empi.
{i30:1} Parole di Agur
{30:1} Parole di Agur, figlio di Iaché. Massime pronunziate da quest'uomo per Itiel, per Itiel e Ucal.
{30:2} «Certo, io sono piú ignorante di ogni altro, e non ho l'intelligenza di un uomo.
{30:3} Non ho imparato la saggezza, e non ho la conoscenza del Santo.
{30:4} Chi è salito in cielo e ne è disceso? Chi ha raccolto il vento nel suo pugno? Chi ha racchiuso le acque nella sua veste? Chi ha stabilito tutti i confini della terra? Qual è il suo nome e il nome di suo figlio? Lo sai tu?
{30:5} Ogni parola di Dio è affinata con il fuoco. Egli è uno scudo per chi confida in lui.
{30:6} Non aggiungere nulla alle sue parole, perché egli non ti rimproveri e tu sia trovato bugiardo.
{30:7} Io ti ho chiesto due cose; non me le rifiutare, prima che io muoia;
{30:8} allontana da me vanità e parola bugiarda; non darmi né povertà né ricchezze, cibami del pane che mi è necessario,
{30:9} perché io, una volta sazio, non ti rinneghi e dica: “Chi è il Signore?” oppure, diventato povero, non rubi, e profani il nome del mio Dio.
{30:10} Non calunniare il servo presso il suo padrone, perché egli non ti maledica e tu non abbia a subirne la pena.
{30:11} C'è una razza di gente che maledice suo padre e non benedice sua madre.
{30:12} C'è una razza di gente che si crede pura, e non è lavata della sua sozzura.
{30:13} C'è una razza di gente che ha gli occhi molto alteri, e le palpebre superbe.
{30:14} C'è una razza di gente i cui denti sono spade e i mascellari sono coltelli, per divorare del tutto i miseri sulla terra e i bisognosi in mezzo agli uomini.
{30:15} La sanguisuga ha due figlie che dicono: “Dammi, dammi!” Ci sono tre cose che non si saziano mai, anzi quattro, che non dicono mai: “Basta!”
{30:16} Il *soggiorno dei morti, il grembo sterile, la terra che non si sazia d'acqua, e il fuoco che non dice mai: “Basta!”
{30:17} L'occhio di chi si beffa del padre e non si degna di ubbidire alla madre lo caveranno i corvi del torrente, lo divoreranno gli aquilotti.
{30:18} Ci sono tre cose per me troppo meravigliose; anzi quattro, che io non capisco:
{30:19} la traccia dell'aquila nell'aria, la traccia del serpente sulla roccia, la traccia della nave in mezzo al mare, la traccia dell'uomo nella giovane.
{30:20} Tale è la condotta della donna adultera: essa mangia, si pulisce la bocca, e dice: “Non ho fatto nulla di male!”
{30:21} Per tre cose la terra trema, anzi per quattro, che non può sopportare:
{30:22} per un servo quando diventa re, per un uomo da nulla quando ha pane a sazietà,
{30:23} per una donna, mai chiesta, quando giunge a maritarsi, e per una serva quando diventa erede della padrona.
{30:24} Ci sono quattro animali fra i piú piccoli della terra, e tuttavia pieni di saggezza:
{30:25} le formiche, popolo senza forza, che si preparano il cibo durante l'estate;
{30:26} i *conigli, popolo non potente, che fissano la loro abitazione nelle rocce;
{30:27} le *locuste, che non hanno re, e procedono tutte, divise per schiere;
{30:28} la lucertola, che puoi prendere con le mani, eppure si trova nei palazzi dei re.
{30:29} Queste tre creature hanno una bella andatura, anche queste quattro hanno un passo magnifico:
{30:30} il leone, che è il piú forte degli animali, e non indietreggia davanti a nessuno;
{30:31} il cavallo dai fianchi serrati, il capro, e il re alla testa dei suoi eserciti.
{30:32} Se hai agito da folle cercando di innalzarti, o se hai pensato del male, mettiti la mano sulla bocca;
{30:33} perché, come chi agita la panna ne fa uscire il burro, chi sbatte il naso ne fa uscire il sangue, cosí chi spreme l'ira ne fa uscire contese.
{i31:1} Parole di Lemuel De 17:15-20 (Pr 23:25; 3:4; 16:1213; 29:14)
{31:1} Parole del re Lemuel. Massime che sua madre gli insegnò.
{31:2} «Che ti dirò, figlio mio? Che ti dirò, figlio del mio grembo? Che ti dirò, o figlio dei miei voti?
{31:3} Non dare il tuo vigore alle donne, non frequentare quelle che mandano in rovina i re.
{31:4} Non si addice ai re, Lemuel, non si addice ai re bere del vino, né ai príncipi desiderare bevande alcoliche:
{31:5} che a volte, dopo aver bevuto, non dimentichino la legge e calpestino cosí i diritti di tutti i deboli.
{31:6} Date bevande alcoliche a chi sta per perire, e del vino a chi ha il cuore amareggiato;
{31:7} perché bevano, dimentichino la loro miseria e non si ricordino piú dei loro travagli.
{31:8} Apri la bocca in favore del muto, per sostenere la causa di tutti gli infelici;
{31:9} apri la bocca, giudica con giustizia, fa' ragione al misero e al bisognoso».
{i31:10} Elogio della donna virtuosa Pr 19:14; 14:1; 1 P 3:1-6
{31:10} Una donna virtuosa chi la troverà? Il suo pregio sorpassa di molto quello delle perle.
{31:11} Il cuore di suo marito confida in lei, ed egli non mancherà mai di provviste.
{31:12} Lei gli fa del bene, e non del male, tutti i giorni della sua vita.
{31:13} Si procura lana e lino, e lavora gioiosa con le proprie mani.
{31:14} È simile alle navi dei mercanti: fa venire il suo cibo da lontano.
{31:15} Si alza quando ancora è notte, distribuisce il cibo alla famiglia e il compito alle sue serve.
{31:16} Posa gli occhi sopra un campo, e l'acquista; con il guadagno delle sue mani pianta una vigna.
{31:17} Si cinge di forza i fianchi e fa robuste le sue braccia.
{31:18} Sente che il suo lavoro rende bene; la sua lucerna non si spegne la notte.
{31:19} Mette la mano alla rocca, e le sue dita maneggiano il fuso.
{31:20} Tende le palme al misero, e porge le mani al bisognoso.
{31:21} Non teme la neve per la sua famiglia, perché tutta la sua famiglia è vestita di lana rossa.
{31:22} Si fa dei tappeti, ha vesti di lino finissimo e di porpora.
{31:23} Suo marito è rispettato alle *porte della città, quando si siede tra gli *anziani del paese.
{31:24} Fa delle tuniche e le vende e delle cinture che dà al mercante.
{31:25} Forza e dignità sono il suo manto, e lei non teme l'avvenire.
{31:26} Apre la bocca con saggezza, e ha sulla lingua insegnamenti di bontà.
{31:27} Sorveglia l'andamento della sua casa, e non mangia il pane di pigrizia.
{31:28} I suoi figli si alzano e la proclamano beata, e suo marito la loda, dicendo:
{31:29} «Molte donne si sono comportate da virtuose, ma tu le superi tutte!»
{31:30} La grazia è ingannevole e la bellezza è cosa vana; ma la donna che teme il Signore è quella che sarà lodata.
{31:31} Datele del frutto delle sue mani, e le opere sue la lodino alle porte della città.
