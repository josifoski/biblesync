{1:1} Oracolo che il *profeta *Abacuc ebbe in visione.
{i1:2} Mi 4:10; 7:7-10; Lu 18:7 Perplessità di Abacuc Gr 12:1; Sl 94
{1:2} Fino a quando griderò, o Signore, senza che tu mi dia ascolto? Io grido a te: «Violenza!» e tu non salvi.
{1:3} Perché mi fai vedere l'*iniquità e tolleri lo spettacolo della perversità? Mi stanno davanti rapina e violenza; ci sono liti, e nasce la discordia.
{1:4} Perciò la legge è senza forza, il diritto non si fa strada; perché l'empio raggira il giusto e il diritto ne esce pervertito.
{i1:5} Annunzio del castigo di Giuda Is 28:2122 (Gr 5:15-17; 6:1-722-24)
{1:5} «Guardate fra le nazioni, guardate, meravigliatevi e siate stupiti! Poiché io sto per fare ai vostri giorni un'opera, che voi non credereste, nemmeno se ve la raccontassero.
{1:6} Perché, ecco, io sto per suscitare i *Caldei, questa nazione crudele e impetuosa, che percorre tutta la terra, per impadronirsi di dimore che non sono sue.
{1:7} È un popolo terribile e spaventoso; da lui stesso procede il suo diritto e la sua grandezza.
{1:8} I suoi cavalli sono piú veloci dei leopardi, piú agili dei lupi di sera; i suoi cavalieri procedono con fierezza; i suoi cavalieri vengono da lontano, volano come l'aquila che piomba sulla preda.
{1:9} Tutta quella gente viene per darsi alla violenza, le loro facce bramose sono tese in avanti, e ammassano prigionieri come sabbia.
{1:10} Si fanno beffe dei re, i príncipi sono per loro oggetto di scherno; ridono di tutte le loro fortezze; fanno dei terrapieni e le prendono.
{1:11} Poi passano come il vento; passano oltre e si rendono colpevoli; questa loro forza è il loro dio».
{i1:12} Gr 25:8-14; 50:23, ecc.
{1:12} Non sei tu dal principio, o Signore, il mio Dio, il mio Santo? Noi non moriremo! O Signore, tu, questo popolo, lo hai posto per eseguire i tuoi giudizi; tu, o Ròcca, lo hai stabilito per infliggere i tuoi castighi.
{1:13} Tu, che hai gli occhi troppo puri per sopportare la vista del male, e che non puoi tollerare lo spettacolo dell'iniquità, perché guardi i perfidi e taci quando il malvagio divora l'uomo che è piú giusto di lui?
{1:14} Perché tratti gli uomini come i pesci del mare e come i rettili, che non hanno padrone?
{1:15} Il Caldeo li tira tutti su con l'amo, li piglia nella sua rete, li raccoglie nel suo giacchio; perciò si rallegra ed esulta.
{1:16} Per questo fa sacrifici alla sua rete e offre profumi al suo giacchio; perché gli provvedono una ricca porzione e un cibo succulento.
{1:17} Dovrà forse per questo continuare a vuotare la sua rete e a massacrare le nazioni senza pietà?
{i2:1} La fede di Abacuc Eb 10:35-39; Mi 7:7-10
{2:1} Io starò al mio posto di guardia, mi metterò sopra una torre, e starò attento a quello che il Signore mi dirà, e a quello che dovrò rispondere circa la rimostranza che ho fatta.
{2:2} Il Signore mi rispose e disse: «Scrivi la visione, incidila su tavole, perché si possa leggere con facilità;
{2:3} perché è una visione per un tempo già fissato; essa si affretta verso il suo termine e non mentirà; se tarda, aspettala; poiché certamente verrà; e non tarderà.
{2:4} Egli è pieno d'orgoglio, non agisce rettamente; ma il giusto per la sua fede vivrà. Cause del giudizio contro l'oppressore
{i2:5} Ac 1:12-17 (Is 14:3-23; 47; Gr 50; 51)
{2:5} «Certo, il vino è traditore; l'uomo arrogante non può starsene tranquillo; egli allarga la sua bocca come il *soggiorno dei morti; come la morte, non si può saziare, ma raduna presso di sé tutte le nazioni, raccoglie intorno a sé tutti i popoli.
{2:6} E tutti questi non lo canzoneranno con proverbi, sarcasmi, enigmi? Diranno: “Guai a chi accumula ciò che non è suo! Fino a quando? Guai a chi si carica di pegni!”
{2:7} I tuoi creditori non spunteranno forse all'improvviso? I tuoi oppressori non si desteranno? Allora tu diventerai loro preda.
{2:8} Poiché tu hai saccheggiato molte nazioni, tutto il resto dei popoli ti saccheggerà, a causa del sangue umano sparso, della violenza fatta ai paesi, alle città e a tutti i loro abitanti.
{2:9} Guai a colui che è avido d'illecito guadagno per la sua casa, per mettere il suo nido in alto e scampare alla mano della sventura!
{2:10} Tu hai designato la vergogna per la tua casa, sterminando molti popoli, e hai peccato contro te stesso.
{2:11} Poiché la pietra grida dalla parete e la trave risponde dall'armatura di legno.
{2:12} Guai a colui che costruisce la città con il sangue e fonda una città sull'*iniquità!
{2:13} Non è forse volere del Signore che i popoli si affatichino per il fuoco e le nazioni si stanchino per nulla?
{2:14} Poiché la conoscenza della gloria del Signore riempirà la terra come le acque coprono il fondo del mare.
{2:15} Guai a colui che dà da bere al prossimo, a te che gli versi il veleno fino a ubriacarlo, per guardarlo nella sua nudità!
{2:16} Tu sarai saziato d'infamia anziché di gloria; bevi anche tu ed esibisci la tua nudità! La coppa della destra del Signore si riverserà su di te, e l'infamia coprirà la tua gloria.
{2:17} Poiché la violenza fatta al Libano e la devastazione che spaventava le bestie ricadranno su di te, a causa del sangue umano sparso, della violenza fatta ai paesi, alle città e a tutti i loro abitanti.
{2:18} A che serve l'immagine scolpita, perché l'artefice la scolpisca? A che serve l'immagine fusa che insegna la menzogna, perché l'artefice confidi nel suo lavoro e fabbrichi idoli muti?
{2:19} Guai a chi dice al legno: “Svègliati!” e alla pietra muta: “Àlzati!” Può questa istruire? Ecco, è ricoperta d'oro e d'argento, ma non c'è in lei nessuno spirito.
{2:20} Ma il Signore è nel suo *tempio santo; tutta la terra faccia silenzio in sua presenza!»
{i3:1} Cantico di Abacuc Ac 1:5-17; 2:3
{3:1} Preghiera del *profeta *Abacuc, sul tono delle lamentazioni.
{3:2} Signore, io ho udito il tuo messaggio e sono preso da timore. Signore, dà vita all'opera tua nel corso degli anni! Nel corso degli anni falla conoscere! Nell'ira, ricòrdati d'aver pietà!
{i3:3} Gc 5:45; Sl 77:11-20; 44:1-4
{3:3} Dio viene da Teman, il Santo viene dal monte Paran.  La sua gloria copre i cieli, la terra è piena della sua lode.
{3:4} Il suo splendore è pari alla luce; dei raggi partono dalla sua mano; là si nasconde la sua potenza.
{3:5} Davanti a lui cammina la peste, la febbre ardente segue i suoi passi.
{3:6} Egli si ferma e scuote la terra; guarda e fa tremare le nazioni; i monti eterni si frantumano, le colline secolari si abbassano; le sue vie sono quelle di un tempo.
{3:7} Vedo le tende d'Etiopia sotto il dolore, i padiglioni del paese di Madian sono sconvolti.
{3:8} O Signore, ti adiri forse contro i fiumi? È forse contro i fiumi che si accende la tua ira, o è contro il mare che va il tuo sdegno, mentre tu avanzi sui tuoi cavalli, sui tuoi carri vittoriosi?
{3:9} Hai estratto il tuo arco; le frecce lanciate dalla tua parola sono esecrazioni.  Tu fendi la terra in tanti letti dei fiumi.
{3:10} I monti ti vedono e tremano; si riversano torrenti d'acqua: l'abisso fa udire la sua voce. Il sole alza in alto le mani;
{3:11} la luna si ferma nella sua dimora, alla luce delle tue saette che partono al lampeggiare della tua lancia che brilla.
{3:12} Tu percorri la terra con furore, tu schiacci le nazioni nella tua ira.
{3:13} Tu esci per salvare il tuo popolo, per liberare il tuo *unto; tu abbatti la cima della casa dell'empio, e la demolisci fino alle fondamenta. 
{3:14} Tu trafiggi con le loro stesse frecce la testa dei suoi capi, che vengono come un uragano per disperdermi, gridando di gioia, come se già divorassero l'infelice nei loro nascondigli.
{3:15} Con i tuoi cavalli tu calpesti il mare, le grandi acque spumeggianti.
{i3:16} Gr 30:7-11 (Ro 12:12; 1 P 1:6-9)
{3:16} Ho udito e le mie viscere fremono, le mie labbra tremano a quel rumore; un tarlo mi entra nelle ossa, io tremo a ogni passo; aspetto in silenzio il giorno dell'angoscia, quando il nemico marcerà contro il popolo per assalirlo.
{3:17} Infatti il fico non fiorirà, non ci sarà piú frutto nelle vigne; il prodotto dell'ulivo verrà meno, i campi non daranno piú cibo, le greggi verranno a mancare negli ovili, e non ci saranno piú buoi nelle stalle;
{3:18} ma io mi rallegrerò nel Signore, esulterò nel Dio della mia salvezza.
{3:19} Dio, il Signore, è la mia forza; egli renderà i miei piedi come quelli delle cerve e mi farà camminare sulle alture. Al direttore del coro. Per strumenti a corda.
