{1:1} La parola del Signore fu rivolta a *Giona, figlio di Amittai, in questi termini:
{i1:2} Is 42:19; 55:7-11; Gr 18:78; Ez 18:23; Mt 12:4041 Vocazione di Giona. Fuga e punizione del profeta 2 R 14:25 (Gn 4:2; Sl 139:7-10)
{1:2} «Àlzati, va' a *Ninive, la gran città, e proclama contro di lei che la loro malvagità è salita fino a me».
{1:3} Ma Giona si mise in viaggio per fuggire a Tarsis, lontano dalla presenza del Signore. Scese a *Iafo, dove trovò una nave diretta a Tarsis e, pagato il prezzo del suo viaggio, si imbarcò per andare con loro a Tarsis, lontano dalla presenza del Signore.
{i1:4} Sl 107:23-32 (Gb 9:4; Sl 32:9; At 26:14) Ro 2:17-24
{1:4} Il Signore scatenò un gran vento sul mare, e vi fu sul mare una tempesta cosí forte che la nave era sul punto di sfasciarsi.
{1:5} I marinai ebbero paura e invocarono ciascuno il proprio dio e gettarono a mare il carico di bordo, per alleggerire la nave. Giona, invece, era sceso in fondo alla nave, si era coricato e dormiva profondamente.
{1:6} Il capitano gli si avvicinò e gli disse: «Che fai qui? Dormi? Àlzati, invoca il tuo dio! Forse egli si darà pensiero di noi e non periremo».
{1:7} Poi si dissero l'un l'altro: «Venite, tiriamo a sorte e sapremo per causa di chi ci capita questa disgrazia». Tirarono a sorte e la sorte cadde su Giona.
{1:8} Allora gli dissero: «Spiegaci dunque per causa di chi ci capita questa disgrazia! Qual è il tuo mestiere? Da dove vieni? Qual è il tuo paese? A quale popolo appartieni?»
{1:9} Egli rispose loro: «Sono *Ebreo e temo il Signore, Dio del cielo, che ha fatto il mare e la terraferma».
{1:10} Allora quegli uomini furono presi da grande spavento e gli domandarono: «Perché hai fatto questo?» Quegli uomini infatti sapevano che egli fuggiva lontano dalla presenza del Signore, perché egli li aveva messi al corrente della cosa.
{1:11} Poi gli dissero: «Che dobbiamo fare di te perché il mare si calmi per noi?» Il mare infatti si faceva sempre piú tempestoso.
{1:12} Egli rispose: «Prendetemi e gettatemi in mare, e il mare si calmerà per voi; perché io so che questa gran tempesta vi piomba addosso per causa mia».
{1:13} Tuttavia quegli uomini remavano con forza per raggiungere la riva; ma non riuscivano, perché il mare si faceva sempre piú tempestoso e minaccioso.
{1:14} Allora gridarono al Signore e dissero: «Signore, non lasciarci perire per risparmiare la vita di quest'uomo e non accusarci del sangue innocente; poiché tu, Signore, hai fatto come ti è piaciuto».
{1:15} Poi presero Giona, lo gettarono in mare e la furia del mare si calmò.
{1:16} Allora quegli uomini furono presi da un grande timore del Signore; offrirono un sacrificio al Signore e fecero dei voti.
{i1:17} Giona nel ventre d'un pesce. Sua preghiera e sua liberazione Mt 12:38-40; Is 38:9, ecc.; Da 4:37
{1:17} Il Signore fece venire un gran pesce per inghiottire *Giona: Giona rimase nel ventre del pesce tre giorni e tre notti.
{2:1} Dal ventre del pesce Giona pregò il Signore, il suo Dio, e disse:
{2:2} «Io ho gridato al Signore, dal fondo della mia angoscia, ed egli mi ha risposto; dalla profondità del *soggiorno dei morti ho gridato e tu hai udito la mia voce.
{2:3} Tu mi hai gettato nell'abisso, nel cuore del mare; la corrente mi ha circondato, tutte le tue onde e tutti i tuoi flutti mi hanno travolto.
{2:4} Io dicevo: “Sono cacciato lontano dal tuo sguardo! Come potrei vedere ancora il tuo *tempio santo?”
{2:5} Le acque mi hanno sommerso; l'abisso mi ha inghiottito; le alghe si sono attorcigliate alla mia testa.
{2:6} Sono sprofondato fino alle radici dei monti; la terra ha chiuso le sue sbarre su di me per sempre; ma tu mi hai fatto risalire dalla fossa, o Signore, mio Dio!
{2:7} Quando la vita veniva meno in me, io mi sono ricordato del Signore e la mia preghiera è giunta fino a te, nel tuo tempio santo.
{2:8} Quelli che onorano gli idoli vani allontanano da sé la grazia;
{2:9} ma io ti offrirò sacrifici, con canti di lode; adempirò i voti che ho fatto. La salvezza viene dal Signore».
{2:10} E il Signore diede ordine al pesce, e il pesce vomitò Giona sulla terraferma.
{i3:1} Predicazione di Giona a Ninive (Lu 11:293032; Gr 18:78) 1 R 21:27-29; Gl 2:12-20; Is 55:7-11
{3:1} La parola del Signore fu rivolta a *Giona, per la seconda volta, in questi termini:
{3:2} «Àlzati, va' a *Ninive, la gran città, e proclama loro quello che io ti comando».
{3:3} Giona partí e andò a Ninive, come il Signore aveva ordinato. Ninive era una città grande davanti a Dio; ci volevano tre giorni di cammino per attraversarla.
{3:4} Giona cominciò a inoltrarsi nella città per una giornata di cammino e proclamava: «Ancora quaranta giorni, e Ninive sarà distrutta!»
{3:5} I Niniviti credettero a Dio, proclamarono un digiuno, e si vestirono di sacchi, tutti, dal piú grande al piú piccolo.
{3:6} E poiché la notizia era giunta al re di Ninive, questi si alzò dal trono, si tolse il mantello di dosso, si coprí di sacco e si mise seduto sulla cenere.
{3:7} Poi, per decreto del re e dei suoi grandi, fu reso noto in Ninive un ordine di questo tipo: «Uomini e animali, armenti e greggi, non assaggino nulla; non vadano al pascolo e non bevano acqua;
{3:8} uomini e animali si coprano di sacco e gridino a Dio con forza; ognuno si converta dalla sua malvagità e dalla violenza compiuta dalle sue mani.
{3:9} Forse Dio si ricrederà, si pentirà e spegnerà la sua ira ardente, cosí che noi non periamo».
{3:10} Dio vide ciò che facevano, vide che si convertivano dalla loro malvagità, e si pentí del male che aveva minacciato di far loro; e non lo fece.
{i4:1} Irritazione di Giona; rimproveri del Signore Gr 20:7-914-18 (Sl 103:8-14; 145:89) Lu 15:28, ecc.
{4:1} *Giona ne provò gran dispiacere, e ne fu irritato.
{4:2} Allora pregò e disse: «O Signore, non era forse questo che io dicevo, mentre ero ancora nel mio paese? Perciò mi affrettai a fuggire a Tarsis. Sapevo infatti che tu sei un Dio misericordioso, pietoso, lento all'ira e di gran bontà e che ti penti del male minacciato.
{4:3} Perciò, Signore, ti prego, riprenditi la mia vita; poiché per me è meglio morire piuttosto che vivere».
{4:4} Il Signore gli disse: «Fai bene a irritarti cosí?»
{4:5} Poi Giona uscí dalla città e si mise seduto a oriente della città; là si fece una capanna e si riparò alla sua ombra, per poter vedere quello che sarebbe successo alla città.
{4:6} Dio, il Signore, per calmarlo della sua irritazione, fece crescere un ricino che salí al di sopra di Giona per fare ombra sul suo capo. Giona provò una grandissima gioia a causa di quel ricino.
{4:7} L'indomani, allo spuntar dell'alba, Dio mandò un verme a rosicchiare il ricino e questo seccò.
{4:8} Dopo che il sole si fu alzato, Dio fece soffiare un soffocante vento orientale e il sole picchiò sul capo di Giona cosí forte da farlo venir meno. Allora egli chiese di morire, dicendo: «È meglio per me morire che vivere».
{4:9} Dio disse a Giona: «Fai bene a irritarti cosí a causa del ricino?» Egli rispose: «Sí, faccio bene a irritarmi cosí, fino a desiderare la morte».
{4:10} Il Signore disse: «Tu hai pietà del ricino per il quale non ti sei affaticato, che tu non hai fatto crescere, che è nato in una notte e in una notte è perito;
{4:11} e io non avrei pietà di *Ninive, la gran città, nella quale si trovano piú di centoventimila persone che non sanno distinguere la loro destra dalla loro sinistra, e tanta quantità di bestiame?»
