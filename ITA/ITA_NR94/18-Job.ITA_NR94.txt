{1:1} C'era nel paese di Uz un uomo che si chiamava *Giobbe. Quest'uomo era integro e retto; temeva Dio e fuggiva il male.
{i1:2} (Sl 73; Ec 8:14; Gv 9:3; Ro 9:20; 1 Co 4:3-59) Il prologo Ez 14:1420 (Ge 6:89; Sl 128:1-4)
{1:2} Gli erano nati sette figli e tre figlie;
{1:3} possedeva settemila pecore, tremila cammelli, cinquecento paia di buoi, cinquecento asine e una servitú molto numerosa. Quest'uomo era il piú grande di tutti gli Orientali.
{1:4} I suoi figli erano soliti andare gli uni dagli altri e a turno organizzavano una festa; e mandavano a chiamare le loro tre sorelle perché venissero a mangiare e a bere con loro.
{1:5} Quando i giorni della festa terminavano, Giobbe li faceva venire per purificarli; si alzava di buon mattino e offriva un olocausto per ciascuno di essi, perché diceva: «Può darsi che i miei figli abbiano peccato e abbiano rinnegato Dio in cuor loro». Giobbe faceva sempre cosí.
{i1:6} Giobbe accusato da Satana 1 R 22:19-22; Lu 22:3132
{1:6} Un giorno i *figli di Dio vennero a presentarsi davanti al Signore, e Satana venne anch'egli in mezzo a loro.
{1:7} Il Signore disse a Satana: «Da dove vieni?» Satana rispose al Signore: «Dal percorrere la terra e dal passeggiare per essa».
{1:8} Il Signore disse a Satana: «Hai notato il mio servo Giobbe? Non ce n'è un altro sulla terra che come lui sia integro, retto, tema Dio e fugga il male».
{1:9} Satana rispose al Signore: «È forse per nulla che Giobbe teme Dio?
{1:10} Non l'hai forse circondato di un riparo, lui, la sua casa, e tutto quel che possiede? Tu hai benedetto l'opera delle sue mani e il suo bestiame ricopre tutto il paese.
{1:11} Ma stendi un po' la tua mano, tocca quanto egli possiede, e vedrai se non ti rinnega in faccia».
{1:12} Il Signore disse a Satana: «Ebbene, tutto quello che possiede è in tuo potere; soltanto, non stender la mano sulla sua persona». E Satana si ritirò dalla presenza del Signore.
{i1:13} Giobbe perde i suoi beni e la sua famiglia Ec8:14; Sl42:7; Gm5:11; 1:2-412; 1P 1:67
{1:13} Un giorno, mentre i suoi figli e le sue figlie mangiavano e bevevano vino in casa del loro fratello maggiore, giunse a Giobbe un messaggero a dirgli:
{1:14} «I buoi stavano arando e le asine pascolavano là vicino,
{1:15} quand'ecco i Sabei sono piombati loro addosso e li hanno portati via; hanno passato a fil di spada i servi; io solo sono potuto scampare per venirtelo a dire».
{1:16} Quello parlava ancora, quando ne giunse un altro a dire: «Il fuoco di Dio è caduto dal cielo, ha colpito le pecore e i servi, e li ha divorati; io solo sono potuto scampare per venirtelo a dire».
{1:17} Quello parlava ancora, quando ne giunse un altro a dire: «I *Caldei hanno formato tre bande, si sono gettati sui cammelli e li hanno portati via; hanno passato a fil di spada i servi; io solo sono potuto scampare per venirtelo a dire».
{1:18} Quello parlava ancora, quando ne giunse un altro a dire: «I tuoi figli e le tue figlie mangiavano e bevevano vino in casa del loro fratello maggiore;
{1:19} ed ecco che un gran vento, venuto dall'altra parte del deserto, ha investito i quattro canti della casa, che è caduta sui giovani; essi sono morti; io solo sono potuto scampare per venirtelo a dire».
{1:20} Allora Giobbe si alzò, si stracciò il mantello, si rase il capo, si prostrò a terra e adorò dicendo:
{1:21} «Nudo sono uscito dal grembo di mia madre, e nudo tornerò in grembo alla terra; il Signore ha dato, il Signore ha tolto; sia benedetto il nome del Signore».
{1:22} In tutto questo Giobbe non peccò e non attribuí a Dio nessuna colpa.
{i2:1} Giobbe colpito da un'ulcera maligna Gb 1:6, ecc. (La 3:3738; 1 P 5:6) Ap 2:10
{2:1} Un giorno i *figli di Dio vennero a presentarsi davanti al Signore, e Satana venne anch'egli in mezzo a loro a presentarsi davanti al Signore.
{2:2} Il Signore disse a Satana: «Da dove vieni?» Satana rispose al Signore: «Dal percorrere la terra e dal passeggiare per essa». Il Signore disse a Satana:
{2:3} «Hai notato il mio servo *Giobbe? Non ce n'è un altro sulla terra che come lui sia integro, retto, tema Dio e fugga il male. Egli si mantiene saldo nella sua integrità, benché tu mi abbia incitato contro di lui per rovinarlo senza alcun motivo».
{2:4} Satana rispose al Signore: «Pelle per pelle! L'uomo dà tutto quel che possiede per la sua vita;
{2:5} ma stendi un po' la tua mano, toccagli le ossa e la carne, e vedrai se non ti rinnega in faccia».
{2:6} Il Signore disse a Satana: «Ebbene, egli è in tuo potere; soltanto rispetta la sua vita».
{2:7} Satana si ritirò dalla presenza del Signore e colpí Giobbe di un'ulcera maligna dalla pianta dei piedi alla sommità del capo; Giobbe prese un coccio con cui grattarsi, e si sedette in mezzo alla cenere.
{2:8} Sua moglie gli disse: «Ancora stai saldo nella tua integrità?
{2:9} Ma lascia stare Dio, e muori!»
{2:10} Giobbe le rispose: «Tu parli da donna insensata! Abbiamo accettato il bene dalla mano di Dio, e rifiuteremmo di accettare il male?» In tutto questo Giobbe non peccò con le sue labbra.
{i2:11} I tre amici di Giobbe Ro 12:15; 1 Te 5:14; Gb 6:14
{2:11} Tre amici di Giobbe, Elifaz di Teman, Bildad di Suac e Zofar di Naama, avendo udito tutti questi mali che gli erano piombati addosso, partirono, ciascuno dal proprio paese, e si misero d'accordo per venire a confortarlo e a consolarlo.
{2:12} Alzati gli occhi da lontano, essi non lo riconobbero, e piansero ad alta voce; si stracciarono i mantelli e si cosparsero il capo di polvere gettandola verso il cielo.
{2:13} Rimasero seduti per terra, presso di lui, sette giorni e sette notti; nessuno di loro gli disse parola, perché vedevano che il suo dolore era molto grande.
{i3:1} Il lamento di Giobbe Gr 20:14-18
{3:1} Allora *Giobbe aprí la bocca e maledisse il giorno della sua nascita.
{3:2} E cominciò a parlare cosí:
{3:3} «Perisca il giorno che io nacqui e la notte in cui si disse: “È stato concepito un maschio!”
{3:4} Quel giorno si converta in tenebre, non se ne curi Dio dall'alto, né splenda su di esso la luce!
{3:5} Se lo riprendano le tenebre e l'ombra di morte, resti su di esso una fitta nuvola, le eclissi lo riempiano di paura!
{3:6} Quella notte diventi preda di un buio cupo, non venga contata tra i giorni dell'anno, non entri nel novero dei mesi!
{3:7} Quella notte sia notte sterile e non vi si oda grido di gioia.
{3:8} La maledicano quei che maledicono i giorni e sono esperti nell'evocare il drago.
{3:9} Si oscurino le stelle del suo crepuscolo, aspetti la luce e la luce non venga, e non contempli le palpebre dell'alba,
{3:10} poiché non chiuse la porta del grembo che mi portava e non celò l'affanno agli occhi miei.
{3:11} Perché non morii fin dal seno di mia madre? Perché non spirai appena uscito dal suo grembo?
{3:12} Perché trovai delle ginocchia per ricevermi e delle mammelle da poppare?
{3:13} Ora giacerei tranquillo, dormirei, e avrei cosí riposo
{3:14} con i re e con i consiglieri della terra che si costruirono mausolei,
{3:15} con i príncipi che possedevano oro e che riempirono d'argento le loro case;
{3:16} oppure, come l'aborto nascosto, non esisterei, sarei come i feti che non videro la luce.
{3:17} Là cessano gli empi di tormentare gli altri. Là riposano gli stanchi,
{3:18} là i prigionieri hanno pace tutti insieme, senza udir voce d'aguzzino.
{3:19} Piccoli e grandi sono là insieme, lo schiavo è libero dal suo padrone.
{3:20} Perché dare la luce all'infelice e la vita a chi ha l'anima nell'amarezza?
{3:21} Essi aspettano la morte che non viene, la ricercano piú che i tesori nascosti.
{3:22} Si rallegrerebbero fino a giubilarne, esulterebbero se trovassero una tomba.
{3:23} Perché dar vita a un uomo la cui via è oscura, e che Dio ha stretto in un cerchio?
{3:24} Io sospiro anche quando prendo il mio cibo, e i miei gemiti si spargono come acqua.
{3:25} Non appena temo un male, esso mi colpisce; e quel che mi spaventa, mi piomba addosso.
{3:26} Non trovo riposo, né tranquillità, né pace, il tormento è continuo!»
{i4:1} Rimprovero di Elifaz a Giobbe (Sl 30:67; Eb 12:512) Ga 6:78
{4:1} Allora Elifaz di Teman rispose e disse:
{4:2} «Se provassimo a dirti una parola, ti darebbe fastidio? Ma chi potrebbe trattener le parole?
{4:3} Tu ne hai ammaestrati molti, hai fortificato le mani stanche;
{4:4} e le tue parole hanno rialzato chi stava cadendo, hai rafforzato le ginocchia vacillanti;
{4:5} e ora che il male piomba su di te, ti lasci abbattere; ora che è giunto fino a te, sei tutto smarrito.
{4:6} Il tuo timor di Dio non ti dà fiducia, e l'integrità della tua vita non è la tua speranza?
{4:7} Ricorda: quale innocente perí mai? Dove furono mai distrutti gli uomini retti?
{4:8} Io per me ho visto che coloro che arano *iniquità e seminano tormenti, ne mietono i frutti.
{4:9} Al soffio di Dio essi periscono, dal vento della sua ira sono consumati.
{4:10} Spenta è la voce del ruggente, sono spezzati i denti dei leoncelli.
{4:11} Perisce per mancanza di preda il forte leone, e restano dispersi i piccini della leonessa.
{i4:12} Gb 33:14-18 (Gb 25:4-6; 15:14-16)
{4:12} «Una parola mi è furtivamente giunta, e il mio orecchio ne ha còlto il lieve sussurro.
{4:13} Tra i pensieri delle visioni notturne, quando un sonno profondo cade sui mortali,
{4:14} uno spavento mi prese, un tremore, che mi fece fremer tutte le ossa.
{4:15} Uno spirito mi passò davanti, e i peli mi si rizzarono addosso.
{4:16} Si fermò, ma non riconobbi il suo sembiante; una figura mi stava davanti agli occhi e udii una voce sommessa che diceva:
{4:17} “Può il mortale essere giusto davanti a Dio? Può l'uomo essere puro davanti al suo creatore?
{4:18} Ecco, Dio non si fida dei suoi servi, e trova difetti nei suoi angeli;
{4:19} quanto piú in quelli che stanno in case d'argilla, che hanno per fondamento la polvere e sono schiacciati al pari delle tignole!
{4:20} Fra la mattina e la sera sono infranti; periscono per sempre, senza che nessuno se ne accorga.
{4:21} La corda della loro tenda è strappata, e muoiono senza possedere la saggezza”.
{i5:1} Elifaz esorta Giobbe ad accettare il suo castigo (Pr 3:33; Gb 4:7, ecc.) Gb 14:1-4
{5:1} «Chiama pure! C'è forse chi ti risponda? A quale dei santi vorrai tu rivolgerti?
{5:2} No, il cruccio non uccide che l'insensato e l'irritazione fa morire lo stolto.
{5:3} Io ho visto l'insensato prender radice, ma ben presto ho dovuto maledire la sua casa.
{5:4} I suoi figli vanno privi di soccorso, sono oppressi alla *porta della città, e non c'è chi li difenda.
{5:5} L'affamato gli divora il raccolto, glielo ruba perfino dalle spine; l'assetato gli trangugia i beni.
{5:6} Infatti, la sventura non spunta dalla terra, né il dolore germina dal suolo;
{5:7} ma l'uomo nasce per soffrire, come la favilla per volare in alto.
{i5:8} Gb 8:5-7; Sl 107:40-43; Lu 1:51-53
{5:8} «Io però vorrei cercare Dio, a Dio vorrei esporre la mia causa;
{5:9} a lui, che fa cose grandi, imperscrutabili, meraviglie innumerevoli;
{5:10} che sparge la pioggia sopra la terra e manda l'acqua sui campi;
{5:11} che innalza quelli che erano abbassati e pone in salvo gli afflitti, in luogo elevato;
{5:12} che sventa i disegni degli astuti, sicché le loro mani non giungono a eseguirli;
{5:13} che prende gli abili nella loro astuzia, sicché il consiglio degli scaltri va in rovina.
{5:14} Di giorno essi incorrono nelle tenebre, a mezzogiorno brancolano come di notte.
{5:15} Ma Dio salva il meschino dalla spada della loro bocca, e il povero dalla mano del potente.
{5:16} Cosí per il misero c'è speranza, mentre l'*iniquità chiude la bocca.
{i5:17} Sl 94:1213; 34:6-22; Os 6:1
{5:17} «Beato l'uomo che Dio corregge! Tu non disprezzare la lezione dell'Onnipotente;
{5:18} perché egli fa la piaga, ma poi la fascia; egli ferisce, ma le sue mani guariscono.
{5:19} In sei sciagure egli sarà il tuo liberatore, e in sette, il male non ti toccherà.
{5:20} In tempo di carestia ti scamperà dalla morte, in tempo di guerra dai colpi della spada.
{5:21} Sarai sottratto al flagello della lingua, non temerai quando verrà il disastro.
{5:22} In mezzo al disastro e alla fame riderai, non temerai le belve della terra;
{5:23} perché avrai per alleate le pietre del suolo, e gli animali dei campi saranno con te in pace.
{5:24} Saprai al sicuro la tua tenda; e, visitando i tuoi pascoli, vedrai che non ti manca nulla.
{5:25} Saprai che la tua discendenza moltiplica, che i tuoi rampolli crescono come l'erba dei campi.
{5:26} Te ne andrai maturo alla tomba, come i covoni di grano si accumulano a suo tempo.
{5:27} Ecco quel che abbiamo trovato, riflettendo. Cosí è. Tu, ascolta, e fanne tesoro».
{i6:1} Amarezza di Giobbe Gb 16:6-17; 17:711-16
{6:1} Allora *Giobbe rispose:
{6:2} «Ah, se il mio travaglio si pesasse, se le mie calamità si mettessero tutte insieme sulla bilancia!
{6:3} Sarebbero trovati piú pesanti della sabbia del mare. Ecco perché le mie parole sono temerarie.
{6:4} Infatti le saette dell'Onnipotente mi trafiggono, lo spirito mio ne succhia il veleno; i terrori di Dio si schierano in battaglia contro di me.
{6:5} L'asino selvatico raglia forse quando ha l'erba davanti? Muggisce forse il bue davanti alla pastura?
{6:6} Si può forse mangiar ciò che è insipido, senza sale? C'è qualche gusto in un chiaro d'uovo?
{6:7} Mi rifiuto di toccare una simile cosa, essa è per me come un cibo ripugnante.
{6:8} Oh, mi avvenisse pure quel che chiedo, e mi desse Dio quel che spero!
{6:9} Volesse pure Dio schiacciarmi, stendere la mano e tagliare il filo dei miei giorni!
{6:10} Sarebbe questo un conforto per me, esulterei nei dolori che egli non mi risparmia; poiché non ho rinnegato le parole del Santo.
{6:11} Che è mai la mia forza perché io speri ancora? Che fine mi aspetta perché io sia paziente?
{6:12} La mia forza è come la forza delle pietre? E la mia carne è forse di bronzo?
{6:13} Non c'è forza in me, la saggezza è stata allontanata da me.
{i6:14} Giobbe rileva l'insensibilità dei suoi amici (Gb 16:1-520; 19:1-619-22) (Pr 17:17; Gb 32:3)
{6:14} «Pietà deve l'amico a colui che soccombe, se anche abbandonasse il timor dell'Onnipotente.
{6:15} Ma i fratelli miei si sono mostrati infidi come un torrente, come l'acqua di torrenti che passa.
{6:16} Il ghiaccio li rende torbidi, e la neve vi si scioglie;
{6:17} ma passato il tempo delle piene, svaniscono; quando sentono il caldo, scompaiono dal loro luogo.
{6:18} Le carovane che si dirigono là, mutano strada, s'inoltrano nel deserto, e vi periscono.
{6:19} Le carovane di Tema li cercavano con lo sguardo, i viandanti di Seba vi contavano su,
{6:20} ma furono delusi nella loro fiducia; giunti sul luogo, rimasero confusi.
{6:21} Tali siete divenuti voi per me; vedete uno che fa orrore, e vi prende la paura.
{6:22} Vi ho forse detto: “Datemi qualcosa”; oppure: “Con i vostri beni fate un dono a mio favore”;
{6:23} oppure: “Liberatemi dalla stretta del nemico”; oppure: “Scampatemi dalla mano dei prepotenti”?
{6:24} Ammaestratemi, e starò in silenzio; fatemi capire in che cosa ho errato.
{6:25} Quanto sono efficaci le parole rette! Ma la vostra riprensione che vale?
{6:26} Volete dunque biasimare delle parole? Ma le parole di un disperato se le porta il vento!
{6:27} Voi sareste capaci di tirare a sorte l'orfano, e di vendere il vostro amico!
{6:28} Ebbene, guardatemi pure e vedete se io vi mento spudoratamente.
{6:29} Ripensateci, non commettete errori! Ripensateci, la mia giustizia è ancora presente.
{6:30} C'è qualche errore sulla mia lingua? Il mio palato non distingue piú quel che è male?
{i7:1} Sofferenza e ribellione di Giobbe Gb 14 (Sl 102:1-12; Is 38:10-15) Sl 39
{7:1} «La vita dell'uomo sulla terra è come quella di un soldato; i suoi giorni sono simili ai giorni di un mercenario.
{7:2} Come lo schiavo anela l'ombra, come l'operaio aspetta il suo salario,
{7:3} cosí a me toccano mesi di sciagura, mi sono assegnate notti di dolore.
{7:4} Non appena mi corico, dico: “Quando mi alzerò?” Ma la notte si prolunga, e mi sazio di agitazioni fino all'alba.
{7:5} La mia carne è coperta di vermi e di croste polverose, la mia pelle si richiude, poi riprende a suppurare.
{7:6} I miei giorni se ne vanno piú veloci della spola, si consumano senza speranza.
{7:7} Ricòrdati che la mia vita è un soffio! L'occhio mio non vedrà piú il bene.
{7:8} Lo sguardo di chi ora mi vede non mi potrà piú scorgere; gli occhi tuoi mi cercheranno, ma io non sarò piú.
{7:9} La nuvola svanisce e si dilegua; cosí chi scende nel *soggiorno dei morti non ne risalirà;
{7:10} non tornerà piú nella sua casa e il luogo dove stava non lo riconoscerà piú.
{7:11} Io, perciò, non terrò chiusa la bocca; nell'angoscia del mio spirito io parlerò, mi lamenterò nell'amarezza dell'anima mia.
{7:12} Sono io forse il mare o un mostro marino che tu ponga intorno a me una guardia?
{7:13} Quando dico: “Il mio letto mi darà sollievo, il mio giaciglio allevierà la mia pena!,
{7:14} tu mi sgomenti con sogni, e mi spaventi con visioni;
{7:15} io preferisco soffocare, a queste mie ossa preferisco la morte.
{7:16} Io mi sto consumando; non vivrò sempre; ti prego, lasciami stare; i giorni miei non sono che un soffio.
{7:17} Che cos'è l'uomo che tu ne faccia tanto caso, che tu t'interessi a lui,
{7:18} lo visiti ogni mattina e lo metta alla prova a ogni istante?
{7:19} Quando cesserai di tenere lo sguardo fisso su di me? Quando mi darai tempo d'inghiottire la mia saliva?
{7:20} Se ho peccato, che ho fatto a te, o guardiano degli uomini? Perché hai fatto di me il tuo bersaglio a tal punto che sono divenuto un peso a me stesso?
{7:21} Perché non perdoni le mie trasgressioni e non cancelli la mia *iniquità? Poiché presto giacerò nella polvere; tu mi cercherai, ma io non sarò piú».
{i8:1} Bildad conferma il castigo per l'empio (Gb 34:10-19; 22:21-30; Sl 92:13, ecc.)
{8:1} Allora Bildad di Suac rispose e disse:
{8:2} «Fino a quando terrai questi discorsi e saranno le parole della tua bocca come un vento impetuoso?
{8:3} Potrebbe Dio pervertire il giudizio? Potrebbe l'Onnipotente pervertire la giustizia?
{8:4} Se i tuoi figli hanno peccato contro di lui, egli li ha dati in balía del loro misfatto;
{8:5} ma tu, se ricorri a Dio e implori l'Onnipotente,
{8:6} se proprio sei puro e integro, certo egli sorgerà in tuo favore e restaurerà la tua giusta dimora.
{8:7} Cosí sarà stato piccolo il tuo principio, ma la tua fine sarà grande oltre misura.
{i8:8} Gb 20:4-9; Sl 37:16, ecc.
{8:8} «Interroga le passate generazioni, rifletti sull'esperienza dei padri;
{8:9} poiché noi siamo di ieri e non sappiamo nulla; i nostri giorni sulla terra non sono che un'ombra;
{8:10} ma quelli certo t'insegneranno, ti parleranno, e dal loro cuore trarranno discorsi.
{8:11} Può il papiro crescere dove non c'è limo? Forse il giunco viene su senz'acqua?
{8:12} Mentre sono verdi ancora, e senza che li si tagli, prima di tutte le erbe, inaridiscono.
{8:13} Tale è la sorte di tutti quelli che dimenticano Dio; la speranza dell'empio perirà.
{8:14} La sua baldanza è troncata, la sua fiducia è come una tela di ragno.
{8:15} Egli si appoggia alla sua casa, ma essa non regge; vi si aggrappa, ma quella non tiene.
{8:16} Egli verdeggia al sole, i suoi rami si protendono sul suo giardino,
{8:17} le sue radici s'intrecciano sul mucchio delle macerie, penetra fra le pietre della casa.
{8:18} Ma divelto che sia dal suo luogo, questo lo rinnega e gli dice: “Non ti ho mai visto!”
{8:19} Tali sono le delizie che gli procura il suo comportamento! Dalla polvere, altri dopo lui germoglieranno.
{8:20} No, Dio non respinge l'uomo integro, né porge aiuto a quelli che fanno il male.
{8:21} Egli renderà ancora il sorriso alla tua bocca, sulle tue labbra metterà canti d'esultanza.
{8:22} Quelli che ti odiano saranno coperti di vergogna, la tenda degli empi sparirà».
{i9:1} Giobbe riconosce il peccato dell'uomo (Sl 130:3; Ro 3:1920) (Sl 147:5; Da 4:343537) Gb 33:8-13
{9:1} Allora *Giobbe rispose e disse:
{9:2} «Sí, certo, io so che è cosí; come potrebbe il mortale essere giusto davanti a Dio?
{9:3} Se all'uomo piacesse disputare con Dio, non potrebbe rispondergli su un punto fra mille.
{9:4} Dio è saggio, è grande in potenza; chi gli ha tenuto fronte e se n'è trovato bene?
{9:5} Egli trasporta le montagne senza che se ne accorgano, nel suo furore le sconvolge.
{9:6} Egli scuote la terra dalle sue fondamenta, e le sue colonne tremano.
{9:7} Comanda al sole, ed esso non sorge; mette un sigillo sulle stelle.
{9:8} Da solo spiega i cieli, cammina sulle piú alte onde del mare.
{9:9} È il creatore dell'Orsa, d'Orione, delle Pleiadi, e delle misteriose regioni del cielo australe.
{9:10} Egli fa cose grandi e imperscrutabili, meraviglie innumerevoli.
{9:11} Ecco, egli mi passa vicino, e io non lo vedo; mi scivola accanto e non me n'accorgo.
{9:12} Ecco, afferra la preda, e chi si opporrà? Chi oserà dirgli: “Che fai?”
{9:13} Dio non ritira la sua collera; sotto di lui si curvano i campioni della superbia.
{9:14} Io, come farei a rispondergli, a scegliere le mie parole per discutere con lui?
{9:15} Avessi anche ragione, non gli replicherei, ma implorerei misericordia al mio giudice.
{9:16} Se io lo invocassi ed egli mi rispondesse, non per questo crederei che avesse dato ascolto alla mia voce;
{9:17} egli mi piomba addosso dal seno della tempesta, moltiplica senza motivo le mie piaghe,
{9:18} non mi lascia riprender fiato, e mi sazia d'amarezza.
{9:19} Se si tratta di forza, ecco, egli è potente; se di diritto, egli dice: “Chi mi convocherà?”
{9:20} Se io fossi senza colpa, la mia bocca mi condannerebbe; se fossi innocente, mi dichiarerebbe colpevole.
{i9:21} Giobbe accusa Dio (Ec 9:1-3; 8:14) Sl 73:13-15; Gb 10
{9:21} «Sono innocente? Sí, lo sono! Di me non mi preme, io disprezzo la mia vita!
{9:22} Per me è la stessa cosa! Perciò dico: “Egli distrugge ugualmente l'integro e il malvagio”.
{9:23} Se un flagello, a un tratto, semina la morte, egli ride dello sgomento degli innocenti.
{9:24} La terra è data in balía dei malvagi; egli vela gli occhi ai giudici di essa; se non è lui, chi è dunque?
{9:25} I miei giorni se ne vanno piú veloci di un corriere; fuggono via senz'aver visto il bene;
{9:26} passano rapidi come navicelle di giunchi, come l'aquila che piomba sulla preda.
{9:27} Io dico: “Voglio dimenticare il mio lamento, abbandonare questa faccia triste, e stare allegro”.
{9:28} Ma mi spavento per tutti i miei dolori. Sono certo che non mi considererai innocente.
{9:29} Io sarò condannato; perché dunque affaticarmi invano?
{9:30} Anche se mi lavassi con la neve e mi pulissi le mani con il sapone,
{9:31} tu mi tufferesti nel fango di una fossa, le mie vesti mi avrebbero in orrore.
{9:32} Dio non è un uomo come me, perché io gli risponda e perché possiamo comparire in giudizio assieme.
{9:33} Non c'è fra noi un arbitro, che posi la mano su tutti e due!
{9:34} Dio allontani da me la sua verga; smetta di spaventarmi con il suo terrore;
{9:35} allora io parlerò senza temerlo, perché sento di non essere quel colpevole che sembro».
{i10:1} Giobbe crede di essere colpito da Dio senza motivo Gb 23 (Is 50:10; La 3:31-33)
{10:1} «Io provo disgusto della mia vita; voglio dar libero sfogo al mio lamento, voglio parlare nell'amarezza dell'anima mia!
{10:2} Io dirò a Dio: non condannarmi! Fammi sapere perché sei in contesa con me!
{10:3} Ti sembra cosa ben fatta opprimere, disprezzare l'opera delle tue mani e favorire i disegni dei malvagi?
{10:4} Hai tu occhi di carne? Vedi tu come vede l'uomo?
{10:5} Sono i tuoi giorni come i giorni del mortale, i tuoi anni come gli anni degli esseri umani,
{10:6} che tu investighi tanto la mia *iniquità, che t'informi cosí del mio peccato,
{10:7} pur sapendo che io non sono colpevole, e che non c'è chi mi liberi dalla tua mano?
{10:8} Le tue mani mi hanno formato, m'hanno fatto tutto quanto, eppure mi distruggi!
{10:9} Ricòrdati che mi hai plasmato come argilla, e tu mi fai ritornare in polvere!
{10:10} Non mi hai colato forse come il latte e fatto rapprendere come il formaggio?
{10:11} Tu mi hai rivestito di pelle e di carne, e mi hai intessuto d'ossa e di nervi.
{10:12} Mi hai concesso vita e grazia, la tua provvidenza ha vegliato sul mio spirito,
{10:13} ed ecco quello che nascondevi in cuore! Sí, lo so, questo meditavi:
{10:14} se avessi peccato, l'avresti ben tenuto a mente e non mi avresti assolto dalla mia iniquità.
{10:15} Se fossi stato malvagio, guai a me! Se giusto, non avrei osato alzar la fronte, sazio d'infamia, spettatore della mia miseria.
{10:16} Se l'avessi alzata, mi avresti dato la caccia come a un leone, contro di me avresti rinnovato le tue prodezze;
{10:17} avresti trovato contro di me nuovi testimoni e avresti raddoppiato il tuo sdegno contro di me; legioni su legioni mi avrebbero assalito.
{i10:18} Gb 3:11-26; 7:7-21
{10:18} «Perché mi hai fatto uscire dal grembo di mia madre? Sarei spirato senza che occhio mi vedesse!
{10:19} Sarei stato come se non fossi mai esistito, mi avrebbero portato dal grembo materno alla tomba!
{10:20} Non sono forse pochi i giorni che mi restano? Smetta egli dunque, mi lasci stare, perché io possa rasserenarmi un poco,
{10:21} prima che me ne vada, per non piú tornare, nella terra delle tenebre e dell'ombra di morte:
{10:22} terra oscura come notte profonda, dove regnano l'ombra di morte e il disordine, il cui chiarore è come notte oscura».
{i11:1} Zofar invita Giobbe ad allontanarsi dall'iniquità Gb 32:23 (Gb 12; Ro 11:33-36; Sl 94:8-11)
{11:1} Allora Zofar di Naama rispose e disse:
{11:2} «Questa abbondanza di parole rimarrà forse senza risposta? Basterà quindi essere loquace per aver ragione?
{11:3} Varranno le tue ciance a far tacere la gente? Farai dunque il beffardo, senza che nessuno ti contesti?
{11:4} Tu dici a Dio: “Quel che sostengo è giusto, e io sono puro in tua presenza”.
{11:5} Ma, oh se Dio volesse parlare e aprir la bocca per risponderti
{11:6} e rivelarti i segreti della sua saggezza, poiché infinita è la sua intelligenza! Vedresti allora come Dio dimentichi parte della tua colpa.
{11:7} Puoi forse scandagliare le profondità di Dio, arrivare a conoscere appieno l'Onnipotente?
{11:8} Si tratta di cose piú alte del cielo; tu che faresti? Di cose piú profonde del *soggiorno dei morti; come le conosceresti?
{11:9} La loro misura è piú lunga della terra, piú larga del mare.
{11:10} Se Dio passa, se incarcera, se chiama in giudizio, chi si opporrà?
{11:11} Egli infatti conosce gli uomini perversi, scopre senza sforzo l'*iniquità.
{11:12} Ma l'insensato diventerà saggio, quando un puledro d'onagro diventerà uomo.
{i11:13} Gb 22:21-30; Is 55:67
{11:13} «Tu però, se ben disponi il cuore, e tendi verso Dio le mani,
{11:14} se allontani il male che è nelle tue mani, e non alberghi l'iniquità nelle tue tende,
{11:15} allora alzerai la fronte senza macchia, sarai incrollabile, e non avrai paura di nulla;
{11:16} dimenticherai i tuoi affanni; te ne ricorderai come d'acqua passata;
{11:17} la tua vita sorgerà piú fulgida del pieno giorno, l'oscurità sarà come la luce del mattino.
{11:18} Sarai fiducioso perché avrai speranza; ti guarderai bene attorno e ti coricherai sicuro.
{11:19} Ti metterai a dormire e nessuno ti spaventerà; e molti cercheranno il tuo favore.
{11:20} Ma gli occhi degli empi verranno meno; non ci sarà piú rifugio per loro, e non avranno altra speranza che esalare l'ultimo respiro».
{i12:1} Rimprovero di Giobbe ai suoi amici (Gb 13:1-5; Sl 123:34) (Sl 19:1-4; Ro 1:1920)
{12:1} Allora *Giobbe rispose e disse:
{12:2} «Voi, certo, valete quanto un popolo, e con voi morirà la saggezza.
{12:3} Ma di senno ne ho anch'io quanto voi, non vi sono affatto inferiore; cose come queste chi non le sa?
{12:4} Io dunque dovrei essere il ludibrio degli amici! Io che invocavo Dio, ed egli mi rispondeva; il ludibrio io, l'uomo giusto, integro!
{12:5} Il disprezzo per la sventura altrui è nel pensiero di chi vive nella prosperità; esso è sempre pronto a colpire, se uno ha il piede che vacilla.
{12:6} Sono invece tranquille le tende dei ladri; chi provoca Dio, chi si fa un dio della propria forza, se ne sta al sicuro.
{12:7} Ma interroga un po' gli animali, e te lo insegneranno; gli uccelli del cielo, e te lo mostreranno;
{12:8} oppure parla alla terra ed essa te lo insegnerà, e i pesci del mare te lo racconteranno.
{12:9} Chi non sa, fra tutte queste creature, che la mano del Signore ha fatto ogni cosa,
{12:10} che egli tiene in mano l'anima di tutto quel che vive, e lo spirito di ogni carne umana?
{12:11} L'orecchio non discerne forse le parole, come il palato assaggia i cibi?
{12:12} Nei vecchi si trova la saggezza, e lunghezza di giorni dà intelligenza.
{i12:13} Giobbe afferma la potenza di Dio Gb 9:4-13; 5:9-16; 42:2
{12:13} «In Dio stanno la saggezza e la potenza, a lui appartengono il consiglio e l'intelligenza.
{12:14} Egli abbatte, e nessuno può ricostruire. Chiude un uomo in prigione, e non c'è chi gli apra.
{12:15} Egli trattiene le acque, e tutto inaridisce; le lascia andare, ed esse sconvolgono la terra.
{12:16} Egli possiede la forza e l'abilità; da lui dipendono chi erra e chi fa errare.
{12:17} Egli manda scalzi i consiglieri, colpisce di demenza i giudici.
{12:18} Scioglie i legami dell'autorità dei re e cinge i loro fianchi di catene.
{12:19} Manda scalzi i *sacerdoti, e rovescia i potenti.
{12:20} Priva della parola i piú eloquenti, e toglie il discernimento ai vecchi.
{12:21} Sparge il disprezzo sui nobili, e scioglie la cintura ai forti.
{12:22} Rivela le cose recondite, facendole uscire dalle tenebre, e porta alla luce ciò che è avvolto in ombra di morte.
{12:23} Accresce i popoli e li annienta, amplia le nazioni e le riconduce nei loro confini;
{12:24} toglie il senno ai capi della terra, e li fa peregrinare in solitudini senza sentiero.
{12:25} Brancolano nelle tenebre, senza alcuna luce, e li fa barcollare come ubriachi.
{i13:1} Giobbe vuole difendere la sua causa davanti a Dio Gb 32:3, ecc.; 42:78
{13:1} «L'occhio mio tutto questo l'ha visto; l'orecchio mio l'ha udito e l'ha inteso.
{13:2} Quel che sapete voi lo so anch'io, non vi sono affatto inferiore.
{13:3} Ma io vorrei parlare con l'Onnipotente, ci terrei a ragionare con Dio;
{13:4} poiché voi siete inventori di menzogne, siete tutti quanti medici da nulla.
{13:5} Oh, se faceste silenzio! Esso vi sarebbe contato come saggezza.
{13:6} Ascoltate, vi prego, quel che ho da rimproverarvi; state attenti alle repliche delle mie labbra!
{13:7} Volete dunque difendere Dio parlando con menzogna? Sostenere la sua causa con parole di frode?
{13:8} Volete aver riguardo alla sua persona? E costituirvi difensori di Dio?
{13:9} Sarà un bene per voi quando egli vi scruterà a fondo? Credete di ingannarlo come s'inganna un uomo?
{13:10} Certo egli vi riprenderà severamente, se nel vostro segreto avete dei riguardi personali.
{13:11} La sua maestà non vi farà sgomenti? Il suo terrore non piomberà su di voi?
{13:12} I vostri detti memorabili sono massime di cenere; i vostri baluardi son baluardi d'argilla.
{i13:13} Gb 23; 9:32-35
{13:13} «Tacete, lasciatemi stare; voglio parlare io, succeda quel che succeda!
{13:14} Perché dovrei prendere la mia carne con i denti? E trattenere la mia vita con le mie mani?
{13:15} Ecco, mi uccida pure! Oh, continuerò a sperare. Soltanto, io difenderò in faccia a lui il mio comportamento!
{13:16} Anche questo servirà alla mia salvezza; poiché un empio non ardirebbe presentarsi a lui.
{13:17} Ascoltate attentamente il mio discorso, porgete orecchio a quanto sto per dichiararvi.
{13:18} Ecco, io ho predisposto ogni elemento per la causa; so che sarò riconosciuto giusto.
{13:19} C'è qualcuno che voglia farmi opposizione? Se c'è, io taccio e sono pronto a morire.
{13:20} Ma, o Dio, concedimi solo due cose, e non mi nasconderò dalla tua presenza:
{13:21} ritira da me la tua mano e fa che i tuoi terrori non mi spaventino piú.
{13:22} Poi interrogami e io risponderò; oppure parlerò io, e tu replicherai.
{13:23} Quante sono le mie *iniquità, quanti i miei peccati? Fammi conoscere la mia *trasgressione, il mio peccato!
{13:24} Perché nascondi il tuo volto e mi consideri un nemico?
{13:25} Vuoi dunque atterrire una foglia portata via dal vento? Vuoi forse perseguitare una pagliuzza inaridita?
{13:26} Tu mi condanni a pene cosí amare, e mi fai espiare gli sbagli della mia giovinezza;
{13:27} tu metti i miei piedi nei ceppi, spii tutti i miei movimenti, e prendi nota delle orme dei miei piedi.
{13:28} Intanto questo mio corpo si disfa come legno tarlato, come un abito ròso dal tarlo.
{i14:1} Giobbe descrive la miseria dell'uomo Gb 7; Sl 90 (Ec 9:3-6; Gb 19:25-27; Sl 49:14-15)
{14:1} «L'uomo, nato di donna, vive pochi giorni, ed è sazio d'affanni.
{14:2} Spunta come un fiore, poi è reciso; fugge come un' ombra, e non dura.
{14:3} E sopra un essere cosí, tu tieni gli occhi aperti e mi fai comparir con te in giudizio!
{14:4} Chi può trarre una cosa pura da una impura? Nessuno.
{14:5} Se i suoi giorni sono fissati, e il numero dei suoi mesi dipende da te, e tu gli hai posto un termine che egli non può varcare,
{14:6} distogli da lui lo sguardo, perché abbia un po' di tranquillità, e possa godere come un operaio la fine della sua giornata.
{14:7} Per l'albero almeno c'è speranza; se è tagliato, rigermoglia e continua a mettere germogli.
{14:8} Quando la sua radice è invecchiata sotto terra, e il suo tronco muore nel suolo,
{14:9} a sentir l'acqua, rinverdisce e mette rami come una giovane pianta.
{14:10} Ma l'uomo muore e perde ogni forza; il mortale spira, e dov'è egli?
{14:11} Le acque del lago se ne vanno, il fiume vien meno e si prosciuga;
{14:12} cosí l'uomo giace, e non risorge piú; finché non vi siano piú cieli egli non si risveglierà né sarà piú destato dal suo sonno.
{14:13} Oh, volessi tu nascondermi nel *soggiorno dei morti, tenermi occulto finché l'ira tua sia passata, fissarmi un termine, e poi ricordarti di me!
{14:14} Se l'uomo muore, può egli tornare in vita? Aspetterei fiducioso tutti i giorni della mia sofferenza, finché cambiasse la mia condizione:
{14:15} tu mi chiameresti e io risponderei, tu vorresti rivedere l'opera delle tue mani.
{14:16} Ma ora tu conti i miei passi, tu osservi i miei peccati;
{14:17} le mie *trasgressioni sono sigillate in un sacco, e alle mie *iniquità, altre ne aggiungi.
{14:18} La montagna frana e scompare, la roccia è divelta dal suo luogo,
{14:19} le acque consumano la pietra, le loro inondazioni trascinano via la terra: cosí tu distruggi la speranza dell'uomo.
{14:20} Tu lo sopraffai una volta per sempre, ed egli se ne va; gli muti la sembianza, e lo mandi via.
{14:21} Se i suoi figli salgono in onore, egli lo ignora; se cadono in disprezzo, egli non lo vede;
{14:22} questo solo sente: che il suo corpo soffre, che l'anima sua è in lutto».
{i15:1} Elifaz paragona Giobbe a un malvagio Gb 16:1-5 (Gb 25:4-6; 14:4; Sl 51:5)
{15:1} Allora Elifaz di Teman rispose e disse:
{15:2} «Il saggio risponde forse con vana scienza? Si gonfia il petto di vento?
{15:3} Si difende con chiacchiere inutili e con parole che non giovano nulla?
{15:4} Tu, poi, distruggi il timor di Dio, sminuisci la preghiera che gli è dovuta.
{15:5} La tua *iniquità ti detta le parole, e adoperi il linguaggio degli astuti.
{15:6} Non io, la tua bocca ti condanna; le tue labbra stesse depongono contro di te.
{15:7} Sei forse tu il primo uomo che nacque? Fosti tu formato prima dei monti?
{15:8} Hai forse sentito quanto si è detto nel Consiglio di Dio? Hai forse accaparrato la saggezza tutta quanta per te solo?
{15:9} Che sai tu che noi non sappiamo? Che conoscenza hai tu che non sia anche nostra?
{15:10} Ci sono fra noi uomini canuti e anche vecchi piú attempati di tuo padre.
{15:11} Fai cosí poco caso delle consolazioni di Dio e delle dolci parole che ti abbiam rivolte?
{15:12} Dove ti trascina il cuore, e che vogliono dire codeste torve occhiate?
{15:13} Come! Tu volgi la tua collera contro Dio, e ti lasci uscir di bocca tali parole?
{15:14} Chi è mai l'uomo per esser puro, il nato di donna per esser giusto?
{15:15} Ecco, Dio non si fida nemmeno dei suoi santi, i cieli non sono puri ai suoi occhi;
{15:16} quanto meno quest'essere abominevole e corrotto, l'uomo, che tracanna iniquità come acqua!
{i15:17} Gb 18:5-21; 20:4-29
{15:17} «Io voglio istruirti; porgimi ascolto e ti racconterò quello che ho visto,
{15:18} quello che i saggi hanno riferito senza nulla celare di quel che sapevano dai padri,
{15:19} ai quali soltanto è stato dato il paese; e in mezzo ai quali non è passato lo straniero.
{15:20} L'empio è tormentato tutti i suoi giorni, e pochi sono gli anni riservati al prepotente.
{15:21} Sempre ha negli orecchi rumori spaventosi e in piena pace gli piomba addosso il distruttore.
{15:22} Non ha speranza di uscire dalle tenebre, e si sente destinato alla spada.
{15:23} Va peregrinando in cerca di pane; dove trovarne? Egli sa che gli è vicino il giorno tenebroso.
{15:24} Le difficoltà e l'angoscia lo riempiono di paura, l'assalgono come un re pronto alla battaglia,
{15:25} perché ha steso la mano contro Dio, ha sfidato l'Onnipotente,
{15:26} gli s'è slanciato audacemente contro, sotto il folto dei suoi scudi ricurvi.
{15:27} Aveva la faccia coperta di grasso, i fianchi carichi di pinguedine;
{15:28} si era stabilito in città distrutte, in case disabitate, destinate a diventar mucchi di sassi.
{15:29} Egli non si arricchirà, la sua fortuna non sarà stabile; né le sue proprietà si stenderanno sulla terra.
{15:30} Non potrà liberarsi dalle tenebre, il vento infocato farà inaridire i suoi germogli e sarà portato via dal soffio della bocca di Dio.
{15:31} Non confidi nella vanità; è un'illusione; poiché avrà la vanità per ricompensa.
{15:32} La sua fine verrà prima del tempo, i suoi rami non rinverdiranno piú.
{15:33} Sarà come vigna da cui si strappi l'uva ancor acerba, come l'ulivo da cui si scuota il fiore;
{15:34} poiché sterile è la famiglia del profano, il fuoco divora la tenda dei corrotti.
{15:35} L'empio concepisce malizia e partorisce rovina; egli prepara l'inganno».
{i16:1} Giobbe si lamenta dei suoi amici Gb 19:1-6; Mt 7:12
{16:1} Allora *Giobbe rispose e disse:
{16:2} «Di cose come queste ne ho udite tante! Siete tutti dei consolatori molesti!
{16:3} Non ci sarà una fine alle parole vane? Che cosa ti provoca a rispondere?
{16:4} Anch'io potrei parlare come voi, se voi foste al posto mio; potrei mettere insieme delle parole contro di voi e su di voi scrollare il capo;
{16:5} potrei farvi coraggio con la bocca e il conforto delle mie labbra vi calmerebbe.
{i16:6} Giobbe si lamenta della sua sorte (La 3:1-20; Gb 19:6-12) (Gb 23:1-17; 32:8- 14)
{16:6} «Se parlo, il mio dolore non ne sarà lenito; se cesso di parlare, che sollievo ne avrò?
{16:7} Ora, purtroppo, Dio m'ha ridotto senza forze, ha desolato tutta la mia casa;
{16:8} m'ha coperto di grinze e questo testimonia contro di me, la mia magrezza si leva ad accusarmi apertamente.
{16:9} La sua ira mi lacera, mi perseguita, digrigna i denti contro di me, il mio nemico aguzza gli occhi su di me.
{16:10} Aprono larga contro di me la bocca, mi percuotono per oltraggio le guance, si metton tutti insieme a darmi addosso.
{16:11} Dio mi dà in balía degli empi, mi getta in mano dei malvagi.
{16:12} Vivevo in pace ed egli m'ha scosso con violenza, m'ha preso per la nuca, m'ha frantumato, m'ha posto per suo bersaglio.
{16:13} I suoi arcieri mi circondano, egli mi trafigge i reni senza pietà, sparge a terra il mio fiele.
{16:14} Apre sopra di me breccia su breccia, mi corre addosso come un guerriero.
{16:15} Mi sono cucito un cilicio sulla pelle, ho prostrato la mia fronte nella polvere.
{16:16} Il mio viso è rosso di pianto, sulle mie palpebre si stende l'ombra di morte.
{16:17} Eppure, le mie mani non commisero mai violenza, e la mia preghiera fu sempre pura.
{i16:18} Giobbe invoca la morte (Gb 12:45; 13:4-13)
{16:18} «O terra, non coprire il mio sangue e non vi sia luogo dove si fermi il mio grido!
{16:19} Già fin d'ora, ecco, il mio Testimone è nel cielo, il mio Garante è nei luoghi altissimi.
{16:20} Gli amici mi deridono; ma a Dio si volgono piangenti gli occhi miei;
{16:21} sostenga egli le ragioni dell'uomo presso Dio, le ragioni del figlio d'uomo contro i suoi compagni!
{16:22} Poiché, pochi anni ancora e me ne andrò per una via senza ritorno.
{17:1} «Il mio soffio vitale si spegne, i miei giorni si estinguono, il sepolcro m'aspetta!
{17:2} Sono attorniato da schernitori e non posso chiudere occhio a causa delle loro parole amare.
{17:3} O Dio, deposita la mia cauzione presso di te; se no, chi altro vorrebbe porgermi la mano?
{17:4} Poiché tu hai chiuso il cuore di costoro alla ragione, perciò non li farai trionfare.
{17:5} Chi denunzia un amico perché diventi preda altrui, vedrà accecare gli occhi dei suoi figli.
{17:6} Egli mi ha reso la favola dei popoli, e sono divenuto uno a cui si sputa in faccia.
{17:7} L'occhio mio si oscura dal dolore, le mie membra non sono piú che un'ombra.
{17:8} Gli uomini retti ne sono colpiti di stupore, l'innocente si sdegna contro l'empio;
{17:9} ma il giusto si attiene saldo alla sua via, e chi ha le mani pure si fortifica sempre piú.
{i17:10} (Gb 10:20-22; 19:10)
{17:10} Quanto a voi tutti, tornate pure, fatevi avanti, ma fra voi non troverò un saggio.
{17:11} I miei giorni passano; i miei disegni, i disegni cari al mio cuore, sono distrutti;
{17:12} e costoro pretendono che la notte sia giorno, che la luce sia vicina, quando tutto è buio!
{17:13} Se aspetto come casa mia il *soggiorno dei morti, se già mi sono fatto il letto nelle tenebre,
{17:14} al sepolcro dico: “Tu sei mio padre”, e ai vermi: “Siete mia madre e mia sorella”.
{17:15} Dov'è dunque la mia speranza? Questa speranza mia chi la può scorgere?
{17:16} Essa scenderà alle porte del soggiorno dei morti, quando nella polvere troveremo riposo assieme».
{i18:1} Bildad invita Giobbe a riconoscere il suo peccato (Gb 15:17-35; 20)
{18:1} Allora Bildad di Suac rispose e disse:
{18:2} «Quando porrete fine alle parole? Riflettete, e poi parleremo.
{18:3} Perché siamo considerati come bestie e perché siamo agli occhi vostri degli esseri impuri?
{18:4} O tu, che nel tuo cruccio laceri te stesso, dovrà la terra, per causa tua, essere abbandonata e la roccia esser rimossa dal suo luogo?
{18:5} Sí, la luce dell'empio si spegne, e la fiamma del suo fuoco non brilla.
{18:6} La luce si oscura nella sua tenda, e la lampada che gli sta sopra si spegne.
{18:7} I passi che faceva nella sua forza si raccorciano, i suoi disegni lo conducono a rovina.
{18:8} Poiché i suoi piedi lo traggono nel tranello, va camminando sulle reti.
{18:9} Il laccio l'afferra per il tallone, la trappola lo ghermisce.
{18:10} Sta nascosta in terra per lui un'insidia, sul sentiero lo aspetta un agguato.
{18:11} Paure lo atterriscono tutto intorno, lo inseguono, gli stanno alle calcagna.
{18:12} La sua forza viene meno dalla fame, la calamità gli sta pronta al fianco.
{18:13} Gli divora a pezzo a pezzo la pelle, gli divora le membra il primogenito della morte.
{18:14} Egli è strappato dalla sua tenda che credeva sicura, è fatto scendere verso il re degli spaventi.
{18:15} Nella sua tenda abita chi non è dei suoi, la sua casa è cosparsa di zolfo.
{18:16} In basso s'inaridiscono le sue radici, in alto sono tagliati i suoi rami.
{18:17} La sua memoria scompare dal paese, piú non si ode il suo nome per le campagne.
{18:18} È scacciato dalla luce nelle tenebre, è bandito dal mondo.
{18:19} Non lascia tra il suo popolo né figli, né nipoti, nessun superstite dov'egli soggiornava.
{18:20} Quelli di occidente sono stupiti della sua sorte, quelli di oriente ne sono inorriditi.
{18:21} Certo, sono tali le dimore dei perversi, tale è il luogo di chi non conosce Dio».
{i19:1} Giobbe si lamenta, ma egli sa che il suo Redentore è vivente Gb 16; Sl 88; 102:4-12
{19:1} Allora *Giobbe rispose e disse:
{19:2} «Fino a quando mi affliggerete e mi tormenterete con i vostri discorsi?
{19:3} Sono già dieci volte che m'insultate e non vi vergognate di malmenarmi.
{19:4} Ammesso pure che io abbia sbagliato, il mio errore concerne me solo.
{19:5} Ma se proprio volete insuperbire contro di me e rimproverarmi la vergogna in cui mi trovo,
{19:6} allora sappiatelo: chi m'ha fatto torto e m'ha avvolto nella sua rete è Dio.
{19:7} Ecco, io grido: “Violenza!” E nessuno risponde; imploro aiuto, ma non c'è giustizia!
{19:8} Dio mi ha sbarrato la via e non posso passare, ha coperto di tenebre il mio cammino.
{19:9} Mi ha spogliato della mia gloria, mi ha tolto dal capo la corona.
{19:10} Mi ha demolito pezzo per pezzo, e io me ne vado. Ha sradicato come un albero la mia speranza.
{19:11} Ha acceso la sua ira contro di me, mi ha considerato come suo nemico.
{19:12} Le sue schiere sono venute tutte insieme, si sono spianate la strada fino a me, hanno posto il campo intorno alla mia tenda.
{19:13} Egli ha allontanato da me i miei fratelli, i miei conoscenti sono diventati degli estranei per me.
{19:14} Mi hanno abbandonato i miei parenti, gli intimi miei mi hanno dimenticato.
{19:15} I miei domestici e le mie serve mi trattano come un estraneo; ai loro occhi io sono un intruso.
{19:16} Chiamo il mio servo e non risponde, devo supplicarlo con la mia bocca.
{19:17} Il mio fiato ripugna a mia moglie, faccio pietà a chi nacque dal grembo di mia madre.
{19:18} Perfino i bimbi mi sprezzano; se cerco di alzarmi, mi deridono.
{19:19} Tutti gli amici piú stretti mi hanno in orrore, quelli che amavo si sono rivoltati contro di me.
{19:20} Le mie ossa stanno attaccate alla mia pelle e alla mia carne, non m'è rimasta che la pelle dei denti.
{19:21} Pietà, pietà di me, voi, amici miei, poiché la mano di Dio mi ha colpito.
{19:22} Perché perseguitarmi come fa Dio? Perché non siete mai sazi della mia carne?
{i19:23} (Mt 5:8; 1 Gv 3:23) Gv 11:23-27
{19:23} «Oh, se le mie parole fossero scritte! Se fossero impresse in un libro!
{19:24} Se con lo scalpello di ferro e con il piombo fossero incise nella roccia per sempre!
{19:25} Ma io so che il mio Redentore vive e che alla fine si alzerà sulla polvere.
{19:26} E quando, dopo la mia pelle, sarà distrutto questo corpo, senza la mia carne, vedrò Dio.
{19:27} Io lo vedrò a me favorevole; lo contempleranno i miei occhi, non quelli d'un altro; il cuore, dal desiderio, mi si consuma!
{19:28} Se voi dite: “Come lo perseguiteremo?” –Mentre la radice della tribolazione è già dentro di me –
{19:29} temete invece per voi stessi la spada! Perché furiosi sono i castighi della spada, affinché sappiate che c'è una giustizia».
{i20:1} Zofar parla dell'empio e del suo castigo (Gb 8:8-15; 15:17, ecc.; 18:5, ecc.) Sl 37:32-38
{20:1} Allora Zofar di Naama rispose e disse:
{20:2} «Per questo i miei pensieri mi spingono a risponderti e, a causa di ciò, c'è questa fretta dentro di me.
{20:3} Ho udito rimproveri che mi fanno oltraggio; ma lo spirito mio darà una risposta assennata.
{20:4} Non lo sai tu che in ogni tempo, da che l'uomo è stato posto sulla terra,
{20:5} il trionfo dei malvagi è breve; la gioia degli empi non dura che un istante?
{20:6} Anche se la sua altezza giungesse fino al cielo, il suo capo toccasse le nubi,
{20:7} l'empio perirà per sempre come lo sterco suo; quelli che lo vedevano diranno: “Dov'è?”
{20:8} Se ne volerà via come un sogno, non si troverà piú; si dileguerà come una visione notturna.
{20:9} L'occhio che lo guardava cesserà di vederlo e la sua casa piú non lo scorgerà.
{20:10} I suoi figli si raccomanderanno ai poveri, le sue mani restituiranno la sua ricchezza.
{20:11} Il vigore giovanile che gli riempiva le ossa sarà nella polvere con lui.
{20:12} Il male è dolce alla sua bocca, se lo nasconde sotto la lingua,
{20:13} lo conserva, non lo lascia andar giú, lo trattiene sotto al suo palato:
{20:14} ma il cibo gli si trasforma nelle viscere, gli diventa in corpo veleno d'aspide.
{20:15} Ha trangugiato ricchezze e le vomiterà; Dio stesso gliele ricaccerà dal ventre.
{20:16} Ha succhiato veleno d'aspide, la lingua della vipera l'ucciderà.
{20:17} Non godrà piú la vista d'acque perenni, né di rivi fluenti di miele e di latte.
{20:18} Renderà i suoi frutti, e non li mangerà; saranno pari alla ricchezza dei suoi guadagni, e non ne godrà.
{20:19} Perché ha oppresso e abbandonato il povero, si è impadronito di case che non aveva costruite;
{20:20} perché la sua ingordigia non conobbe limiti, egli non salverà nulla di ciò che ha tanto desiderato.
{20:21} La sua voracità non risparmiava nulla, perciò il suo benessere non durerà.
{20:22} Nel colmo dell'abbondanza, si troverà in miseria; la mano di chiunque ebbe a soffrir tormenti si alzerà contro di lui.
{20:23} Quando starà per riempirsi il ventre, Dio manderà contro di lui la sua ira ardente; gliela farà piovere addosso per servirgli da cibo.
{20:24} Se scampa alle armi di ferro, lo trafigge l'arco di bronzo.
{20:25} Si strappa la freccia, essa gli esce dal corpo, la punta sfolgorante gli viene fuori dal fiele, lo assalgono i terrori della morte.
{20:26} Buio profondo è riservato ai suoi tesori; lo consumerà un fuoco non attizzato dall'uomo, che divorerà quel che resta nella sua tenda.
{20:27} Il cielo rivelerà la sua *iniquità, la terra insorgerà contro di lui.
{20:28} Le rendite della sua casa se ne andranno, portate via nel giorno dell'ira di Dio.
{20:29} Tale la parte che Dio riserva all'empio, tale l'eredità che Dio gli destina».
{i21:1} Per Giobbe anche i malvagi possono essere felici Sl 73; 49; Ec 8:11
{21:1} Allora *Giobbe rispose e disse:
{21:2} «Porgete bene ascolto alle mie parole, sia questa la consolazione che mi date.
{21:3} Sopportatemi, lasciate che io parli, e quando avrò parlato tu mi potrai deridere.
{21:4} Mi lamento forse di un uomo? E come farei a non perder la pazienza?
{21:5} Guardatemi, stupite, mettetevi la mano sulla bocca.
{21:6} Quando ci penso, ne sono smarrito, e la mia carne è presa da un brivido.
{21:7} Perché mai vivono gli empi? Perché arrivano alla vecchiaia e anche crescono di forze?
{21:8} La loro discendenza prospera sotto i loro sguardi intorno ad essi, i loro germogli fioriscono sotto gli occhi loro.
{21:9} La loro casa è in pace, al sicuro da spaventi, la verga di Dio non li colpisce.
{21:10} Il loro toro monta e non sbaglia, la loro vacca figlia senz'abortire.
{21:11} Mandano fuori come un gregge i loro piccini, e i loro figli saltano e ballano.
{21:12} Cantano al suono del timpano e della cetra, si rallegrano al suono della zampogna.
{21:13} Passano felici i loro giorni poi scendono in un attimo nel *soggiorno dei morti.
{21:14} Eppure, dicevano a Dio: “Ritírati da noi! Noi non ci curiamo di conoscere le tue vie!
{21:15} Che cos'è l'Onnipotente perché lo serviamo? Che guadagneremo a pregarlo?”
{21:16} Ecco, non hanno essi in mano la loro felicità? (Lungi da me il consiglio degli empi! )
{21:17} Quando mai la lampada degli empi si spegne, e piomba loro addosso la rovina e Dio, nella sua ira, li retribuisce con castighi?
{21:18} Quando mai sono essi come paglia al vento, come pula portata via dall'uragano?
{21:19} “Dio”, mi dite, “tiene in serbo il castigo per i figli dell'empio”. Ma punisca lui stesso! Che lo senta lui,
{21:20} che veda con i propri occhi la sua rovina, e beva egli stesso l'ira dell'Onnipotente!
{21:21} Che importa all'empio della sua famiglia dopo di lui, quando il numero dei suoi mesi è ormai compiuto?
{21:22} S'insegnerà forse a Dio la scienza? A lui che giudica quelli di lassú?
{21:23} L'uno muore in mezzo al suo benessere, quand'è pienamente tranquillo e felice,
{21:24} ha i secchi pieni di latte, e fresco il midollo delle ossa.
{21:25} L'altro muore con l'amarezza nel cuore, senz'aver mai gustato il bene.
{21:26} Entrambi giacciono ugualmente nella polvere, e i vermi li ricoprono.
{21:27} Ah! Li conosco i vostri pensieri, i piani che formate per abbattermi!
{21:28} Voi dite: “Dov'è la casa del potente? Dov'è la tenda che ospitava gli empi?”
{21:29} Non avete dunque interrogato quelli che hanno viaggiato? Voi non vorrete negare quello che attestano;
{21:30} che, cioè, il malvagio è risparmiato nel dí della rovina, che nel giorno dell'ira egli sfugge.
{21:31} Chi gli rimprovera in faccia la condotta? Chi gli rende quel che ha fatto?
{21:32} Egli è portato alla sepoltura con onore, e veglia egli stesso sulla sua tomba.
{21:33} Lievi sono a lui le zolle della valle; dopo, tutta la gente segue le sue orme; e, anche prima, una folla immensa fu come lui.
{21:34} Perché dunque mi offrite consolazioni vane? Delle vostre risposte altro non resta che falsità».
{i22:1} Elifaz accusa Giobbe e lo invita a ravvedersi (Gb 4:7-11; 32:3) (Gb 29:11-17; 31:13-23)
{22:1} Allora Elifaz di Teman rispose e disse:
{22:2} «Può l'uomo recare qualche vantaggio a Dio? No; il savio non reca vantaggio che a sé stesso.
{22:3} Se sei giusto, ne viene forse qualche vantaggio all'Onnipotente? Se sei integro nella tua condotta, ne trae egli un guadagno?
{22:4} È forse per la paura che ha di te che egli ti castiga o viene con te in giudizio?
{22:5} La tua malvagità non è forse grande, e le tue *iniquità non sono infinite?
{22:6} Tu, per un nulla, prendevi pegno dai tuoi fratelli, spogliavi delle loro vesti gli ignudi.
{22:7} Allo stanco non davi da bere l'acqua, all'affamato rifiutavi il pane.
{22:8} La terra apparteneva al piú forte, l'uomo influente vi piantava la sua casa.
{22:9} Rimandavi a vuoto le vedove, le braccia degli orfani erano spezzate.
{22:10} Ecco perché sei circondato di lacci, spaventato da improvvisi terrori.
{22:11} O non vedi le tenebre che ti avvolgono, la piena d'acque che ti sommerge?
{i22:12} Ge 6:1-13; 7:10, ecc.
{22:12} «Dio non è forse lassú nei cieli? Guarda lassú le stelle eccelse, come stanno in alto!
{22:13} E tu dici: “Dio che sa? Può egli giudicare attraverso il buio?
{22:14} Fitte nubi lo coprono e nulla vede; egli passeggia sulla vòlta dei cieli”.
{22:15} Vuoi dunque seguir l'antica via per cui camminarono gli uomini malvagi,
{22:16} che furono portati via prima del tempo, e il cui fondamento fu come un torrente che scorre?
{22:17} Essi dicevano a Dio: “Allontànati da noi! Che ci può fare l'Onnipotente?”
{22:18} Eppure Dio aveva riempito le loro case di beni! Ah, lungi da me il consiglio degli empi!
{22:19} I giusti, vedendo la loro rovina, ne gioiscono, e l'innocente si fa beffe di loro:
{22:20} “Vedete se non sono distrutti gli avversari nostri! La loro abbondanza l'ha divorata il fuoco!”
{i22:21} Gb 8:5-7; 11:13-19
{22:21} «Riconcíliati dunque con Dio; avrai pace, ti sarà resa la prosperità.
{22:22} Ricevi istruzioni dalla sua bocca, riponi le sue parole nel tuo cuore.
{22:23} Se torni all'Onnipotente, se allontani l'iniquità dalle tue tende, sarai ristabilito.
{22:24} Getta l'oro nella polvere, l'oro di Ofir tra i ciottoli del fiume,
{22:25} e l'Onnipotente sarà il tuo oro, egli ti sarà come l'argento acquistato con fatica.
{22:26} Allora l'Onnipotente sarà la tua delizia, e alzerai la faccia verso Dio.
{22:27} Lo pregherai, egli ti esaudirà, e tu scioglierai i voti che avrai fatti.
{22:28} Quello che intraprenderai, ti riuscirà; sul tuo cammino risplenderà la luce.
{22:29} Se viene l'umiliazione, tu pregherai per essere rialzato: Dio soccorre chi ha gli occhi a terra;
{22:30} libererà anche chi non è innocente, egli sarà salvo per la purezza delle tue mani».
{i23:1} Giobbe vorrebbe difendere la sua causa davanti a Dio (Gb 32:2; 33:8-13) Gb 9 (Sl 18:21-23; 143:12; 1 Co 4:34)
{23:1} Allora *Giobbe rispose e disse:
{23:2} «Anche oggi il mio lamento è una rivolta, per quanto io cerchi di contenere il mio gemito.
{23:3} Oh, sapessi dove trovarlo! Potessi arrivare fino al suo trono!
{23:4} Esporrei la mia causa davanti a lui, riempirei d'argomenti la mia bocca.
{23:5} Saprei quel che mi risponderebbe, capirei quello che avrebbe da dirmi.
{23:6} Impiegherebbe tutta la sua forza per combattermi? No, egli mi ascolterebbe!
{23:7} Là troverebbe un uomo retto a discutere con lui, e sarei dal mio giudice assolto per sempre.
{23:8} Ma, ecco, se vado a oriente, egli non c'è; se a occidente non lo trovo;
{23:9} se a settentrione, quando vi opera, io non lo vedo; si nasconde egli a sud, io non lo scorgo.
{23:10} Ma la via che io batto egli la conosce; se mi mettesse alla prova, ne uscirei come l'oro.
{23:11} Il mio piede ha seguito fedelmente le sue orme, mi sono tenuto sulla sua via senza deviare;
{23:12} non mi sono scostato dai comandamenti delle sue labbra, ho custodito nel mio cuore le parole della sua bocca.
{23:13} Ma la sua decisione è una; chi lo farà mutare? Quello che desidera, lo fa;
{23:14} egli eseguirà quel che di me ha decretato; di cose come queste ne ha molte in mente.
{23:15} Perciò davanti a lui io sono atterrito; quando ci penso, ho paura di lui.
{23:16} Dio mi ha tolto il coraggio, l'Onnipotente mi ha spaventato.
{23:17} Questo mi annienta; non le tenebre, non la fitta oscurità che mi ricopre.
{i24:1} Giobbe descrive la via degli empi (Ec 4:1; 8:11-14) (Gr 12:1-3; Sl 37; 73)
{24:1} «Perché non sono dall'Onnipotente fissati dei tempi in cui renda la giustizia? Perché quelli che lo conoscono non vedono quei giorni?
{24:2} Gli empi spostano i confini, rapiscono greggi e le conducono al pascolo;
{24:3} portano via l'asino dell'orfano, prendono in pegno il bue della vedova;
{24:4} mandano via dalla strada i bisognosi, i poveri del paese si nascondono tutti insieme.
{24:5} Eccoli, che come onagri del deserto escono al loro lavoro in cerca di cibo; solo il deserto dà pane ai loro figli.
{24:6} Raccolgono nei campi la loro pastura, racimolano nella vigna dell'empio;
{24:7} passano la notte nudi, senza vestito, senza una coperta che li ripari dal freddo.
{24:8} Bagnati dagli acquazzoni di montagna, per mancanza di rifugi, si stringono alle rocce.
{24:9} Ce n'è di quelli che strappano dalla mammella l'orfano, che prendono pegni dai poveri!
{24:10} E questi se ne vanno, nudi, senza vestiti; hanno fame, e portano i covoni.
{24:11} Fanno l'olio nel recinto dell'empio; calcano l'uva nel *tino e patiscono la sete.
{24:12} Sale dalle città il gemito dei moribondi; i feriti implorano aiuto, e Dio non si cura di queste infamie!
{24:13} Ce ne sono di quelli che si ribellano alla luce, non ne conoscono le vie, non ne battono i sentieri.
{24:14} L'assassino si alza sul far del giorno; ammazza il misero e il povero; e la notte fa il ladro.
{24:15} L'occhio dell'adultero spia il crepuscolo, dicendo: “Nessuno mi vedrà!” e si copre con un fazzoletto il volto.
{24:16} I ladri, di notte, sfondano le case; di giorno, si tengono rinchiusi; non conoscono la luce.
{24:17} Il mattino è per essi come ombra di morte; appena lo scorgono provano i terrori del buio.
{24:18} Voi dite: “L'empio è un fuscello sulla faccia delle acque; la sua parte sulla terra è maledetta; non prenderà piú la via delle vigne”.
{24:19} Come la siccità e il calore assorbono le acque della neve, cosí il *soggiorno dei morti inghiotte chi ha peccato.
{24:20} Il grembo che lo portò, lo dimentica; i vermi ne fanno il loro pasto delizioso, nessuno piú lo ricorda. L'iniquo sarà troncato come un albero:
{24:21} egli che divorava la sterile, priva di figli, e non faceva del bene alla vedova!
{24:22} Invece, Dio con la sua forza prolunga i giorni dei prepotenti, i quali risorgono, quand'ormai disperavano della vita.
{24:23} Dà loro sicurezza, fiducia, e i suoi occhi vegliano sul loro cammino.
{24:24} Salgono in alto, poi scompaiono a un tratto; cadono, sono mietuti come gli altri mortali; sono falciati come le spighe del grano maturo.
{24:25} Se cosí non è, chi mi smentirà, chi annienterà il mio dire?»
{i25:1} Per Bildad nessuno è giusto davanti a Dio Gb 4:17-21; 15:14-16
{25:1} Allora Bildad di Suac rispose e disse:
{25:2} «A Dio appartiene il dominio e il terrore: egli fa regnare la pace nei suoi luoghi altissimi.
{25:3} Le sue legioni si possono forse contare? Su chi non si leva la sua luce?
{25:4} Come può dunque l'uomo essere giusto davanti a Dio? Come può essere puro il nato di donna?
{25:5} Ecco, la luna stessa manca di chiarore, e le stelle non sono pure agli occhi di lui;
{25:6} quanto meno l'uomo, che è un verme, il figlio d'uomo che è un vermiciattolo!»
{i26:1} Giobbe loda la potenza di Dio Gb 9:4-10; 11:7-9; Sl 104:1-9; Is 40:12-28
{26:1} Allora *Giobbe rispose e disse:
{26:2} «Come hai ben aiutato il debole! Come hai sorretto il braccio senza forza!
{26:3} Come hai ben consigliato chi è privo di saggezza! E che abbondanza di sapere tu gli hai comunicato!
{26:4} Ma, a chi ti credi di aver parlato? E di chi è lo spirito che parla per mezzo tuo?
{26:5} Davanti a Dio tremano le ombre disotto alle acque e ai loro abitanti.
{26:6} Davanti a lui il *soggiorno dei morti è nudo, l'abisso è senza velo.
{26:7} Egli distende il settentrione sul vuoto, sospende la terra sul nulla.
{26:8} Rinchiude le acque nelle sue nubi, e le nubi non scoppiano per il peso.
{26:9} Nasconde l'aspetto del suo trono, vi distende sopra le sue nuvole.
{26:10} Ha tracciato un cerchio sulla superficie delle acque là dove la luce confina con le tenebre.
{26:11} Le colonne del cielo sono scosse, tremano alla sua minaccia.
{26:12} Con la sua forza egli solleva il mare, con la sua intelligenza ne abbatte l'orgoglio.
{26:13} Al suo soffio il cielo torna sereno, la sua mano trafigge il serpente agile.
{26:14} Ecco, questi non sono che gli estremi lembi della sua azione. Non ce ne giunge all'orecchio che un breve sussurro. Ma il tuono delle sue potenti opere chi può comprenderlo?»
{i27:1} Ultima risposta di Giobbe: egli sostiene la sua innocenza Gb 34:5, ecc.; Sl 26; 109
{27:1} *Giobbe riprese il suo discorso e disse:
{27:2} «Come vive Dio che mi nega giustizia, come vive l'Onnipotente che mi amareggia la vita,
{27:3} finché avrò fiato e il soffio di Dio sarà nelle mie narici,
{27:4} le mie labbra, no, non diranno nulla d'ingiusto, la mia lingua non proferirà falsità.
{27:5} Lungi da me l'idea di darvi ragione! Fino all'ultimo respiro non mi lascerò togliere la mia integrità.
{27:6} Ho preso a difendere la mia giustizia e non cederò; il cuore non mi rimprovera uno solo dei miei giorni.
{27:7} Sia trattato da malvagio il mio nemico, da perverso chi si erge contro di me!
{27:8} Quale speranza rimane mai all'empio quando Dio gli toglie, gli rapisce la vita?
{27:9} Dio presterà orecchio al grido di lui, quando gli piomberà addosso l'angoscia?
{27:10} Potrà egli trovare piacere nell'Onnipotente? Invocare Dio in ogni tempo?
{i27:11} (Gb 21:13-21; 20:4, ecc.) Is 3:11
{27:11} «Io vi mostrerò il modo di agire di Dio, non vi nasconderò i disegni dell'Onnipotente.
{27:12} Ma queste cose voi tutti le avete osservate, perché dunque vi perdete in vani discorsi?
{27:13} Ecco la parte che Dio riserva all'empio, l'eredità che l'uomo violento riceve dall'Onnipotente.
{27:14} Se ha figli in gran numero sono per la spada; la sua discendenza non avrà pane da sfamarsi.
{27:15} I superstiti sono sepolti dalla morte, e le vedove loro non li piangono.
{27:16} Se accumula l'argento come polvere, se ammucchia vestiti come fango,
{27:17} li ammucchia, sí, ma se ne vestirà il giusto; e l'argento l'avrà come sua parte l'innocente.
{27:18} La casa che si costruisce è come quella del tarlo, come il capanno che fa il guardiano della vigna.
{27:19} Va a letto ricco, ma per l'ultima volta; apre gli occhi e non è piú.
{27:20} Terrori lo sorprendono come acque; nel cuore della notte lo rapisce un uragano.
{27:21} Il vento d'oriente lo porta via, ed egli se ne va; lo spazza in un turbine dal luogo suo.
{27:22} Dio gli scaglia addosso le sue frecce, senza pietà, per quanto egli tenti di scampare ai suoi colpi.
{27:23} La gente batte le mani quando cade, fischia dietro a lui quando lascia il luogo dove stava.
{i28:1} Il mistero della saggezza divina (Pr 2:1-6; 3:13-20; 8) Ec 12:15
{28:1} «Ha una miniera l'argento, e l'oro un luogo dove lo si affina.
{28:2} Il ferro si cava dal suolo, e la pietra fusa dà il rame.
{28:3} L'uomo ha posto fine alle tenebre, egli esplora i piú profondi recessi, per trovare le pietre che sono nel buio, nell'ombra di morte.
{28:4} Scava un pozzo lontano dall'abitato; il piede piú non serve a quelli che vi lavorano; sono sospesi, oscillano lontano dai mortali.
{28:5} Dalla terra esce il pane, ma, nelle sue viscere, è sconvolta come dal fuoco.
{28:6} Le sue rocce sono la sede dello zaffiro, e vi si trova la polvere d'oro.
{28:7} L'uccello rapace non conosce il sentiero che vi conduce, né l'ha mai scorto l'occhio del falco.
{28:8} Le fiere superbe non vi hanno messo piede, il leone non c'è passato mai.
{28:9} L'uomo stende la mano sul granito, rovescia dalle radici le montagne.
{28:10} Pratica trafori dentro le rocce, e l'occhio suo scorge quanto c'è di prezioso.
{28:11} Frena le acque perché non gemano e le cose nascoste trae fuori alla luce.
{28:12} Ma la saggezza, dove trovarla? Dov'è il luogo dell'intelligenza?
{28:13} L'uomo non ne sa la via, non la si trova sulla terra dei viventi.
{28:14} L'abisso dice: “Non è in me”; il mare dice: “Non sta da me”.
{28:15} Non la si ottiene in cambio d'oro, né la si compra a peso d'argento.
{28:16} Non la si acquista con l'oro di Ofir, con l'ònice prezioso e con lo zaffiro.
{28:17} L'oro e il vetro non reggono al suo confronto, non la si dà in cambio di vasi d'oro fino.
{28:18} Non si parli di corallo, di cristallo; la saggezza vale piú delle perle.
{28:19} Il topazio d'Etiopia non può starle a confronto, l'oro puro non ne controbilancia il valore.
{28:20} Da dove viene dunque la saggezza? Dov'è il luogo dell'intelligenza?
{28:21} Essa è nascosta agli occhi di ogni vivente, è celata agli uccelli del cielo.
{28:22} L'abisso e la morte dicono: “Ne abbiamo avuto qualche sentore”.
{28:23} Dio solo conosce la via che vi conduce, egli solo sa il luogo dove risiede,
{28:24} perché il suo sguardo giunge fino alle estremità della terra, perch'egli vede tutto quello che è sotto i cieli.
{28:25} Quando regolò il peso del vento e fissò la misura delle acque,
{28:26} quando diede una legge alla pioggia e tracciò la strada al lampo dei tuoni,
{28:27} allora la vide e la rivelò, la stabilí e anche l'investigò.
{28:28} E disse all'uomo: “Ecco, temere il Signore, questa è saggezza, fuggire il male è intelligenza!».
{i29:1} Ultima replica di Giobbe: prosperità e felicità del passato (Sl 1:1-3; 112; 128) Gb 31:16-213132; Is 58:10-12
{29:1} *Giobbe riprese il suo discorso e disse:
{29:2} «Oh, potessi tornare come ai mesi d'una volta, come nei giorni in cui Dio mi proteggeva,
{29:3} quando la sua lampada mi risplendeva sul capo e alla sua luce io camminavo nelle tenebre!
{29:4} Oh, fossi com'ero ai giorni della mia maturità, quando Dio vegliava amico sulla mia tenda,
{29:5} quando l'Onnipotente stava ancora con me e avevo i miei figli intorno a me;
{29:6} quando mi lavavo i piedi nel latte e dalla roccia mi fluivano ruscelli d'olio!
{29:7} Se uscivo per andare alla *porta della città e mi facevo preparare il seggio sulla piazza,
{29:8} i giovani, al vedermi, si ritiravano, i vecchi si alzavano e rimanevano in piedi;
{29:9} i notabili cessavano di parlare e si mettevano la mano sulla bocca;
{29:10} la voce dei capi diventava muta, la lingua si attaccava al loro palato.
{29:11} L'orecchio che mi udiva mi diceva beato; l'occhio che mi vedeva mi rendeva testimonianza,
{29:12} perché salvavo il misero che gridava aiuto e l'orfano che non aveva chi lo soccorresse.
{29:13} Scendeva su di me la benedizione di chi stava per perire, facevo esultare il cuore della vedova.
{29:14} La giustizia era il mio vestito e io il suo; la rettitudine era come il mio mantello e il mio turbante.
{29:15} Ero l'occhio del cieco, il piede dello zoppo;
{29:16} ero il padre dei poveri, studiavo a fondo la causa dello sconosciuto.
{29:17} Spezzavo la ganascia al malfattore, gli facevo lasciare la preda che aveva fra i denti.
{29:18} Dicevo: “Morirò nel mio nido, moltiplicherò i miei giorni come la sabbia;
{29:19} le mie radici si stenderanno verso le acque, la rugiada passerà la notte sui miei rami;
{29:20} la mia gloria sempre si rinnoverà, l'arco rinverdirà nella mia mano”.
{29:21} I presenti mi ascoltavano fiduciosi, tacevano per udire il mio parere.
{29:22} Quando avevo parlato, non replicavano; la mia parola scendeva su di loro come una rugiada.
{29:23} Mi aspettavano come si aspetta la pioggia; aprivano larga la bocca come a un acquazzone di primavera.
{29:24} Io sorridevo loro quand'erano sfiduciati; non potevano oscurare la luce del mio volto.
{29:25} Quando andavo da loro, mi sedevo come capo; ero come un re tra le sue schiere, come un consolatore in mezzo agli afflitti.
{i30:1} Miseria e umiliazione di Giobbe Gb 19:13-19; 29
{30:1} «Ora servo da zimbello ai piú giovani di me, i cui padri non avrei reputato degni di stare fra i cani del mio gregge!
{30:2} A che mi sarebbe servita la forza delle loro mani? Gente incapace a raggiungere l'età matura,
{30:3} smunta dalla miseria e dalla fame, ridotta a brucare nel deserto la terra da tempo nuda e desolata,
{30:4} strappando erba salsa presso i cespugli, ed avendo per pane radici di ginestra.
{30:5} Sono scacciati di mezzo agli uomini, la gente grida loro dietro come dietro al ladro,
{30:6} abitano in burroni orrendi, nelle caverne della terra e fra le rocce;
{30:7} ragliano fra i cespugli, si sdraiano alla rinfusa sotto i rovi;
{30:8} gente da nulla, razza senza nome, cacciata via dal paese a bastonate.
{30:9} Ora io sono il tema delle loro canzoni, il soggetto dei loro discorsi.
{30:10} Mi detestano, mi fuggono, non si trattengono dallo sputarmi in faccia.
{30:11} Non hanno piú ritegno, mi umiliano, rompono ogni freno in mia presenza.
{30:12} Questa gentaglia insorge alla mia destra, m'incalzano, e si appianano le vie contro di me per distruggermi.
{30:13} Hanno sovvertito il mio cammino, traggono vantaggio dalla mia rovina, essi che nessuno vorrebbe soccorrere!
{30:14} Avanzano come attraverso un'ampia breccia, si precipitano davanti in mezzo alle rovine.
{30:15} Terrori mi si rovesciano addosso; il mio onore è portato via come dal vento, è passata come una nube la mia felicità.
{i30:16} (Gb 23:1-12; 29:11-17; 42:1-7) (Sl 7:3-5; 17:1-5) (Sl 88; 102:3-11)
{30:16} «Ora mi consumo, mi hanno colto i giorni dell'afflizione.
{30:17} La notte mi trafigge, mi stacca le ossa, e i dolori che mi rodono non hanno sosta.
{30:18} Per la gran violenza del mio male la mia veste si sforma, mi si serra addosso come una tunica.
{30:19} Dio m'ha gettato nel fango, e rassomiglio alla polvere e alla cenere.
{30:20} Io grido a te, ma tu non mi rispondi; ti sto davanti, ma tu non mi consideri!
{30:21} Ti sei mutato in nemico crudele verso di me; mi perseguiti con la potenza della tua mano.
{30:22} Mi alzi per aria, mi fai portar via dal vento, e mi annienti nella tempesta.
{30:23} Infatti, lo so, tu mi conduci alla morte, alla casa di convegno di tutti i viventi.
{30:24} Forse chi sta per perire non protende la mano e nell'angoscia sua non grida aiuto?
{30:25} Non piangevo io forse per chi era nell'avversità e non ero io angustiato per il povero?
{30:26} Speravo il bene, ma è venuto il male; aspettavo la luce, ma è venuta l'oscurità!
{30:27} Le mie viscere bollono e non hanno riposo, sono venuti per me giorni d'afflizione.
{30:28} Me ne vado tutto annerito, ma non dal sole; mi alzo in mezzo all'assemblea e grido aiuto;
{30:29} sono diventato fratello degli sciacalli, compagno degli struzzi.
{30:30} La mia pelle è nera e cade a pezzi; le mie ossa sono calcinate dall'arsura.
{30:31} La mia cetra non dà piú che accenti di lutto, e la mia zampogna voce di pianto.
{i31:1} Conclusione di Giobbe: non ha nulla da rimproverarsi (Gb 23:1-12; 29:1-17; 42:1-7) (Sl 7:3-5; 17:1-5)
{31:1} «Io avevo stretto un patto con i miei occhi; io non avrei fissato lo sguardo sopra una vergine.
{31:2} Che parte mi avrebbe assegnato Dio dall'alto, quale eredità mi avrebbe data l'Onnipotente dai luoghi eccelsi?
{31:3} La sventura non è forse per il perverso, e le sciagure per quelli che fanno il male?
{31:4} Dio non vede forse le mie vie? Non conta tutti i miei passi?
{31:5} Se ho camminato insieme alla menzogna, se il piede mio si è affrettato dietro alla frode
{31:6} (Dio mi pesi con bilancia giusta e riconoscerà la mia integrità),
{31:7} se i miei passi hanno deviato dalla retta via, se il mio cuore è andato dietro ai miei occhi, se qualche sozzura mi si è attaccata alle mani,
{31:8} che io semini e un altro mangi, e quanto è cresciuto nei miei campi sia sradicato!
{31:9} Se il mio cuore si è lasciato sedurre da una donna, se ho spiato la porta del mio prossimo,
{31:10} che mia moglie giri la *macina a un altro, e che altri abusino di lei!
{31:11} Poiché quella sarebbe una scelleratezza, un misfatto punito dai giudici,
{31:12} un fuoco che consuma fino a perdizione, e che avrebbe distrutto fin dalle radici ogni mia fortuna.
{31:13} Se ho disconosciuto il diritto del mio servo e della mia serva, quando erano in lite con me,
{31:14} che farei quando Dio si alzasse per giudicarmi, e che risponderei quando mi esaminasse?
{31:15} Chi fece me nel grembo di mia madre non fece anche lui? Non ci ha formati nel grembo materno uno stesso Dio?
{31:16} Se ho rifiutato ai poveri quanto desideravano, se ho fatto languire gli occhi della vedova,
{31:17} se ho mangiato da solo il mio pezzo di pane senza che l'orfano ne mangiasse la sua parte,
{31:18} io che fin da giovane l'ho allevato come un padre, io che fin dal grembo di mia madre sono stato guida alla vedova,
{31:19} se ho visto uno soffrire per mancanza di vesti o il povero senza una coperta,
{31:20} se non mi hanno benedetto i suoi fianchi, ed egli non si è riscaldato con la lana dei miei agnelli,
{31:21} se ho alzato la mano contro l'orfano perché mi sapevo sostenuto alla *porta della città,
{31:22} che la mia spalla si stacchi dalla sua giuntura, il mio braccio si spezzi e cada!
{31:23} In effetti mi spaventava il castigo di Dio, ero trattenuto dalla maestà di lui.
{31:24} Se ho riposto la mia fiducia nell'oro, se all'oro fino ho detto: “Tu sei la mia speranza”,
{31:25} se mi sono rallegrato che le mie ricchezze fossero grandi e la mia mano avesse molto accumulato,
{31:26} se, contemplando il sole che risplendeva e la luna che procedeva lucente nella sua corsa,
{31:27} il mio cuore, in segreto, si è lasciato sedurre e la mia bocca ha posato un bacio sulla mano
{31:28} (misfatto anche questo punito dai giudici, perché avrei difatti rinnegato il Dio che sta lassú),
{31:29} se mi sono rallegrato della sciagura del mio nemico e ho esultato quando gli è piombata la sventura
{31:30} (io che non ho permesso alle mie labbra di peccare chiedendo la sua morte con imprecazione),
{31:31} se la gente della mia tenda non ha detto: “Chi è che non si sia saziato della carne delle sue bestie?”
{31:32} (Lo straniero non passava la notte fuori; le mie porte erano aperte al viandante),
{31:33} se, come fanno gli uomini, ho coperto i miei errori celando nel petto la mia *iniquità,
{31:34} perché avevo paura della folla e del disprezzo delle famiglie, al punto da starmene tranquillo e non uscir di casa…
{31:35} Oh, avessi pure chi m'ascoltasse! Ecco qua la mia firma! L'Onnipotente mi risponda! Scriva l'avversario mio la sua querela
{31:36} e io la porterò attaccata alla mia spalla, me la cingerò come un diadema.
{31:37} Gli renderò conto di tutti i miei passi, a lui mi avvicinerò come un principe!
{31:38} Se la mia terra mi grida contro, se tutti i suoi solchi piangono,
{31:39} se ne ho mangiato il frutto senza pagarla, se ho fatto sospirare chi la coltivava,
{31:40} che invece di grano mi nascano spine, invece d'orzo mi crescano zizzanie!» Qui finiscono i discorsi di *Giobbe.
{i32:1} Eliu condanna Giobbe e i suoi tre amici Gb 33:1-12; 42:1-8 (Ec 12:13; At 26:25; 2 Ti 2:15)
{32:1} Quei tre uomini cessarono di rispondere a *Giobbe, perché egli si credeva giusto.
{32:2} Allora l'ira di Eliu, figlio di Baracheel il Buzita, della tribú di Ram, si accese.
{32:3} La sua ira si accese contro Giobbe, perché questi riteneva che la propria giustizia fosse superiore a quella di Dio; si accese anche contro i tre amici di lui perché non avevano trovato che rispondere, sebbene condannassero Giobbe.
{32:4} Ora, siccome quelli erano piú anziani di lui,
{32:5} Eliu aveva aspettato a parlare a Giobbe; ma quando vide che dalla bocca di quei tre uomini non usciva piú risposta, si accese d'ira.
{32:6} Eliu, figlio di Baracheel il Buzita, rispose e disse: «Io sono giovane d'età e voi siete vecchi; perciò mi sono tenuto indietro e non ho ardito esporvi il mio pensiero.
{32:7} Dicevo: “Parleranno i giorni, il gran numero degli anni insegnerà la saggezza”.
{32:8} Ma quel che rende intelligente l'uomo è lo spirito, è il soffio dell'Onnipotente.
{32:9} Non quelli di lunga età sono saggi, né i vecchi sono quelli che comprendono il giusto.
{32:10} Perciò dico: “Ascoltatemi; vi esporrò anch'io il mio pensiero”.
{32:11} Ecco, ho aspettato i vostri discorsi, ho ascoltato i vostri argomenti, mentre andavate cercando altre parole.
{32:12} Vi ho seguito attentamente, ed ecco, nessuno di voi ha convinto Giobbe, nessuno ha risposto alle sue parole.
{32:13} Non avete dunque ragione di dire: “Abbiamo trovato la saggezza! Dio soltanto lo farà cedere; non l'uomo!”
{32:14} Egli non ha diretto i suoi discorsi contro di me, e io non gli risponderò con le vostre parole.
{32:15} Eccoli sconcertati! Non rispondono piú, non trovano piú parole.
{32:16} Ho aspettato che non parlassero piú, che tacessero e non rispondessero piú.
{32:17} Ma ora risponderò anch'io per mio conto, esporrò anch'io il mio pensiero!
{32:18} Perché sono pieno di parole, lo spirito che è dentro di me mi stimola.
{32:19} Ecco, il mio intimo è come vino rinchiuso, è simile a otri pieni di vino nuovo, che stanno per scoppiare.
{32:20} Parlerò dunque e mi sentirò meglio, aprirò le labbra e risponderò!
{32:21} Lasciate che io parli senza riguardi personali, senza adulare nessuno;
{32:22} poiché adulare io non so; se lo facessi, il mio Creatore presto mi toglierebbe di mezzo.
{i33:1} Eliu annunzia la salvezza di Dio (Gb 32:2; 34:1-11) Pr 12:26
{33:1} «Ma pure, ascolta, o *Giobbe, il mio dire, porgi orecchio a tutte le mie parole!
{33:2} Ecco, apro la bocca, la lingua parla dentro il mio palato.
{33:3} Nelle mie parole è la rettitudine del mio cuore; le mie labbra diranno sinceramente quello che so.
{33:4} Lo Spirito di Dio mi ha creato, e il soffio dell'Onnipotente mi dà la vita.
{33:5} Se puoi, rispondimi; prepara le tue ragioni, fatti avanti!
{33:6} Ecco, io sono uguale a te davanti a Dio; anch'io fui tratto dall'argilla.
{33:7} Spavento di me non potrà quindi coglierti, e il peso della mia autorità non ti potrà schiacciare.
{33:8} Davanti a me tu dunque hai detto (e ho udito bene il suono delle tue parole):
{33:9} “Io sono puro, senza peccato; sono innocente, non c'è *iniquità in me;
{33:10} ma Dio trova contro me degli appigli ostili, mi considera suo nemico;
{33:11} mi mette i piedi nei ceppi, spia tutti i miei movimenti”.
{33:12} Ecco, io ti rispondo: “In questo non hai ragione”; poiché Dio è piú grande dell'uomo.
{33:13} Perché contendi con lui? Egli non rende conto dei suoi atti.
{i33:14} Ge 20; Sl 32:89
{33:14} «Dio parla una volta, e anche due, ma l'uomo non ci bada;
{33:15} parla per via di sogni, di visioni notturne, quando un sonno profondo cade sui mortali, quando sui loro letti essi giacciono assopiti;
{33:16} allora egli apre i loro orecchi e dà loro in segreto degli ammonimenti,
{33:17} per distogliere l'uomo dal suo modo di agire e tenere lontano da lui la superbia;
{33:18} per salvargli l'anima dalla fossa, la vita dalla freccia mortale.
{i33:19} Sl 107:17-22; 6; 116; Is 38:9, ecc.
{33:19} «L'uomo è anche ammonito sul suo letto, dal dolore, dall'agitazione incessante delle sue ossa;
{33:20} quand'egli ha in avversione il pane e lo ripugnano i cibi piú squisiti;
{33:21} la carne gli si consuma e sparisce, mentre le ossa, prima invisibili, gli escon fuori;
{33:22} egli si avvicina alla fossa, e la sua vita a quelli che infliggono la morte.
{33:23} Ma se, presso di lui, c'è un angelo, un interprete, uno solo tra i mille, che mostri all'uomo il suo dovere,
{33:24} Dio ha pietà di lui e dice: “Risparmialo, che non scenda nella fossa! Ho trovato il suo riscatto”.
{33:25} Allora la sua carne diviene piú fresca di quella di un bimbo; egli torna ai giorni della sua giovinezza;
{33:26} implora Dio, e Dio gli è propizio; gli dà di contemplare il suo volto con gioia e lo considera di nuovo come giusto.
{33:27} Ed egli canterà tra la gente e dirà: “Avevo peccato, pervertito la giustizia, e non sono stato punito come meritavo.
{33:28} Dio ha riscattato l'anima mia dalla fossa, e la mia vita si schiude alla luce!”
{33:29} Ecco, tutto questo Dio lo fa due, tre volte, all'uomo,
{33:30} per salvarlo dalla fossa, perché su di lui splenda la luce della vita.
{33:31} Sta' attento, Giobbe, dammi ascolto; taci, e io parlerò.
{33:32} Se hai qualcosa da dire, rispondimi, parla, perché io vorrei poterti dar ragione.
{33:33} Se no, tu dammi ascolto, taci, e t'insegnerò la saggezza».
{i34:1} Eliu proclama la sovranità della giustizia divina (Gb 27:2; 16:12-17)
{34:1} Eliu riprese a parlare e disse:
{34:2} «Voi savi, ascoltate le mie parole! Voi che siete intelligenti, prestatemi orecchio!
{34:3} Poiché l'orecchio giudica i discorsi, come il palato assapora le vivande.
{34:4} Scegliamo quello che è giusto, riconosciamo tra noi quello che è buono.
{34:5} *Giobbe ha detto: “Sono giusto, ma Dio mi nega giustizia;
{34:6} ho ragione e passo da bugiardo; la mia ferita è incurabile e sono senza peccato”.
{34:7} Dov'è l'uomo che al pari di Giobbe tracanni gli empi scherni come l'acqua,
{34:8} cammini in compagnia dei malfattori, e vada assieme con gli scellerati?
{34:9} Infatti ha detto: “All'uomo non giova a nulla avere la benevolenza di Dio”.
{i34:10} (De 32:4; Ge 18:25; Sl 89:14; 145:17; Gr 32:19) (Sl 39:11; 94:1012; 118:18)
{34:10} «Ascoltatemi dunque, uomini di senno! Lungi da Dio il male, lungi dall'Onnipotente l'*iniquità!
{34:11} Poich'egli rende all'uomo secondo le sue opere, fa trovare a ognuno il salario della sua condotta.
{34:12} No, di certo Dio non commette ingiustizie! L'Onnipotente non perverte il diritto.
{34:13} Chi gli ha dato il governo della terra? Chi ha affidato l'universo alla sua cura?
{34:14} Se egli non si curasse che di sé stesso, se ritirasse a sé il suo Spirito e il suo soffio,
{34:15} ogni carne perirebbe all'improvviso e l'uomo ritornerebbe in polvere.
{34:16} Se tu sei intelligente, ascolta questo, porgi orecchio alla voce delle mie parole.
{34:17} Uno che odiasse la giustizia potrebbe governare? Osi tu condannare il Giusto, il Potente,
{34:18} che chiama i re “uomini da nulla!” E i príncipi “scellerati”?
{34:19} Egli non porta rispetto all'apparenza dei grandi, non considera il ricco piú del povero, perché sono tutti opera delle sue mani.
{34:20} In un attimo, essi muoiono; nel cuore della notte, la gente del popolo è scossa e scompare, i potenti sono portati via, senza mano d'uomo.
{34:21} Perché Dio tiene gli occhi aperti sulle vie dei mortali, e vede tutti i loro passi.
{34:22} Non ci sono tenebre, non c'è ombra di morte, dove possa nascondersi chi opera iniquamente.
{34:23} Dio non ha bisogno di osservare a lungo un uomo per portarlo davanti a lui in giudizio.
{34:24} Egli fiacca i potenti, senza inchiesta; e ne stabilisce altri al loro posto;
{34:25} poich'egli conosce le loro azioni. Li abbatte nella notte, e sono fiaccati;
{34:26} li colpisce come dei malvagi, in presenza di tutti,
{34:27} perché si sono sviati da lui e non hanno posto mente ad alcuna delle sue vie.
{34:28} Hanno fatto salire a lui il gemito del povero, ed egli ha dato ascolto al gemito degli infelici.
{34:29} Quando Dio dà riposo, chi lo condannerà? Chi potrà contemplarlo quando nasconde il suo volto a una nazione ovvero a un individuo,
{34:30} per impedire all'empio di regnare, per allontanare dal popolo le insidie?
{34:31} Quell'empio ha forse detto a Dio: “Io porto la mia pena, non farò piú il male,
{34:32} mostrami tu quel che non so vedere; se ho agito perversamente, non lo farò piú?”
{i34:33} Gm 4:710; Sl 73:15
{34:33} «Dovrà forse Dio render la giustizia a modo tuo, perché tu lo critichi? Ti dirà forse: “Scegli tu, non io, quello che sai, dillo”?
{34:34} Le persone assennate, e ogni uomo saggio che mi ascolta, mi diranno:
{34:35} “Giobbe parla senza giudizio, le sue parole sono irragionevoli”.
{34:36} Ebbene, sia Giobbe provato sino alla fine, poiché le sue risposte sono quelle dei malvagi,
{34:37} poiché al suo peccato aggiunge la ribellione, batte le mani in mezzo a noi, e moltiplica le sue parole contro Dio».
{i35:1} Eliu esorta Giobbe a ricercare Dio (Gb 22:2-412; 34:12-19) (Mi 7:7-10; Is 8:17)
{35:1} Poi Eliu riprese il discorso e disse:
{35:2} «Credi tu d'aver ragione quando dici: “La mia giustizia è superiore a quella di Dio”?
{35:3} Infatti hai detto: “Che mi giova? Che guadagno io di piú a non peccare?”
{35:4} Io ti darò la risposta: a te e agli amici tuoi.
{35:5} Considera i cieli, e vedi! Guarda le nuvole, come sono piú in alto di te!
{35:6} Se pecchi, quale inconveniente gli procuri? Se moltiplichi i tuoi misfatti, che danno gli arrechi?
{35:7} Se sei giusto, che gli dai? Che riceve egli dalla tua mano?
{35:8} La tua malvagità non nuoce che al tuo simile, e la tua giustizia non giova che ai figli degli uomini.
{35:9} Si grida per le molte oppressioni, si alzano lamenti per la violenza dei grandi;
{35:10} ma nessuno dice: “Dov'è Dio, il mio Creatore, che nella notte ispira canti di gioia,
{35:11} che ci fa piú intelligenti delle bestie dei campi e piú saggi degli uccelli del cielo?”
{35:12} Là gridano, ma egli non risponde, a motivo della superbia dei malvagi.
{35:13} Certo, Dio non dà ascolto a lamenti vani; l'Onnipotente non ne fa caso;
{35:14} E tu, quando dici che non lo scorgi, la tua causa gli sta davanti; sappilo aspettare!
{35:15} Ma ora, perché la sua ira non punisce, perché egli non prende rigorosa conoscenza delle *trasgressioni,
{35:16} *Giobbe apre vanamente le labbra e accumula parole irragionevoli».
{i36:1} Eliu descrive la sorte dei giusti e dei colpevoli (Sl 145:17-20; 146:5-9) Is 1:18-20
{36:1} Poi Eliu seguitando disse:
{36:2} «Aspetta un po', io t'istruirò: perché c'è altro da dire in favore di Dio.
{36:3} Io trarrò la mia scienza da lontano e renderò giustizia a colui che mi ha fatto.
{36:4} Per certo, le mie parole non sono bugiarde; ti sta davanti un uomo dotato di perfetta scienza.
{36:5} Dio è potente, ma non respinge nessuno; è potente per la forza della sua intelligenza.
{36:6} Egli non lascia vivere l'empio e fa giustizia agli afflitti.
{36:7} Non allontana il suo sguardo dai giusti, ma li pone con i re sul trono, ve li mette seduti per sempre, e cosí li innalza.
{36:8} Se gli uomini sono talvolta stretti da catene, se sono presi nei legami dell'afflizione,
{36:9} Dio fa loro conoscere il loro comportamento, le loro *trasgressioni, poiché si sono insuperbiti;
{36:10} egli apre cosí i loro orecchi agli ammonimenti e li esorta ad abbandonare il male.
{36:11} Se l'ascoltano, se si sottomettono, finiscono i loro giorni nel benessere, e i loro anni nella gioia;
{36:12} ma, se non l'ascoltano, periscono trafitti dalle frecce, muoiono nel loro accecamento.
{36:13} Gli empi di cuore si abbandonano alla collera, non implorano Dio quando egli li incatena;
{36:14} cosí muoiono nel fiore degli anni e la loro vita finisce come quella dei dissoluti;
{36:15} ma Dio libera l'afflitto mediante l'afflizione, e gli apre gli orecchi mediante la sventura.
{36:16} Te pure egli vuole liberare dalle fauci della distretta, metterti al largo, dove non è piú angustia, e coprire la tua mensa di cibi succulenti.
{36:17} Ma, se giudichi le vie di Dio come fanno gli empi, il suo giudizio e la sua sentenza ti piomberanno addosso.
{36:18} Bada che la collera non ti trasporti alla bestemmia, la grandezza del riscatto non ti spinga a deviare!
{36:19} Egli dà forse importanza alle tue ricchezze? Non hanno valore per lui, né l'oro, né tutto il fasto della ricchezza.
{36:20} Non anelare a quella notte che porta via i popoli dal loro luogo.
{36:21} Guàrdati bene dal volgerti all'*iniquità, tu che sembri preferirla all'afflizione!
{i36:22} (Gb 37:11-16; 38:22-38) (Sl 29; 65:8, ecc.)
{36:22} «Vedi, Dio è eccelso nella sua potenza; chi può insegnare come lui?
{36:23} Chi gli prescrive la via da seguire? Chi osa dirgli: “Tu hai fatto male”?
{36:24} Pensa piuttosto a lodare le sue opere; gli uomini le celebrano nei loro canti,
{36:25} tutti le ammirano, il mortale le contempla da lontano.
{36:26} Sí, Dio è grande e noi non possiamo conoscerlo; incalcolabile è il numero dei suoi anni.
{36:27} Egli attira in alto le gocce d'acqua; dai vapori che egli ha formato stilla la pioggia.
{36:28} Le nubi la spargono, la rovesciano sulla folla dei mortali.
{36:29} Chi può capire lo spiegamento delle nubi, i fragori che scoppiano nel suo padiglione?
{36:30} Ecco, ora egli diffonde intorno a sé la sua luce, ora copre le profondità del mare.
{36:31} Con tali mezzi egli punisce i popoli e dà loro cibo in abbondanza.
{36:32} Si riempie di fulmini le mani e li lancia contro gli avversari.
{36:33} Il rombo del tuono annunzia che egli viene, gli animali lo presentono vicino.
{37:1} «A tale spettacolo il mio cuore trema e balza fuori dal suo posto.
{37:2} Udite, udite il fragore della sua voce, il rombo che esce dalla sua bocca!
{37:3} Egli lo lancia sotto tutti i cieli e il suo lampo guizza fino alle estremità della terra.
{37:4} Dopo il lampo, una voce rugge; egli tuona con la sua voce maestosa; quando si ode la voce, il fulmine non è già piú nella sua mano.
{37:5} Dio tuona con la sua voce in modo prodigioso; grandi cose egli fa che noi non comprendiamo.
{37:6} Dice alla neve: “Cadi sulla terra!” Lo dice alla pioggia, alla pioggia torrenziale.
{37:7} Rende inerte ogni mano d'uomo, perché tutti i mortali, che sono opera sua, imparino a conoscerlo.
{37:8} Le bestie selvagge vanno nel covo e stanno accovacciate entro le tane.
{37:9} Dal sud viene l'uragano, il freddo viene dal nord.
{37:10} Al soffio di Dio si forma il ghiaccio e si contrae la distesa delle acque.
{37:11} Egli carica pure le nubi di umidità, disperde lontano le nuvole che portano i suoi lampi
{37:12} ed esse, da lui guidate, vagano nei loro giri per eseguire i suoi comandi sopra la faccia di tutta la terra;
{37:13} e le manda come flagello, oppure come beneficio alla sua terra, o come prova della sua bontà.
{i37:14} (Gb 36:22, ecc.; 37:1-13) (Sl 104:24; 107:43) (Gb 9:10; Sl 139:17; 145:3)
{37:14} «Porgi l'orecchio a questo, *Giobbe; férmati e considera le meraviglie di Dio!
{37:15} Sai tu come Dio le diriga e faccia guizzare il lampo dalle sue nubi?
{37:16} Conosci tu l'equilibrio delle nuvole, le meraviglie di colui la cui scienza è perfetta?
{37:17} Sai come mai i tuoi abiti sono caldi quando la terra si assopisce sotto il soffio dello scirocco?
{37:18} Puoi tu, come lui, distendere i cieli e farli solidi come uno specchio di metallo?
{37:19} Insegnaci tu che cosa dirgli! Nelle nostre tenebre, noi siamo senza parole.
{37:20} Gli si annunzierà forse che io voglio parlare? Ma chi mai può desiderare di essere inghiottito?
{37:21} Nessuno può fissare il sole che sfolgora nel cielo, quando c'è passato il vento a renderlo limpido.
{37:22} Dal settentrione viene l'oro; Dio è circondato da una maestà terribile;
{37:23} l'Onnipotente noi non lo possiamo scoprire. Egli è grande in forza, in equità, in perfetta giustizia; egli non opprime nessuno.
{37:24} Perciò gli uomini lo temono; egli non degna d'uno sguardo chi si crede saggio».
{i38:1} Il Signore risponde a Giobbe descrivendo le sue opere (Gb 39:34-38; 40:12) (Sl 104:1-1324; Pr 8:22-30) (Is 40:12, ecc.; Gr 10:12-13; Ro 11:33-36)
{38:1} Allora il Signore rispose a *Giobbe dal seno della tempesta, e disse:
{38:2} «Chi è costui che oscura i miei disegni con parole prive di senno?
{38:3} Cingiti i fianchi come un prode; io ti farò delle domande e tu insegnami!
{38:4} Dov'eri tu quando io fondavo la terra? Dillo, se hai tanta intelligenza.
{38:5} Chi ne fissò le dimensioni, se lo sai, o chi tirò sopra di essa la corda da misurare?
{38:6} Su che furono poggiate le sue fondamenta, o chi ne pose la pietra angolare,
{38:7} quando le stelle del mattino cantavano tutte assieme e tutti i *figli di Dio alzavano grida di gioia?
{38:8} Chi chiuse con porte il mare balzante fuori dal grembo materno,
{38:9} quando gli diedi le nubi come rivestimento e per fasce l'oscurità,
{38:10} quando gli tracciai dei confini, gli misi sbarre e porte?
{38:11} Allora gli dissi: “Fin qui tu verrai, e non oltre; qui si fermerà l'orgoglio dei tuoi flutti”.
{38:12} Hai tu mai, in vita tua, comandato al mattino, o insegnato il suo luogo all'aurora,
{38:13} perché essa afferri i lembi della terra, e ne scuota via i malvagi?
{38:14} La terra si trasfigura come creta sotto il sigillo e appare come vestita di un ricco manto;
{38:15} i malfattori sono privati della luce loro, e il braccio, alzato già, è spezzato.
{38:16} Sei tu penetrato fino alle sorgenti del mare? Hai tu passeggiato in fondo all'abisso?
{38:17} Le porte della morte sono state da te scoperte? Hai tu veduto le porte dell'ombra di morte?
{38:18} Hai tu abbracciato con lo sguardo l'ampiezza della terra? Parla, se la conosci tutta!
{38:19} Dov'è la via che guida al soggiorno della luce? Le tenebre dove hanno la loro sede?
{38:20} Le puoi tu guidare verso i loro domini e conosci i sentieri per ricondurle a casa?
{38:21} Lo sai di sicuro! Perché tu eri allora già nato, e il numero dei tuoi giorni è grande!…
{38:22} Sei forse entrato nei depositi della neve? Li hai visti i depositi della grandine,
{38:23} che io tengo in serbo per i giorni della sciagura, per il giorno della battaglia e della guerra?
{38:24} Per quali vie si diffonde la luce e si sparge il vento orientale sulla terra?
{38:25} Chi ha aperto i canali all'acquazzone e segnato la via al lampo dei tuoni,
{38:26} perché la pioggia cada sulla terra inabitata, sul deserto dove non sta nessun uomo,
{38:27} e disseti le solitudini desolate, sicché vi germogli e cresca l'erba?
{38:28} Ha forse la pioggia un padre? Chi genera le gocce della rugiada?
{38:29} Dal seno di chi esce il ghiaccio, e la brina del cielo chi la dà alla luce?
{38:30} Le acque, divenute come pietra, si nascondono, e la superficie dell'abisso si congela.
{38:31} Puoi tu stringere i legami delle Pleiadi, o potresti sciogliere le catene d'Orione?
{38:32} Puoi tu, al suo tempo, far apparire le costellazioni e guidare l'Orsa maggiore insieme ai suoi piccini?
{38:33} Conosci le leggi del cielo? Regoli il suo dominio sulla terra?
{38:34} Puoi alzare la voce fino alle nubi e far in modo che piogge abbondanti ti ricoprano?
{38:35} I fulmini partono forse al tuo comando? Ti dicono essi: “Eccoci qua”?
{38:36} Chi ha messo negli strati delle nubi saggezza, o chi ha dato intelletto alla metèora?
{38:37} Chi conta con saggezza le nubi? Chi versa gli otri del cielo,
{38:38} quando la polvere stemperata diventa una massa in fusione e le zolle dei campi si saldano fra loro?
{i38:39} Dio si prende cura degli animali (Sl 104:18-31; 147:5910; 148:1013)
{38:39} «Sei tu che cacci la preda per la leonessa, che sazi la fame dei leoncelli,
{38:40} quando si appiattano nelle tane e si mettono in agguato nella macchia?
{38:41} Chi provvede il pasto al corvo quando i suoi piccini gridano a Dio e vanno peregrinando senza cibo?
{39:1} «Sai quando figliano le capre selvatiche? Hai osservato quando le cerve partoriscono?
{39:2} Conti i mesi della loro pregnanza e sai il momento in cui devono sgravarsi?
{39:3} Si accosciano, fanno i loro piccini, e sono subito liberate dalle loro doglie;
{39:4} i loro piccini si fanno forti, crescono all'aperto, se ne vanno, e non tornano piú alle madri.
{39:5} Chi manda libero l'onagro e chi scioglie i legami all'asino selvatico?
{39:6} A lui ho dato per dimora il deserto e la terra salata per abitazione.
{39:7} Egli si beffa del frastuono della città e non ode grida di padrone.
{39:8} Percorre le montagne della sua pastura e va in cerca di ogni filo di verde.
{39:9} Il bufalo vorrà forse servirti o passar la notte presso la tua mangiatoia?
{39:10} Legherai il bufalo con una corda perché faccia il solco? Erpicherà egli le valli dietro a te?
{39:11} Ti fiderai di lui perché la sua forza è grande? Lascerai a lui il tuo lavoro?
{39:12} Conterai su di lui perché ti porti a casa il raccolto e ti ammucchi il grano sull'aia?
{39:13} Lo struzzo batte allegramente le ali; ma le sue penne e le sue piume sono forse di cicogna?
{39:14} No, poich'esso abbandona sulla terra le proprie uova, le lascia scaldare sopra la sabbia.
{39:15} Egli dimentica che un piede le potrà schiacciare, che le bestie dei campi le potranno calpestare.
{39:16} Tratta duramente i suoi piccini, quasi non fossero suoi; la sua fatica sarà vana, ma ciò non lo turba,
{39:17} perché Dio l'ha privato di saggezza, non gli ha impartito intelligenza.
{39:18} Ma quando si muove e prende lo slancio, si beffa del cavallo e di chi lo cavalca.
{39:19} Sei tu che dai al cavallo la forza? Che gli vesti il collo di una fremente criniera?
{39:20} Sei tu che lo fai saltare come la *locusta? Il fiero suo nitrito incute spavento.
{39:21} Raspa la terra nella valle ed esulta della sua forza; si slancia incontro alle armi.
{39:22} Disprezza la paura, non trema, non indietreggia davanti alla spada.
{39:23} Gli risuona addosso la faretra, la folgorante lancia e la freccia.
{39:24} Con fremente furia divora la terra. Non sta piú fermo quando suona la tromba.
{39:25} Come ode lo squillo, dice: “Aha!” E fiuta da lontano la battaglia, la voce tonante dei capi, e il grido di guerra.
{39:26} È la tua intelligenza che allo sparviere fa spiccare il volo e spiegare le ali verso il sud?
{39:27} È forse al tuo comando che l'aquila si alza in alto e fa il suo nido nei luoghi elevati?
{39:28} Abita nelle rocce e vi pernotta; sta sulla punta delle rupi, sulle vette scoscese;
{39:29} di là spia la preda e i suoi occhi mirano lontano.
{39:30} I suoi piccini si abbeverano di sangue, e dove sono i corpi morti, là essa si trova ».
{i40:1} Giobbe riconosce di essere indegno (Gb 38:1-3; 42:1-6)
{40:1} Il Signore continuò a rispondere a *Giobbe e disse:
{40:2} «Il censore dell'Onnipotente vuole ancora contendere con lui? Colui che censura Dio ha una risposta a tutto questo?»
{40:3} Allora Giobbe rispose al Signore e disse:
{40:4} «Ecco, io sono troppo meschino; che ti potrei rispondere? Io mi metto la mano sulla bocca.
{40:5} Ho parlato una volta, ma non riprenderò la parola, due volte, ma non lo farò piú».
{i40:6} L'ippopotamo e il coccodrillo (Gb 42:1-6; 9:1-15) (Sl 9:20; 8:4)
{40:6} Il Signore allora rispose a Giobbe dalla tempesta, e disse:
{40:7} «Cingiti i fianchi come un prode; ti farò delle domande e tu insegnami!
{40:8} Vuoi proprio annullare il mio giudizio? Condannare me per giustificare te stesso?
{40:9} Hai un braccio pari a quello di Dio, o una voce che tuoni come la sua?
{40:10} Su via, ad¢rnati di maestà, di grandezza, rivèstiti di splendore, di magnificenza!
{40:11} Dà libero sfogo ai furori della tua ira; scruta tutti i superbi e abbassali!
{40:12} Scruta tutti i superbi e umiliali! Schiaccia gli empi dovunque stanno!
{40:13} Seppelliscili tutti assieme nella polvere, copri di bende la loro faccia nel buio della tomba!
{40:14} Allora, anch'io ti loderò, perché la tua destra ti avrà dato la vittoria.
{i40:15} (Gb 39:8-28)
{40:15} «Guarda l'ippopotamo che ho fatto al pari di te; esso mangia l'erba come il bue.
{40:16} Ecco la sua forza è nei suoi lombi, il suo vigore nei muscoli del ventre.
{40:17} Stende rigida come un cedro la coda; i nervi delle sue cosce sono intrecciati insieme.
{40:18} Le sue ossa sono tubi di bronzo; le sue membra, sbarre di ferro.
{40:19} Esso è il capolavoro di Dio; colui che lo fece l'ha fornito di falce,
{40:20} perché i monti gli producono la pastura; là tutte le bestie dei campi gli scherzano intorno.
{40:21} Si sdraia sotto i loti, nel folto dei canneti, in mezzo alle paludi.
{40:22} I loti lo coprono della loro ombra, i salici del torrente lo circondano.
{40:23} Straripi pure il fiume, esso non trema; rimane calmo, anche se avesse un *Giordano alla gola.
{40:24} Potrebbe qualcuno impadronirsene assalendolo di fronte, o prenderlo con le reti per forargli il naso?
{41:1} Prenderai forse il coccodrillo all'amo? Gli assicurerai la lingua con la corda?
{41:2} Gli passerai un giunco per le narici? Gli forerai le mascelle con l'uncino?
{41:3} Ti rivolgerà esso molte suppliche? Ti dirà delle parole dolci?
{41:4} Farà esso alleanza con te, perché tu lo prenda per sempre al tuo servizio?
{41:5} Scherzerai con lui come fosse un uccello? Lo attaccherai a un filo per divertire le tue ragazze?
{41:6} Ne trafficheranno forse i pescatori? Lo spartiranno essi fra i negozianti?
{41:7} Gli coprirai la pelle di frecce e la testa di ramponi?
{41:8} Mettigli un po' le mani addosso! «Ti ricorderai del combattimento e non ci tornerai!
{41:9} Ecco, è vana la speranza di chi lo assale; basta scorgerlo e uno soccombe.
{41:10} Nessuno è tanto ardito da provocarlo. E chi dunque oserà starmi di fronte?
{41:11} Chi mi ha anticipato qualcosa perché io glielo debba rendere? Sotto tutti i cieli, ogni cosa è mia.
{41:12} E non voglio tacere delle sue membra, della sua gran forza e della bellezza della sua armatura.
{41:13} Chi l'ha mai spogliato della sua corazza? Chi è penetrato fra la doppia fila dei suoi denti?
{41:14} Chi gli ha aperti i due battenti della gola? Intorno alla chiusura dei suoi denti sta il terrore.
{41:15} Superbe sono le file dei suoi scudi, strettamente uniti come da un sigillo.
{41:16} Uno tocca l'altro, tra loro non passa l'aria.
{41:17} Sono saldati assieme, si tengono stretti, sono inseparabili.
{41:18} I suoi starnuti danno sprazzi di luce; i suoi occhi sono come le palpebre dell'aurora.
{41:19} Dalla sua bocca partono vampate, ne sprizzano fuori scintille di fuoco.
{41:20} Dalle sue narici esce un fumo, come da una pentola che bolle o da una caldaia.
{41:21} L'alito suo accende i carboni, una fiamma gli esce dalla gola.
{41:22} Nel suo collo risiede la forza, davanti a lui si fugge terrorizzati.
{41:23} Compatte sono in lui le parti flosce della sua carne, gli stanno salde addosso, non si muovono.
{41:24} Il suo cuore è duro come il sasso, duro come la *macina di sotto.
{41:25} Quando si rizza, tremano i piú forti, e dalla paura sono fuori di sé.
{41:26} Invano lo si attacca con la spada; a nulla valgono lancia, giavellotto, corazza.
{41:27} Il ferro è per lui come paglia; il rame, come legno tarlato.
{41:28} La figlia dell'arco non lo mette in fuga; le pietre della fionda si mutano per lui in stoppia.
{41:29} Stoppia gli pare la mazza e ride del fremere della lancia.
{41:30} Il suo ventre è armato di punte acute, lascia come tracce d'erpice sul fango.
{41:31} Fa bollire l'abisso come una caldaia, del mare fa come un gran vaso da profumi.
{41:32} Si lascia dietro una scia di luce; l'abisso pare coperto di bianca chioma.
{41:33} Non c'è sulla terra chi lo domi; è stato fatto per non aver paura.
{41:34} Guarda in faccia tutto ciò che è eccelso, è re su tutte le belve piú superbe».
{i42:1} Giobbe si ravvede e si umilia Gb 39:34-38 (Is 6:1-5; 57:15) Da 4:34-37
{42:1} Allora *Giobbe rispose alSignore e disse:
{42:2} «Io riconosco che tu puoi tutto e che nulla può impedirti di eseguire un tuo disegno.
{42:3} Chi è colui che senza intelligenza offusca il tuo disegno? Sí, ne ho parlato; ma non lo capivo; sono cose per me troppo meravigliose e io non le conosco.
{42:4} Ti prego, ascoltami, e io parlerò; ti farò delle domande e tu insegnami!
{42:5} Il mio orecchio aveva sentito parlare di te ma ora l'occhio mio ti ha visto.
{42:6} Perciò mi ravvedo, mi pento sulla polvere e sulla cenere».
{i42:7} Giobbe riacquista la prosperità (Ge 20:717; Gm 5:16-18) (Gm 4:10; 5:11; 1:12) Sl 30:5
{42:7} Dopo che ebbe rivolto questi discorsi a Giobbe, il Signore disse a Elifaz di Teman: «La mia ira è accesa contro di te e contro i tuoi due amici, perché non avete parlato di me secondo la verità, come ha fatto il mio servo Giobbe.
{42:8} Ora dunque prendete sette tori e sette montoni, andate a trovare il mio servo Giobbe e offriteli in olocausto per voi stessi. Il mio servo Giobbe pregherà per voi e io avrò riguardo a lui per non punire la vostra follia, poiché non avete parlato di me secondo la verità, come ha fatto il mio servo Giobbe».
{42:9} Elifaz di Teman e Bildad di Suac e Zofar di Naama se ne andarono e fecero come il Signore aveva loro ordinato; e il Signore ebbe riguardo a Giobbe.
{42:10} Quando Giobbe ebbe pregato per i suoi amici, il Signore lo ristabilí nella condizione di prima e gli rese il doppio di tutto quello che già gli era appartenuto.
{42:11} Tutti i suoi fratelli, tutte le sue sorelle e tutte le sue conoscenze di prima vennero a trovarlo, mangiarono con lui in casa sua, lo confortarono e lo consolarono di tutti i mali che il Signore gli aveva fatto cadere addosso; e ognuno di loro gli diede un pezzo d'argento e un anello d'oro.
{42:12} Il Signore benedí gli ultimi anni di Giobbe piú dei primi; ed egli ebbe quattordicimila pecore, seimila cammelli, mille paia di buoi e mille asine.
{42:13} Ebbe pure sette figli e tre figlie;
{42:14} e chiamò la prima, Colomba; la seconda, Cassia; la terza, Cornustibia.
{42:15} In tutto il paese non c'erano donne cosí belle come le figlie di Giobbe; e il padre assegnò loro un'eredità tra i loro fratelli.
{42:16} Giobbe, dopo questo, visse centoquarant'anni e vide i suoi figli e i figli dei suoi figli, fino alla quarta generazione.
{42:17} Poi Giobbe morí vecchio e sazio di giorni.
