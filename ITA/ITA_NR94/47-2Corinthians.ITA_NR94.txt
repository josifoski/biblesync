{1:1} *Paolo, *apostolo di Cristo Gesú per volontà di Dio, e il fratello *Timoteo, alla chiesa di Dio che è in *Corinto, con tutti i santi che sono in tutta l'Acaia,
{i1:2} (Sl 69:10; At 9:16) Indirizzo e saluti Ga 1:1-5; Cl 1:12
{1:2} grazia a voi e pace da Dio nostro Padre e dal Signore Gesú Cristo.
{i1:3} Sofferenza e conforto di Paolo (2 Co 4:8-18; 2 Ti 2:8-12; Fl 1:27-30) At 19:23, ecc.
{1:3} Benedetto sia il Dio e Padre del nostro Signore Gesú Cristo, il Padre misericordioso e Dio di ogni consolazione,
{1:4} il quale ci consola in ogni nostra afflizione, affinché, mediante la consolazione con la quale siamo noi stessi da Dio consolati, possiamo consolare quelli che si trovano in qualunque afflizione;
{1:5} perché, come abbondano in noi le sofferenze di Cristo, cosí, per mezzo di Cristo, abbonda anche la nostra consolazione.
{1:6} Perciò se siamo afflitti, è per la vostra consolazione e salvezza; se siamo consolati, è per la vostra consolazione, la quale opera efficacemente nel farvi capaci di sopportare le stesse sofferenze che anche noi sopportiamo.
{1:7} La nostra speranza nei vostri riguardi è salda, sapendo che, come siete partecipi delle sofferenze, siete anche partecipi della consolazione.
{1:8} Fratelli, non vogliamo che ignoriate riguardo all'afflizione che ci colse in *Asia, che siamo stati molto provati, oltre le nostre forze, tanto da farci disperare perfino della vita.
{1:9} Anzi, avevamo già noi stessi pronunciato la nostra sentenza di morte, affinché non mettessimo la nostra fiducia in noi stessi, ma in Dio che risuscita i morti.
{1:10} Egli ci ha liberati e ci libererà [da un cosí gran pericolo di morte, e abbiamo la speranza che ci libererà] ancora.
{1:11} Cooperate anche voi con la preghiera, affinché per il favore divino che noi otterremo per mezzo della preghiera di molte persone, siano rese grazie da molti per noi.
{i1:12} Sincerità di Paolo 1 Te 2:3-12 (1 Co 4:18-21; 16:5-7)
{1:12} Questo, infatti, è il nostro vanto: la testimonianza della nostra coscienza di esserci comportati nel mondo, e specialmente verso di voi, con la semplicità e la sincerità di Dio, non con sapienza carnale ma con la grazia di Dio.
{1:13} Poiché non vi scriviamo altro se non quello che potete leggere e comprendere; e spero che sino alla fine capirete,
{1:14} come in parte avete già capito, che noi siamo il vostro vanto, come anche voi sarete il nostro nel *giorno del nostro Signore Gesú.
{1:15} Con questa fiducia, per procurarvi un duplice beneficio, volevo venire prima da voi
{1:16} e, passando da voi, volevo andare in Macedonia; poi dalla Macedonia ritornare in mezzo a voi e voi mi avreste fatto proseguire per la *Giudea.
{1:17} Prendendo dunque questa decisione ho forse agito con leggerezza? Oppure le mie decisioni sono dettate dalla carne, in modo che in me ci sia allo stesso tempo il «sí, sí» e il «no, no»?
{1:18} Or come è vero che Dio è fedele, la parola che vi abbiamo rivolta non è «sí» e «no».
{1:19} Perché il *Figlio di Dio, Cristo Gesú, che è stato da noi predicato fra voi, cioè da me, da *Silvano e da *Timoteo, non è stato «sí» e «no»; ma è sempre stato «sí» in lui.
{1:20} Infatti tutte le promesse di Dio hanno il loro «sí» in lui; perciò pure per mezzo di lui noi pronunciamo l'Amen alla gloria di Dio.
{1:21} Or colui che con voi ci fortifica in Cristo e che ci ha unti, è Dio;
{1:22} egli ci ha pure segnati con il proprio sigillo e ha messo la caparra dello Spirito nei nostri cuori.
{i1:23} Tristezza e gioia di Paolo (2 Co 12:19-21; 13:1210)
{1:23} Ora io chiamo Dio come testimone sulla mia vita che è per risparmiarvi che non sono piú venuto a Corinto.
{1:24} Noi non signoreggiamo sulla vostra fede, ma siamo collaboratori della vostra gioia, perché nella fede già state saldi.
{2:1} Avevo infatti deciso in me stesso di non venire a rattristarvi una seconda volta.
{2:2} Perché, se io vi rattristo, chi mi rallegrerà, se non colui che sarà stato da me rattristato?
{2:3} Vi ho scritto a quel modo affinché, al mio arrivo, io non abbia tristezza da coloro dai quali dovrei avere gioia; avendo fiducia, riguardo a voi tutti, che la mia gioia è la gioia di tutti voi.
{2:4} Poiché vi ho scritto in grande afflizione e in angoscia di cuore con molte lacrime, non già per rattristarvi, ma per farvi conoscere l'amore grandissimo che ho per voi.
{i2:5} Perdono per il colpevole 2 Co 7:5-16; Lu 17:3
{2:5} Or se qualcuno è stato causa di tristezza, egli ha rattristato non tanto me quanto, in qualche misura, per non esagerare, tutti voi.
{2:6} Basta a quel tale la punizione inflittagli dalla maggioranza;
{2:7} quindi ora, al contrario, dovreste piuttosto perdonarlo e confortarlo, perché non abbia a rimanere oppresso da troppa tristezza.
{2:8} Perciò vi esorto a confermargli il vostro amore;
{2:9} poiché anche per questo vi ho scritto: per vedere alla prova se siete ubbidienti in ogni cosa.
{2:10} A chi voi perdonate qualcosa, perdono anch'io; perché anch'io quello che ho perdonato, se ho perdonato qualcosa, l'ho fatto per amor vostro, davanti a Cristo,
{2:11} affinché non siamo raggirati da Satana; infatti non ignoriamo le sue macchinazioni.
{2:12} Giunto a *Troas per il *vangelo di Cristo, una porta mi fu aperta dal Signore,
{2:13} ma non ero tranquillo nel mio spirito perché non vi trovai *Tito, mio fratello; cosí, congedatomi da loro, partii per la Macedonia.
{i2:14} Vittoria in Cristo Ro 15:17-19 (1 Co 1:17-24; 2 Co 4:1-7)
{2:14} Ma grazie siano rese a Dio che sempre ci fa trionfare in Cristo e che per mezzo nostro spande dappertutto il profumo della sua conoscenza.
{2:15} Noi siamo infatti davanti a Dio il profumo di Cristo fra quelli che sono sulla via della salvezza e fra quelli che sono sulla via della perdizione;
{2:16} per questi, un odore di morte, che conduce a morte; per quelli, un odore di vita, che conduce a vita. E chi è sufficiente a queste cose?
{2:17} Noi non siamo infatti come quei molti che falsificano la parola di Dio; ma parliamo mossi da sincerità, da parte di Dio, in presenza di Dio, in Cristo.
{i3:1} Ministero del nuovo patto 1 Co 9:1-3; 2 Co 4:67; 5:18-21
{3:1} Cominciamo forse di nuovo a raccomandare noi stessi? O abbiamo bisogno, come alcuni, di lettere di raccomandazione presso di voi o da voi?
{3:2} La nostra lettera, scritta nei nostri cuori, siete voi, lettera conosciuta e letta da tutti gli uomini;
{3:3} è noto che voi siete una lettera di Cristo, scritta mediante il nostro servizio, scritta non con inchiostro, ma con lo Spirito del Dio vivente; non su tavole di pietra, ma su tavole che sono cuori di carne.
{3:4} Una simile fiducia noi l'abbiamo per mezzo di Cristo presso Dio.
{3:5} Non già che siamo da noi stessi capaci di pensare qualcosa come se venisse da noi; ma la nostra capacità viene da Dio.
{3:6} Egli ci ha anche resi idonei a essere ministri di un nuovo patto, non di lettera, ma di Spirito; perché la lettera uccide, ma lo Spirito vivifica.
{i3:7} (Es 34:28-35; Gv 1:171814) Ga 3:8-29; Eb 7:18-28; 8:6-13; 12:18-29
{3:7} Or se il ministero della morte, scolpito in lettere su pietre, fu glorioso, al punto che i figli d'*Israele non potevano fissare lo sguardo sul volto di *Mosè a motivo della gloria, che pur svaniva, del volto di lui,
{3:8} quanto piú sarà glorioso il ministero dello Spirito?
{3:9} Se, infatti, il ministero della condanna fu glorioso, molto piú abbonda in gloria il ministero della giustizia.
{3:10} Anzi, quello che nel primo fu reso glorioso, non fu reso veramente glorioso, quando lo si confronti con la gloria tanto superiore del secondo;
{3:11} infatti, se ciò che era transitorio fu circondato di gloria, molto piú grande è la gloria di ciò che è duraturo.
{3:12} Avendo dunque una tale speranza, ci comportiamo con molta franchezza,
{3:13} e non facciamo come Mosè, che si metteva un velo sul volto, perché i figli d'Israele non fissassero lo sguardo sulla fine di ciò che era transitorio.
{3:14} Ma le loro menti furono rese ottuse; infatti, sino al giorno d'oggi, quando leggono l'antico patto, lo stesso velo rimane, senza essere rimosso, perché è in Cristo che esso è abolito.
{3:15} Ma fino a oggi, quando si legge Mosè, un velo rimane steso sul loro cuore;
{3:16} però quando si saranno convertiti al Signore, il velo sarà rimosso.
{3:17} Ora, il Signore è lo Spirito; e dove c'è lo Spirito del Signore, lí c'è libertà.
{3:18} E noi tutti, a viso scoperto, contemplando come in uno specchio la gloria del Signore, siamo trasformati nella sua stessa immagine, di gloria in gloria, secondo l'azione del Signore, che è lo Spirito.
{i4:1} 1 Te 2:1-7; 2 Co 2:14-17
{4:1} Perciò, avendo noi tale ministero in virtú della misericordia che ci è stata fatta, non ci perdiamo d'animo;
{4:2} al contrario, abbiamo rifiutato gli intrighi vergognosi e non ci comportiamo con astuzia né falsifichiamo la parola di Dio, ma rendendo pubblica la verità, raccomandiamo noi stessi alla coscienza di ogni uomo davanti a Dio.
{4:3} Se il nostro *vangelo è ancora velato, è velato per quelli che sono sulla via della perdizione,
{4:4} per gli increduli, ai quali il dio di questo mondo ha accecato le menti, affinché non risplenda loro la luce del vangelo della gloria di Cristo, che è l'immagine di Dio.
{4:5} Noi infatti non predichiamo noi stessi, ma Cristo Gesú quale Signore, e quanto a noi ci dichiariamo vostri servi per amore di Gesú;
{4:6} perché il Dio che disse: «Splenda la luce fra le tenebre», è quello che risplendé nei nostri cuori per far brillare la luce della conoscenza della gloria di Dio che rifulge nel volto di Gesú Cristo.
{i4:7} Il tesoro nei vasi di terra (2 Co 6:3-10; 1:5-11) 2 Ti 2:8-11; 1 Co 2:1-5
{4:7} Ma noi abbiamo questo tesoro in vasi di terra, affinché questa grande potenza sia attribuita a Dio e non a noi.
{4:8} Noi siamo tribolati in ogni maniera, ma non ridotti all'estremo; perplessi, ma non disperati;
{4:9} perseguitati, ma non abbandonati; atterrati ma non uccisi;
{4:10} portiamo sempre nel nostro corpo la morte di Gesú, perché anche la vita di Gesú si manifesti nel nostro corpo;
{4:11} infatti, noi che viviamo siamo sempre esposti alla morte per amor di Gesú, affinché anche la vita di Gesú si manifesti nella nostra carne mortale.
{4:12} Di modo che la morte opera in noi, ma la vita in voi.
{4:13} Siccome abbiamo lo stesso spirito di fede, che è espresso in questa parola della Scrittura: « Ho creduto, perciò ho parlato », anche noi crediamo, perciò parliamo,
{4:14} sapendo che colui che risuscitò il Signore Gesú, risusciterà anche noi con Gesú, e ci farà comparire con voi alla sua presenza.
{4:15} Tutto ciò infatti avviene per voi, affinché la grazia che abbonda per mezzo di un numero maggiore di persone, moltiplichi il ringraziamento alla gloria di Dio.
{i4:16} Sofferenze momentanee e gloria futura (Ro 8:1718; 1 P 1:6-9) (Ro 8:23-25; Fl 1:23) 1 Gv 3:23; Eb 12:2829; At24:1516
{4:16} Perciò non ci scoraggiamo; ma, anche se il nostro uomo esteriore si va disfacendo, il nostro uomo interiore si rinnova di giorno in giorno.
{4:17} Perché la nostra momentanea, leggera afflizione ci produce un sempre piú grande, smisurato peso eterno di gloria,
{4:18} mentre abbiamo lo sguardo intento non alle cose che si vedono, ma a quelle che non si vedono; poiché le cose che si vedono sono per un tempo, ma quelle che non si vedono sono eterne.
{5:1} Sappiamo infatti che se questa tenda che è la nostra dimora terrena viene disfatta, abbiamo da Dio un edificio, una casa non fatta da mano d'uomo, eterna, nei cieli.
{5:2} Perciò in questa tenda gemiamo, desiderando intensamente di essere rivestiti della nostra abitazione celeste,
{5:3} se pure saremo trovati vestiti e non nudi.
{5:4} Poiché noi che siamo in questa tenda, gemiamo, oppressi; e perciò desideriamo non già di essere spogliati, ma di essere rivestiti, affinché ciò che è mortale sia assorbito dalla vita.
{5:5} Or colui che ci ha formati per questo è Dio, il quale ci ha dato la caparra dello Spirito.
{5:6} Siamo dunque sempre pieni di fiducia, e sappiamo che mentre abitiamo nel corpo siamo assenti dal Signore
{5:7} (poiché camminiamo per fede e non per visione);
{5:8} ma siamo pieni di fiducia e preferiamo partire dal corpo e abitare con il Signore.
{5:9} Per questo ci sforziamo di essergli graditi, sia che abitiamo nel corpo, sia che ne partiamo.
{5:10} Noi tutti infatti dobbiamo comparire davanti al tribunale di Cristo, affinché ciascuno riceva la retribuzione di ciò che ha fatto quando era nel corpo, sia in bene sia in male.
{i5:11} Il ministero della riconciliazione At 17:3031 (Ro 5:8; 6:2-13; 1 Co 6:1920; Ef 4:20-24) Lu 24:47; 2 Co 6:12
{5:11} Consapevoli dunque del timore che si deve avere del Signore, cerchiamo di convincere gli uomini; e Dio ci conosce a fondo, e spero che nelle vostre coscienze anche voi ci conosciate.
{5:12} Non ci raccomandiamo di nuovo a voi, ma vi diamo l'occasione di essere fieri di noi, affinché abbiate di che rispondere a quelli che si vantano di ciò che è apparenza e non di ciò che è nel cuore.
{5:13} Perché se siamo fuor di senno, è per Dio, e se siamo di buon senno, è per voi;
{5:14} infatti l'amore di Cristo ci costringe, perché siamo giunti a questa conclusione: che uno solo morí per tutti, quindi tutti morirono;
{5:15} e ch'egli morí per tutti, affinché quelli che vivono non vivano piú per sé stessi, ma per colui che è morto e risuscitato per loro.
{5:16} Quindi, da ora in poi, noi non conosciamo piú nessuno da un punto di vista umano; e se anche abbiamo conosciuto Cristo da un punto di vista umano, ora però non lo conosciamo piú cosí.
{5:17} Se dunque uno è in Cristo, egli è una nuova creatura; le cose vecchie sono passate: ecco, sono diventate nuove.
{5:18} E tutto questo viene da Dio che ci ha riconciliati con sé per mezzo di Cristo e ci ha affidato il ministero della riconciliazione.
{5:19} Infatti Dio era in Cristo nel riconciliare con sé il mondo, non imputando agli uomini le loro colpe, e ha messo in noi la parola della riconciliazione.
{5:20} Noi dunque facciamo da ambasciatori per Cristo, come se Dio esortasse per mezzo nostro; vi supplichiamo nel nome di Cristo: siate riconciliati con Dio.
{5:21} Colui che non ha conosciuto peccato, egli lo ha fatto diventare peccato per noi, affinché noi diventassimo giustizia di Dio in lui.
{i6:1} Fedeltà e dedizione di Paolo al suo servizio 2 Co 5:18-21 (1 Te 2:1-13; 2 Ti 3:1011; 2 Co 11:23-30; At 20:18-35)
{6:1} Come collaboratori di Dio, vi esortiamo a non ricevere la grazia di Dio invano;
{6:2} poiché egli dice: « Ti ho esaudito nel tempo favorevole, e ti ho soccorso nel giorno della salvezza ». Eccolo ora il tempo favorevole; eccolo ora il giorno della salvezza!
{6:3} Noi non diamo nessun motivo di scandalo affinché il nostro servizio non sia biasimato;
{6:4} ma in ogni cosa raccomandiamo noi stessi come servitori di Dio, con grande costanza nelle afflizioni, nelle necessità, nelle angustie,
{6:5} nelle percosse, nelle prigionie, nei tumulti, nelle fatiche, nelle veglie, nei digiuni;
{6:6} con purezza, con conoscenza, con pazienza, con bontà, con lo Spirito Santo, con amore sincero;
{6:7} con un parlare veritiero, con la potenza di Dio; con le armi della giustizia a destra e a sinistra;
{6:8} nella gloria e nell'umiliazione, nellabuona e nella cattiva fama; considerati come impostori, eppure veritieri;
{6:9} come sconosciuti, eppure ben conosciuti; come moribondi, eppure eccoci viventi; come puniti, eppure non messi a morte;
{6:10} come afflitti, eppure sempre allegri; come poveri, eppure arricchendo molti; come non avendo nulla, eppure possedendo ogni cosa!
{i6:11} Fl 1:8; 1 Te 5:1213
{6:11} La nostra bocca vi ha parlato apertamente, Corinzi; il nostro cuore si è allargato.
{6:12} Voi non siete allo stretto in noi, ma è il vostro cuore che si è ristretto.
{6:13} Ora, per renderci il contraccambio (parlo come a figli), allargate il cuore anche voi!
{i6:14} Necessità di una scelta 1 Co 10:14-22; Ef 5:5-13; Ap 18:4; 1 P 2:9-12
{6:14} Non vi mettete con gli infedeli sotto un giogo che non è per voi; infatti che rapporto c'è tra la giustizia e l'*iniquità? O quale comunione tra la luce e le tenebre?
{6:15} E quale accordo fra Cristo e Beliar? O quale relazione c'è tra il fedele e l'infedele?
{6:16} E che armonia c'è fra il *tempio di Dio e gli idoli? Noi siamo infatti il tempio del Dio vivente, come disse Dio: « Abiterò e camminerò in mezzo a loro, sarò il loro Dio ed essi saranno il mio popolo.
{6:17} Perciò, uscite di mezzo a loro e separatevene, dice il Signore, e non toccate nulla d'impuro; e io vi accoglierò.
{6:18} E sarò per voi come un padre e voi sarete come figli e figlie, dice il Signore onnipotente ».
{7:1} Poiché abbiamo queste promesse, carissimi, purifichiamoci da ogni contaminazione di carne e di spirito, compiendo la nostra santificazione nel timore di Dio.
{i7:2} La tristezza secondo Dio 2 Co 6:11-13; 2:1-13; 1 Te 3:5-10; Pr 25:25; Eb 13:17
{7:2} Fateci posto nei vostri cuori! Noi non abbiamo fatto torto a nessuno, non abbiamo rovinato nessuno, non abbiamo sfruttato nessuno.
{7:3} Non lo dico per condannarvi, perché ho già detto prima che voi siete nei nostri cuori per la morte e per la vita.
{7:4} Grande è la franchezza che uso con voi e molto ho da vantarmi di voi; sono pieno di consolazione, sovrabbondo di gioia in ogni nostra tribolazione.
{7:5} Da quando siamo giunti in Macedonia, infatti, la nostra carne non ha avuto nessun sollievo, anzi, siamo stati tribolati in ogni maniera; combattimenti di fuori, timori di dentro.
{7:6} Ma Dio, che consola gli afflitti, ci consolò con l'arrivo di *Tito;
{7:7} e non soltanto con il suo arrivo, ma anche con la consolazione da lui ricevuta in mezzo a voi. Egli ci ha raccontato il vostro vivo desiderio di vedermi, il vostro pianto, la vostra premura per me; cosí mi sono piú che mai rallegrato.
{7:8} Anche se vi ho rattristati con la mia lettera, non me ne rincresce; e se pure ne ho provato rincrescimento (poiché vedo che quella lettera, quantunque per breve tempo, vi ha rattristati),
{7:9} ora mi rallegro, non perché siete stati rattristati, ma perché questa tristezza vi ha portati al ravvedimento; poiché siete stati rattristati secondo Dio, in modo che non aveste a ricevere alcun danno da noi.
{7:10} Perché la tristezza secondo Dio produce un ravvedimento che porta alla salvezza, del quale non c'è mai da pentirsi; ma la tristezza del mondo produce la morte.
{7:11} Infatti, ecco quanta premura ha prodotto in voi questa vostra tristezza secondo Dio, anzi, quante scuse, quanto sdegno, quanto timore, quanto desiderio, quanto zelo, quale punizione! In ogni maniera avete dimostrato di essere puri in questo affare.
{7:12} Se dunque vi ho scritto, non fu a motivo dell'offensore né dell'offeso, ma perché la premura che avete per noi si manifestasse in mezzo a voi, davanti a Dio.
{7:13} Perciò siamo stati consolati; e oltre a questa nostra consolazione ci siamo piú che mai rallegrati per la gioia di Tito, perché il suo spirito è stato rinfrancato da voi tutti.
{7:14} Anche se mi ero un po' vantato di voi con lui, non ne sono stato deluso; ma come tutto ciò che a voi abbiamo detto era verità, cosí anche il nostro vanto con Tito è risultato verità.
{7:15} Ed egli vi ama piú che mai intensamente, perché ricorda l'ubbidienza di voi tutti, e come l'avete accolto con timore e tremore.
{7:16} Mi rallegro perché in ogni cosa posso aver fiducia in voi.
{i8:1} Istruzioni per la colletta Mr 12:41-44 (2 Co 9; Ro 15:25-27) At 11:27-29; 2 Te 2:1617
{8:1} Ora, fratelli, vogliamo farvi conoscere la grazia che Dio ha concessa alle chiese di Macedonia,
{8:2} perché nelle molte tribolazioni con cui sono state provate, la loro gioia incontenibile e la loro estrema povertà hanno sovrabbondato nelle ricchezze della loro generosità.
{8:3} Infatti, io ne rendo testimonianza, hanno dato volentieri, secondo i loro mezzi, anzi, oltre i loro mezzi,
{8:4} chiedendoci con molta insistenza il favore di partecipare alla sovvenzione destinata ai santi.
{8:5} E non soltanto hanno contribuito come noi speravamo, ma prima hanno dato sé stessi al Signore e poi a noi, per la volontà di Dio.
{8:6} Cosí, noi abbiamo esortato *Tito a completare, anche tra voi, quest'opera di grazia, come l'ha iniziata.
{8:7} Ma siccome abbondate in ogni cosa, in fede, in parola, in conoscenza, in ogni zelo e nell'amore che avete per noi, vedete di abbondare anche in quest'opera di grazia.
{8:8} Non lo dico per darvi un ordine, ma per mettere alla prova, con l'esempio dell'altrui premura, anche la sincerità del vostro amore.
{8:9} Infatti voi conoscete la grazia del nostro Signore Gesú Cristo il quale, essendo ricco, si è fatto povero per voi, affinché, mediante la sua povertà, voi poteste diventar ricchi.
{8:10} Io do, a questo proposito, un consiglio utile a voi che, dall'anno scorso, avete cominciato per primi non solo ad agire ma anche ad avere il desiderio di fare:
{8:11} fate ora in modo di portare a termine il vostro agire; come foste pronti nel volere, siate tali anche nel realizzarlo secondo le vostre possibilità.
{8:12} La buona volontà, quando c'è, è gradita in ragione di quello che uno possiede e non di quello che non ha.
{8:13} Infatti non si tratta di mettere voi nel bisogno per dare sollievo agli altri, ma di seguire un principio di uguaglianza;
{8:14} nelle attuali circostanze, la vostra abbondanza serve a supplire al loro bisogno, perché la loro abbondanza supplisca altresí al vostro bisogno, affinché ci sia uguaglianza, secondo quel che è scritto:
{8:15} « Chi aveva raccolto molto non ne ebbe di troppo, e chi aveva raccolto poco, non ne ebbe troppo poco».
{i8:16} 1 Co 16:1-4; 2 Co 9:1-5; 1 Co 14:40
{8:16} Ringraziato sia Dio che ha messo in cuore a Tito lo stesso zelo per voi;
{8:17} infatti Tito non solo ha accettato la nostra esortazione, ma mosso da zelo anche maggiore si è spontaneamente messo in cammino per venire da voi.
{8:18} Insieme a lui abbiamo mandato il fratello il cui servizio nel *vangelo è apprezzato in tutte le chiese;
{8:19} non solo, ma egli è anche stato scelto dalle chiese come nostro compagno di viaggio in quest'opera di grazia, da noi amministrata per la gloria del Signore stesso e per dimostrare la prontezza dell'animo nostro.
{8:20} Evitiamo cosí che qualcuno possa biasimarci per quest'abbondante colletta che noi amministriamo;
{8:21} perché ci preoccupiamo di agire onestamente non solo davanti al Signore, ma anche di fronte agli uomini.
{8:22} E con loro abbiamo mandato quel nostro fratello del quale spesso e in molte circostanze abbiamo sperimentato lo zelo; egli è ora piú zelante che mai per la grande fiducia che ha in voi.
{8:23} Quanto a Tito, egli è mio compagno e collaboratore in mezzo a voi; quanto ai nostri fratelli, essi sono gli inviati delle chiese, e gloria di Cristo.
{8:24} Date loro dunque, in presenza delle chiese, la prova del vostro amore e mostrate loro che abbiamo ragione di essere fieri di voi.
{i9:1} 2 Co 8 (Pr 19:17; Eb 13:16; 1 Ti 6:17-19; Fl 4:15-19; 1 Gv 3:16-18)
{9:1} Quanto alla sovvenzione destinata ai santi, è superfluo che io ve ne scriva,
{9:2} perché conosco la prontezza dell'animo vostro, per la quale mi vanto di voi presso i Macedoni, dicendo che l'Acaia è pronta fin dall'anno scorso; e il vostro zelo ne ha stimolati moltissimi.
{9:3} Ma ho mandato i fratelli affinché il nostro vantarci di voi non abbia ad essere smentito a questo riguardo; e affinché, come dicevo, siate pronti;
{9:4} non vorrei che, venendo con me dei Macedoni e non vedendovi pronti, noi (per non dire voi) abbiamo a vergognarci di questa nostra fiducia.
{9:5} Perciò ho ritenuto necessario esortare i fratelli a venire da voi prima di me e preparare la vostra già promessa offerta, affinché essa sia pronta come offerta di generosità e non d'avarizia.
{9:6} Ora dico questo: chi semina scarsamente mieterà altresí scarsamente; e chi semina abbondantemente mieterà altresí abbondantemente.
{9:7} Dia ciascuno come ha deliberato in cuor suo; non di mala voglia, né per forza, perché Dio ama un donatore gioioso.
{9:8} Dio è potente da far abbondare su di voi ogni grazia, affinché, avendo sempre in ogni cosa tutto quel che vi è necessario, abbondiate per ogni opera buona;
{9:9} come sta scritto: « Egli ha profuso, egli ha dato ai poveri, la sua giustizia dura in eterno ».
{9:10} Colui che fornisce al seminatore la semenza e il pane da mangiare, fornirà e moltiplicherà la semenza vostra e accrescerà i frutti della vostra giustizia.
{9:11} Cosí, arricchiti in ogni cosa, potrete esercitare una larga generosità, la quale produrrà rendimento di grazie a Dio per mezzo di noi.
{9:12} Perché l'adempimento di questo servizio sacro non solo supplisce ai bisogni dei santi ma piú ancora produce abbondanza di ringraziamenti a Dio;
{9:13} perché la prova pratica fornita da questa sovvenzione li porta a glorificare Dio per l'ubbidienza con cui professate il *vangelo di Cristo e per la generosità della vostra comunione con loro e con tutti.
{9:14} Essi pregano per voi, perché vi amano a causa della grazia sovrabbondante che Dio vi ha concessa.
{9:15} Ringraziato sia Dio per il suo dono ineffabile!
{i10:1} Paolo difende la propria autorità apostolica 1 Co 2:1-5; Ro 15:17-19; 2 Co 6:4-7; 13:2-410; Ga 1:11-2:21
{10:1} Io, *Paolo, vi esorto per la mansuetudine e la mitezza di Cristo, io, che quando sono presente tra di voi sono umile, ma quando sono assente sono ardito nei vostri confronti,
{10:2} vi prego di non obbligarmi, quando sarò presente, a procedere arditamente con quella fermezza con la quale intendo agire contro taluni che pensano che noi camminiamo secondo la carne.
{10:3} In realtà, sebbene viviamo nella carne, non combattiamo secondo la carne;
{10:4} infatti le armi della nostra guerra non sono carnali, ma hanno da Dio il potere di distruggere le fortezze, poiché demoliamo i ragionamenti
{10:5} e tutto ciò che si eleva orgogliosamente contro la conoscenza di Dio, facendo prigioniero ogni pensiero fino a renderlo ubbidiente a Cristo;
{10:6} e siamo pronti a punire ogni disubbidienza, quando la vostra ubbidienza sarà completa.
{10:7} Voi guardate all'apparenza delle cose. Se uno è convinto dentro di sé di appartenere a Cristo, consideri anche questo dentro di sé: che com'egli è di Cristo, cosí lo siamo anche noi.
{10:8} Infatti se anche volessi vantarmi un po' piú dell'autorità, che il Signore ci ha data per la vostra edificazione e non per la vostra rovina, non avrei motivo di vergognarmi.
{10:9} Dico questo perché non sembri che io cerchi d'intimidirvi con le mie lettere.
{10:10} Qualcuno dice infatti: «Le sue lettere sono severe e forti; ma la sua presenza fisica è debole e la sua parola è cosa da nulla».
{10:11} Quel tale si convinca che come siamo a parole, per mezzo delle lettere, quando siamo assenti, cosí saremo anche a fatti quando saremo presenti.
{i10:12} Ro 15:17-21; 1 Co 15:910
{10:12} Poiché noi non abbiamo il coraggio di classificarci o confrontarci con certuni che si raccomandano da sé; i quali però, misurandosi secondo la loro propria misura e paragonandosi tra di loro stessi, mancano d'intelligenza.
{10:13} Noi, invece, non ci vanteremo oltre misura, ma entro la misura del campo di attività di cui Dio ci ha segnato i limiti, dandoci di giungere anche fino a voi.
{10:14} Noi infatti non oltrepassiamo i nostri limiti, come se non fossimo giunti fino a voi; perché siamo realmente giunti fino a voi con il *vangelo di Cristo.
{10:15} Non ci vantiamo oltre misura di fatiche altrui, ma nutriamo speranza che, crescendo la vostra fede, saremo tenuti in maggior considerazione tra di voi nei limiti del campo di attività assegnatoci,
{10:16} per poter evangelizzare anche i paesi che sono di là dal vostro senza vantarci, nel campo altrui, di cose già preparate.
{10:17} Ma chi si vanta, si vanti nel Signore.
{10:18} Perché non colui che si raccomanda da sé è approvato, ma colui che il Signore raccomanda.
{i11:1} Servizio di Paolo contrapposto a quello dei falsi apostoli (Ga 1:6-9; 4:9-20) 2 Co 12:11-15 (Mt 7:15-20; Ro 16:1718)
{11:1} Vorrei che sopportaste da parte mia un po' di follia! Ma, sí, già mi state sopportando!
{11:2} Infatti sono geloso di voi della gelosia di Dio, perché vi ho fidanzati a un unico sposo, per presentarvi come una casta vergine a Cristo.
{11:3} Ma temo che, come il serpente sedusse *Eva con la sua astuzia, cosí le vostre menti vengano corrotte e sviate dalla semplicità e dalla purezza nei riguardi di Cristo.
{11:4} Infatti, se uno viene a predicarvi un altro Gesú, diverso da quello che abbiamo predicato noi, o se si tratta di ricevere uno spirito diverso da quello che avete ricevuto, o un *vangelo diverso da quello che avete accettato, voi lo sopportate volentieri.
{11:5} Stimo infatti di non essere stato in nulla inferiore a quei sommi *apostoli.
{11:6} Anche se sono rozzo nel parlare, non lo sono però nella conoscenza; e l'abbiamo dimostrato tra di voi, in tutti i modi e in ogni cosa.
{11:7} Ho forse commesso peccato quando, abbassando me stesso perché voi foste innalzati, vi ho annunziato il vangelo di Dio gratuitamente?
{11:8} Ho spogliato altre chiese, prendendo da loro un sussidio, per poter servire voi.
{11:9} Durante il mio soggiorno tra di voi, quando mi trovai nel bisogno, non fui di peso a nessuno, perché i fratelli venuti dalla Macedonia provvidero al mio bisogno; e in ogni cosa mi sono astenuto e mi asterrò ancora dall'esservi di peso.
{11:10} Com'è vero che la verità di Cristo è in me, questo vanto non mi sarà tolto nelle regioni dell'Acaia.
{11:11} Perché? Forse perché non vi amo? Dio lo sa.
{11:12} Ma quello che faccio lo farò ancora per togliere ogni pretesto a coloro che desiderano un'occasione per mostrarsi uguali a noi in ciò di cui si vantano.
{11:13} Quei tali sono falsi apostoli, operai fraudolenti, che si travestono da apostoli di Cristo.
{11:14} Non c'è da meravigliarsene, perché anche Satana si traveste da angelo di luce.
{11:15} Non è dunque cosa eccezionale se anche i suoi servitori si travestono da servitori di giustizia; la loro fine sarà secondo le loro opere.
{i11:16} Sofferenze di Paolo (1 Co 15:1030-32; 4:9-13; 2 Co 6:3-10; At 20:18-27) At 9:1623-25; 2Co11:16-12:21
{11:16} Nessuno, ripeto, mi prenda per pazzo; o se no, accettatemi anche come pazzo, affinché anch'io possa vantarmi un po'.
{11:17} Quel che dico quando mi vanto con tanta sicurezza, non lo dico secondo il Signore, ma come se fossi pazzo.
{11:18} Poiché molti si vantano secondo la carne, anch'io mi vanterò.
{11:19} Or voi, pur essendo savi, li sopportate volentieri i pazzi!
{11:20} Infatti, se uno vi riduce in schiavitú, se uno vi divora, se uno vi prende il vostro, se uno s'innalza sopra di voi, se uno vi percuote in faccia, voi lo sopportate.
{11:21} Lo dico a nostra vergogna, come se noi fossimo stati deboli; eppure, qualunque cosa uno osi pretendere (parlo da pazzo), oso pretenderla anch'io.
{11:22} Sono *Ebrei? Lo sono anch'io. Sono Israeliti? Lo sono anch'io. Sono discendenza d'*Abraamo? Lo sono anch'io.
{11:23} Sono servitori di Cristo? Io (parlo come uno fuori di sé), lo sono piú di loro; piú di loro per le fatiche, piú di loro per le prigionie, assai piú di loro per le percosse subite. Spesso sono stato in pericolo di morte.
{11:24} Dai Giudei cinque volte ho ricevuto quaranta colpi meno uno;
{11:25} tre volte sono stato battuto con le verghe; una volta sono stato lapidato; tre volte ho fatto naufragio; ho passato un giorno e una notte negli abissi marini.
{11:26} Spesso in viaggio, in pericolo sui fiumi, in pericolo per i briganti, in pericolo da parte dei miei connazionali, in pericolo da parte degli stranieri, in pericolo nelle città, in pericolo nei deserti, in pericolo sul mare, in pericolo tra falsi fratelli;
{11:27} in fatiche e in pene; spesse volte in veglie, nella fame e nella sete, spesse volte nei digiuni, nel freddo e nella nudità.
{11:28} Oltre a tutto il resto, sono assillato ogni giorno dalle preoccupazioni che mi vengono da tutte le chiese.
{11:29} Chi è debole senza che io mi senta debole con lui? Chi è scandalizzato senza che io frema per lui?
{11:30} Se bisogna vantarsi, mi vanterò della mia debolezza.
{11:31} Il Dio e Padre del nostro Signore Gesú, che è benedetto in eterno, sa che io non mento.
{11:32} A *Damasco, il governatore del re Areta aveva posto delle guardie nella città dei Damasceni per arrestarmi;
{11:33} e da una finestra fui calato, in una cesta, lungo il muro, e scampai alle sue mani.
{i12:1} La forza di Dio nella debolezza umana (Nu 12:6-8; At 22:17) (Ga 4:1314; 1 Co 2:3-5; 2 Co 4:7-10)
{12:1} Bisogna vantarsi? Non è una cosa buona; tuttavia verrò alle visioni e alle rivelazioni del Signore.
{12:2} Conosco un uomo in Cristo, che quattordici anni fa (se fu con il corpo non so, se fu senza il corpo non so, Dio lo sa), fu rapito fino al terzo cielo.
{12:3} So che quell'uomo (se fu con il corpo o senza il corpo non so, Dio lo sa)
{12:4} fu rapito in *paradiso, e udí parole ineffabili che non è lecito all'uomo di pronunziare.
{12:5} Di quel tale mi vanterò; ma di me stesso non mi vanterò se non delle mie debolezze.
{12:6} Pur se volessi vantarmi, non sarei un pazzo, perché direi la verità; ma me ne astengo, perché nessuno mi stimi oltre quello che mi vede essere, o sente da me.
{12:7} E perché io non avessi a insuperbire per l'eccellenza delle rivelazioni, mi è stata messa una spina nella carne, un angelo di Satana, per schiaffeggiarmi affinché io non insuperbisca.
{12:8} Tre volte ho pregato il Signore perché l'allontanasse da me;
{12:9} ed egli mi ha detto: «La mia grazia ti basta, perché la mia potenza si dimostra perfetta nella debolezza». Perciò molto volentieri mi vanterò piuttosto delle mie debolezze, affinché la potenza di Cristo riposi su di me.
{12:10} Per questo mi compiaccio in debolezze, in ingiurie, in necessità, in persecuzioni, in angustie per amor di Cristo; perché, quando sono debole, allora sono forte.
{i12:11} Disinteresse dell'apostolo Paolo; i suoi timori 2 Co 11; 13:1-10
{12:11} Sono diventato pazzo; siete voi che mi ci avete costretto; infatti io avrei dovuto essere da voi raccomandato; perché in nulla sono stato da meno di quei sommi *apostoli, benché io non sia nulla.
{12:12} Certo, i segni dell'apostolo sono stati compiuti tra di voi, in una pazienza a tutta prova, nei miracoli, nei prodigi e nelle opere potenti.
{12:13} In che cosa siete stati trattati meno bene delle altre chiese, se non nel fatto che io stesso non vi sono stato di peso? Perdonatemi questo torto.
{12:14} Ecco, questa è la terza volta che sono pronto a recarmi da voi; e non vi sarò di peso, poiché io non cerco i vostri beni, ma voi; perché non sono i figli che debbono accumulare ricchezze per i genitori, ma i genitori per i figli.
{12:15} E io molto volentieri spenderò e sacrificherò me stesso per voi. Se io vi amo tanto, devo essere da voi amato di meno?
{12:16} Ma sia pur cosí, che io non vi sia stato di peso; però, da uomo astuto, vi avrei presi con inganno!
{12:17} Vi ho forse sfruttati per mezzo di qualcuno dei fratelli che vi ho mandati?
{12:18} Ho pregato *Tito di venire da voi e ho mandato quell'altro fratello con lui. Tito ha forse approfittato di voi? Non abbiamo noi camminato con il medesimo spirito e seguito le medesime orme?
{12:19} Da tempo voi v'immaginate che noi ci difendiamo davanti a voi. È davanti a Dio, in Cristo, che parliamo; e tutto questo, carissimi, per la vostra edificazione.
{12:20} Infatti temo, quando verrò, di non trovarvi quali vorrei, e di essere io stesso da voi trovato quale non mi vorreste; temo che vi siano tra di voi contese, gelosie, ire, rivalità, maldicenze, insinuazioni, superbie, disordini;
{12:21} e che al mio arrivo il mio Dio abbia di nuovo a umiliarmi davanti a voi, e io debba piangere per molti di quelli che hanno peccato precedentemente, e non si sono ravveduti dell'impurità, della fornicazione e della dissolutezza a cui si erano dati.
{i13:1} Ultime esortazioni ai Corinzi; saluti 2 Co 12:19-21; 10:1-11
{13:1} Questa è la terza volta che vengo da voi. Ogni parola sarà confermata dalla bocca di due o tre testimoni.
{13:2} Ho avvertito quand'ero presente tra di voi la seconda volta e avverto ora, che sono assente, tanto quelli che hanno peccato precedentemente, quanto tutti gli altri, che, se tornerò da voi, non userò indulgenza,
{13:3} dal momento che cercate una prova che Cristo parla in me, lui che non è debole verso di voi, ma è potente in mezzo a voi.
{13:4} Infatti egli fu crocifisso per la sua debolezza; ma vive per la potenza di Dio; anche noi siamo deboli in lui, ma vivremo con lui mediante la potenza di Dio, per procedere nei vostri confronti.
{13:5} Esaminatevi per vedere se siete nella fede; mettetevi alla prova. Non riconoscete che Gesú Cristo è in voi? A meno che l'esito della prova sia negativo.
{13:6} Ma io spero che riconoscerete che la prova non è negativa nei nostri confronti.
{13:7} Preghiamo Dio che non facciate alcun male; non già perché risulti che noi abbiamo ragione, ma perché voi facciate quello che è bene, anche se noi dovessimo apparire riprovati.
{13:8} Infatti non abbiamo alcun potere contro la verità; quello che possiamo è per la verità.
{13:9} Ci rallegriamo quando noi siamo deboli e voi siete forti; per questo preghiamo: per il vostro perfezionamento.
{13:10} Perciò vi scrivo queste cose mentre sono assente, affinché, quando sarò presente, io non abbia a procedere rigorosamente secondo l'autorità che il Signore mi ha data per edificare e non per distruggere.
{i13:11} Ultimi consigli Fl 4:4-9; Ef 6:2324; Nu 6:23-27
{13:11} Del resto, fratelli, rallegratevi, ricercate la perfezione, siate consolati, abbiate un medesimo sentimento, vivete in pace; e il Dio d'amore e di pace sarà con voi.
{13:12} Salutatevi gli uni gli altri con un santo bacio.
{13:13} Tutti i santi vi salutano.
{13:14} La grazia del Signore Gesú Cristo e l'amore di Dio e la comunione dello Spirito Santo siano con tutti voi.
