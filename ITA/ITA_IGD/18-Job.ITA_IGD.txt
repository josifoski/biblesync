{1:1} V’ERA nel paese di Us, un uomo, il cui nome era Giobbe; e quell’uomo era intiero e diritto, e temeva Iddio, e si ritraeva dal male.
{1:2} E gli erano nati sette figliuoli, e tre figliuole.
{1:3} E il suo bestiame era di settemila pecore, e di tremila cammelli, e di cinquecento paia di buoi, e di cinquecento asine, con una molto gran famiglia. E quell’uomo era il più grande di tutti gli orientali.
{1:4} Or i suoi figliuoli andavano, e facevano conviti in casa di ciascun di loro, al suo giorno; e mandavano a chiamare le lor tre sorelle, per mangiare, e per bere con loro.
{1:5} E quando aveano compiuta la volta de’ giorni del convito, Giobbe mandava a santificarli; poi si levava la mattina, ed offeriva olocausti, secondo il numero di essi tutti; perciocchè Giobbe diceva: I miei figliuoli avranno forse peccato, ed avranno parlato male di Dio nei cuori loro. Così faceva sempre Giobbe.
{1:6} Or avvenne un dì, che i figliuoli di Dio vennero a presentarsi dinanzi al Signore; e Satana venne anch’egli per mezzo loro.
{1:7} E il Signore disse a Satana: Onde vieni? E Satana rispose al Signore, e disse: Da aggirar la terra, e da passeggiar per essa.
{1:8} E il Signore disse a Satana: Hai tu posto mente al mio servitore Giobbe? come nella terra non vi è uomo intiero e diritto, e che tema Iddio, e si ritragga dal male, come esso?
{1:9} E Satana rispose al Signore, e disse: Giobbe teme egli Iddio indarno?
{1:10} Non hai tu intorniato, come di un riparo, lui, e la casa sua, ed ogni cosa sua? Tu hai benedetta l’opera delle sue mani, e il suo bestiame è sommamente moltiplicato nella terra.
{1:11} Ma stendi pur ora la tua mano, e tocca tutte le cose sue, e vedrai se non ti maledice in faccia.
{1:12} E il Signore disse a Satana: Ecco, tutto quello ch’egli ha è in mano tua; sol non metter la mano sopra lui. E Satana si partì dal cospetto del Signore.
{1:13} Ed avvenne un dì, mentre i figliuoli e le figliuole di Giobbe mangiavano, e bevevano del vino in casa del lor fratel maggiore,
{1:14} che un messo venne a Giobbe, e gli disse: I buoi aravano, e le asine pasturavano allato ad essi;
{1:15} ed i Sabei sono scorsi, e li hanno rapiti, ed hanno messi a fil di spada i servitori; ed io tutto solo sono scampato per rapportartelo.
{1:16} Mentre costui parlava ancora, ne venne un altro, che disse: Il fuoco di Dio è caduto dal cielo, e si è appreso al minuto bestiame, ed a’ servitori, e li ha consumati; ed io tutto solvo sono scampato per rapportartelo.
{1:17} Mentre costui parlava ancora, ne venne un altro, che disse: De’ Caldei, in tre schiere, sono scorsi sopra i cammelli, e li hanno rapiti, ed hanno messi a fil di spada i servitori; ed io tutto solo sono scampato per rapportartelo.
{1:18} Mentre costui parlava, ne venne un altro, che disse: I tuoi figliuoli e le tue figliuole mangiavano e bevevano del vino in casa del lor fratel maggiore;
{1:19} ed ecco, un gran vento è venuto di là dal deserto, il quale ha dato ne’ quattro canti della casa, ed ella è caduta sopra i giovani, onde son morti; ed io tutto solo sono scampato per rapportartelo.
{1:20} Allora Giobbe si levò, e stracciò il suo mantello, e si tondè il capo, e si gittò a terra, e adorò.
{1:21} E disse: Io sono uscito ignudo del seno di mia madre, ignudo altresì ritornerò là. Il Signore ha dato, il Signore ha tolto; sia benedetto il Nome del Signore.
{1:22} In tutto ciò Giobbe non peccò, e non attribuì a Dio nulla di mal fatto.
{2:1} Or avvenne un dì, che i figliuoli di Dio vennero a presentarsi davanti al Signore; e Satana venne anch’egli per mezzo loro a presentarsi davanti al Signore.
{2:2} E il Signore disse a Satana: Onde vieni? E Satana rispose al Signore, e disse: Da aggirar la terra, e da passeggiar per essa.
{2:3} E il Signore disse a Satana: Hai tu posto mente al mio servitore Giobbe? come nella terra non vi è uomo intiero e diritto, che tema Iddio, e si ritragga dal male, come esso? ed anche persevera egli nella sua integrità, benchè tu mi abbi incitato contro a lui, per distruggerlo senza cagione.
{2:4} E Satana rispose al Signore, e disse: Pelle per pelle; ma l’uomo darà tutto ciò ch’egli ha per la sua vita.
{2:5} Ma ora, stendi pur la mano, e tocca le sue ossa, e la sua carne; e vedrai se non ti maledice in faccia.
{2:6} E il Signore disse a Satana: Eccolo in man tua; sol guardati di toccar la sua vita.
{2:7} E Satana, partitosi dal cospetto del Signore, percosse Giobbe d’un’ulcera maligna, dalla pianta del piè infino alla sommità del capo.
{2:8} Ed egli si prese un testo per grattarsi, ed era assiso per mezzo le ceneri.
{2:9} E la sua moglie gli disse: Ancora perseveri tu nella tua integrità? benedici Iddio, e muori.
{2:10} Ma egli le disse: Tu parli come una d’infra le donne stolte; sì avremmo noi ricevuto da Dio il bene, e non riceveremmo il male? In tutto ciò Giobbe non peccò con le sue labbra.
{2:11} OR tre amici di Giobbe: Elifaz Temanita, Bildad Suhita, e Sofar Naamatita, avendo udito tutto questo male che gli era sopraggiunto, se ne vennero, ciascuno dal suo luogo; e si trovarono insieme, per venire a condolersi con lui, ed a consolarlo.
{2:12} E levati gli occhi da lungi, nol riconobbero; e alzarono la voce, e piansero; e ciascun di loro stracciò il suo mantello, e si sparsero della polvere in su la testa, gittandola verso il cielo.
{2:13} E sedettero con lui in terra per sette giorni, e per sette notti; e niuno gli disse alcuna parola; perciocchè vedevano che la doglia era molto grande.
{3:1} DOPO questo, Giobbe aprì la sua bocca, e maledisse il suo giorno.
{3:2} E prese a dire:
{3:3} Possa perire il giorno nel quale io nacqui, E la notte che fu detto: Un maschio è nato.
{3:4} Quel giorno sia tenebroso; Iddio non ne abbia cura da alto, E non risplenda la luce sopra esso.
{3:5} Tenebre, ed ombra di morte rendanlo immondo; La nuvola dimori sopra esso; Queste cose rendanlo spaventevole, quali sono i giorni più acerbi.
{3:6} Caligine ingombri quella notte; Non rallegrisi fra i giorni dell’anno, Non sia annoverata fra i mesi.
{3:7} Ecco, quella notte sia solitaria, Non facciansi in essa canti alcuni.
{3:8} Maledicanla coloro che maledicono i giorni, I quali son sempre apparecchiati a far nuovi lamenti.
{3:9} Oscurinsi le stelle del suo vespro; Aspetti la luce, ma non ne venga alcuna, E non vegga le palpebre dell’alba;
{3:10} Perciocchè non serrò gli usci del seno di mia madre, E non fece sì che gli occhi miei non vedessero l’affanno.
{3:11} Perchè non morii io dalla matrice? Perchè non trapassai come prima uscii del seno?
{3:12} Perchè mi furono pòrte le ginocchia? Perchè le mammelle, acciocchè io poppassi?
{3:13} Conciossiachè ora giacerei, e mi riposerei; Io dormirei, e pezzo fa sarei in riposo,
{3:14} Con i re, e con i consiglieri della terra, I quali edificavano i luoghi deserti;
{3:15} Ovvero co’ principi, che aveano dell’oro, Ed empievano le lor case d’argento;
{3:16} Ovvero anche del tutto non sarei stato, come un abortivo nascosto, Come il feto che non ha veduta la luce.
{3:17} Quivi cessano gli empi di travagliare altrui, E quivi si riposano gli stanchi.
{3:18} Parimente i prigioni hanno requie, E non odono più la voce del sollecitator delle opere.
{3:19} Quivi è il piccolo e il grande; E il servo franco del suo signore.
{3:20} Perchè dà egli la luce al miserabile, E la vita a coloro che sono in amaritudine d’animo?
{3:21} I quali aspettano la morte, e pure ella non viene; E la ricercano più che tesori nascosti;
{3:22} E si rallegrano, fino a festeggiarne, E gioiscono, quando hanno trovato il sepolcro.
{3:23} Perchè dà egli la luce all’uomo, la cui via è nascosta, E il quale Iddio ha assiepato d’ogn’intorno?
{3:24} Conciossiachè, avanti che io prenda il mio cibo, il mio sospiro venga, E i miei ruggiti si versino come acqua.
{3:25} Perchè ciò di che io avea spavento mi è avvenuto, E mi è sopraggiunto quello di che avea paura.
{3:26} Io non ho avuta tranquillità, nè riposo, nè quiete; Ed è venuto il turbamento.
{4:1} ED Elifaz Temanita rispose, e disse:
{4:2} Se noi imprendiamo a parlarti, ti sarà egli molesto? Ma pur chi potrebbe rattener le parole?
{4:3} Ecco, tu correggevi molti, E rinforzavi le mani rimesse.
{4:4} I tuoi ragionamenti ridirizzavano quelli che vacillavano, E tu raffermavi le ginocchia che piegavano.
{4:5} Ma ora che il male ti è avvenuto, tu te ne affanni; Ora ch’è giunto fino a te, tu ne sei smarrito.
{4:6} La tua pietà non è ella stata la tua speranza, E l’integrità delle tue vie la tua aspettazione?
{4:7} Deh! rammemorati, quale innocente perì mai, Ed ove furono gli uomini diritti mai distrutti?
{4:8} Siccome io ho veduto che quelli che arano l’iniquità, E seminano la perversità, la mietono.
{4:9} Essi periscono per l’alito di Dio, E son consumati dal soffiar delle sue nari.
{4:10} Il ruggito del leone, e il grido del fier leone son ribattuti; E i denti de’ leoncelli sono stritolati.
{4:11} Il vecchio leone perisce per mancamento di preda, E i figli della leonessa son dissipati.
{4:12} Or mi è stata di nascosto significata una parola, E l’orecchio mio ne ha ritenuto un poco.
{4:13} Fra le immaginazioni delle visioni notturne, Quando il più profondo sonno cade sopra gli uomini,
{4:14} Mi è venuto uno spavento ed un tremito, Che ha spaventate tutte quante le mie ossa.
{4:15} Ed uno spirito è passato davanti a me, Che mi ha fatto arricciare i peli della mia carne;
{4:16} Egli si è fermato, ed io non ho riconosciuto il suo aspetto; Una sembianza è stata davanti agli occhi miei, Ed io ho udita una voce sommessa che diceva:
{4:17} L’uomo sarebbe egli giustificato da Dio? L’uomo sarebbe egli giudicato puro dal suo fattore?
{4:18} Ecco, egli non si fida ne’ suoi servitori, E scorge della temerità ne’ suoi Angeli.
{4:19} Quanto più in coloro che abitano in case di fango, Il cui fondamento è nella polvere, E che son ridotti in polvere, esposti a’ vermi?
{4:20} Dalla mattina alla sera sono stritolati, E periscono in perpetuo, senza che alcuno vi ponga mente.
{4:21} L’eccellenza ch’era in loro non si diparte ella? Muoiono, ma non con sapienza.
{5:1} Grida pure, vi sarà egli alcuno che ti risponda? Ed a cui d’infra i santi ti rivolgerai tu?
{5:2} Conciossiachè il cruccio uccida il pazzo, E lo sdegno faccia morir lo stolto.
{5:3} Io ho veduto il pazzo che si radicava; Ma incontanente ho maledetto il suo abitacolo.
{5:4} I suoi figliuoli son lungi dalla salvezza, E sono oppressati nella porta, senza che alcuno li riscuota.
{5:5} L’affamato divora la ricolta di esso, E la rapisce di mezzo le spine; E i ladroni trangugiano le sue facoltà.
{5:6} Perciocchè la sventura non ispunta dalla polvere, E il dolore non germoglia dalla terra;
{5:7} Benchè l’uomo nasca per soffrire, Come le faville delle brace per volare in alto.
{5:8} Ma quant’è a me, io ricercherei pure Iddio, Ed addirizzerei il mio ragionamento a Dio;
{5:9} Il quale fa cose sì grandi, che non si posson investigare; E tante cose maravigliose, che non si possono annoverare;
{5:10} Che manda la pioggia in su la terra, E le acque in su le campagne;
{5:11} Che innalza i bassi, E fa che quelli ch’erano in duolo sono esaltati per salvazione;
{5:12} Che disperde i pensieri degli astuti, E fa che le lor mani non possono far nulla di bene ordinato.
{5:13} Egli soprapprende i savi nella loro astuzia, E fa che il consiglio de’ perversi va in ruina.
{5:14} Di giorno scontrano tenebre, E in pien mezzodì vanno a tentone come di notte.
{5:15} Ma egli salva il bisognoso dalla spada, Dalla gola loro, e dalla mano del possente.
{5:16} E vi è qualche speranza per lo misero; Ma l’iniquità ha la bocca turata.
{5:17} Ecco, beato è l’uomo, il quale Iddio castiga; E però non disdegnar la correzione dell’Onnipotente.
{5:18} Perciocchè egli è quel che manda la doglia e altresì la fascia; Egli è quel che fa la piaga, e le sue mani altresì guariscono.
{5:19} In sei afflizioni egli ti libererà, Ed in sette il male non ti toccherà.
{5:20} In tempo di fame egli ti riscoterà dalla morte, E in tempo di guerra dalla spada.
{5:21} Al tempo del flagello della lingua tu sarai nascosto; E non temerai la desolazione, quando verrà.
{5:22} Tu riderai del guasto e della carestia; E non temerai delle fiere della terra.
{5:23} Perciocchè tu avrai patto eziandio con le pietre de’ campi; E le fiere della campagna ti saranno rendute pacifiche.
{5:24} E tu conoscerai per prova che il tuo padiglione non sarà se non pace, E governerai la tua casa, e nulla ti verrà fallito.
{5:25} E riconoscerai che la tua progenie sarà molta, E che i tuoi discendenti saranno come l’erba della terra.
{5:26} Tu entrerai in estrema vecchiezza nel sepolcro, Come la bica delle biade è accumulata al suo tempo.
{5:27} Ecco ciò noi ti diciamo; noi l’abbiamo investigato; egli è così; Ascoltalo, e riconoscilo.
{6:1} E GIOBBE rispose e disse:
{6:2} Fosse pur lo sdegno mio ben pesato, E fosse parimente la mia calamità levata in una bilancia!
{6:3} Perciocchè ora sarebbe trovata più pesante che la rena del mare; E però le mie parole vanno all’estremo.
{6:4} Perchè le saette dell’Onnipotente sono dentro di me, E lo spirito mio ne beve il veleno; Gli spaventi di Dio sono ordinati in battaglia contro a me.
{6:5} L’asino salvatico raglia egli presso all’erba? Il bue mugghia egli presso alla sua pastura?
{6:6} Una cosa insipida si mangia ella senza sale? Evvi sapore nella chiara ch’è intorno al torlo dell’uovo?
{6:7} Le cose che l’anima mia avrebbe ricusate pur di toccare Sono ora i miei dolorosi cibi.
{6:8} Oh! venisse pur quel ch’io chieggio, e concedessemi Iddio quel ch’io aspetto!
{6:9} E piacesse a Dio di tritarmi, Di sciorre la sua mano, e di disfarmi!
{6:10} Questa sarebbe pure ancora la mia consolazione, Benchè io arda di dolore, e ch’egli non mi risparmi, Che io non ho nascoste le parole del Santo.
{6:11} Quale è la mia forza, per isperare? E quale è il termine che mi è posto, per prolungar l’aspettazione dell’anima mia?
{6:12} La mia forza è ella come la forza delle pietre? La mia carne è ella di rame?
{6:13} Non è egli così che io non ho più alcun ristoro in me? E che ogni modo di sussistere è cacciato lontan da me?
{6:14} Benignità dovrebbe essere usata dall’amico inverso colui ch’è tutto strutto; Ma esso ha abbandonato il timor dell’Onnipotente,
{6:15} I miei fratelli mi hanno fallito, a guisa di un ruscello, Come rapidi torrenti che trapassano via;
{6:16} I quali sono scuri per lo ghiaccio; E sopra cui la neve si ammonzicchia;
{6:17} Ma poi, al tempo che corrono, vengono meno, Quando sentono il caldo, spariscono dal luogo loro.
{6:18} I sentieri del corso loro si contorcono, Essi si riducono a nulla, e si perdono.
{6:19} Le schiere de’ viandanti di Tema li riguardavano, Le carovane di Seba ne aveano presa speranza;
{6:20} Ma si vergognano di esservisi fidati; Essendo giunti fin là, sono confusi.
{6:21} Perciocchè ora voi siete venuti a niente; Avete veduta la ruina, ed avete avuta paura.
{6:22} Vi ho io detto: Datemi, E fate presenti delle vostre facoltà per me?
{6:23} E liberatemi di man del nemico, E riscuotetemi di man de’ violenti?
{6:24} Insegnatemi, ed io mi tacerò; E ammaestratemi, se pure ho errato in qualche cosa.
{6:25} Quanto son potenti le parole di dirittura! E che potrà in esse riprendere alcun di voi?
{6:26} Stimate voi che parlare sia convincere? E che i ragionamenti di un uomo che ha perduta ogni speranza non sieno altro che vento?
{6:27} E pure ancora voi vi gittate addosso all’orfano, E cercate di far traboccare il vostro amico.
{6:28} Ora dunque piacciavi riguardare a me, E se io mento in vostra presenza.
{6:29} Deh! ravvedetevi; che non siavi iniquità; Da capo, il dico, ravvedetevi, io son giusto in questo affare.
{6:30} Evvi egli iniquità nella mia lingua? Il mio palato non sa egli discerner le cose perverse?
{7:1} Non ha l’uomo un termine della sua milizia in su la terra? E non sono i suoi giorni simili a quelli di un mercenario?
{7:2} Come il servo aspira all’ombra, E il mercenario aspetta il premio della sua opera;
{7:3} Così mi sono stati dati per eredità de’ mesi molesti; E mi sono state assegnate per parte mia notti penose.
{7:4} Se mi son posto a giacere, dico: Quando mi leverò? Quando sarà passata la notte? E mi stanco di dimenarmi fino all’alba.
{7:5} La mia carne è rivestita di vermini, e di gromma di terra; La mia pelle si schianta, e si disfa.
{7:6} I miei giorni son passati via più leggermente che la spola del tessitore, E son venuti meno senza speranza.
{7:7} Ricordati che la mia vita è un vento, Che l’occhio mio non tornerà più a vedere il bene.
{7:8} L’occhio di chi mi vede non mi riguarderà più; Se tu rivolgi gli occhi verso me, io non sarò più.
{7:9} Come la nuvola si dilegua, e se ne va via; Così chi scende nel sepolcro non ne salirà più fuori.
{7:10} Egli non ritornerà più a casa sua, E il luogo suo non lo riconoscerà più.
{7:11} Io altresì non ratterrò la mia bocca; Io parlerò nell’angoscia del mio spirito, Io mi lamenterò nell’amaritudine dell’anima mia.
{7:12} Sono io un mare, o una balena, Che tu mi ponga guardia attorno?
{7:13} Quando io dico: La mia lettiera mi darà alleggiamento, Il mio letto solleverà parte del mio lamento;
{7:14} Allora tu mi sgomenti con sogni, E mi spaventi con visioni.
{7:15} Talchè io nell’animo sceglierei innanzi di essere strangolato, E innanzi vorrei la morte che le mie ossa.
{7:16} Io son tutto strutto; io non viverò in perpetuo; Cessati da me; conciossiachè i miei giorni non sieno altro che vanità.
{7:17} Che cosa è l’uomo, che tu ne faccia sì grande stima, Che tu ponga mente ad esso?
{7:18} E che tu lo visiti ogni mattina, E ad ogni momento l’esamini?
{7:19} Fino a quando non ti rivolgerai indietro da me, E non mi darai alcuna posa, Tanto che io possa inghiottir la mia saliva?
{7:20} Io ho peccato; che opererò inverso te, o Guardiano degli uomini? Perchè mi hai posto per tuo bersaglio, E perchè sono io grave a me stesso?
{7:21} E perchè non perdoni il mio misfatto, E non rimuovi la mia iniquità? Conciossiachè di presente giacerò nella polvere; E, se poi tu mi ricerchi, io non sarò più.
{8:1} E BILDAD Suhita rispose, e disse:
{8:2} Infino a quando proferirai tali ragionamenti, E saranno le parole della tua bocca come un vento impetuoso?
{8:3} Iddio pervertirebbe egli il giudicio? L’Onnipotente pervertirebbe egli la giustizia?
{8:4} Se i tuoi figliuoli hanno peccato contro a lui, Egli altresì li ha dati in mano del lor misfatto.
{8:5} Ma quant’è a te, se tu ricerchi Iddio, E chiedi grazia all’Onnipotente;
{8:6} Se tu sei puro e diritto, Certamente egli si risveglierà di presente in favor tuo, E farà prosperare il tuo giusto abitacolo.
{8:7} E la tua condizione di prima sarà stata piccola, E l’ultima diventerà grandissima.
{8:8} Perciocchè domanda pur le età primiere, E disponti ad informarti da’ padri loro;
{8:9} Imperocchè, quant’è a noi, siamo sol da ieri in qua, E non abbiamo intendimento; Perchè i nostri giorni son come un’ombra sopra la terra;
{8:10} Non insegnerannoti essi, e non parlerannoti, E non trarranno essi fuori ragionamenti dal cuor loro?
{8:11} Il giunco sorgerà egli senza pantano? L’erba de’ prati crescerà ella senz’acqua?
{8:12} E pure, mentre è ancor verde, e non è ancora segata, Si secca avanti ogni altra erba.
{8:13} Tali son le vie di tutti quelli che dimenticano Iddio, E così perirà la speranza dell’ipocrita;
{8:14} La cui speranza sarà troncata, E la cui confidanza sarà una casa di ragnolo.
{8:15} Egli si appoggerà in su la casa sua, ma quella non istarà ferma; Egli si atterrà ad essa, ma ella non istarà in piè.
{8:16} Egli è verdeggiante al sole, E i suoi rami si spandono fuori in sul giardino, nel quale è piantato;
{8:17} Le sue radici s’intralciano presso alla fonte, Egli mira la casa di pietra.
{8:18} Ma, se alcuno lo manderà in ruina, divellendolo dal luogo suo, Questo lo rinnegherà dicendo: Io non ti vidi giammai.
{8:19} Ecco, tale è l’allegrezza della sua via, E dalla polvere ne germoglieranno altri.
{8:20} Ecco, Iddio non disdegna l’uomo intiero; Ma altresì non presta la mano a’ maligni.
{8:21} Ancora empierà egli la tua bocca di riso, E le tue labbra di giubilo.
{8:22} Quelli che ti odiano saranno vestiti di vergogna; Ma il tabernacolo degli empi non sarà più.
{9:1} E GIOBBE rispose e disse:
{9:2} Veramente io so ch’egli è così; E come si giustificherebbe l’uomo appo Iddio?
{9:3} Se Iddio vuol litigar con lui, Egli non gli potrà rispondere d’infra mille articoli ad un solo.
{9:4} Egli è savio di cuore, e potente di forza; Chi si è mai indurato contro a lui, ed è prosperato?
{9:5} Contro a lui, che spianta i monti, Senza che si possa sapere come egli li abbia rivolti sottosopra nella sua ira;
{9:6} Che crolla la terra, e la smuove dal luogo suo; E da cui le colonne di essa sono scosse;
{9:7} Che parla al sole, ed esso non si leva; Che tiene suggellate le stelle;
{9:8} Che distende tutto solo i cieli, E calca le sommità del mare;
{9:9} Che ha fatto i segni del Carro, dell’Orione, delle Gallinelle, E quelli che sono in fondo all’Austro;
{9:10} Che fa cose tanto grandi, che non si possono investigare; E tante cose maravigliose che non si possono annoverare.
{9:11} Ecco, egli passerà davanti a me, ed io nol vedrò; Ripasserà, ed io non lo scorgerò.
{9:12} Ecco, egli rapirà, e chi gli farà far restituzione? Chi gli dirà: Che fai?
{9:13} Iddio non raffrena l’ira sua; Sotto lui sono atterrati i bravi campioni.
{9:14} Quanto meno gli risponderei io, Ed userei parole scelte contro a lui?
{9:15} Io, che quantunque fossi giusto, non risponderei, Anzi chiederei grazia al mio Giudice.
{9:16} Se io grido, ed egli mi risponde, Pur non potrò credere ch’egli abbia ascoltata la mia voce;
{9:17} Conciossiachè egli mi abbia conquiso con un turbo, E mi abbia date di molte battiture senza cagione.
{9:18} Egli non mi permette pur di respirare; Perciocchè egli mi sazia di amaritudini.
{9:19} Se si tratta di forza, ecco, egli è potente; Se di giudicio, chi mi citerà?
{9:20} Benchè io sia giusto, la mia bocca mi condannerà; Quantunque io sia intiero, ella mi dichiarerà perverso.
{9:21} Benchè io sia intiero, io non riconoscerò me stesso; Io avrò a sdegno la vita mia.
{9:22} Egli è tutt’uno; perciò ho detto: Egli distrugge ugualmente l’uomo intiero e l’empio.
{9:23} Se è un flagello, egli uccide in un momento; Ma egli si beffa della prova degl’innocenti.
{9:24} La terra è data in mano all’empio, Il qual copre la faccia de’ giudici di essa. Ora, se Iddio non fa questo, chi è egli dunque?
{9:25} Ma i miei giorni sono stati più leggieri che un corriero; Son fuggiti via, non hanno goduto il bene;
{9:26} Son trascorsi come saette, Come un’aquila che vola frettolosa al pasto.
{9:27} Se io dico: Io dimenticherò il mio lamento, Io lascerò il mio cruccio, e mi rinforzerò;
{9:28} Io sono spaventato di tutti i miei tormenti, Io so che tu non mi reputerai innocente.
{9:29} Io sarò reo; Perchè adunque mi affaticherei in vano?
{9:30} Quando io mi fossi lavato con acque di neve, E nettatomi le mani col sapone;
{9:31} Allora pure tu mi tufferesti in una fossa, E i miei vestimenti mi avrebbero in abbominio.
{9:32} Perciocchè egli non è un uomo, come son io, perchè io gli risponda, E perchè noi veniamo insieme a giudicio.
{9:33} Ei non v’è niuno che possa dar sentenza fra noi, Che possa metter la mano sopra amendue noi.
{9:34} Ma rimuova egli pur la sua verga d’addosso a me, E non mi conturbi il suo spavento.
{9:35} Allora io parlerò, e non avrò paura di lui; Perciocchè in questo stato io non sono in me stesso.
{10:1} L’anima mia si annoia della mia vita. Io mi lascerò scorrere addosso il mio lamento; Io parlerò nell’amaritudine dell’anima mia.
{10:2} Io dirò a Dio: Non condannarmi; Fammi assapere perchè tu litighi meco.
{10:3} Ti par egli ben fatto di oppressare, Di sdegnar l’opera delle tue mani, E di risplendere sopra il consiglio degli empi?
{10:4} Hai tu occhi di carne? Vedi tu come vede l’uomo?
{10:5} Sono i tuoi giorni come i giorni dell’uomo mortale? Sono i tuoi anni come l’età umana?
{10:6} Che tu faccia inchiesta della mia iniquità, E prenda informazione del mio peccato?
{10:7} A te si appartiene di conoscere che io non son reo; E non vi è niuno che riscuota dalla tua mano.
{10:8} Le tue mani mi hanno formato e composto; E tu mi distruggi tutto quanto d’ogn’intorno.
{10:9} Deh! ricordati che tu mi hai formato come dell’argilla; E tu mi fai ritornare in polvere.
{10:10} Non mi hai tu colato come latte, E fatto rappigliar come un cacio?
{10:11} Tu mi hai vestito di pelle e di carne E mi hai contesto d’ossa e di nervi.
{10:12} Tu mi hai data la vita, ed hai usata benignità inverso me; E la tua cura ha guardato lo spirito mio.
{10:13} E pur tu avevi riposte queste cose nel cuor tuo; Io conosco che questo era appo te.
{10:14} Se io ho peccato, tu mi hai notato, E non mi hai assolto della mia iniquità.
{10:15} Se io sono stato reo, guai a me; E se son giusto, non però alzo il capo, Essendo sazio d’ignominia, e veggendo la mia afflizione;
{10:16} E se pur l’alzo, tu mi cacci a giusa di fiero leone, E torni a dimostrarti maraviglioso contro a me.
{10:17} Tu mi produci in faccia nuovi testimoni tuoi; Tu accresci la tua indegnazione contro a me; Eserciti a muta sono sopra me.
{10:18} Perchè dunque mi hai tratto fuor della matrice? Io vi sarei spirato, e l’occhio d’alcuno non mi avrebbe veduto.
{10:19} Io sarei stato come se non avessi giammai avuto essere; Io sarei stato portato dal seno alla sepoltura.
{10:20} I miei giorni non sono eglino poca cosa? cessa dunque, E rimanti da me, sì che io mi rinforzi un poco;
{10:21} Avanti che io me ne vada alla terra delle tenebre, Dell’ombra della morte, onde mai non tornerò;
{10:22} Alla terra d’oscurità simile a caligine; D’ombra di morte, ove non è ordine alcuno; E la quale, quando fa chiaro, è simile a caligine.
{11:1} E SOFAR Naamatita rispose e disse:
{11:2} Non risponderebbesi egli ad un uomo di tante parole? Ed un uomo loquace sarebbe egli per ciò reputato giusto?
{11:3} Faranno le tue ciancie tacer gli uomini? Ti farai tu beffe, senza che alcuno ti faccia vergogna?
{11:4} Or tu hai detto: La mia maniera di vita è pura, Ed io sono stato netto davanti agli occhi tuoi.
{11:5} Ma volesse pure Iddio parlare, Ed aprir le sue labbra teco;
{11:6} E dichiararti i segreti della sapienza; Perciocchè sono doppi; E tu conosceresti che Iddio ti fa portar pena minore Che la tua iniquità non merita di ragione.
{11:7} Potresti tu trovar modo d’investigare Iddio? Potresti tu trovar l’Onnipotente in perfezione?
{11:8} Queste cose sono le altezze de’ cieli, che ci faresti? Son più profonde che l’inferno, come le conosceresti?
{11:9} La lor distesa è più lunga che la terra, E la lor larghezza è più grande che il mare.
{11:10} Se Iddio sovverte, ovvero s’egli serra, E raccoglie, chi ne lo storrà?
{11:11} Perciocchè egli conosce gli uomini vani; E veggendo l’iniquità, non vi porrebbe egli mente?
{11:12} Ma l’uomo è scemo di senno, e temerario di cuore; E nasce simile a un puledro di un asino salvatico.
{11:13} Se tu addirizzi il cuor tuo, E spieghi le palme delle tue mani a lui;
{11:14} Se vi è iniquità nella tua mano, e tu l’allontani da te, E non lasci dimorare alcuna perversità ne’ tuoi tabernacoli;
{11:15} Allora certamente tu alzerai la faccia netta di macchia, E sarai stabilito, e non avrai paura di nulla;
{11:16} Perciocchè tu dimenticherai gli affanni, E te ne ricorderai come d’acque trascorse;
{11:17} E ti si leverà un tempo più chiaro che il mezzodì; Tu risplenderai, tu sarai simile alla mattina;
{11:18} E sarai in sicurtà; perciocchè vi sarà che sperare; E pianterai il tuo padiglione, e giacerai sicuramente;
{11:19} E ti coricherai, e niuno ti spaventerà; E molti ti supplicheranno.
{11:20} Ma gli occhi degli empi verranno meno, Ed ogni rifugio sarà perduto per loro; E la loro unica speranza sarà di render lo spirito.
{12:1} E GIOBBE rispose, e disse:
{12:2} Sì, veramente voi siete tutt’un popolo, E la sapienza morrà con voi.
{12:3} Anch’io ho senno come voi; Io non sono da men di voi; Ed appo cui non sono cotali cose?
{12:4} Io son quell’uomo ch’è schernito dal suo amico; Ma un tale invoca Iddio, ed egli gli risponderà; L’uomo giusto ed intiero è schernito.
{12:5} Colui che sta per isdrucciolare col piè, E, per estimazione di chi è felice, un tizzone sprezzato.
{12:6} I tabernacoli de’ ladroni prosperano, E v’è ogni sicurtà per quelli che dispettano Iddio, Nelle cui mani egli fa cadere ciò che desiderano.
{12:7} E in vero, domandane pur le bestie, ed esse tu l’insegneranno; E gli uccelli del cielo, ed essi te lo dichiareranno;
{12:8} Ovvero, ragionane con la terra, ed essa te l’insegnerà; I pesci del mare eziandio te lo racconteranno.
{12:9} Fra tutte queste creature, Quale è quella che non sappia che la mano del Signore fa questo?
{12:10} Nella cui mano è l’anima d’ogni uomo vivente, E lo spirito d’ogni carne umana.
{12:11} L’orecchio non prova egli le parole, Come il palato assapora le vivande?
{12:12} Ne’ vecchi è la sapienza, E nella grande età è la prudenza.
{12:13} Appo lui è la sapienza e la forza; A lui appartiene il consiglio e l’intelligenza.
{12:14} Ecco, se egli ruina, la cosa non può esser riedificata; Se serra alcuno, non gli può essere aperto.
{12:15} Ecco, se egli rattiene le acque, elle si seccano; E se le lascia scorrere, rivoltano la terra sottosopra.
{12:16} Appo lui è forza e ragione; A lui appartiene chi erra, e chi fa errare.
{12:17} Egli ne mena i consiglieri spogliati, E fa impazzare i giudici.
{12:18} Egli scioglie il legame dei re, E stringe la cinghia sopra i lor propri lombi.
{12:19} Egli ne mena i rettori spogliati, E sovverte i possenti.
{12:20} Egli toglie la favella agli eloquenti, E leva il senno a’ vecchi.
{12:21} Egli spande lo sprezzo sopra i nobili, E rallenta la cintura de’ possenti.
{12:22} Egli rivela le cose profonde, traendole fuor delle tenebre; E mette fuori alla luce l’ombra della morte.
{12:23} Egli accresce le nazioni, ed altesì le distrugge; Egli sparge le genti, ed altresì le riduce insieme.
{12:24} Egli toglie il senno a’ capi de’ popoli della terra, E li fa andar vagando per luoghi deserti, ove non ha via alcuna.
{12:25} Vanno a tentone per le tenebre, senza luce alcuna: Ed egli li fa andare errando come un uomo ebbro.
{13:1} Ecco, l’occhio mio ha vedute tutte queste cose, L’orecchio mio le ha udite, e le ha intese.
{13:2} Quanto sapete voi, so anch’io; Io non son da men di voi.
{13:3} E pure io parlerò all’Onnipotente; Io avrò a grado di venire a ragione con lui.
{13:4} Ma certo, quant’è a voi, voi siete rappezzatori di menzogna; Voi siete medici da nulla tutti quanti.
{13:5} Oh! vi taceste pur del tutto, Ciò vi sarebbe reputato in saviezza!
{13:6} Deh! ascoltate la difesa della mia ragione, Ed attendete agli argomenti delle mie labbra.
{13:7} Convienvisi in favor di Dio parlar perversamente, E per rispetto suo parlar frodolentemente?
{13:8} Convienvisi aver riguardo alla qualità sua? Convienvisi litigar per Iddio?
{13:9} Sarebbe egli ben per voi ch’egli vi esaminasse? Gabberestelo voi come si gabba un uomo?
{13:10} Egli del certo vi arguirà, Se di nascosto avete riguardo alla qualità delle persone.
{13:11} La sua altezza non vi sgomenterà ella? Lo spavento di lui non vi caderà egli addosso?
{13:12} I vostri detti memorandi son simili a cenere; Ed i vostri sublimi ragionamenti a mucchi di fango.
{13:13} Tacetevi, e lasciatemi stare, ed io parlerò; E passimi addosso che che sia.
{13:14} Perchè mi strappo io la carne co’ denti, E perchè tengo l’anima mia nella palma della mia mano?
{13:15} Ecco, uccidami egli pure; sì spererò in lui; Ma tuttavia difenderò le mie vie nel suo cospetto.
{13:16} Ed egli stesso mi sarà in salvazione; Perciocchè l’ipocrita non gli verrà davanti.
{13:17} Ascoltate attentamente il mio ragionamento; Ed entrivi negli orecchi la mia dichiarazione.
{13:18} Ecco ora, quando io avrò esposta per ordine la mia ragione, Io so che sarò trovato giusto.
{13:19} Chi è colui che voglia litigar meco? Conciossiachè di presente mi tacerò, e spirerò.
{13:20} Sol non farmi due cose, Ed allora io non mi nasconderò dal tuo cospetto.
{13:21} Allontana la tua mano d’addosso a me, E non mi spaventi il tuo terrore.
{13:22} E poi chiama, ed io risponderò; Ovvero, io parlerò, e tu rispondimi.
{13:23} Quante iniquità e peccati ho io? Mostrami il mio misfatto, e il mio peccato.
{13:24} Perchè nascondi la tua faccia, E mi reputi tuo nemico?
{13:25} Stritolerai tu una fronda sospinta? O perseguiterai tu della stoppia secca?
{13:26} Che tu mi sentenzii a pene amare, E mi faccia eredar l’iniquità della mia fanciullezza!
{13:27} E metta i miei piedi ne’ ceppi, E spii tutti i miei sentieri, E stampi le tue pedate in su le radici de’ miei piedi!
{13:28} Onde costui si disfa come del legno intarlato, Come un vestimento roso dalle tignuole.
{14:1} L’uomo nato di donna È di breve età, e pieno di travagli.
{14:2} Egli esce fuori come un fiore, e poi è reciso; E fugge come l’ombra, e non istà fermo.
{14:3} E pur tu apri gli occhi tuoi sopra un tale, E mi fai venire a giudicio teco!
{14:4} Chi può trarre una cosa monda da una immonda? Niuno.
{14:5} Poichè i suoi giorni son determinati, E che il numero de’ suoi mesi è appo te, E che tu gli hai posti i suoi termini, I quali egli non può trapassare,
{14:6} Rivolgiti d’addosso a lui, sì ch’egli abbia alcuna posa, Infino a tanto che di buona voglia egli fornisca la sua giornata, come un mercenario.
{14:7} Perciocchè quantunque un albero sia tagliato, Pur vi è speranza per lui, ch’egli si rinnoverà ancora, E che i suoi rampolli non mancheranno.
{14:8} Benchè la sua radice sia invecchiata nella terra, E il suo tronco sia morto nella polvere;
{14:9} Pur nondimeno, tosto ch’egli sentirà l’acqua, rigermoglierà, E produrrà rami come una pianta novella.
{14:10} Ma l’uomo muore, e si fiacca; E quando l’uomo è trapassato, ov’è egli?
{14:11} Le acque se ne vanno via dal mare, E i fiumi si seccano, e si asciugano;
{14:12} Così, quando l’uomo giace in terra, egli non risorge; Finchè non vi sieno più cieli, i morti non si risveglieranno, E non si desteranno dal sonno loro.
{14:13} Oh! nascondessimi tu pur sottera, Ed occultassimi, finchè l’ira tua fosse racquetata; E ponessimi alcun termine, dopo il quale tu ti ricordassi di me!
{14:14} Se l’uomo muore, può egli tornare in vita? Aspetterò io tutti i giorni del tempo determinato della mia vita, Finchè mi venga mutamento di condizione?
{14:15} E che tu mi chiami, e che io ti risponda, E che tu desideri l’opera delle tue mani?
{14:16} Perciocchè ora tu conti i miei passi, E non riserbi nulla a punir del mio peccato.
{14:17} I miei misfatti son suggellati in un sacchetto, Tu l’hai cucito sopra le mie iniquità.
{14:18} Ma certo, come un monte cadendo scoscende, Ed una rupe è divelta dal suo luogo;
{14:19} E le acque rodono le pietre, E i lor diluvi inondano la polvere dalla terra; Così tu fai perir la speranza dell’uomo.
{14:20} Tu lo sopraffai in eterno, ed egli se ne va; Tu gli fai mutar faccia, e lo mandi via.
{14:21} Se poi i suoi figliuoli sono in onore, egli nol sa; Se altresì sono abbassati, egli non vi pon mente.
{14:22} La sua carne si duole sol di lui, E l’anima sua fa cordoglio sol di lui.
{15:1} ED Elifaz Temanita rispose e disse:
{15:2} Deve un uomo savio pronunziare opinioni vane, Ed empiersi il ventre di vento orientale?
{15:3} Ed argomentar con parole inutili, E con ragionamenti onde non può trarre alcun vantaggio?
{15:4} Sì certo, tu annulli il timor di Dio, Ed impedisci l’orazione che deve farsi davanti a lui.
{15:5} Perciocchè la tua bocca dimostra la tua iniquità, Poichè tu hai scelto il parlar de’ frodolenti.
{15:6} La tua bocca ti condanna, e non io; E le tue labbra testificano contro a te.
{15:7} Sei tu il primiero uomo che sia nato nel mondo? O sei tu stato formato avanti i colli?
{15:8} Hai tu udito il segreto di Dio, E ne hai tu sottratta a te la sapienza?
{15:9} Che sai tu, che noi non sappiamo? Che intendi tu, che non sia appo noi?
{15:10} Fra noi vi è eziandio alcun canuto, alcun molto vecchio, Più attempato che tuo padre.
{15:11} Son le consolazioni di Dio troppo poca cosa per te? Hai tu alcuna cosa riposta appo te?
{15:12} Perchè ti trasporta il cuor tuo? E perchè ammiccano gli occhi tuoi,
{15:13} Che tu rivolga il tuo soffio, E proferisca della tua bocca parole contro a Dio?
{15:14} Che cosa è l’uomo, ch’egli sia puro? E che cosa è chi è nato di donna, ch’egli sia giusto?
{15:15} Ecco, egli non si fida ne’ suoi santi, Ed i cieli non son puri nel suo cospetto;
{15:16} Quanto più abbominevole e puzzolente È l’uomo, che beve l’iniquità come acqua?
{15:17} Io ti dichiarerò, ascoltami pure, E ti racconterò ciò che io ho veduto;
{15:18} Il che i savi hanno narrato, E non l’hanno celato, avendolo ricevuto da’ padri loro;
{15:19} A’ quali soli la terra fu data, E per mezzo i cui paesi non passò mai straniero.
{15:20} L’empio è tormentato tutti i giorni della sua vita; Ed al violento è riposto un piccol numero d’anni.
{15:21} Egli ha negli orecchi un romor di spaventi; In tempo di pace il guastatore gli sopraggiunge.
{15:22} Egli non si fida punto di potere uscir delle tenebre; Egli sta sempre in guato, aspettando la spada.
{15:23} Egli va tapinando per cercar dove sia del pane; Egli sa che ha in mano tutto presto il giorno delle tenebre.
{15:24} Angoscia e tribolazione lo spaventano; Lo sopraffanno come un re apparecchiato alla battaglia.
{15:25} Perciocchè egli ha distesa la sua mano contro a Dio, E si è rinforzato contro all’Onnipotente;
{15:26} E gli è corso col collo fermo, Co’ suoi spessi e rilevati scudi;
{15:27} Perciocchè egli ha coperto il suo viso di grasso, Ed ha fatte delle pieghe sopra i suoi fianchi;
{15:28} Ed è abitato in città desolate, in case disabitate, Ch’erano preste ad esser ridotte in monti di ruine.
{15:29} Egli non arricchirà, e le sue facoltà non saranno stabili, E il suo colmo non si spanderà nella terra.
{15:30} Egli non si dipartirà giammai dalle tenebre, La fiamma seccherà i suoi rampolli, Ed egli sarà portato via dal soffio della bocca di Dio.
{15:31} Non confidisi già nella vanità, dalla quale è sedotto; Perciocchè egli muterà stato, e sarà ridotto al niente.
{15:32} Questo mutamento si compierà fuor del suo tempo, E i suoi rami non verdeggeranno.
{15:33} Il suo agresto sarà rapito come quel d’una vigna, E le sue gemme saranno sbattute come quelle di un ulivo.
{15:34} Perciocchè la raunanza de’ profani sarà deserta, E il fuoco divorerà i tabernacoli di quelli che prendon presenti;
{15:35} I quali concepiscono perversità, e partoriscono iniquità, E il cui ventre macchina fraude.
{16:1} E GIOBBE rispose e disse:
{16:2} Io ho più volte udite le stesse cose; Voi tutti siete consolatori molesti.
{16:3} Finiranno mai le parole di vento? Ovvero, di che ti fai forte, che tu replichi ancora?
{16:4} Se l’anima vostra fosse nello stato dell’anima mia, Anch’io potrei parlar come voi, Mettere insieme parole contro a voi, E scuotervi il capo contra.
{16:5} Ma anzi io vi conforterei con la mia bocca, E la consolazione delle mie labbra rallenterebbe il vostro dolore.
{16:6} Se io parlo, il mio dolore non però si rallenta; E se io resto di parlare, quanto se ne partirà egli da me?
{16:7} Certo, egli ora mi ha straccato; E tu mi hai, o Dio, diserta tutta la mia brigata.
{16:8} E mi hai fatto diventar tutto grinzo, Il che è un testimonio del mio male; La mia magrezza si leva contro a me, e mi testifica contra in faccia.
{16:9} L’ira sua mi ha lacerato, ed egli procede contro a me da avversario; Egli digrigna i denti contro a me; Il mio nemico appunta i suoi occhi in me.
{16:10} Hanno aperta la bocca contro a me, Mi hanno battuto in su le guance per vituperio, Si sono adunati insieme contro a me.
{16:11} Iddio mi ha messo in poter del perverso, E mi ha fatto cader nelle mani degli empi.
{16:12} Io era in istato tranquillo, ed egli mi ha rotto; E presomi per lo collo, mi ha tritato, E mi ha rizzato per suo bersaglio.
{16:13} I suoi arcieri mi hanno intorniato; Egli mi trafigge le reni, e non mi risparmia punto; Egli mi ha sparso in terra il mio fiele.
{16:14} Egli mi rompe di rottura sopra rottura, Egli mi corre addosso come un possente uomo.
{16:15} Io ho cucito un sacco sopra la mia pelle, Ed ho lordato il mio splendore nella polvere.
{16:16} La mia faccia è sucida di piangere, E l’ombra della morte è in su le mie palpebre;
{16:17} Quantunque non vi sia violenza nelle mie mani, E la mia orazione sia pura.
{16:18} O terra, non nascondere il sangue sparso da me; E se così è, il mio grido non abbia luogo.
{16:19} Eziandio ora, ecco, il mio testimonio è ne’ cieli; Il mio testimonio è ne’ luoghi sovrani.
{16:20} O miei oratori, o amici miei, L’occhio mio si volge lagrimando a Dio.
{16:21} Oh! potesse pur l’uomo piatire con Dio, Come un uomo col suo compagno!
{16:22} Perciocchè i miei brevi anni se ne vanno forniti; Ed io me ne vo per un sentiero, onde non tornerò più.
{17:1} Il mio spirito si dissolve, I miei giorni sono spenti, I sepolcri mi aspettano.
{17:2} Non ho io appresso di me degli schernitori? E l’occhio mio non dev’egli sopportare le loro provocazioni?
{17:3} Deh! metti pegno, dammi sicurtà per piatir teco; Chi sarà colui che mi toccherà nella mano?
{17:4} Perciocchè, quant’è a costoro, tu hai nascosto il senno al cuor loro, E però tu non li innalzerai.
{17:5} Di chi parla fra gli amici per lusinga Anche gli occhi de’ figliuoli saranno consumati.
{17:6} Egli mi ha posto per servir di proverbio a’ popoli, Ed io sono pubblicamente menato attorno in sul tamburo.
{17:7} E l’occhio mio è tutto raggrinzato di sdegno, E tutte le mie membra son simili ad un’ombra.
{17:8} Gli uomini diritti stupiranno di questo, E l’innocente se ne commoverà per cagion dell’ipocrita.
{17:9} Ma pure il giusto si atterrà alla sua via, E colui ch’è puro di mani vie più si raffermerà.
{17:10} Or ravvedetevi pure voi tutti, e poi venite; Non troverò io alcun savio fra voi?
{17:11} I miei giorni son passati via; I miei disegni, i proponimenti del mio cuore son rotti.
{17:12} La notte mi è cangiata in giorno, La luce è di presso seguita dalle tenebre.
{17:13} Se io mi trattengo di speranza, il sepolcro sarà la mia casa, Io farò il mio letto nelle tenebre.
{17:14} Già ho gridato alla fossa: Tu sei mio padre; Ed a’ vermini: Voi siete la madre, e la sorella mia.
{17:15} Ed ove è ora la mia speranza? Sì, la mia speranza? chi la potrà vedere?
{17:16} Le mie speranze scenderanno nel fondo del sepolcro; Conciossiachè il riposo di tutti ugualmente sia nella polvere.
{18:1} E BILDAD Suhita rispose, e disse:
{18:2} Fino a quando non metterete fine a’ ragionamenti? Intendete prima, e poi parleremo insieme.
{18:3} Perchè siamo noi riputati per bestie? E perchè ci avete voi a schifo?
{18:4} O tu, che laceri l’anima tua nel tuo cruccio, Sarà la terra abbandonata per cagion tua, E saranno le roccie trasportate dal luogo loro?
{18:5} Sì, la luce degli empi sarà spenta, E niuna favilla del fuoco loro rilucerà.
{18:6} La luce sarà oscurata nel lor tabernacolo. E la lor lampana sarà spenta intorno a loro.
{18:7} I lor fieri passi saran ristretti, E il lor proprio consiglio li traboccherà abbasso;
{18:8} Perciocchè essi si gitteranno nel laccio co’ piedi loro, E cammineranno sopra la rete.
{18:9} Il laccio prenderà loro il calcagno, Il ladrone farà loro forza e violenza.
{18:10} La fune sarà loro nascosta in terra, E la trappola in sul sentiero.
{18:11} Spaventi li conturberanno d’ogn’intorno, E li faranno fuggire in rotta.
{18:12} La lor forza sarà affamata, E la calamità sarà loro apparecchiata allato.
{18:13} Il primogenito della morte divorerà le membra della lor pelle; Divorerà le membra loro.
{18:14} La lor confidanza sarà divelta dal lor tabernacolo; E ciò li farà camminare al re degli spaventi.
{18:15} Abiteranno ne’ lor tabernacoli che non saranno più loro; Ei si spargerà del solfo in su le loro stanze.
{18:16} Disotto le lor radici si seccheranno, E disopra i lor rami saranno tagliati.
{18:17} La lor memoria perirà d’in su la terra, E non avranno nome alcuno sopra le piazze.
{18:18} Saranno spinti dalla luce nelle tenebre, E saranno cacciati fuor del mondo.
{18:19} Non avranno figliuoli, nè nipoti fra il lor popolo, Nè alcuno che sopravviva loro nelle loro abitazioni.
{18:20} La posterità stupirà del lor giorno, Come gli antenati ne avranno avuto orrore.
{18:21} Certo tali saranno gli abitacoli de’ perversi, E tal sarà il luogo di coloro che non conoscono Iddio.
{19:1} E GIOBBE rispose, e disse:
{19:2} Infino a quando addoglierete voi l’anima mia, E mi triterete con parole?
{19:3} Già dieci volte voi mi avete fatta onta; Non vi vergognate voi di procedere così stranamente meco?
{19:4} Ma pure, sia così certamente che io abbia fallito, Il mio fallo dimorerà meco.
{19:5} Se pur volete innalzarvi sopra a me, E volete rimproverarmi il mio vituperio,
{19:6} Sappiate ora che Iddio mi ha sovvertito, E ch’egli mi ha intorniato della sua rete.
{19:7} Ecco, io grido violenza, e non sono esaudito; Io sclamo, e non mi si fa ragione.
{19:8} Egli ha abbarrata la mia via sì che io non posso passare; Ed ha poste le tenebre sopra i miei sentieri.
{19:9} Egli mi ha spogliato della mia gloria, E mi ha tolta la corona del mio capo.
{19:10} Egli mi ha disfatto d’ogn’intorno, sì che io me ne vo via; Ed ha fatta dileguar la mia speranza, come quella di un albero;
{19:11} Ed ha accesa la sua ira contro a me, E mi ha reputato per uno de’ suoi nemici.
{19:12} Le sue schiere son venute tutte insieme, E si hanno spianata la via contro a me, E si sono accampate intorno al mio tabernacolo.
{19:13} Egli ha allontanati d’appresso a me i miei fratelli; I miei conoscenti si son del tutto alienati da me.
{19:14} I miei prossimi se ne son rimasti, Ed i miei conoscenti mi hanno dimenticato.
{19:15} I miei famigliari, e le mie serventi, mi tengono per istraniero; Io paio loro un forestiere.
{19:16} Io chiamo il mio servitore, ed egli non risponde, Quantunque io lo preghi di mia bocca.
{19:17} Il mio fiato è divenuto stranio alla mia moglie, Benchè io la supplichi per li figliuoli del mio ventre.
{19:18} Fino a’ piccoli fanciulli mi disdegnano; Se io mi levo, sparlano di me.
{19:19} Tutti i miei consiglieri segreti mi abbominano; E quelli che io amava si son rivolti contro a me.
{19:20} Le mie ossa sono attaccate alla mia pelle ed alla mia carne; E non mi è rimasto altro di salvo che la pelle d’intorno a’ miei denti.
{19:21} Abbiate pietà di me, abbiate pietà di me, o voi amici miei; Perciocchè la mano del Signore mi ha toccato.
{19:22} Perchè mi perseguitate voi come Iddio, E non vi saziate della mia carne?
{19:23} Oh! fosser pur ora scritti i miei ragionamenti! Oh! fosser pure stampati in un libro!
{19:24} Oh! fossero in sempiterno intagliati con uno scarpello di ferro E con del piombo, sopra un sasso!
{19:25} Ora, quant’è a me, io so che il mio Redentore vive, E che nell’ultimo giorno egli si leverà sopra la polvere;
{19:26} E quantunque, dopo la mia pelle, questo corpo sia roso, Pur vedrò con la carne mia Iddio;
{19:27} Il quale io vedrò, gli occhi miei lo vedranno, e non un altro; Le mie reni si consumano in me.
{19:28} Anzi dovreste dire: Perchè lo perseguitiamo noi? Poichè la radice della parola si ritrova in me.
{19:29} Temiate della spada; Perciocchè il supplicio dell’iniquità è la spada; Acciocchè sappiate che vi è un giudicio.
{20:1} E SOFAR Naamatita rispose, e disse:
{20:2} Perciò i miei pensamenti m’incitano a rispondere, E perciò questa mia fretta è in me.
{20:3} Io ho udita la mia vituperosa riprensione; Ma lo spirito mio mi spinge a rispondere del mio intendimento.
{20:4} Non sai tu questo, che è stato d’ogni tempo, Da che l’uomo fu posto sopra la terra;
{20:5} Che il trionfo degli empi è di breve durata, E che la letizia dell’ipocrita è sol per un momento?
{20:6} Avvegnachè la sua altezza salisse fino al cielo, E il suo capo giungesse infino alle nuvole;
{20:7} Pur perirà egli in perpetuo, come lo sterco suo; Quelli che l’avranno veduto, diranno: Ove è egli?
{20:8} Egli se ne volerà via come un sogno, e non sarà più ritrovato, E si dileguerà come una visione notturna.
{20:9} L’occhio che l’avrà veduto nol vedrà più, E il suo luogo nol mirerà più.
{20:10} I suoi figliuoli procacceranno il favor de’ poveri, E le sue mani restituiranno quel ch’egli avrà rapito per violenza.
{20:11} Le sue ossa saranno ripiene degli eccessi della sua gioventù, I quali giaceranno con lui in su la polvere.
{20:12} Se il male gli è stato dolce nella bocca, Se egli l’ha nascosto sotto la sua lingua;
{20:13} Se l’ha riserbato, e non l’ha gittato fuori; Anzi l’ha ritenuto in mezzo del suo palato;
{20:14} Il suo cibo gli si cangerà nelle sue viscere, E diverrà veleno d’aspido nelle sue interiora.
{20:15} Egli avrà trangugiate le ricchezze, ma egli le vomiterà; Iddio gliele caccerà fuor del ventre.
{20:16} Egli avrà succiato il veleno dell’aspido, La lingua della vipera l’ucciderà.
{20:17} Egli non vedrà i ruscelli, I fiumi, i torrenti del miele e del burro.
{20:18} Egli renderà ciò che con fatica avrà acquistato, e non l’inghiottirà; Pari alla potenza sua sarà il suo mutamento, e non ne goderà.
{20:19} Perciocchè egli ha oppressato altrui, egli lascerà dietro a sè de’ bisognosi; Perciocchè egli ha rapita la casa altrui, egli non edificherà la sua.
{20:20} Perciocchè egli non ha mai sentito riposo nel suo ventre, Non potrà salvar nulla delle sue più care cose.
{20:21} Nulla gli rimarrà da mangiare, E però egli non avrà più speranza ne’ suoi beni.
{20:22} Quando egli sarà ripieno a sufficienza, allora sarà distretto; Tutte le mani de’ miseri gli verranno contra.
{20:23} Quando egli sarà per empiersi il ventre, Iddio gli manderà addosso l’ardore della sua ira, E la farà piovere sopra lui, e sopra il suo cibo.
{20:24} Quando egli fuggirà dalle armi di ferro, Un arco di rame lo trafiggerà.
{20:25} Come prima la saetta sarà tratta fuori, La punta gli passerà per mezzo il fiele, Dopo esser uscita del suo turcasso; Spaventi gli saranno addosso.
{20:26} Tutte le tenebre saran nascoste ne’ suoi nascondimenti; Un fuoco non soffiato lo divorerà; Chi sopravviverà nel suo tabernacolo, capiterà male.
{20:27} I cieli scopriranno la sua iniquità, E la terra si leverà contro a lui.
{20:28} La rendita della sua casa sarà trasportata ad altri; Ogni cosa sua scorrerà via, nel giorno dell’ira di esso,
{20:29} Questa è la parte assegnata da Dio all’uomo empio, E l’eredità ch’egli riceve da Dio per le sue parole.
{21:1} E GIOBBE rispose, e disse:
{21:2} Date udienza al mio ragionamento, E ciò mi sarà in vece delle vostre consolazioni.
{21:3} Comportatemi che io parli; E poichè avrò parlato, beffatevi pure.
{21:4} Quant’è a me, il mio lamento si addirizza egli ad un uomo? E perchè non sarebbe distretto lo spirito mio?
{21:5} Riguardate a me, e stupite, E mettetevi la mano in su la bocca.
{21:6} Io stesso, quando me ne ricordo, sono tutto attonito, E la carne mia ne prende orrore.
{21:7} Perchè vivono gli empi? Perchè invecchiano, ed anche son forti e vigorosi?
{21:8} La lor progenie è stabilita nel lor cospetto, insieme con loro; E i lor discendenti son davanti agli occhi loro.
{21:9} Le case loro non sono se non pace, senza spavento; E la verga di Dio non è sopra loro.
{21:10} I lor tori ammontano, e non fallano; Le lor vacche figliano, e non isperdono.
{21:11} Essi mandano fuori i lor fanciulletti come pecore; E i lor figliuoli van saltellando.
{21:12} Essi alzano la voce col tamburo e con la cetera; E si rallegrano al suon dell’organo.
{21:13} Logorano la loro età in piacere, E poi in un momento scendono nel sepolcro.
{21:14} Quantunque abbiano detto a Dio: Dipartiti da noi; Perciocchè noi non prendiam piacere nella conoscenza delle tue vie.
{21:15} Che è l’Onnipotente, che noi gli serviamo? E che profitto faremo se lo preghiamo?
{21:16} Ecco, il ben loro non è egli nelle lor mani? Sia il consiglio degli empi lungi da me.
{21:17} Quante volte avviene egli che la lampana degli empi sia spenta, E che la lor ruina venga loro addosso, E che Iddio dia loro tormenti nella sua ira per lor parte?
{21:18} E che sieno come paglia al vento, E come pula che il turbo invola?
{21:19} E che Iddio riserbi a’ lor figliuoli la violenza da loro usata; O che egli la renda a loro stessi, e ch’essi lo sentano?
{21:20} E che gli occhi loro veggano la lor ruina, E ch’essi bevano dell’ira dell’Onnipotente?
{21:21} Perciocchè del rimanente, quale affezione avranno essi alle lor case, Da che il numero de’ lor mesi sarà stato troncato?
{21:22} Potrebbesi insegnar scienza a Dio? Conciossiachè egli sia quel che giudica gli eccelsi.
{21:23} Colui muore nel colmo della felicità, In compiuta pace e tranquillità.
{21:24} Le sue secchie son piene di latte, E le sue ossa sono abbeverate di midolla.
{21:25} E costui muore, essendo in amaritudine d’animo, E non avendo giammai mangiato con diletto.
{21:26} Amendue giacciono nella polvere, E i vermini li coprono.
{21:27} Ecco, io conosco i vostri pensamenti, E i malvagi discorsi che voi fate contro a me a torto.
{21:28} Perciocchè voi direte: Ove è la casa del magnifico? Ed ove sono i padiglioni ove abitavano gli empi?
{21:29} Non vi siete voi giammai informati da coloro che fanno viaggi? Voi non disdirete già i segnali ch’essi ne dànno;
{21:30} Che il malvagio è riparato al giorno della ruina, Quando le ire sono sparse.
{21:31} Chi gli rappresenterà la sua via in faccia? E chi gli farà la retribuzione di ciò ch’egli ha fatto?
{21:32} Poi appresso egli è portato ne’ sepolcri, E non attende più ad altro che all’avello.
{21:33} I cespi della valle gli son dolci; Ed egli si tira dietro tutti gli uomini, Siccome davanti a lui ne son iti innumerabili.
{21:34} Come dunque mi consolate voi vanamente? Conciossiachè nelle vostre repliche vi sia sempre della prevaricazione.
{22:1} ED Elifaz Temanita rispose e disse:
{22:2} L’uomo può egli fare alcun profitto a Dio? Anzi a sè stesso fa profitto l’uomo intendente.
{22:3} L’Onnipotente riceve egli alcun diletto, se tu sei giusto? O alcun guadagno, se tu cammini in integrità?
{22:4} Ti castiga egli per paura che abbia di te? O viene egli teco a giudicio?
{22:5} La tua malvagità non è essa grande? E le tue iniquità non son esse senza fine?
{22:6} Conciossiachè tu abbi preso pegno da’ tuoi fratelli senza cagione, Ed abbi spogliati gl’ignudi de’ lor vestimenti.
{22:7} Tu non hai pur dato a bere dell’acqua allo stanco, Ed hai rifiutato il pane all’affamato.
{22:8} Ma la terra è stata per l’uomo possente, E l’uomo di rispetto è abitato in essa.
{22:9} Tu hai rimandate le vedove a vuoto, E le braccia degli orfani son da te state fiaccate.
{22:10} Perciò tu hai de’ lacci d’intorno, Ed uno spavento di subito ti ha conturbato.
{22:11} Tu hai eziandio delle tenebre d’intorno, sì che tu non puoi vedere; Ed una piena d’acque ti ha coperto.
{22:12} Iddio non è egli nell’alto de’ cieli? Riguarda il sommo delle stelle, come sono eccelse.
{22:13} E pur tu hai detto: Che cosa conosce Iddio? Giudicherà egli per mezzo la caligine?
{22:14} Le nuvole gli sono un nascondimento, ed egli non vede nulla, E passeggia per lo giro del cielo.
{22:15} Hai tu posto mente al cammino Che gli uomini iniqui hanno tenuto d’ogni tempo?
{22:16} I quali sono stati ricisi fuor di tempo, E il cui fondamento è scorso come un fiume;
{22:17} I quali dicevano a Dio: Dipartiti da noi. E che avea loro fatto l’Onnipotente?
{22:18} Egli avea loro ripiene le case di beni; Per ciò, sia lungi da me il consiglio degli empi.
{22:19} I giusti vedranno queste cose, e se ne rallegreranno; E l’innocente si befferà di coloro.
{22:20} Se la nostra sostanza non è stata distrutta, Pure ha il fuoco consumato il lor rimanente.
{22:21} Deh! fa’ conoscenza con Dio, e rappacificati con lui; Per questo mezzo ti avverrà il bene.
{22:22} Deh! ricevi la legge dalla sua bocca, E riponi le sue parole nel cuor tuo.
{22:23} Se tu ti converti all’Onnipotente, tu sarai ristabilito, Se tu allontani dal tuo tabernacolo l’iniquità;
{22:24} E metterai l’oro in su la polvere, E l’oro di Ofir in su le selci de’ fiumi.
{22:25} E l’Onnipotente sarà il tuo oro, E il tuo argento, e le tue forze.
{22:26} Perciocchè allora tu prenderai diletto nell’Onnipotente, Ed alzerai la tua faccia a Dio.
{22:27} Tu gli supplicherai, ed egli ti esaudirà, E tu gli pagherai i tuoi voti.
{22:28} Quando avrai determinato di fare alcuna cosa, Ella ti riuscirà sicuramente, E la luce risplenderà sopra le tue vie.
{22:29} Quando quelle saranno abbassate, allora dirai: Esaltazione; E Iddio salverà l’uomo con gli occhi chini.
{22:30} Egli lo libererà, quantunque non sia innocente; Anzi sarà liberato per la purità delle tue mani.
{23:1} E GIOBBE rispose, e disse:
{23:2} Ancor oggi il mio lamento è ribellione; Benchè la mia piaga sia aggravata sopra i miei sospiri.
{23:3} Oh! sapessi io pure ove trovare Iddio! Io andrei infino al suo trono;
{23:4} Io sporrei per ordine la mia ragione nel suo cospetto, Ed empierei la mia bocca di argomenti;
{23:5} Io saprei le parole ch’egli mi risponderebbe, E intenderei ciò ch’egli mi direbbe.
{23:6} Contenderebbe egli meco con grandezza di forza? No; anzi egli avrebbe riguardo a me.
{23:7} Ivi l’uomo diritto verrebbe a ragione con lui, Ed io sarei in perpetuo liberato dal mio giudice.
{23:8} Ecco, se io vo innanzi, egli non vi è; Se indietro, io non lo scorgo;
{23:9} Se a man sinistra, quando egli opera, io nol veggo; Se a man destra, egli si nasconde, ed io non posso vederlo.
{23:10} Quando egli avrà conosciuta la mia via, E mi avrà esaminato, io uscirò fuori come oro.
{23:11} Il mio piè si è attenuto alle sue pedate; Io ho guardata la sua via, e non me ne son rivolto.
{23:12} Ed anche non ho rimosso d’innanzi a me il comandamento delle sue labbra; Io ho riposte appo me le parole della sua bocca, Più caramente che la mia provvisione ordinaria.
{23:13} Ma, se egli è in un proponimento, chi ne lo storrà? Se l’anima sua desidera di fare una cosa, egli la farà.
{23:14} Egli certo compierà ciò ch’egli ha statuito di me; E molte tali cose sono appo lui.
{23:15} Perciò io sono smarrito per cagion di lui; Se io ci penso, io ho spavento di lui.
{23:16} Certo Iddio mi ha fatto struggere il cuore, E l’Onnipotente mi ha conturbato.
{23:17} Perchè non sono io stato troncato, per non veder le tenebre? E perchè ha egli nascosta l’oscurità d’innanzi a me?
{24:1} Perchè non dirassi che i tempi sono occultati dall’Onnipotente, E che quelli che lo conoscono, non veggono i suoi giorni?
{24:2} Gli empi muovono i termini, Rapiscono le gregge, e le pasturano;
{24:3} Menano via l’asino degli orfani; Prendono in pegno il bue della vedova;
{24:4} Fanno torcere i bisognosi dalla via, I poveri della terra si nascondono tutti.
{24:5} Ecco, son simili ad asini salvatici nel deserto: Escono al lor mestiere, si levano la mattina per andare alla preda; La campagna è il lor pane, per li lor fantini.
{24:6} Mietono il campo, E vendemmiano la vigna che non è loro.
{24:7} Fanno passar la notte agl’ignudi senza vestimenti, Sì che non hanno con che coprirsi al freddo.
{24:8} Sono bagnati dalle acque che traboccano da’ monti; E per mancamento di ricetto, abbracciano i sassi.
{24:9} Rapiscono l’orfano dalla poppa, E prendono pegno dal povero.
{24:10} Fanno andar gl’ignudi senza vestimenti; E quelli che portano loro le manelle delle biade soffrono fame.
{24:11} Quelli che spremono loro l’olio intra i lor muri, E quelli che calcano ne’ torcoli soffrono sete.
{24:12} Gli uomini gemono dalla città E l’anima de’ feriti a morte sclama; E pure Iddio non appone loro alcun fallo.
{24:13} Essi son di quelli che son ribelli alla luce, Non conoscono le sue vie, E non si fermano ne’ suoi sentieri.
{24:14} Il micidiale si leva allo schiarir del dì Uccide il povero, e il bisognoso; E poi la notte opera da ladro.
{24:15} Parimente l’occhio dell’adultero osserva la sera, Dicendo: L’occhio di alcuno non mi scorgerà; E si nasconde la faccia.
{24:16} Di notte sconficcano le case, Che si aveano segnate di giorno; Non conoscono la luce,
{24:17} Perciocchè la mattina è ad essi tutti ombra di morte; Se alcuno li riconosce, hanno spaventi dell’ombra della morte.
{24:18} Fuggono leggermente, come in su le acque; La lor parte è maledetta nella terra, Non riguardano alla via delle vigne.
{24:19} La secchezza e il caldo involano le acque della neve; Così il sepolcro invola quelli che hanno peccato.
{24:20} La matrice li dimentica, I vermini son loro dolci, Non son più ricordati; Anzi i perversi son rotti come un legno.
{24:21} E benchè tormentino la sterile che non partorisce, E non facciano alcun bene alla vedova;
{24:22} E traggano giù i possenti con la lor forza; E, quando si levano, altri non si assicuri della vita;
{24:23} Pur nondimeno Iddio dà loro a che potersi sicuramente appoggiare, E gli occhi suoi sono sopra le lor vie.
{24:24} Per un poco di tempo sono innalzati, poi non son più; Sono abbattuti, e trapassano come tutti gli altri, E son ricisi come la sommità d’una spiga.
{24:25} Se ora egli non è così, chi mi dimentirà, E metterà al niente il mio ragionamento?
{25:1} E BILDAD Suhita rispose, e disse:
{25:2} La signoria, e lo spavento, è con lui; Egli fa in pace ciò che gli piace ne’ suoi cieli altissimi.
{25:3} Le sue schiere si posson esse annoverare? E sopra cui non si leva la sua luce?
{25:4} Ma come sarà giusto l’uomo appo Iddio? E come sarà puro colui ch’è nato di donna?
{25:5} Ecco, fino alla luna non sarà pura, e non risplenderà; E le stelle non saranno pure nel suo cospetto.
{25:6} Quanto meno l’uomo, che è un verme, E il figliuol dell’uomo, che è un vermicello?
{26:1} E GIOBBE rispose, e disse:
{26:2} O quanto hai tu bene aiutato il debole, Ed hai salvato il braccio fiacco!
{26:3} O quanto hai tu ben consigliato colui che è privo di sapienza, E gli hai largamente dimostrata la ragione!
{26:4} A cui hai tu tenuti questi ragionamenti? E lo spirito di cui è uscito di te?
{26:5} I giganti sono stati formati da Dio, E gli animali che stanno nelle acque sono stati formati sotto esse.
{26:6} L’inferno è ignudo davanti a lui, E non vi è copritura alcuna al luogo della perdizione.
{26:7} Egli distende l’Aquilone in sul vuoto, Egli tiene sospesa la terra in su niente.
{26:8} Egli serra le acque nelle sue nuvole, E non però si schiantano le nubi sotto esse.
{26:9} Egli tavola la superficie del suo trono, Egli spande la sua nuvola sopra esso.
{26:10} Egli ha con la sesta posto un certo termine intorno alle acque, Il qual durerà infino alla fine della luce e delle tenebre.
{26:11} Le colonne de’ cieli sono scrollate, Ed attonite, quando egli le sgrida.
{26:12} Egli ha fesso il mare con la sua forza, E col suo senno ha trafitto Rahab.
{26:13} Egli ha col suo Spirito adorni i cieli; La sua mano ha formato il serpente guizzante.
{26:14} Ecco, queste cose son solo alcune particelle delle sue vie; E quanto poco è quel che noi ne abbiamo udito? E chi potrà intendere il tuono delle sue potenze?
{27:1} E GIOBBE riprese il suo ragionamento, e disse:
{27:2} Come Iddio che mi ha tolta la mia ragione, E l’Onnipotente che ha data amaritudine all’anima mia, vive;
{27:3} Mentre il mio fiato sarà in me, E l’alito di Dio sarà nelle mie nari,
{27:4} Le mie labbra giammai non parleranno perversamente, E la mia lingua giammai non ragionerà frodolentemente.
{27:5} Tolga, Iddio che giammai, finchè io muoia, consenta che voi abbiate ragione; Io non mi lascerò toglier la mia integrità.
{27:6} Io ho presa in mano la difesa della mia giustizia, io non la lascerò; Il cuor mio non mi farà vergogna giammai in tempo di vita mia.
{27:7} Il mio nemico sia come l’empio, E chi si leva contro a me come il perverso.
{27:8} Perciocchè qual sarà la speranza dell’ipocrita, Quando, dopo ch’egli avrà ben guadagnato, Iddio gli strapperà fuori l’anima?
{27:9} Iddio ascolterà egli il suo grido, Quando tribolazione gli sarà sopraggiunta?
{27:10} Prenderà egli il suo diletto nell’Onnipotente? Invocherà egli Iddio in ogni tempo?
{27:11} Io vi ammaestrerò intorno alla mano di Dio; Io non vi celerò le cose che sono appo l’Onnipotente.
{27:12} Ecco, voi tutti avete vedute queste cose; E perchè v’invanite così in vanità?
{27:13} Questa è la porzione dell’uomo empio, appo Iddio; E l’eredità che i violenti ricevono dall’Onnipotente.
{27:14} Se i suoi figliuoli moltiplicano, ciò è per la spada; E i suoi discendenti non saranno satollati di pane.
{27:15} Quelli che gli saranno sopravvivuti saranno sepolti nella morte stessa, E le sue vedove non ne piangeranno.
{27:16} Avvegnachè avesse accumulato dell’argento come della polvere, E messi insieme de’ vestimenti come del fango;
{27:17} Egli li avrà messi insieme, ma il giusto se ne vestirà, E l’innocente spartirà l’argento.
{27:18} Egli avrà edificato, ma la sua casa sarà come la tignuola, E come la capanna che fa il guardiano de’ frutti.
{27:19} Avvegnachè sia stato ricco, giacerà, e non sarà raccolto; Aprirà gli occhi, ma non vi sarà nulla.
{27:20} Spaventi lo coglieranno come acque, Il turbo l’involerà di notte.
{27:21} Il vento orientale lo porterà via, ed egli se ne andrà; E, tempestando, lo caccerà dal luogo suo.
{27:22} Iddio adunque gli traboccherà addosso queste cose, e non lo risparmierà; Egli fuggirà senza restare, essendo perseguito dalla mano di esso.
{27:23} Altri si batterà a palme sopra lui, E ciascuno zuffolerà contro a lui dal suo luogo.
{28:1} Certo l’argento ha la sua miniera, E l’oro un luogo dove è fuso.
{28:2} Il ferro si trae dalla polvere, E la pietra liquefatta rende del rame.
{28:3} L’uomo ha posto un termine alle tenebre, E investiga ogni cosa infino al fine; Le pietre che son nell’oscurità e nell’ombra della morte;
{28:4} Ove i torrenti che il piè avea dimenticati scoppiano fuori, E impediscono che niuno vi stia appresso; Poi scemano, e se ne vanno per opera degli uomini.
{28:5} La terra, che produce il pane, Disotto è rivolta sottosopra, e pare tutta fuoco.
{28:6} Le pietre di essa sono il luogo degli zaffiri, E vi è della polvere d’oro.
{28:7} Niuno uccello rapace ne sa il sentiero, E l’occhio dell’avvoltoio non riguardò mai là.
{28:8} I leoncini della leonessa non calcarono giammai que’ luoghi, Il leone non vi passò giammai.
{28:9} L’uomo mette la mano a’ macigni; Egli rivolta sottosopra i monti fin dalla radice.
{28:10} Egli fa de’ condotti a’ rivi per mezzo le rupi; E l’occhio suo vede ogni cosa preziosa.
{28:11} Egli tura i fiumi che non gocciolino, E trae fuori in luce le cose nascoste.
{28:12} Ma la sapienza, onde si trarrà ella? E dov’è il luogo dell’intelligenza?
{28:13} L’uomo non conosce il prezzo di essa; Ella non si trova nella terra de’ viventi.
{28:14} L’abisso dice: Ella non è in me; E il mare dice: Ella non è appresso di me.
{28:15} Ei non si può dare oro per essa, Nè può pesarsi argento per lo prezzo suo.
{28:16} Ella non può essere apprezzata ad oro di Ofir, Nè ad onice prezioso, nè a zaffiro.
{28:17} Nè l’oro, nè il diamante, non posson pareggiarla di prezzo; Ed alcun vasellamento d’oro fino non può darsi in iscambio di essa.
{28:18} Appo lei non si fa menzione di coralli, nè di perle; La valuta della sapienza è maggiore che quella delle gemme.
{28:19} Il topazio di Etiopia non la può pareggiar di prezzo; Ella non può essere apprezzata ad oro puro.
{28:20} Onde viene adunque la sapienza? E dove è il luogo dell’intelligenza?
{28:21} Conciossiachè ella sia nascosta agli occhi d’ogni vivente, Ed occulta agli uccelli del cielo.
{28:22} Il luogo della perdizione e la morte dicono: Noi abbiamo con gli orecchi solo udita la fama di essa.
{28:23} Iddio solo intende la via di essa, E conosce il suo luogo.
{28:24} Perciocchè egli riguarda fino all’estremità della terra, Egli vede sotto tutti i cieli.
{28:25} Quando egli dava il peso al vento, E pesava le acque a certa misura;
{28:26} Quando egli poneva il suo ordine alla pioggia, E la via a’ lampi de’ tuoni;
{28:27} Allora egli la vedeva, e la contava; Egli l’ordinava, ed anche l’investigava.
{28:28} Ma egli ha detto all’uomo: Ecco, il timor del Signore è la sapienza; E il ritrarsi dal male è l’intelligenza.
{29:1} E GIOBBE riprese il suo ragionamento, e disse:
{29:2} Oh! fossi io pure come a’ mesi di prima, Come al tempo che Iddio mi guardava!
{29:3} Quando egli faceva rilucere la sua lampana sopra il mio capo, E quando io camminava al suo lume, per mezzo le tenebre;
{29:4} Come io era al tempo della mia giovanezza, Mentre il consiglio di Dio governava il mio tabernacolo;
{29:5} Mentre l’Onnipotente era ancora meco, E i miei famigli mi erano d’intorno;
{29:6} Mentre io lavava i miei passi nel burro, E le rocce versavano presso di me de’ ruscelli d’olio.
{29:7} Quando io andava fuori alla porta per la città, O mi faceva porre il mio seggio in su la piazza,
{29:8} I fanciulli, veggendomi, si nascondevano; E i vecchi si levavano, e stavano in piè;
{29:9} I principali si rattenevano di parlare, E si mettevano la mano in su la bocca;
{29:10} La voce de’ rettori era celata, E la lor lingua era attaccata al lor palato;
{29:11} L’orecchio che mi udiva mi celebrava beato; L’occhio che mi vedeva mi rendeva testimonianza;
{29:12} Perciocchè io liberava il povero che gridava, E l’orfano che non avea chi l’aiutasse.
{29:13} La benedizione di chi periva veniva sopra me; Ed io faceva cantare il cuor della vedova.
{29:14} Io mi vestiva di giustizia, ed ella altresì mi rivestiva; La mia dirittura mi era come un ammanto, e come una benda.
{29:15} Io era occhi al cieco, E piedi allo zoppo.
{29:16} Io era padre a’ bisognosi, E investigava la causa che mi era sconosciuta.
{29:17} E rompeva i mascellari al perverso, E gli faceva gittar la preda d’infra i denti.
{29:18} Onde io diceva: Io morrò nel mio nido, E moltiplicherò i miei giorni come la rena.
{29:19} La mia radice era aperta alle acque, E la rugiada era tutta la notte in su i miei rami.
{29:20} La mia gloria si rinnovava in me, E il mio arco si rinforzava in mano mia.
{29:21} Altri mi ascoltava, ed aspettava che io avessi parlato; E taceva al mio consiglio.
{29:22} Dopo che io avea parlato, niuno replicava; E i miei ragionamenti stillavano sopra loro.
{29:23} Essi mi aspettavano come la pioggia, Ed aprivano la bocca, come dietro alla pioggia della stagione della ricolta.
{29:24} Se io rideva verso loro, essi nol credevano, E non facevano scader la chiarezza della mia faccia.
{29:25} Se mi piaceva d’andar con loro, io sedeva in capo, Ed abitava con loro come un re fra le sue schiere, E come una persona che consola quelli che fanno cordoglio.
{30:1} Ma ora, quelli che son minori d’età di me si ridono di me, I cui padri io non avrei degnato mettere Co’ cani della mia greggia.
{30:2} Ed anche, che mi avrebbe giovato la forza delle lor mani? La vecchiezza era perduta per loro.
{30:3} Di bisogno e di fame, Vivevano in disparte, e solitari; Fuggivano in luoghi aridi, tenebrosi, desolati, e deserti.
{30:4} Coglievano la malva presso agli arboscelli, E le radici de’ ginepri, per iscaldarsi.
{30:5} Erano scacciati d’infra la gente; Ei si gridava dietro a loro, come dietro ad un ladro.
{30:6} Dimoravano ne’ dirupi delle valli, Nelle grotte della terra e delle rocce.
{30:7} Ruggivano fra gli arboscelli; Si adunavano sotto a’ cardi.
{30:8} Erano gente da nulla, senza nome, Scacciata dal paese.
{30:9} Ed ora io son la lor canzone, E il soggetto de’ lor ragionamenti.
{30:10} Essi mi abbominano, si allontanano da me, E non si rattengono di sputarmi nel viso.
{30:11} Perciocchè Iddio ha sciolto il mio legame, e mi ha afflitto; Laonde essi hanno scosso il freno, per non riverir più la mia faccia.
{30:12} I giovanetti si levano contro a me dalla man destra, mi spingono i piedi, E si appianano le vie contro a me, per traboccarmi in ruina;
{30:13} Hanno tagliato il mio cammino, si avanzano alla mia perdizione, Niuno li aiuta;
{30:14} Sono entrati come per una larga rottura, Si sono rotolati sotto le ruine.
{30:15} Spaventi si son volti contro a me, Perseguitano l’anima mia come il vento; E la mia salvezza è passata via come una nuvola.
{30:16} Ed ora l’anima mia si versa sopra me, I giorni dell’afflizione mi hanno aggiunto.
{30:17} Di notte egli mi trafigge l’ossa addosso; E le mie arterie non hanno alcuna posa.
{30:18} La mia vesta è tutta cangiata, per la quantità della marcia delle piaghe, E mi stringe come la scollatura del mio saio.
{30:19} Egli mi ha gittato nel fango, E paio polvere e cenere.
{30:20} Io grido a te, e tu non mi rispondi; Io mi presento davanti a te, e tu non poni mente a me.
{30:21} Tu ti sei mutato in crudele inverso me; Tu mi contrasti con la forza delle tue mani.
{30:22} Tu mi hai levato ad alto; tu mi fai cavalcar sopra il vento, E fai struggere in me ogni virtù.
{30:23} Io so certamente che tu mi ridurrai alla morte, Ed alla casa assegnata ad ogni vivente.
{30:24} Pur non istenderà egli la mano nell’avello; Quelli che vi son dentro gridano essi, quando egli distrugge?
{30:25} Non piangeva io per cagion di colui che menava dura vita? L’anima mia non si addolorava ella per i bisognosi?
{30:26} Perchè, avendo io sperato il bene, il mal sia venuto? Ed avendo aspettata la luce, sia giunta la caligine?
{30:27} Le mie interiora bollono, e non hanno alcuna posa; I giorni dell’afflizione mi hanno incontrato.
{30:28} Io vo bruno attorno, non già del sole; Io mi levo in pien popolo, e grido.
{30:29} Io son diventato fratello degli sciacalli, E compagno delle ulule.
{30:30} La mia pelle mi si è imbrunita addosso, E le mie ossa son calcinate d’arsura.
{30:31} E la mia cetera si è mutata in duolo, E il mio organo in voce di pianto.
{31:1} Io avea fatto patto con gli occhi miei; Come dunque avrei io mirata la vergine?
{31:2} E pur quale è la parte che Iddio mi ha mandata da alto? E quale è l’eredità che l’Onnipotente mi ha data da’ luoghi sovrani?
{31:3} La ruina non è ella per lo perverso, E gli accidenti strani per gli operatori d’iniquità?
{31:4} Non vede egli le mie vie? E non conta egli tutti i miei passi?
{31:5} Se io son proceduto con falsità, E se il mio piè si è affrettato alla fraude,
{31:6} Pesimi pure Iddio con bilance giuste, E conoscerà la mia integrità.
{31:7} Se i miei passi si sono stornati dalla diritta via, E se il mio cuore è ito dietro agli occhi miei, E se alcuna macchia mi è rimasta attaccata alla mano;
{31:8} Semini pure io, e un altro se lo mangi; E sieno diradicati i miei rampolli.
{31:9} Se il mio cuore è stato allettato dietro ad alcuna donna, E se io sono stato all’agguato all’uscio del mio prossimo;
{31:10} Macini pur la mia moglie ad un altro, E chininsi altri addosso a lei.
{31:11} Perciocchè quello è una scelleratezza, Ed una iniquità da giudici.
{31:12} Conciossiachè quello sarebbe stato un fuoco Che mi avrebbe consumato fino a perdizione, E avrebbe diradicata tutta la mia rendita.
{31:13} Se io ho disdegnato di comparire in giudicio col mio servitore, E con la mia servente, Quando hanno litigato meco;
{31:14} E che farei io, quando Iddio si leverà? E quando egli ne farà inchiesta, che gli risponderei?
{31:15} Colui che mi ha fatto nel seno non ha egli fatto ancora lui? Non è egli un medesimo che ci ha formati nella matrice?
{31:16} Se io ho rifiutato a’ poveri ciò che desideravano, Ed ho fatti venir meno gli occhi della vedova;
{31:17} E se ho mangiato tutto solo il mio boccone, E se l’orfano non ne ha eziandio mangiato;
{31:18} Conciossiachè dalla mia fanciullezza esso sia stato allevato meco, Come appresso un padre; Ed io abbia dal ventre di mia madre avuta cura della vedova;
{31:19} Se ho veduto che alcuno perisse per mancamento di vestimento, E che il bisognoso non avesse nulla da coprirsi;
{31:20} Se le sue reni non mi hanno benedetto, E se egli non si è riscaldato con la lana delle mie pecore;
{31:21} Se io ho levata la mano contro all’orfano, Perchè io vedeva chi mi avrebbe aiutato nella porta;
{31:22} Caggiami la paletta della spalla, E sia il mio braccio rotto, e divelto dalla sua canna.
{31:23} Perciocchè io avea spavento della ruina mandata da Dio, E che io non potrei durar per la sua altezza.
{31:24} Se ho posto l’oro per mia speranza; E se ho detto all’oro fino: Tu sei la mia confidanza;
{31:25} Se mi son rallegrato perchè le mie facoltà fosser grandi, E perchè la mia mano avesse acquistato assai;
{31:26} Se ho riguardato il sole, quando risplendeva; E la luna facendo il suo corso, chiara e lucente;
{31:27} E se il mio cuore è stato di nascosto sedotto, E la mia bocca ha baciata la mia mano;
{31:28} Questa ancora è una iniquità da giudici; Conciossiachè io avrei rinnegato l’Iddio disopra.
{31:29} Se mi son rallegrato della calamità del mio nemico, Se mi son commosso di allegrezza, quando male gli era sopraggiunto,
{31:30} Io che non pure ho recato il mio palato a peccare, Per chieder la sua morte con maledizione;
{31:31} Se la gente del mio tabernacolo non ha detto: Chi ci darà della sua carne? Noi non ce ne potremmo giammai satollare….
{31:32} Il forestiere non è restato la notte in su la strada; Io ho aperto il mio uscio al viandante.
{31:33} Se io ho coperto il mio misfatto, come fanno gli uomini, Per nasconder la mia iniquità nel mio seno…
{31:34} Quantunque io potessi spaventare una gran moltitudine, Pure i più vili della gente mi facevano paura, Ed io mi taceva, e non usciva fuor della porta.
{31:35} Oh! avessi io pure chi mi ascoltasse! Ecco, il mio desiderio è Che l’Onnipotente mi risponda, O che colui che litiga meco mi faccia una scritta;
{31:36} Se io non la porto in su la spalla, E non me la lego attorno a guisa di bende.
{31:37} Io gli renderei conto di tutti i miei passi, Io mi accosterei a lui come un capitano.
{31:38} Se la mia terra grida contro a me, E se parimente i suoi solchi piangono;
{31:39} Se ho mangiati i suoi frutti senza pagamento, E se ho fatto sospirar l’anima de’ suoi padroni;
{31:40} In luogo del grano nascami il tribolo, E il loglio in luogo dell’orzo. Qui finiscono i ragionamenti di Giobbe.
{32:1} ORA essendo que’ tre uomini restati di rispondere a Giobbe, perchè gli pareva di esser giusto;
{32:2} Elihu, figliuolo di Baracheel, Buzita, della nazione di Ram, si accese nell’ira contro a Giobbe, perchè giustificava sè stesso anzi che Iddio;
{32:3} e contro a’ tre amici di esso, perciocchè non aveano trovata alcuna replica, e pure aveano condannato Giobbe.
{32:4} Ora Elihu avea aspettato che Giobbe avesse parlato; perciocchè egli ed i suoi amici erano più attempati di lui.
{32:5} Ma, veggendo che non vi era replica alcuna nella bocca di que’ tre uomini, egli si accese nell’ira.
{32:6} Ed Elihu, figliuolo di Baracheel, Buzita, parlò, e disse: Io son giovane, e voi siete molto attempati; Perciò io ho avuta paura, ed ho temuto Di dichiararvi il mio parere.
{32:7} Io diceva: L’età parlerà, E la moltitudine degli anni farà conoscere la sapienza.
{32:8} Certo lo spirito è negli uomini, Ma l’inspirazione dell’Onnipotente li fa intendere.
{32:9} I maggiori non son sempre savi; E i vecchi non intendono sempre la dirittura.
{32:10} Perciò io ho detto: Ascoltatemi; Ed io ancora dichiarerò il mio parere.
{32:11} Ecco, io ho aspettate le vostre parole, Io ho pòrto l’orecchio alle vostre considerazioni, Finchè voi aveste ricercati de’ ragionamenti.
{32:12} Ma avendo posto mente a voi, Ecco, non vi è alcun di voi che convinca Giobbe, Che risponda a’ suoi ragionamenti;
{32:13} Che talora non diciate: Noi abbiamo trovata la sapienza; Scaccilo ora Iddio, e non un uomo.
{32:14} Or egli non ha ordinati i suoi ragionamenti contro a me; Io altresì non gli risponderò secondo le vostre parole.
{32:15} Essi si sono sgomentati, non hanno più risposto; Le parole sono state loro tolte di bocca.
{32:16} Io dunque ho aspettato; ma perciocchè non parlano più, Perchè restano e non rispondono più;
{32:17} Io ancora risponderò per la parte mia; Io ancora dichiarerò il mio parere;
{32:18} Perciocchè io son pieno di parole, Lo spirito del mio ventre mi stringe.
{32:19} Ecco, il mio ventre è come un vino che non ha spiraglio, E schianterebbesi come barili nuovi.
{32:20} Io parlerò adunque, ed avrò alcuna respirazione; Io aprirò le mie labbra, e risponderò.
{32:21} Già non mi avvenga di aver riguardo alla qualità della persona di alcuno; Io non m’infingerò parlando ad un uomo.
{32:22} Perciocchè io non so infingermi; Altrimenti, colui che mi ha fatto di subito mi torrebbe via.
{33:1} Ora dunque, Giobbe, ascolta, ti prego, i miei ragionamenti, E porgi gli orecchi a tutte le mie parole.
{33:2} Ecco, ora io ho aperta la mia bocca, La mia lingua parla nel mio palato.
{33:3} Le mie parole saranno secondo la dirittura del mio cuore; E le mie labbra proferiranno scienza pura.
{33:4} Lo Spirito di Dio mi ha fatto, E l’alito dell’Onnipotente mi ha data la vita.
{33:5} Se tu puoi, rispondimi; Mettiti in ordine contro a me, e presentati pure.
{33:6} Ecco, io sono a Dio, come tu; Anch’io sono stato tratto dal fango.
{33:7} Ecco, il mio spavento non ti sgomenterà, E la mia mano non ti sarà grave addosso.
{33:8} Tu hai pur detto, udendolo io, Ed io ho intesa la voce delle parole:
{33:9} Io son puro, senza misfatto; Io son netto, e non vi è iniquità in me;
{33:10} Ecco, egli trova delle occasioni contro a me; Egli mi reputa per suo nemico;
{33:11} Egli ha messi i miei piedi ne’ ceppi, Egli spia tutti i miei sentieri.
{33:12} Ecco, in questo tu non sei stato giusto; io ti risponderò; Perciocchè Iddio è vie maggiore che l’uomo.
{33:13} Perchè hai tu conteso con lui, Perchè egli non dichiara tutte le sue ragioni?
{33:14} Egli è ben vero, che talora Iddio parla una volta, E due, a chi non vi ha atteso.
{33:15} In sogno, in vision notturna, Quando il più profondo sonno cade in su gli uomini, Quando essi son tutti sonnacchiosi sopra i lor letti;
{33:16} Allora egli apre loro l’orecchio, E suggella il lor castigo;
{33:17} Per istorre l’uomo dalle opere sue, E per far che la superbia dell’uomo non apparisca più;
{33:18} Per iscampar l’anima sua dalla fossa, E far che la sua vita non passi per la spada.
{33:19} Ma talora altresì l’uomo è castigato con dolori sopra il suo letto, E tutte le sue ossa di grave malattia;
{33:20} E la sua vita gli fa abbominare il cibo, E l’anima sua la vivanda desiderabile;
{33:21} La sua carne è consumata, talchè non apparisce più; E le sue ossa, che prima non si vedevano, spuntano fuori;
{33:22} E l’anima sua si accosta alla fossa, E la vita sua a’ mali mortali.
{33:23} Ma se allora vi è appresso di lui alcun messo, un parlatore, Uno d’infra mille, Per dichiarare all’uomo il suo dovere;
{33:24} Iddio gli farà grazia, e dirà: Riscuotilo, che non iscenda alla fossa; Io ho trovato il riscatto.
{33:25} La sua carne diventerà morbida, più che non è in fanciullezza; Egli ritornerà a’ dì della sua giovanezza.
{33:26} Egli supplicherà a Dio, ed egli gli sarà placato, E gli farà veder la sua faccia con giubilo, E renderà all’uomo la sua giustizia.
{33:27} Ed esso poi si volgerà verso gli uomini, e dirà: Io avea peccato, ed avea pervertita la dirittura, E ciò non mi ha punto giovato.
{33:28} Così Iddio riscoterà l’anima sua, che non passi nella fossa, E la vita sua vedrà la luce.
{33:29} Ecco, Iddio opera tutte queste cose Due e tre volte inverso l’uomo;
{33:30} Per ritrarre l’anima sua dalla fossa, Acciocchè sia illuminata della luce de’ viventi.
{33:31} Attendi, o Giobbe, ascoltami; Taci, ed io parlerò.
{33:32} Se tu hai alcuna cosa da dire, rispondimi; Parla, perciocchè io desidero giustificarti.
{33:33} Se no, ascoltami tu; Taci, ed io t’insegnerò la sapienza.
{34:1} ED Elihu proseguì a parlare, e disse:
{34:2} Voi savi, udite i miei ragionamenti; E voi intendenti, porgetemi l’orecchio.
{34:3} Perciocchè l’orecchio esamina i ragionamenti, Come il palato assapora ciò che si deve mangiare.
{34:4} Proponiamoci la dirittura, Giudichiamo fra noi che cosa sia bene.
{34:5} Conciossiachè Giobbe abbia detto: Io son giusto; Iddio mi ha tolta la mia ragione.
{34:6} Mentirei io intorno alla mia ragione? La saetta, con la quale son ferito, è dolorosissima, Senza che vi sia misfatto in me.
{34:7} Quale è l’uomo simile a Giobbe, Che beve lo scherno come acqua?
{34:8} E che cammina in compagnia con gli operatori d’iniquità, E va con gli uomini empi?
{34:9} Perciocchè egli ha detto: L’uomo non fa niun profitto Di rendersi grato a Dio.
{34:10} Perciò, uomini di senno, ascoltatemi; Tolga Iddio che vi sia empietà in Dio, O perversità nell’Onnipotente.
{34:11} Perciocchè egli rende all’uomo secondo l’opera sua, E fa trovare a ciascuno secondo la sua via.
{34:12} Sì veramente Iddio non opera empiamente, E l’Onnipotente non perverte la ragione.
{34:13} Chi gli ha commesso il governo della terra? E chi gli ha imposta la cura del mondo tutto intiero?
{34:14} Se egli ponesse mente all’uomo, Egli ritrarrebbe a sè il suo alito, ed il suo soffio;
{34:15} Ogni carne insieme trapasserebbe, E l’uomo ritornerebbe nella polvere.
{34:16} Se pur tu hai del senno, ascolta questo; Porgi l’orecchio alla voce de’ miei ragionamenti.
{34:17} Di vero, colui che odia la dirittura signoreggerebbe egli? E condannerai tu colui che è sommamente giusto?
{34:18} Direbbesi egli ad un re: Scellerato? E a’ principi: Empio?
{34:19} Quanto meno a colui che non ha riguardo alla qualità de’ principi, Ed appo cui non è riconosciuto il possente, Per essere antiposto al povero, Perchè essi tutti sono opera delle sue mani?
{34:20} Essi muoiono in un momento, E di mezza notte tutto un popolo è conquassato, e perisce; E il potente è tolto via senza opera di mani.
{34:21} Perciocchè gli occhi suoi son sopra le vie dell’uomo, Ed egli vede tutti i passi di esso.
{34:22} Non vi è oscurità, nè ombra di morte alcuna, Ove si possan nascondere gli operatori d’iniquità.
{34:23} Perciocchè Iddio non ha più riguardo all’uomo, Quando esso è per venire in giudicio davanti a lui.
{34:24} Egli fiacca i possenti incomprensibilmente, E ne costituisce altri in luogo loro.
{34:25} Perciò, conoscendo egli le opere loro, Nel girar d’una notte son fiaccati,
{34:26} Egli li sbatte come empi, In luogo di molti spettatori;
{34:27} Perciocchè si son rivolti indietro da lui, E non hanno considerate tutte le sue vie;
{34:28} Facendo pervenire infino a lui il grido del povero, E facendogli udire lo strido degli afflitti.
{34:29} Se egli rimanda in pace, chi condannerà? E se nasconde la sua faccia, chi lo riguarderà? O sia una nazione intiera, o un uomo solo;
{34:30} Acciocchè l’uomo profano non regni più E che il popolo non sia più tenuto ne’ lacci.
{34:31} Certo ei ti si conveniva indirizzarti a Dio, dicendo: Io ho portato la pena; io non peccherò più.
{34:32} Se vi è alcuna cosa, oltre a ciò che io veggo, mostramelo; Se io ho operato perversamente, io non continuerò più.
{34:33} Vorresti tu, ch’egli ti facesse la retribuzione di ciò ch’è proceduto da te? Sei tu che rifiuti ed eleggi, non già io; Di’ pure ciò che tu sai.
{34:34} Gli uomini di senno diranno meco, E l’uomo savio mi acconsentirà,
{34:35} Che Giobbe non parla con conoscimento, E che le sue parole non sono con intendimento.
{34:36} O padre mio, sia pur Giobbe provato infino all’ultimo, Per cagione delle sue repliche, simili a quelle degli uomini iniqui.
{34:37} Perciocchè altrimenti egli aggiungerà misfatto al suo peccato, Si batterà a palme fra noi, E moltiplicherà le parole sue contro a Dio.
{35:1} ED Elihu proseguì il suo ragionamento, e disse:
{35:2} Hai tu stimato che ciò convenga alla ragione, Della quale tu hai detto: La mia giustizia è da Dio,
{35:3} Di dire: Che mi gioverà ella? Che profitto ne avrò più che del mio peccato?
{35:4} Io ti risponderò, Ed a’ tuoi compagni teco.
{35:5} Riguarda i cieli, e vedi; E mira le nuvole, quanto sono più alte di te.
{35:6} Se tu pecchi, che cosa opererai tu contro a lui? E se i tuoi misfatti son moltiplicati, che gli farai tu?
{35:7} Se tu sei giusto, che cosa gli darai? Ovvero che prenderà egli dalla tua mano?
{35:8} Come la tua malvagità può nuocer solo ad un uomo simile a te, Così anche la tua giustizia non può giovare se non ad un figliuolo d’uomo.
{35:9} Gli oppressati gridano per la grandezza dell’oppressione, E dànno alte strida per la violenza de’ grandi;
{35:10} Ma niuno dice: Ove è Dio, mio fattore, Il quale dà materia di cantar di notte?
{35:11} Il qual ci ammaestra più che le bestie della terra, E ci rende savi più che gli uccelli del cielo?
{35:12} Quivi adunque gridano, ed egli non li esaudisce, Per la superbia de’ malvagi.
{35:13} Certamente Iddio non esaudisce la vanità, E l’Onnipotente non la riguarda.
{35:14} Quanto meno esaudirà egli te, che dici che tu nol riguardi? Giudicati nel suo cospetto, e poi aspettalo.
{35:15} Certo ora quello che l’ira sua ti ha imposto di castigo è come nulla; Ed egli non ha preso conoscenza della moltitudine de’ tuoi peccati molto innanzi.
{35:16} Giobbe adunque indarno apre la sua bocca, Ed accumula parole senza conoscimento.
{36:1} ED Elihu proseguì, e disse:
{36:2} Aspettami un poco, ed io ti mostrerò Che vi sono ancora altri ragionamenti per Iddio.
{36:3} Io prenderò il mio discorso da lungi, Ed attribuirò giustizia al mio Fattore.
{36:4} Perciocchè di vero il mio parlare non è con menzogna; Tu hai appresso di te uno che è intiero nelle sue opinioni.
{36:5} Ecco, Iddio è potente, ma non però disdegna alcuno; Potente, ma di forza congiunta con sapienza.
{36:6} Egli non lascia viver l’empio, E fa ragione agli afflitti.
{36:7} Egli non rimuove gli occhi suoi d’addosso a’ giusti; Anzi li fa sedere sopra il trono coi re; Egli ve li fa sedere in perpetuo; onde sono esaltati.
{36:8} E se pur son messi ne’ ceppi, E son prigioni ne’ legami dell’afflizione;
{36:9} Egli dichiara loro i lor fatti, E come i lor misfatti sono accresciuti.
{36:10} Ovvero, apre loro l’orecchio, per far loro ricevere correzione; E dice loro che si convertano dall’iniquità.
{36:11} Se ubbidiscono, e gli servono, Finiscono i giorni loro in beni, E gli anni loro in diletti.
{36:12} Ma se non ubbidiscono, passano per la spada, E muoiono per mancamento d’intendimento.
{36:13} Ma i profani di cuore accrescono l’ira, E non gridano, quando egli li mette ne’ legami;
{36:14} La lor persona morrà in giovanezza, E la lor vita fra i cinedi.
{36:15} Ma egli libera gli afflitti nella loro afflizione, Ed apre loro l’orecchio nell’oppressione.
{36:16} Ancora te avrebbe egli ritratto dall’afflizione, E messo in luogo largo, fuori di ogni distretta; E la tua mensa tranquilla sarebbe ripiena di vivande grasse.
{36:17} Ma tu sei venuto al colmo del giudicio di un empio; Il giudicio e la giustizia ti tengono preso.
{36:18} Perciocchè egli è in ira, guarda che talora egli non ti atterri con battiture; E con niun riscatto, benchè grande, non ti possa scampare.
{36:19} Farà egli alcuna stima delle tue ricchezze? Egli non farà stima dell’oro, nè di tutta la tua gran potenza.
{36:20} Non ansar dietro a quella notte, Nella quale i popoli periscono a fondo.
{36:21} Guardati che tu non ti rivolga alla vanità; Conciossiachè per l’afflizione tu abbi eletto quello.
{36:22} Ecco, Iddio è eccelso nella sua potenza; Chi è il dottore convenevole a lui?
{36:23} Chi gli ha ordinato come egli deve procedere? E chi gli può dire: Tu hai operato perversamente?
{36:24} Ricordati di magnificar le opere sue, Le quali gli uomini contemplano.
{36:25} Ogni uomo le vede, E gli uomini le mirano da lungi.
{36:26} Ecco, Iddio è grande, e noi nol possiamo conoscere; E il numero de’ suoi anni è infinito.
{36:27} Perciocchè egli rattiene le acque che non istillino; Ed altresì, al levar della sua nuvola, quelle versano la pioggia;
{36:28} La quale le nuvole stillano, E gocciolano in su gli uomini copiosamente.
{36:29} Oltre a ciò, potrà alcuno intender le distese delle nubi, Ed i rimbombanti scoppi del suo tabernacolo?
{36:30} Ecco, egli spande sopra esso la sua luce, E copre le radici del mare.
{36:31} Perciocchè, per queste cose egli giudica i popoli, Ed altresì dona il cibo abbondevolmente.
{36:32} Egli nasconde la fiamma nelle palme delle sue mani, E le ordina quello che deve incontrare.
{36:33} Egli le dichiara la sua volontà se deve incontrar bestiame, Ovvero anche cadere sopra alcuna pianta.
{37:1} Il cuor mi trema eziandio di questo, E si muove dal luogo suo.
{37:2} Udite pure il suo tremendo tuono, E il mormorare ch’esce dalla sua bocca.
{37:3} Egli lo lancia sotto tutti i cieli, E la sua fiamma sopra le estremità della terra;
{37:4} Dopo la quale rugge il tuono; egli tuona con la voce della sua altezza, E non indugia quelle cose, dopo che la sua voce è stata udita.
{37:5} Iddio tuona maravigliosamente con la sua voce; Egli fa cose tanto grandi, che noi non possiam comprenderle.
{37:6} Perciocchè egli dice alla neve: Cadi in su la terra; E parimente al nembo della pioggia, al nembo delle sue forti piogge.
{37:7} Egli rinchiude ogni uomo in casa, Come per riconoscer tutti i suoi lavoratori.
{37:8} E le fiere se n’entrano ne’ lor nascondimenti, E dimorano ne’ lor ricetti.
{37:9} La tempesta viene dall’Austro, E il freddo dal Settentrione.
{37:10} Iddio, col suo soffio, produce il ghiaccio, E fa che le acque che si diffondevano diventano come di metallo.
{37:11} Egli stanca eziandio le nuvole in adacquar la terra, E disperge le nubi con la sua luce.
{37:12} Ed esse si rivolgono in molti giri, secondo gli ordini suoi Intorno a ciò che hanno a fare, Secondo tutto quello ch’egli comanda loro di fare In su la faccia del mondo, nella terra;
{37:13} Facendole venire, o per castigo, O per la sua terra, o per alcun beneficio.
{37:14} Porgi l’orecchio a questo, o Giobbe; Fermati, e considera le maraviglie di Dio.
{37:15} Sai tu, come Iddio dispone di esse, E come egli fa risplender la luce della sua nuvola?
{37:16} Intendi tu come le nuvole son bilanciate? Conosci tu le maraviglie di colui che è perfetto in ogni scienza?
{37:17} Come i tuoi vestimenti son caldi, Quando egli acqueta l’Austro in su la terra?
{37:18} Hai tu con lui distesi i cieli, I quali son sodi, come uno specchio di metallo?
{37:19} Insegnaci ciò che noi gli diremo; Poichè, per cagione delle nostre tenebre, noi non possiam bene ordinare i nostri ragionamenti.
{37:20} Gli sarebbe egli rapportato quando io avessi parlato? Se vi fosse alcuno che ne parlasse, certo egli sarebbe abissato.
{37:21} Ecco pure gli uomini non possono riguardare il sole, Quando egli risplende nel cielo, Dopo che il vento è passato, e l’ha spazzato;
{37:22} E che dal Settentrione è venuta la dorata serenità; Or Iddio ha intorno a sè una tremenda maestà.
{37:23} Egli è l’Onnipotente, noi non possiam trovarlo; Egli è grande in forza, Ed in giudicio, ed in grandezza di giustizia; Egli non oppressa alcuno;
{37:24} Perciò gli uomini lo temono; Alcun uomo, benchè savio di cuore, no ‘l può vedere.
{38:1} ALLORA il Signore rispose a Giobbe da un turbo, e disse:
{38:2} Chi è costui, che oscura il consiglio Con ragionamenti senza scienza?
{38:3} Deh! cigniti i lombi come un valente uomo, Ed io ti farò delle domande, e tu insegnami.
{38:4} Ove eri, quando io fondava la terra? Dichiaralo, se hai conoscimento ed intelletto.
{38:5} Chi ha disposte le misure di essa, se tu il sai? Ovvero chi ha steso il regolo sopra essa?
{38:6} Sopra che sono state fondate le sue basi? Ovvero, chi pose la sua pietra angolare?
{38:7} Quando le stelle della mattina cantavano tutte insieme, E tutti i figliuoli di Dio giubilavano?
{38:8} E chi rinchiuse il mare con porte Quando fu tratto fuori, ed uscì della matrice?
{38:9} Quando io posi le nuvole per suo vestimento, E la caligine per sue fasce,
{38:10} E determinai sopra esso il mio statuto, E gli posi attorno sbarre e porte,
{38:11} E dissi: Tu verrai fin qua, e non passerai più innanzi; E qui si fermerà l’alterezza delle tue onde?
{38:12} Hai tu, da che tu sei in vita, comandato alla mattina? Ed hai tu mostrato all’alba il suo luogo?
{38:13} Per occupar l’estremità della terra, E far che gli empi se ne dileguino?
{38:14} E far che la terra si muti in diverse forme, come argilla stampata; E che quelle si appresentino alla vista come un vestimento?
{38:15} E che la luce di queste cose sia divietata agli empi, E che il braccio altiero sia rotto?
{38:16} Sei tu entrato infino a’ gorghi del mare, E sei tu passeggiato nel fondo dell’abisso?
{38:17} Le porte della morte ti son esse scoperte, Ed hai tu vedute le porte dell’ombra della morte?
{38:18} Hai tu compresa la larghezza della terra? Dichiaralo, se tu la conosci tutta.
{38:19} Quale è la via del luogo ove dimora la luce? E dov’è il luogo delle tenebre?
{38:20} Perchè tu vada a prendere essa luce, e la meni al termine del suo corso, E conosca i sentieri della sua casa?
{38:21} Sì, tu il sai; perciocchè allora nascesti, E il numero de’ tuoi giorni è grande.
{38:22} Sei tu entrato dentro a’ tesori della neve, Ed hai tu vedute le conserve della gragnuola,
{38:23} La quale io riserbo per lo tempo del nemico, Per lo giorno dell’incontro, e della battaglia?
{38:24} Per qual via scoppia la fiamma, E il vento orientale si spande egli in su la terra?
{38:25} Chi ha fatti de’ condotti alla piena delle acque, E delle vie a’ lampi de’ tuoni?
{38:26} Per far piovere in su la terra, ove non è niuno; E in sul deserto, nel quale non abita uomo alcuno?
{38:27} Per satollare il luogo desolato e deserto; E per farvi germogliar l’erba pullulante?
{38:28} La pioggia ha ella un padre? Ovvero, chi ha generate le stille della rugiada?
{38:29} Del cui ventre è uscito il ghiaccio, E chi ha generata la brina del cielo?
{38:30} Chi fa che le acque si nascondano, e divengano come una pietra; E che la superficie dell’abisso si rapprenda?
{38:31} Puoi tu legare le delizie delle Gallinelle, Ovvero sciogliere le attrazioni dell’Orione?
{38:32} Puoi tu fare uscire i segni settentrionali al tempo loro, E condur fuori Arturo co’ suoi figli?
{38:33} Conosci tu gli ordini costituiti de’ cieli? Hai tu stabilito il lor reggimento sopra la terra?
{38:34} Puoi tu, alzando la tua voce alla nuvola, Far che una piena d’acqua ti copra?
{38:35} Puoi tu mandare i folgori, Sì che vadano e ti dicano: Eccoci?
{38:36} Chi ha messa la sapienza nell’interior dell’uomo? Ovvero chi ha dato il senno alla mente di esso?
{38:37} Chi annovera le nuvole con sapienza? E chi posa i barili del cielo;
{38:38} Dopo che la polvere è stata stemperata, come un metallo fonduto; E le zolle si son rigiunte?
{38:39} Andrai tu a cacciar preda per il leone? E satollerai tu la brama de’ leoncelli?
{38:40} Quando si appiattano ne’ lor ricetti, E giaccion nelle lor caverne, stando in guato.
{38:41} Chi apparecchia al corvo il suo pasto, Quando i suoi figli gridano a Dio, E vagano per mancamento di cibo?
{39:1} Sai tu il tempo che le camozze delle rocce figliano? Hai tu osservato quando le cerve partoriscono?
{39:2} Annoveri tu i mesi del termine del lor portato, E sai tu il tempo che devono figliare?
{39:3} Elle si chinano, fanno scoppiar fuori il lor feto, Si alleviano delle lor doglie.
{39:4} I lor figli son gagliardi, crescono per le biade, Escono fuori, e non ritornano più a quelle.
{39:5} Chi ne ha mandato libero l’asino salvatico, E chi ha sciolti i suoi legami?
{39:6} A cui io ho ordinato il deserto per casa; E per abitazioni, i luoghi salsugginosi.
{39:7} Egli si beffa dello strepito della città; Egli non ode gli schiamazzi del sollecitator delle opere.
{39:8} I monti, ch’egli va spiando, sono il suo pasco; Ed egli va ricercando qualunque verdura.
{39:9} Il liocorno ti vorrà egli servire? Si riparerà egli presso alla tua mangiatoia?
{39:10} Legherai tu il liocorno con la sua fune, per farlo arare al solco? Erpicherà egli le valli dietro a te?
{39:11} Ti fiderai tu in lui, perchè la sua forza è grande? E gli rimetterai tu il tuo lavoro?
{39:12} Ti fiderai tu in lui ch’egli ti renda la ricolta della tua sementa, E ch’egli te l’accolga nella tua aia?
{39:13} Le ale de’ paoni son esse vaghe per opera tua? Od ha da te lo struzzolo le penne e la piuma?
{39:14} Fai tu ch’egli abbandoni le sue uova in su la terra, E che le lasci scaldare in su la polvere?
{39:15} E che dimentichi che il piè d’alcuno le schiaccerà, Ovvero che le fiere della campagna le calpesteranno?
{39:16} Egli è spietato inverso i suoi figli, come se non fosser suoi; Indarno è la sua fatica, egli è senza tema;
{39:17} Perciocchè Iddio l’ha privo di senno, E non l’ha fatto partecipe d’intendimento.
{39:18} Quando egli si solleva in alto, Egli si beffa del cavallo, e di colui che lo cavalca.
{39:19} Hai tu data la forza al cavallo? Hai tu adorna la sua gola di fremito?
{39:20} Lo spaventerai tu come una locusta? Il suo magnifico nitrire è spaventevole.
{39:21} Egli raspa nella valle, si rallegra della sua forza, Esce ad incontrare le armi.
{39:22} Egli si beffa della paura, e non si spaventa, E non si volge indietro per la spada.
{39:23} Il turcasso, e la folgorante lancia, E lo spuntone gli risuonano addosso.
{39:24} D’impazienza e di stizza pare ch’egli voglia trangugiar la terra; E non può credere che sia il suon della tromba.
{39:25} Come prima la tromba ha sonato, egli dice: Aha, Aha; Da lontano annasa la battaglia, Lo schiamazzo de’ capitani; e le grida.
{39:26} È per il tuo senno che lo sparviere vola? Che spiega le sue ali verso il mezzodì?
{39:27} L’aquila si leva ella ad alto per lo tuo comandamento? E fai tu ch’ella faccia il suo nido in luoghi elevati?
{39:28} Ella dimora e si ripara nelle rupi, Nelle punte delle rocce, ed in luoghi inaccessibili.
{39:29} Di là ella spia il pasto, Gli occhi suoi mirano da lontano.
{39:30} I suoi aquilini ancora sorbiscono il sangue, E dove sono corpi morti, quivi ella si ritrova.
{40:1} Poi il Signore parlò a Giobbe, e disse:
{40:2} Colui che litiga con l’Onnipotente lo correggerà egli? Colui che arguisce Iddio risponda a questo.
{40:3} E Giobbe rispose al Signore, e disse:
{40:4} Ecco, io sono avvilito; che ti risponderei io? Io metto la mia mano in su la bocca.
{40:5} Io ho parlato una volta, ma non replicherò più; Anzi due, ma non continuerò più.
{40:6} E il Signore parlò di nuovo a Giobbe dal turbo, e disse:
{40:7} Cingiti ora i lombi, come un valente uomo; Io ti farò delle domande, e tu insegnami.
{40:8} Annullerai tu pure il mio giudicio, E mi condannerai tu per giustificarti?
{40:9} Hai tu un braccio simile a quel di Dio? O tuoni tu con la voce come egli?
{40:10} Adornati pur di magnificenza e di altezza; E vestiti di maestà e di gloria.
{40:11} Spandi i furori dell’ira tua, E riguarda ogni altiero, ed abbassalo;
{40:12} Riguarda ogni altiero, ed atterralo; E trita gli empi, e spronfondali;
{40:13} Nascondili tutti nella polvere, E tura loro la faccia in grotte;
{40:14} Allora anch’io ti darò questa lode, Che la tua destra ti può salvare.
{40:15} Ecco l’ippopotamo, il quale io ho fatto teco; Egli mangia l’erba come il bue.
{40:16} Ecco, la sua forza è ne’ lombi, E la sua possa nei muscoli del suo ventre.
{40:17} Egli rizza la sua coda come un cedro; Ed i nervi delle sue coscie sono intralciati.
{40:18} Le sue ossa son come sbarre di rame, Come mazze di ferro.
{40:19} Egli è la principale delle opere di Dio; Sol colui che l’ha fatto può accostargli la sua spada.
{40:20} Perchè i monti gli producono il pasco, Tutte le bestie della campagna vi scherzano.
{40:21} Egli giace sotto gli alberi ombrosi, In ricetti di canne e di paludi.
{40:22} Gli alberi ombrosi lo coprono con l’ombra loro; I salci de’ torrenti l’intorniano.
{40:23} Ecco, egli può far forza ad un fiume, sì che non corra; Egli si fida di potersi attrarre il Giordano nella gola.
{40:24} Prenderallo alcuno alla sua vista? Foreragli egli il naso, per mettervi de’ lacci?
{41:1} Trarrai tu fuori il leviatan con l’amo, O con una fune che tu gli avrai calata sotto alla lingua?
{41:2} Gli metterai tu un uncino al muso? Gli forerai tu le mascelle con una spina?
{41:3} Userà egli molti preghi teco? Ti parlerà egli con lusinghe?
{41:4} Patteggerà egli teco, Che tu lo prenda per servo in perpetuo?
{41:5} Scherzerai tu con lui, come con un uccello? E lo legherai tu con un filo, per darlo alle tue fanciulle?
{41:6} I compagni ne faranno essi un convito? Lo spartiranno essi fra i mercatanti?
{41:7} Gli empirai tu la pelle di roncigli, E la testa di raffi da pescare?
{41:8} Pongli pur la mano addosso, Tu non ricorderai mai più la guerra.
{41:9} Ecco, la speranza di pigliarlo è fallace; Anzi l’uomo non sarà egli atterrato, solo a vederlo?
{41:10} Non vi è alcuno così feroce, che ardisca risvegliarlo; E chi potrà presentarsi davanti a me?
{41:11} Chi mi ha prevenuto in darmi cosa alcuna? ed io gliela renderò; Quello che è sotto tutti i cieli è mio.
{41:12} Io non tacerò le membra di quello, Nè ciò ch’è delle sue forze, nè la grazia della sua disposizione.
{41:13} Chi scoprirà il disopra della sua coverta? Chi verrà a lui con le sue doppie redini?
{41:14} Chi aprirà gli usci del suo muso? Lo spavento è d’intorno a’ suoi denti.
{41:15} I suoi forti scudi sono una cosa superba; Son serrati strettamente come con un suggello.
{41:16} L’uno si attiene all’altro, Talchè il vento non può entrar per entro.
{41:17} Sono attaccati gli uni agli altri, ed accoppiati insieme, E non possono spiccarsi l’uno dall’altro.
{41:18} I suoi starnuti fanno sfavillar della luce, E i suoi occhi son simili alle palpebre dell’alba.
{41:19} Della sua gola escono fiaccole, Scintille di fuoco ne sprizzano.
{41:20} Delle sue nari esce un fumo, Come d’una pignatta bollente, o d’una caldaia.
{41:21} L’alito suo accende i carboni, E fiamma esce della sua bocca.
{41:22} La possa alberga nel suo collo, E la doglia tresca davanti a lui.
{41:23} Le polpe della sua carne son compresse; Egli ha la carne addosso soda, e non tremola punto.
{41:24} Il cuor suo è sodo come una pietra, E massiccio come un pezzo della macina disotto.
{41:25} I più forti e valenti hanno paura di lui, quando egli si alza; E si purgano de’ lor peccati, per lo gran fracasso.
{41:26} Nè la spada di chi l’aggiungerà potrà durare, Nè l’asta, nè lo spuntone, nè la corazza:
{41:27} Egli reputa il ferro per paglia, E il rame per legno intarlato.
{41:28} La saetta non lo farà fuggire; Le pietre della frombola si mutano inverso lui in istoppia.
{41:29} Gli ordigni son da lui riputati stoppia; Ed egli si beffa del vibrare dello spuntone.
{41:30} Egli ha sotto di sè de’ testi pungenti; Egli striscia come una trebbia di ferro in sul pantano.
{41:31} Egli fa bollire il profondo mare come una caldaia; Egli rende il mare simile a una composizione d’unguentaro.
{41:32} Egli fa rilucere dietro a sè un sentiero, E l’abisso pare canuto.
{41:33} Non vi è alcuno animale in su la terra che gli possa essere assomigliato, Che sia stato fatto per esser senza paura.
{41:34} Egli riguarda ogni cosa eccelsa, Ed è re sopra tutte le più fiere belve.
{42:1} E GIOBBE rispose al Signore, e disse:
{42:2} Io so che tu puoi tutto; E che cosa niuna che tu abbia deliberata, non può essere impedita.
{42:3} Chi è costui, che oscura il consiglio senza scienza? Perciò, io ho dichiarata la mia opinione, Ma io non intendeva ciò ch’io diceva; Son cose maravigliose sopra la mia capacità, Ed io non le posso comprendere.
{42:4} Deh! ascolta, ed io parlerò; Ed io ti farò delle domande, e tu insegnami.
{42:5} Io avea con gli orecchi udito parlar di te; Ma ora l’occhio mio ti ha veduto.
{42:6} Perciò io riprovo ciò che ho detto, e me ne pento In su la polvere, ed in su la cenere.
{42:7} Ora, dopo che il Signore ebbe dette queste cose a Giobbe, egli disse ancora ad Elifaz Temanita: L’ira mia è accesa contro a te, e contro a’ due tuoi compagni; perciocchè voi non mi avete parlato dirittamente, come Giobbe, mio servitore.
{42:8} Ora dunque, pigliatevi sette giovenchi, e sette montoni, e andate al mio servitore Giobbe, ed offerite olocausto per voi; e faccia Giobbe, mio servitore, orazione per voi; perciocchè certamente io avrò riguardo a lui, per non farvi portar la pena della vostra stoltizia; conciossiachè voi non mi abbiate parlato dirittamente, come Giobbe, mio servitore.
{42:9} Ed Elifaz Temanita, e Bildad Suhita, e Sofar Naamatita, andarono, e fecero come il Signore avea loro detto. E il Signore esaudì Giobbe.
{42:10} E il Signore trasse Giobbe della sua cattività, dopo ch’egli ebbe fatta orazione per li suoi amici; e il Signore accrebbe a Giobbe al doppio tutto quello ch’egli avea avuto per l’addietro.
{42:11} E tutti i suoi fratelli, e tutte le sue sorelle, e tutti i suoi conoscenti di prima, vennero a lui, e mangiarono con lui in casa sua, e si condolsero con lui, e lo consolarono di tutto il male che il Signore avea fatto venir sopra lui; e ciascuno di essi gli donò una pezza di moneta, ed un monile d’oro.
{42:12} E il Signore benedisse lo stato ultimo di Giobbe, più che il primiero; talchè egli ebbe quattordicimila pecore, e seimila cammelli, e mille paia di buoi, e mille asine.
{42:13} Ed ebbe sette figliuoli e tre figliuole.
{42:14} E pose nome alla prima Gemima, e alla seconda Chesia, e alla terza Cheren-happuc.
{42:15} E non si trovarono in tutto quel paese donne alcune belle come le figliuole di Giobbe; e il lor padre diede loro eredità per mezzo i lor fratelli.
{42:16} E dopo queste cose, Giobbe visse cenquarant’anni, e vide i suoi figliuoli, e i figliuoli de’ suoi figliuoli, infino alla quarta generazione.
{42:17} Poi morì vecchio, e sazio di giorni.
