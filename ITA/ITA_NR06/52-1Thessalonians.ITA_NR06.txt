{i1:1} Indirizzo e saluti
{1:1} Paolo, Silvano e Timoteo alla chiesa dei Tessalonicesi che è in Dio Padre e nel Signore Gesù Cristo: grazia a voi e pace.
{i1:2} Fede dei Tessalonicesi
{1:2} Noi ringraziamo sempre Dio per voi tutti, nominandovi nelle nostre preghiere,
{1:3} ricordandoci continuamente, davanti al nostro Dio e Padre, dell’opera della vostra fede, delle fatiche del vostro amore e della costanza della vostra speranza nel nostro Signore Gesù Cristo.
{1:4} Conosciamo, fratelli amati da Dio, la vostra elezione.
{1:5} Infatti il nostro vangelo non vi è stato annunciato soltanto con parole, ma anche con potenza, con lo Spirito Santo e con piena convinzione; infatti sapete come ci siamo comportati fra voi, per il vostro bene.
{1:6} Voi siete divenuti imitatori nostri e del Signore, avendo ricevuto la parola in mezzo a molte sofferenze, con la gioia che dà lo Spirito Santo,
{1:7} tanto da diventare un esempio per tutti i credenti della Macedonia e dell’Acaia.
{1:8} Infatti da voi la parola del Signore ha echeggiato non soltanto nella Macedonia e nell’Acaia, ma anzi la fama della fede che avete in Dio si è sparsa in ogni luogo, di modo che non abbiamo bisogno di parlarne;
{1:9} perché essi stessi raccontano quale sia stata la nostra venuta fra voi, e come vi siete convertiti dagli idoli a Dio per servire il Dio vivente e vero,
{1:10} e per aspettare dai cieli il Figlio suo che egli ha risuscitato dai morti, cioè Gesù, che ci libera dall’ira imminente.
{i2:1} Condotta di Paolo in Tessalonica
{2:1} Voi stessi, fratelli, sapete che la nostra venuta tra voi non è stata vana;
{2:2} anzi, dopo aver prima sofferto e subìto oltraggi, come sapete, a Filippi, trovammo il coraggio nel nostro Dio per annunciarvi il vangelo di Dio in mezzo a molte lotte.
{2:3} Perché la nostra predicazione non proviene da finzione, né da motivi impuri, né è fatta con inganno;
{2:4} ma, come siamo stati approvati da Dio che ci ha stimati tali da poterci affidare il vangelo, parliamo in modo da piacere non agli uomini, ma a Dio che prova i nostri cuori.
{2:5} Difatti, non abbiamo mai usato un parlare lusinghevole, come ben sapete, né pretesti ispirati da cupidigia; Dio ne è testimone.
{2:6} E non abbiamo cercato gloria dagli uomini, né da voi, né da altri, sebbene, come apostoli di Cristo, avremmo potuto far valere la nostra autorità;
{2:7} invece, siamo stati mansueti in mezzo a voi, come una nutrice che cura teneramente i suoi bambini.
{2:8} Così, nel nostro grande affetto per voi, eravamo disposti a darvi non soltanto il vangelo di Dio, ma anche le nostre proprie vite, tanto ci eravate diventati cari.
{2:9} Perché, fratelli, voi ricordate la nostra fatica e la nostra pena; infatti è lavorando notte e giorno, per non essere di peso a nessuno di voi, che vi abbiamo predicato il vangelo di Dio.
{2:10} Voi siete testimoni, e Dio lo è pure, del modo santo, giusto e irreprensibile con cui ci siamo comportati verso di voi che credete;
{2:11} sapete pure che, come fa un padre con i suoi figli,
{2:12} abbiamo esortato, confortato e scongiurato ciascuno di voi a comportarsi in modo degno di Dio, che vi chiama al suo regno e alla sua gloria.
{i2:13} Fedeltà dei Tessalonicesi
{2:13} Per questa ragione anche noi ringraziamo sempre Dio: perché quando riceveste da noi la parola della predicazione di Dio, voi l’accettaste non come parola di uomini, ma, quale essa è veramente, come parola di Dio, la quale opera efficacemente in voi che credete.
{2:14} Infatti, fratelli, voi siete diventati imitatori delle chiese di Dio che sono in Cristo Gesù nella Giudea; poiché anche voi avete sofferto da parte dei vostri connazionali le stesse tribolazioni che quelle chiese hanno sofferto da parte dei Giudei,
{2:15} i quali hanno ucciso il Signore Gesù e i profeti, e hanno cacciato noi; essi non piacciono a Dio e sono nemici di tutti gli uomini,
{2:16} impedendoci di parlare agli stranieri perché siano salvati. Colmano così senza posa la misura dei loro peccati; ma ormai li ha raggiunti l’ira finale.
{i2:17} Missione di Timoteo
{2:17} Quanto a noi, fratelli, privati di voi per breve tempo, di persona ma non di cuore, abbiamo tanto più cercato, con grande desiderio, di vedere il vostro volto.
{2:18} Perciò più volte abbiamo voluto, almeno io, Paolo, venire da voi; ma Satana ce lo ha impedito.
{2:19} Qual è infatti la nostra speranza, o la nostra gioia, o la corona di cui siamo fieri? Non siete forse voi, davanti al nostro Signore Gesù quando egli verrà?
{2:20} Sì, certo, voi siete il nostro vanto e la nostra gioia.
{3:1} Perciò, non potendo più resistere, preferimmo restare soli ad Atene;
{3:2} e mandammo Timoteo, nostro fratello e collaboratore di Dio nel vangelo di Cristo, per confermarvi e confortarvi nella vostra fede,
{3:3} affinché nessuno fosse scosso in mezzo a queste tribolazioni; infatti voi stessi sapete che a questo siamo destinati.
{3:4} Perché anche quando eravamo tra di voi, vi preannunciavamo che avremmo dovuto soffrire, come poi è avvenuto, e voi lo sapete.
{3:5} Perciò anch’io, non potendo più resistere, mandai a informarmi della vostra fede, temendo che il tentatore vi avesse tentati, e la nostra fatica fosse risultata vana.
{3:6} Ma ora Timoteo è ritornato e ci ha recato buone notizie della vostra fede e del vostro amore, e ci ha detto che conservate sempre un buon ricordo di noi e desiderate vederci, come anche noi desideriamo vedere voi.
{3:7} Per questa ragione, fratelli, siamo stati consolati a vostro riguardo, a motivo della vostra fede, pur fra tutte le nostre angustie e afflizioni;
{3:8} perché ora, se state saldi nel Signore, ci sentiamo rivivere.
{3:9} Come potremmo, infatti, esprimere a Dio la nostra gratitudine a vostro riguardo, per la gioia che ci date davanti al nostro Dio,
{3:10} mentre notte e giorno preghiamo intensamente di poter vedere il vostro volto e di colmare le lacune della vostra fede?
{3:11} Ora Dio stesso, nostro Padre, e il nostro Signore Gesù ci appianino la via per venire da voi;
{3:12} e quanto a voi, il Signore vi faccia crescere e abbondare in amore gli uni verso gli altri e verso tutti, come anche noi abbondiamo verso di voi,
{3:13} per rendere i vostri cuori saldi, irreprensibili in santità davanti a Dio nostro Padre, quando il nostro Signore Gesù verrà con tutti i suoi santi.
{i4:1} Esortazione alla santità
{4:1} Del resto, fratelli, avete imparato da noi il modo in cui dovete comportarvi e piacere a Dio ed è già così che vi comportate. Vi preghiamo e vi esortiamo nel Signore Gesù a progredire sempre di più.
{4:2} Infatti sapete quali istruzioni vi abbiamo date nel nome del Signore Gesù.
{4:3} Perché questa è la volontà di Dio: che vi santifichiate, che vi asteniate dalla fornicazione,
{4:4} che ciascuno di voi sappia possedere il proprio corpo in santità e onore,
{4:5} senza abbandonarsi a passioni disordinate come fanno gli stranieri che non conoscono Dio;
{4:6} che nessuno opprima il fratello né lo sfrutti negli affari; perché il Signore è un vendicatore in tutte queste cose, come già vi abbiamo detto e dichiarato prima.
{4:7} Infatti Dio ci ha chiamati non a impurità, ma a santificazione.
{4:8} Chi dunque disprezza questi precetti, non disprezza un uomo, ma quel Dio che vi fa (anche) dono del suo Santo Spirito.
{4:9} Quanto all’amore fraterno non avete bisogno che io ve ne scriva, poiché voi stessi avete imparato da Dio ad amarvi gli uni gli altri,
{4:10} e veramente lo fate verso tutti i fratelli che sono nell’intera Macedonia. Ma vi esortiamo, fratelli, ad abbondare in questo sempre di più,
{4:11} e a cercare di vivere in pace, di fare i fatti vostri e di lavorare con le vostre mani, come vi abbiamo ordinato di fare,
{4:12} affinché camminiate dignitosamente verso quelli di fuori e non abbiate bisogno di nessuno.
{i4:13} Il rapimento della chiesa; il ritorno del Signore
{4:13} Fratelli, non vogliamo che siate nell’ignoranza riguardo a quelli che dormono, affinché non siate tristi come gli altri che non hanno speranza.
{4:14} Infatti, se crediamo che Gesù morì e risuscitò, crediamo pure che Dio, per mezzo di Gesù, ricondurrà con lui quelli che si sono addormentati.
{4:15} Poiché questo vi diciamo mediante la parola del Signore: che noi viventi, i quali saremo rimasti fino alla venuta del Signore, non precederemo quelli che si sono addormentati;
{4:16} perché il Signore stesso, con un ordine, con voce d’arcangelo e con la tromba di Dio, scenderà dal cielo, e prima risusciteranno i morti in Cristo;
{4:17} poi noi viventi, che saremo rimasti, verremo rapiti insieme con loro, sulle nuvole, a incontrare il Signore nell’aria; e così saremo sempre con il Signore.
{4:18} Consolatevi dunque gli uni gli altri con queste parole.
{5:1} Quanto poi ai tempi e ai momenti, fratelli, non avete bisogno che ve ne scriva;
{5:2} perché voi stessi sapete molto bene che il giorno del Signore verrà come viene un ladro nella notte.
{5:3} Quando diranno: «Pace e sicurezza», allora una rovina improvvisa verrà loro addosso, come le doglie alla donna incinta; e non scamperanno.
{5:4} Ma voi, fratelli, non siete nelle tenebre, così che quel giorno abbia a sorprendervi come un ladro;
{5:5} perché voi tutti siete figli di luce e figli del giorno; noi non siamo della notte né delle tenebre.
{5:6} Non dormiamo dunque come gli altri, ma vegliamo e siamo sobri;
{5:7} poiché quelli che dormono, dormono di notte, e quelli che si ubriacano, lo fanno di notte.
{5:8} Ma noi, che siamo del giorno, siamo sobri, avendo rivestito la corazza della fede e dell’amore e preso per elmo la speranza della salvezza.
{5:9} Dio infatti non ci ha destinati a ira, ma ad ottenere salvezza per mezzo del nostro Signore Gesù Cristo,
{5:10} il quale è morto per noi affinché, sia che vegliamo sia che dormiamo, viviamo insieme con lui.
{5:11} Perciò, consolatevi a vicenda ed edificatevi gli uni gli altri, come d’altronde già fate.
{i5:12} Ultime raccomandazioni
{5:12} Fratelli, vi preghiamo di avere riguardo per coloro che faticano in mezzo a voi, che vi sono preposti nel Signore e vi istruiscono,
{5:13} e di tenerli in grande stima e di amarli a motivo della loro opera. Vivete in pace tra di voi.
{5:14} Vi esortiamo, fratelli, ad ammonire i disordinati, a confortare gli scoraggiati, a sostenere i deboli, a essere pazienti con tutti.
{5:15} Guardate che nessuno renda ad alcuno male per male; anzi cercate sempre il bene gli uni degli altri e quello di tutti.
{5:16} Siate sempre gioiosi;
{5:17} non cessate mai di pregare;
{5:18} in ogni cosa rendete grazie, perché questa è la volontà di Dio in Cristo Gesù verso di voi.
{5:19} Non spegnete lo Spirito.
{5:20} Non disprezzate le profezie,
{5:21} ma esaminate ogni cosa e ritenete il bene;
{5:22} astenetevi da ogni specie di male.
{5:23} Or il Dio della pace vi santifichi egli stesso completamente; e l’intero essere vostro, lo spirito, l’anima e il corpo, sia conservato irreprensibile per la venuta del Signore nostro Gesù Cristo.
{5:24} Fedele è colui che vi chiama, ed egli farà anche questo.
{5:25} Fratelli, pregate per noi.
{5:26} Salutate tutti i fratelli con un santo bacio.
{5:27} Io vi scongiuro per il Signore che si legga questa lettera a tutti i fratelli.
{5:28} La grazia del Signore nostro Gesù Cristo sia con voi.
