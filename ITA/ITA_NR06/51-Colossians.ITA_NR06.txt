{i1:1} Indirizzo e saluti
{1:1} Paolo, apostolo di Cristo Gesù per volontà di Dio, e il fratello Timoteo
{1:2} ai santi e fedeli fratelli in Cristo che sono in Colosse: grazia a voi e pace da Dio, nostro Padre.
{i1:3} Rendimento di grazie e preghiera di Paolo
{1:3} Noiringraziamo Dio, Padre del nostro Signore Gesù Cristo, pregando sempre per voi,
{1:4} perché abbiamo sentito parlare della vostra fede in Cristo Gesù e dell’amore che avete per tutti i santi,
{1:5} a causa della speranza che vi è riservata nei cieli, della quale avete già sentito parlare mediante la predicazione della verità del vangelo.
{1:6} Esso è in mezzo a voi, e nel mondo intero porta frutto e cresce, come avviene anche tra di voi dal giorno che ascoltaste e conosceste la grazia di Dio in verità,
{1:7} secondo quello che avete imparato da Epafra, il nostro caro compagno di servizio, che è fedele ministro di Cristo per voi.
{1:8} Egli ci ha anche fatto conoscere il vostro amore nello Spirito.
{1:9} Perciò anche noi, dal giorno che abbiamo saputo questo, non cessiamo di pregare per voi e di domandare che siate ricolmi della profonda conoscenza della volontà di Dio con ogni sapienza e intelligenza spirituale,
{1:10} perché camminiate in modo degno del Signore per piacergli in ogni cosa, portando frutto in ogni opera buona e crescendo nella conoscenza di Dio;
{1:11} fortificati in ogni cosa dalla sua gloriosa potenza, per essere sempre pazienti e perseveranti;
{1:12} ringraziando con gioia il Padre che vi ha messi in grado di partecipare alla sorte dei santi nella luce.
{i1:13} Il primato di Cristo
{1:13} Dio ci ha liberati dal potere delle tenebre e ci ha trasportati nel regno del suo amato Figlio.
{1:14} In lui abbiamo la redenzione, il perdono dei peccati.
{1:15} Egli è l’immagine del Dio invisibile, il primogenito di ogni creatura;
{1:16} poiché in lui sono state create tutte le cose che sono nei cieli e sulla terra, le visibili e le invisibili: troni, signorie, principati, potestà; tutte le cose sono state create per mezzo di lui e in vista di lui.
{1:17} Egli è prima di ogni cosa e tutte le cose sussistono in lui.
{1:18} Egli è il capo del corpo, cioè della chiesa; egli che è il principio, il primogenito dai morti, affinché in ogni cosa abbia il primato.
{1:19} Poiché al Padre piacque di far abitare in lui tutta la pienezza
{1:20} e di riconciliare con sé tutte le cose per mezzo di lui, avendo fatto la pace mediante il sangue della sua croce; (per mezzo di lui, dico,) tanto le cose che sono sulla terra, quanto quelle che sono nei cieli.
{1:21} Anche voi, che un tempo eravate estranei e nemici a causa dei vostri pensieri e delle vostre opere malvagie,
{1:22} ora egli vi ha riconciliati nel corpo della sua carne, per mezzo della sua morte, per farvi comparire davanti a sé santi, senza difetto e irreprensibili,
{1:23} se appunto perseverate nella fede, fondati e saldi e senza lasciarvi smuovere dalla speranza del vangelo che avete ascoltato, il quale è stato predicato a ogni creatura sotto il cielo e di cui io, Paolo, sono diventato servitore.
{i1:24} Il combattimento dell’apostolo
{1:24} Ora sono lieto di soffrire per voi; e quel che manca alle afflizioni di Cristo lo compio nella mia carne a favore del suo corpo che è la chiesa.
{1:25} Di questa io sono diventato servitore, secondo l’incarico che Dio mi ha dato per voi di annunciare nella sua totalità la parola di Dio,
{1:26} cioè, il mistero che è stato nascosto per tutti i secoli e per tutte le generazioni, ma che ora è stato manifestato ai suoi santi.
{1:27} Dio ha voluto far loro conoscere quale sia la ricchezza della gloria di questo mistero fra gli stranieri, cioè Cristo in voi, la speranza della gloria,
{1:28} che noi proclamiamo, esortando ciascun uomo e ciascun uomo istruendo in ogni sapienza, affinché presentiamo ogni uomo perfetto in Cristo.
{1:29} A questo fine mi affatico, combattendo con la sua forza, che agisce in me con potenza.
{2:1} Desidero infatti che sappiate quale arduo combattimento sostengo per voi, per quelli di Laodicea e per tutti quelli che non mi hanno mai visto di persona,
{2:2} affinché i loro cuori siano incoraggiati e, uniti mediante l’amore, siano dotati di tutta la ricchezza della piena intelligenza per conoscere a fondo il mistero di Dio, cioè Cristo,
{2:3} nel quale tutti i tesori della sapienza e della conoscenza sono nascosti.
{i2:4} Avvertimento contro le false dottrine
{2:4} Dico questo affinché nessuno vi inganni con parole seducenti;
{2:5} perché, sebbene sia assente di persona, sono però con voi spiritualmente, e mi rallegro vedendo il vostro ordine e la fermezza della vostra fede in Cristo.
{2:6} Come dunque avete ricevuto Cristo Gesù, il Signore, così camminate in lui;
{2:7} radicati ed edificati in lui, saldi nella fede, come vi è stata insegnata, e abbondando nel ringraziamento.
{2:8} Guardate che nessuno faccia di voi sua preda con la filosofia e con vani raggiri secondo la tradizione degli uomini e gli elementi del mondo e non secondo Cristo;
{2:9} perché in lui abita corporalmente tutta la pienezza della Deità;
{2:10} e voi avete tutto pienamente in lui, che è il capo di ogni principato e di ogni potestà;
{2:11} in lui siete anche stati circoncisi di una circoncisione non fatta da mano d’uomo, ma della circoncisione di Cristo, che consiste nello spogliamento del corpo della carne,
{2:12} essendo stati con lui sepolti nel battesimo, nel quale siete anche stati risuscitati con lui mediante la fede nella potenza di Dio che lo ha risuscitato dai morti.
{2:13} Voi, che eravate morti nei peccati e nella incirconcisione della vostra carne, voi, dico, Dio ha vivificati con lui, perdonandoci tutti i peccati,
{2:14} avendo cancellato il documento a noi ostile, i cui comandamenti ci condannavano, e l’ha tolto di mezzo, inchiodandolo sulla croce;
{2:15} e avendo spogliato i principati e le potestà, ne ha fatto un pubblico spettacolo, trionfando su di loro per mezzo della croce.
{2:16} Nessuno dunque vi giudichi quanto al mangiare o al bere, o rispetto a feste, a noviluni, a sabati,
{2:17} che sono l’ombra di cose che dovevano avvenire; ma il corpo è di Cristo.
{2:18} Nessuno vi derubi a suo piacere del vostro premio, con un pretesto di umiltà e di culto degli angeli, affidandosi alle proprie visioni, gonfio di vanità nella sua mente carnale,
{2:19} senza attenersi al Capo, da cui tutto il corpo, ben fornito e congiunto insieme mediante le giunture e i legamenti, progredisce nella crescita voluta da Dio.
{2:20} Se siete morti con Cristo agli elementi del mondo, perché, come se viveste nel mondo, vi lasciate imporre dei precetti quali:
{2:21} «Non toccare, non assaggiare, non maneggiare»
{2:22} (tutte cose destinate a scomparire con l’uso), secondo i comandamenti e le dottrine degli uomini?
{2:23} Quelle cose hanno, è vero, una reputazione di sapienza per quel tanto che è in esse di culto volontario, di umiltà e di austerità nel trattare il corpo, ma non hanno alcun valore; servono solo a soddisfare la carne.
{i3:1} La vita nuova in Cristo
{3:1} Se dunque siete stati risuscitati con Cristo, cercate le cose di lassù, dove Cristo è seduto alla destra di Dio.
{3:2} Aspirate alle cose di lassù, non a quelle che sono sulla terra;
{3:3} poiché voi moriste e la vostra vita è nascosta con Cristo in Dio.
{3:4} Quando Cristo, la vita vostra, sarà manifestato, allora anche voi sarete con lui manifestati in gloria.
{3:5} Fate dunque morire ciò che in voi è terreno: fornicazione, impurità, passioni, desideri cattivi e la cupidigia che è idolatria.
{3:6} Per queste cose viene l’ira di Dio (sugli uomini ribelli).
{3:7} E così camminaste un tempo anche voi, quando vivevate in esse.
{3:8} Ora invece deponete anche voi tutte queste cose: ira, collera, malignità, calunnia; e non vi escano di bocca parole oscene.
{3:9} Non mentite gli uni agli altri, perché vi siete spogliati dell’uomo vecchio con le sue opere
{3:10} e vi siete rivestiti del nuovo, che si va rinnovando in conoscenza a immagine di colui che l’ha creato.
{3:11} Qui non c’è Greco o Giudeo, circoncisione o incirconcisione, barbaro, Scita, schiavo, libero, ma Cristo è tutto e in tutti.
{3:12} Vestitevi, dunque, come eletti di Dio, santi e amati, di sentimenti di misericordia, di benevolenza, di umiltà, di mansuetudine, di pazienza.
{3:13} Sopportatevi gli uni gli altri e perdonatevi a vicenda, se uno ha di che dolersi di un altro. Come il Signore vi ha perdonati, così fate anche voi.
{3:14} Al di sopra di tutte queste cose vestitevi dell’amore che è il vincolo della perfezione.
{3:15} E la pace di Cristo, alla quale siete stati chiamati per essere un solo corpo, regni nei vostri cuori; e siate riconoscenti.
{3:16} La parola di Cristo abiti in voi abbondantemente, ammaestrandovi ed esortandovi gli uni gli altri con ogni sapienza, cantando di cuore a Dio, sotto l’impulso della grazia, salmi, inni e cantici spirituali.
{3:17} Qualunque cosa facciate, in parole o in opere, fate ogni cosa nel nome del Signore Gesù, ringraziando Dio Padre per mezzo di lui.
{i3:18} Doveri cristiani nella vita nuova
{3:18} Mogli, siate sottomesse ai vostri mariti, come si conviene nel Signore.
{3:19} Mariti, amate le vostre mogli, e non v’inasprite contro di loro.
{3:20} Figli, ubbidite ai vostri genitori in ogni cosa, poiché questo è gradito al Signore.
{3:21} Padri, non irritate i vostri figli, affinché non si scoraggino.
{3:22} Servi, ubbidite in ogni cosa ai vostri padroni secondo la carne; non servendoli soltanto quando vi vedono, come per piacere agli uomini, ma con semplicità di cuore, temendo il Signore.
{3:23} Qualunque cosa facciate, fatela di buon animo, come per il Signore e non per gli uomini,
{3:24} sapendo che dal Signore riceverete per ricompensa l’eredità. Servite Cristo, il Signore!
{3:25} Infatti chi agisce ingiustamente riceverà la retribuzione del torto che avrà fatto, senza che vi siano favoritismi.
{4:1} Padroni, date ai vostri servi ciò che è giusto ed equo, sapendo che anche voi avete un padrone nel cielo.
{i4:2} Raccomandazioni particolari e saluti
{4:2} Perseverate nella preghiera, vegliando in essa con rendimento di grazie.
{4:3} Pregate nello stesso tempo anche per noi, affinché Dio ci apra una porta per la parola, perché possiamo annunciare il mistero di Cristo, a motivo del quale mi trovo prigioniero,
{4:4} e che io lo faccia conoscere, parlandone come devo.
{4:5} Comportatevi con saggezza verso quelli di fuori, recuperando il tempo.
{4:6} Il vostro parlare sia sempre con grazia, condito con sale, per sapere come dovete rispondere a ciascuno.
{4:7} Tutto ciò che mi riguarda ve lo farà sapere Tichico, il caro fratello e fedele servitore, mio compagno di servizio nel Signore.
{4:8} Ve l’ho mandato appunto perché conosciate la nostra situazione ed egli consoli i vostri cuori;
{4:9} e con lui ho mandato il fedele e caro fratello Onesimo, che è dei vostri. Essi vi faranno sapere tutto ciò che accade qui.
{4:10} Vi salutano Aristarco, mio compagno di prigionia, Marco, il cugino di Barnaba (a proposito del quale avete ricevuto istruzioni; se viene da voi, accoglietelo),
{4:11} e Gesù, detto Giusto. Questi provengono dai circoncisi, e sono gli unici che collaborano con me per il regno di Dio, e che mi sono stati di conforto.
{4:12} Vi saluta Epafra, che è dei vostri ed è servo di Cristo (Gesù). Egli lotta sempre per voi nelle sue preghiere perché stiate saldi, come uomini compiuti, completamente disposti a fare la volontà di Dio.
{4:13} Infatti gli rendo testimonianza che si dà molta pena per voi, per quelli di Laodicea e per quelli di Ierapoli.
{4:14} Vi salutano Luca, il caro medico, e Dema.
{4:15} Salutate i fratelli che sono a Laodicea, Ninfa e la chiesa che è in casa sua.
{4:16} Quando questa lettera sarà stata letta da voi, fate che sia letta anche nella chiesa dei Laodicesi, e leggete anche voi quella che vi sarà mandata da Laodicea.
{4:17} Dite ad Archippo: «Bada al servizio che hai ricevuto nel Signore, per compierlo bene».
{4:18} Il saluto è di mia propria mano, di me, Paolo. Ricordatevi delle mie catene. La grazia sia con voi.
