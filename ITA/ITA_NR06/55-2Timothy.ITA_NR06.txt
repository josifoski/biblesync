{i1:1} Indirizzo e saluti
{1:1} Paolo, apostolo di Cristo Gesù per volontà di Dio, secondo la promessa della vita che è in Cristo Gesù,
{1:2} a Timoteo, mio caro figlio, grazia, misericordia e pace da Dio Padre e da Cristo Gesù, nostro Signore.
{i1:3} Esortazione rivolta a Timoteo
{1:3} Ringrazio Dio, che servo come già i miei antenati con pura coscienza, ricordandomi regolarmente di te nelle mie preghiere giorno e notte;
{1:4} ripenso alle tue lacrime e desidero intensamente vederti per essere riempito di gioia.
{1:5} Ricordo infatti la fede sincera che è in te, la quale abitò prima in tua nonna Loide e in tua madre Eunice e, sono convinto, abita pure in te.
{1:6} Per questo motivo ti ricordo di ravvivare il dono di Dio che è in te mediante l’imposizione delle mie mani.
{1:7} Dio infatti ci ha dato uno spirito non di timidezza, ma di forza, di amore e di autocontrollo.
{1:8} Non avere dunque vergogna della testimonianza del nostro Signore, né di me, suo carcerato; ma soffri anche tu per il vangelo, sorretto dalla potenza di Dio.
{1:9} Egli ci ha salvati e ci ha rivolto una santa chiamata, non a motivo delle nostre opere, ma secondo il suo proposito e la grazia che ci è stata fatta in Cristo Gesù fin dall’eternità,
{1:10} e che è stata ora manifestata con l’apparizione del Salvatore nostro Cristo Gesù, il quale ha distrutto la morte e ha messo in luce la vita e l’immortalità mediante il vangelo,
{1:11} in vista del quale io sono stato costituito araldo, apostolo e dottore.
{1:12} È anche per questo motivo che soffro queste cose; ma non me ne vergogno, perché so in chi ho creduto, e sono convinto che egli ha il potere di custodire il mio deposito fino a quel giorno.
{1:13} Prendi come modello le sane parole che hai udite da me, con la fede e l’amore che si hanno in Cristo Gesù.
{1:14} Custodisci il buon deposito per mezzo dello Spirito Santo che abita in noi.
{1:15} Tu sai questo: che tutti quelli che sono in Asia mi hanno abbandonato, tra i quali Figello ed Ermogene.
{1:16} Conceda il Signore misericordia alla famiglia di Onesiforo, perché egli mi ha molte volte confortato e non si è vergognato della mia catena;
{1:17} anzi, quando è venuto a Roma, mi ha cercato con premura e mi ha trovato.
{1:18} Gli conceda il Signore di trovare misericordia presso di lui in quel giorno. Tu sai pure molto bene quanti servizi abbia reso a Efeso.
{i2:1} Il soldato fedele di Gesù Cristo
{2:1} Tu dunque, figlio mio, fortìficati nella grazia che è in Cristo Gesù,
{2:2} e le cose che hai udite da me in presenza di molti testimoni, affidale a uomini fedeli, che siano capaci di insegnarle anche ad altri.
{2:3} Sopporta anche tu le sofferenze, come un buon soldato di Cristo Gesù.
{2:4} Nessuno, prestando servizio come soldato, s’immischia nelle faccende della vita, se vuol piacere a colui che lo ha arruolato.
{2:5} Allo stesso modo quando uno lotta come atleta non riceve la corona, se non ha lottato secondo le regole.
{2:6} Il lavoratore che fatica deve essere il primo ad avere la sua parte dei frutti.
{2:7} Considera quel che dico, perché il Signore ti darà intelligenza in ogni cosa.
{2:8} Ricòrdati di Gesù Cristo, risorto dai morti, della stirpe di Davide, secondo il mio vangelo,
{2:9} per il quale io soffro fino ad essere incatenato come un malfattore; ma la parola di Dio non è incatenata.
{2:10} Ecco perché sopporto ogni cosa per amore degli eletti, affinché anch’essi conseguano la salvezza che è in Cristo Gesù, insieme alla gloria eterna.
{2:11} Certa è quest’affermazione: se siamo morti con lui, con lui anche vivremo;
{2:12} se abbiamo costanza, con lui anche regneremo;
{2:13} se lo rinnegheremo anch’egli ci rinnegherà; se siamo infedeli, egli rimane fedele, perché non può rinnegare se stesso.
{i2:14} Avvertimento contro l’empietà
{2:14} Ricorda loro queste cose, scongiurandoli davanti a Dio che non facciano dispute di parole; esse non servono a niente e conducono alla rovina chi le ascolta.
{2:15} Sfòrzati di presentare te stesso davanti a Dio come un uomo approvato, un operaio che non abbia di che vergognarsi, che tagli rettamente la parola della verità.
{2:16} Ma evita le chiacchiere profane, perché quelli che le fanno avanzano sempre più nell’empietà
{2:17} e la loro parola andrà rodendo come fa la cancrena; tra questi sono Imeneo e Fileto,
{2:18} uomini che hanno deviato dalla verità, dicendo che la risurrezione è già avvenuta, e sovvertono la fede di alcuni.
{2:19} Tuttavia il solido fondamento di Dio rimane fermo, portando questo sigillo: «Il Signore conosce quelli che sono suoi », e: «Si ritragga dall’iniquità chiunque pronuncia il nome del Signore ».
{2:20} In una grande casa non ci sono soltanto vasi d’oro e d’argento, ma anche vasi di legno e di terra; e gli uni sono destinati a un uso nobile e gli altri a un uso ignobile.
{2:21} Se dunque uno si conserva puro da quelle cose, sarà un vaso nobile, santificato, utile al servizio del padrone, preparato per ogni opera buona.
{2:22} Fuggi le passioni giovanili e ricerca la giustizia, la fede, l’amore e la pace con quelli che invocano il Signore con un cuore puro.
{2:23} Evita inoltre le dispute stolte e insensate, sapendo che generano contese.
{2:24} Il servo del Signore non deve litigare, ma deve essere mite con tutti, capace di insegnare, paziente.
{2:25} Deve istruire con mansuetudine gli oppositori, nella speranza che Dio conceda loro di ravvedersi per riconoscere la verità,
{2:26} in modo che, rientrati in se stessi, escano dal laccio del diavolo, che li aveva presi prigionieri perché facessero la sua volontà.
{i3:1} Corruzione estrema degli ultimi tempi
{3:1} Or sappi questo: negli ultimi giorni verranno tempi difficili;
{3:2} perché gli uomini saranno egoisti, amanti del denaro, vanagloriosi, superbi, bestemmiatori, ribelli ai genitori, ingrati, irreligiosi,
{3:3} insensibili, sleali, calunniatori, intemperanti, spietati, senza amore per il bene,
{3:4} traditori, sconsiderati, orgogliosi, amanti del piacere anziché di Dio,
{3:5} aventi l’apparenza della pietà, mentre ne hanno rinnegato la potenza. Anche da costoro allontànati!
{3:6} Poiché nel numero di costoro ci sono quelli che si insinuano nelle case e circuiscono donnette cariche di peccati, agitate da varie passioni,
{3:7} le quali cercano sempre di imparare e non possono mai giungere alla conoscenza della verità.
{3:8} E come Iannè e Iambrè si opposero a Mosè, così anche costoro si oppongono alla verità: uomini dalla mente corrotta, che non hanno dato buona prova quanto alla fede.
{3:9} Ma non andranno più oltre, perché la loro stoltezza sarà manifesta a tutti, come fu quella di quegli uomini.
{i3:10} Esortazioni varie rivolte a Timoteo
{3:10} Tu invece hai seguito da vicino il mio insegnamento, la mia condotta, i miei propositi, la mia fede, la mia pazienza, il mio amore, la mia costanza,
{3:11} le mie persecuzioni, le mie sofferenze, quello che mi accadde ad Antiochia, a Iconio e a Listra. Sai quali persecuzioni ho sopportato, e il Signore mi ha liberato da tutte.
{3:12} Del resto, tutti quelli che vogliono vivere piamente in Cristo Gesù saranno perseguitati.
{3:13} Ma gli uomini malvagi e gli impostori andranno di male in peggio, ingannando gli altri ed essendo ingannati.
{3:14} Tu, invece, persevera nelle cose che hai imparate e di cui hai acquistato la certezza, sapendo da chi le hai imparate,
{3:15} e che fin da bambino hai avuto conoscenza delle sacre Scritture, le quali possono darti la sapienza che conduce alla salvezza mediante la fede in Cristo Gesù.
{3:16} Ogni Scrittura è ispirata da Dio e utile a insegnare, a riprendere, a correggere, a educare alla giustizia,
{3:17} perché l’uomo di Dio sia completo e ben preparato per ogni opera buona.
{4:1} Ti scongiuro, davanti a Dio e a Cristo Gesù che deve giudicare i vivi e i morti, per la sua apparizione e il suo regno:
{4:2} predica la parola, insisti in ogni occasione favorevole e sfavorevole, convinci, rimprovera, esorta con ogni tipo di insegnamento e pazienza.
{4:3} Infatti verrà il tempo che non sopporteranno più la sana dottrina, ma, per prurito di udire, si cercheranno maestri in gran numero secondo le proprie voglie,
{4:4} e distoglieranno le orecchie dalla verità e si volgeranno alle favole.
{4:5} Ma tu sii vigilante in ogni cosa, sopporta le sofferenze, svolgi il compito di evangelista, adempi fedelmente il tuo ministero.
{i4:6} Paolo prevede la sua morte; ultime raccomandazioni
{4:6} Quanto a me, io sto per essere offerto in libazione, e il tempo della mia partenza è giunto.
{4:7} Ho combattuto il buon combattimento, ho finito la corsa, ho conservato la fede.
{4:8} Ormai mi è riservata la corona di giustizia che il Signore, il giusto giudice, mi assegnerà in quel giorno; e non solo a me, ma anche a tutti quelli che avranno amato la sua apparizione.
{4:9} Cerca di venire presto da me,
{4:10} perché Dema, avendo amato questo mondo, mi ha lasciato e se n’è andato a Tessalonica. Crescente è andato in Galazia, Tito in Dalmazia.
{4:11} Solo Luca è con me. Prendi Marco e conducilo con te, poiché mi è molto utile per il ministero.
{4:12} Tichico l’ho mandato a Efeso.
{4:13} Quando verrai porta il mantello che ho lasciato a Troas da Carpo, e i libri, specialmente le pergamene.
{4:14} Alessandro, il ramaio, mi ha procurato molti mali. Il Signore gli renderà secondo le sue opere.
{4:15} Guàrdati anche tu da lui, perché egli si è opposto violentemente alle nostre parole.
{4:16} Nella mia prima difesa nessuno si è trovato al mio fianco, ma tutti mi hanno abbandonato; ciò non venga loro imputato!
{4:17} Il Signore però mi ha assistito e mi ha reso forte, affinché per mezzo mio il messaggio fosse pienamente proclamato e lo ascoltassero tutti i pagani; e sono stato liberato dalle fauci del leone.
{4:18} Il Signore mi libererà da ogni azione malvagia e mi salverà nel suo regno celeste. A lui sia la gloria nei secoli dei secoli. Amen.
{4:19} Saluta Prisca e Aquila e la famiglia di Onesiforo.
{4:20} Erasto è rimasto a Corinto; Trofimo l’ho lasciato ammalato a Mileto.
{4:21} Cerca di venire prima dell’inverno. Ti salutano Eubulo, Pudente, Lino, Claudia e tutti i fratelli.
{4:22} Il Signore sia con il tuo spirito. La grazia sia con voi.
