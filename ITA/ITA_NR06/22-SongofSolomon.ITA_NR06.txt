{1:1} Il Cantico dei Cantici di Salomone.
{1:2} Mi baci egli dei baci della sua bocca, poiché le tue carezze sono migliori del vino.
{1:3} I tuoi profumi hanno un odore soave, il tuo nome è un profumo che si spande; perciò ti amano le fanciulle!
{1:4} Attirami a te! Noi ti correremo dietro! Il re mi ha condotta nei suoi appartamenti. Noi gioiremo, ci rallegreremo a motivo di te; noi celebreremo le tue carezze più del vino! A ragione sei amato!
{1:5} Sono scura ma bella, o figlie di Gerusalemme, come le tende di Chedar, come i padiglioni di Salomone.
{1:6} Non guardate se sono scura; è il sole che mi ha abbronzata. I figli di mia madre si sono adirati contro di me; mi hanno fatta guardiana delle vigne, ma io la mia vigna non l’ho custodita.
{1:7} O tu che il mio cuore ama, dimmi dove conduci a pascolare il tuo gregge e dove lo fai riposare sul mezzogiorno. Infatti, perché sarei io come una donna sperduta, presso le greggi dei tuoi compagni?
{1:8} Se non lo sai, o la più bella delle donne, esci e segui le tracce delle pecore, e fa’ pascolare i tuoi capretti presso le tende dei pastori.
{1:9} Amica mia, io ti assomiglio alla mia cavalla che si attacca ai carri del faraone.
{1:10} Le tue guance sono belle in mezzo alle collane, il tuo collo è bello tra i filari di perle.
{1:11} Noi ti faremo delle collane d’oro con dei punti d’argento.
{1:12} Mentre il re è nel suo convito, il mio nardo esala il suo profumo.
{1:13} Il mio amico è per me come un sacchetto di mirra, che passa la notte sul mio seno.
{1:14} Il mio amico è per me come un grappolo di cipro delle vigne di En-Ghedi.
{1:15} Come sei bella, amica mia, come sei bella! I tuoi occhi sono come quelli dei colombi.
{1:16} Come sei bello, amico mio, come sei amabile! Anche il nostro letto è verdeggiante.
{1:17} Le travi delle nostre case sono di cedro, i nostri soffitti sono di cipresso.
{2:1} Io sono la rosa di Saron, il giglio delle valli.
{2:2} Quale un giglio tra le spine, tale è l’amica mia tra le fanciulle.
{2:3} Quale è un melo tra gli alberi del bosco, tale è l’amico mio fra i giovani. Io desidero sedermi alla sua ombra, il suo frutto è dolce al mio palato.
{2:4} Egli mi ha condotta nella casa del convito, l’insegna che stende su di me è amore.
{2:5} Fortificatemi con schiacciate d’uva passa, sostentatemi con mele, perché sono malata d’amore.
{2:6} La sua sinistra sia sotto il mio capo, la sua destra mi abbracci!
{2:7} Figlie di Gerusalemme, io vi scongiuro per le gazzelle, per le cerve dei campi: non svegliate, non svegliate l’amore mio, finché lei non lo desideri!
{2:8} Ecco la voce del mio amico! Eccolo che viene, saltando per i monti, balzando per i colli.
{2:9} L’amico mio è simile a una gazzella, o a un cerbiatto. Eccolo, egli sta dietro il nostro muro e guarda per la finestra, lancia occhiate attraverso le persiane.
{2:10} Il mio amico parla e mi dice: «Àlzati, amica mia, mia bella, e vieni,
{2:11} poiché ecco, l’inverno è passato, il tempo delle piogge è finito, se n’è andato;
{2:12} i fiori spuntano sulla terra, il tempo del canto è giunto e la voce della tortora si fa udire nella nostra campagna.
{2:13} Il fico ha messo i suoi frutti, le viti fiorite esalano il loro profumo. Àlzati, amica mia, mia bella, e vieni».
{2:14} Mia colomba, che stai nelle fessure delle rocce, nel nascondiglio delle balze, mostrami il tuo viso, fammi udire la tua voce; poiché la tua voce è soave e il tuo viso è bello.
{2:15} Prendeteci le volpi, le volpicine che guastano le vigne, poiché le nostre vigne sono in fiore!
{2:16} Il mio amico è mio e io sono sua: di lui, che pastura il gregge fra i gigli.
{2:17} Prima che spiri la brezza del giorno e che le ombre fuggano, torna, amico mio, come la gazzella o il cerbiatto sui monti che ci separano!
{3:1} Sul mio letto, durante la notte, ho cercato il mio amore; l’ho cercato, ma non l’ho trovato.
{3:2} Ora mi alzerò e andrò attorno per la città, per le strade e per le piazze; cercherò il mio amore. L’ho cercato, ma non l’ho trovato.
{3:3} Le guardie che vanno attorno per la città mi hanno incontrata; e ho chiesto loro: «Avete visto il mio amore?»
{3:4} Di poco le avevo passate, quando trovai il mio amore; io l’ho preso, e non lo lascerò finché non lo abbia condotto in casa di mia madre, nella camera di colei che mi ha concepita.
{3:5} Io vi scongiuro, figlie di Gerusalemme, per le gazzelle, per le cerve dei campi: non svegliate, non svegliate l’amore mio, finché lei non lo desideri!
{3:6} Chi è colei che sale dal deserto, simile a colonne di fumo, profumata di mirra e d’incenso e d’ogni aroma dei mercanti?
{3:7} Ecco la lettiga di Salomone, intorno a cui stanno sessanta prodi, fra i più valorosi d’Israele.
{3:8} Tutti maneggiano la spada, sono esperti nelle armi; ciascuno ha la sua spada al fianco, per gli spaventi notturni.
{3:9} Il re Salomone si è fatto una lettiga di legno del Libano.
{3:10} Ne ha fatto le colonne d’argento, la spalliera d’oro, il sedile di porpora; in mezzo è un ricamo, lavoro d’amore delle figlie di Gerusalemme.
{3:11} Uscite, figlie di Sion, ammirate il re Salomone con la corona di cui lo ha incoronato sua madre il giorno delle sue nozze, il giorno della gioia del suo cuore.
{4:1} Come sei bella, amica mia, come sei bella! I tuoi occhi, dietro il tuo velo, somigliano a quelli delle colombe; i tuoi capelli sono come un gregge di capre, sospese ai fianchi del monte di Galaad.
{4:2} I tuoi denti sono come un branco di pecore tosate che tornano dal lavatoio; tutte hanno dei gemelli, non ce n’è una che sia sterile.
{4:3} Le tue labbra somigliano a un filo scarlatto, la tua bocca è graziosa; le tue gote, dietro il tuo velo, sono come un pezzo di melagrana.
{4:4} Il tuo collo è come la torre di Davide, costruita per essere un’armeria; mille scudi vi sono appesi, tutti gli scudi dei valorosi.
{4:5} Le tue mammelle sono due gemelli di gazzella che pascolano tra i gigli.
{4:6} Prima che spiri la brezza del giorno e che le ombre fuggano, io andrò al monte della mirra e al colle dell’incenso.
{4:7} Tu sei tutta bella, amica mia, e non c’è nessun difetto in te.
{4:8} Vieni con me dal Libano, o mia sposa; vieni con me dal Libano! Guarda dalla cima dell’Amana, dalla cima del Sanir e dell’Ermon, dalle spelonche dei leoni, dai monti dei leopardi.
{4:9} Tu mi hai rapito il cuore, o mia sorella, o sposa mia! Tu mi hai rapito il cuore con uno solo dei tuoi sguardi, con uno solo dei monili del tuo collo.
{4:10} Quanto sono dolci le tue carezze, o mia sorella, o sposa mia! Come le tue carezze sono migliori del vino, come l’odore dei tuoi profumi è più soave di tutti gli aromi!
{4:11} Sposa mia, le tue labbra stillano miele, miele e latte sono sotto la tua lingua; l’odore delle tue vesti è come l’odore del Libano.
{4:12} O mia sorella, o sposa mia, tu sei un giardino serrato, una sorgente chiusa, una fonte sigillata.
{4:13} I tuoi germogli sono un giardino di melograni e d’alberi di frutti deliziosi, di piante di cipro e di nardo;
{4:14} di nardo e di croco, di canna odorosa e di cinnamomo, e di ogni albero da incenso; di mirra e d’aloe, e di ogni più squisito aroma.
{4:15} Tu sei una fontana di giardino, una sorgente d’acqua viva, un ruscello che scende giù dal Libano.
{4:16} Sorgi, vento del nord, e vieni, vento del sud! Soffiate sul mio giardino, perché se ne spandano gli aromi! Venga l’amico mio nel suo giardino e ne mangi i frutti deliziosi!
{5:1} Sono venuto nel mio giardino, o mia sorella, o sposa mia. Ho colto la mia mirra e i miei aromi, ho mangiato il mio favo di miele, ho bevuto il mio vino e il mio latte. Amici, mangiate, bevete, inebriatevi d’amore!
{5:2} Io dormivo, ma il mio cuore vegliava. Sento la voce del mio amico che bussa e dice: «Aprimi, sorella mia, amica mia, colomba mia, o mia perfetta! Poiché il mio capo è coperto di rugiada e le mie chiome sono piene di gocce della notte».
{5:3} Io mi sono tolta la gonna; come me la rimetterei ancora? Mi sono lavata i piedi; come li sporcherei ancora?
{5:4} L’amico mio ha passato la mano per la finestra, il mio amore si è agitato per lui.
{5:5} Mi sono alzata per aprire al mio amico, e le mie mani hanno stillato mirra, le mie dita mirra liquida, sulla maniglia della serratura.
{5:6} Ho aperto all’amico mio, ma l’amico mio si era ritirato, era partito. Ero fuori di me mentre egli parlava! L’ho cercato, ma non l’ho trovato; l’ho chiamato, ma non m’ha risposto.
{5:7} Le guardie che vanno attorno per la città mi hanno incontrata, mi hanno battuta, mi hanno ferita; le guardie delle mura mi hanno strappato il velo.
{5:8} Io vi scongiuro, figlie di Gerusalemme, se trovate il mio amico, che gli direte? Che sono malata d’amore.
{5:9} Che è dunque l’amico tuo, più di un altro amico, o la più bella fra le donne? Che è dunque l’amico tuo, più di un altro amico, che così ci scongiuri?
{5:10} L’amico mio è bianco e vermiglio, e si distingue fra diecimila.
{5:11} Il suo capo è oro finissimo, le sue chiome sono crespe, nere come il corvo.
{5:12} I suoi occhi paiono colombe in riva a ruscelli, che si lavano nel latte, montati nei castoni di un anello.
{5:13} Le sue gote sono come un’aia di aromi, come aiuole di fiori odorosi; le sue labbra sono gigli e stillano mirra liquida.
{5:14} Le sue mani sono anelli d’oro, incastonati di berilli; il suo corpo è d’avorio lucente, coperto di zaffiri.
{5:15} Le sue gambe sono colonne di marmo, fondate su basi d’oro puro. Il suo aspetto è come il Libano, superbo come i cedri.
{5:16} Il suo palato è tutto dolcezza, tutta la sua persona è un incanto. Tale è l’amore mio, tale è l’amico mio, o figlie di Gerusalemme.
{6:1} Dov’è andato il tuo amico, o la più bella fra le donne? Quale direzione ha preso l’amico tuo? Noi lo cercheremo con te.
{6:2} Il mio amico è sceso nel suo giardino, nelle aie degli aromi, a pascolare le greggi nei giardini e cogliere gigli.
{6:3} Io sono dell’amico mio; e l’amico mio, che pascola il gregge tra i gigli, è mio.
{6:4} Amica mia, tu sei bella come Tirza, vaga come Gerusalemme, tremenda come un esercito a bandiere spiegate.
{6:5} Distogli da me i tuoi occhi, che mi turbano. I tuoi capelli sono come un gregge di capre, sospese ai fianchi di Galaad.
{6:6} I tuoi denti sono come un branco di pecore che tornano dal lavatoio; tutte hanno dei gemelli, non ce n’è una che sia sterile.
{6:7} Le tue gote, dietro il tuo velo, sono come un pezzo di melagrana.
{6:8} Ci sono sessanta regine, ottanta concubine e fanciulle innumerevoli,
{6:9} ma la mia colomba, la perfetta mia, è unica; è l’unica di sua madre, la prescelta di colei che l’ha partorita. Le fanciulle la vedono e la proclamano beata; la vedono pure le regine e le concubine e la lodano.
{6:10} Chi è colei che appare come l’alba, bella come la luna, pura come il sole, tremenda come un esercito a bandiere spiegate?
{6:11} Io sono discesa nel giardino dei noci a vedere le piante verdi della valle, a vedere se le viti mettevano le gemme, se i melograni erano in fiore.
{6:12} Io non so come, ma sono diventata timida, eppure figlia di gente nobile.
{6:13} Torna, torna, o Sulamita, torna, torna, che ti ammiriamo. Perché ammirate la Sulamita come una danza a due schiere?
{7:1} Come sono belli i tuoi piedi nei tuoi calzari, o figlia di principe! I contorni dei tuoi fianchi sono come monili, opera di mano d’artefice.
{7:2} Il tuo ombelico è una tazza rotonda, dove non manca mai vino profumato. Il tuo grembo è un mucchio di grano, circondato di gigli.
{7:3} Le tue mammelle sembrano due gemelli di gazzella.
{7:4} Il tuo collo è come una torre d’avorio; i tuoi occhi sono come le piscine di Chesbon presso la porta di Bat-Rabbim. Il tuo naso è come la torre del Libano, che guarda verso Damasco.
{7:5} Il tuo capo si eleva come il Carmelo e la chioma del tuo capo sembra di porpora; un re è incatenato dalle tue trecce!
{7:6} Quanto sei bella, quanto sei piacevole, amore mio, in mezzo alle delizie!
{7:7} La tua statura è simile alla palma, le tue mammelle a grappoli d’uva.
{7:8} Ho detto: «Io salirò sulla palma e mi appiglierò ai suoi rami». Siano le tue mammelle come grappoli di vite, il profumo del tuo fiato, come quello delle mele,
{7:9} e la tua bocca, come un vino generoso che cola dolcemente per il mio amico e scivola fra le labbra di quelli che dormono.
{7:10} Io sono del mio amico, verso me va il suo desiderio.
{7:11} Vieni, amico mio, usciamo ai campi, passiamo la notte nei villaggi!
{7:12} Fin dal mattino andremo nelle vigne; vedremo se la vite ha sbocciato, se il suo fiore si apre, se i melograni fioriscono. Là ti darò le mie carezze.
{7:13} Le mandragole mandano profumo, sulle nostre porte stanno frutti deliziosi di ogni specie, nuovi e vecchi, che ho serbati per te, amico mio.
{8:1} Oh, perché non sei tu come un mio fratello, allattato dal seno di mia madre! Trovandoti fuori, ti bacerei e nessuno mi disprezzerebbe.
{8:2} Ti condurrei, t’introdurrei in casa di mia madre; tu m’istruiresti e io ti darei da bere vino aromatico, succo del mio melograno.
{8:3} La sua sinistra sia sotto il mio capo e la sua destra mi abbracci!
{8:4} Figlie di Gerusalemme, io vi scongiuro: non svegliate, non svegliate l’amore mio, finché lei non lo desideri!
{8:5} Chi è colei che sale dal deserto appoggiata all’amico suo? Io ti ho svegliata sotto il melo, dove tua madre ti ha partorito, dove quella che ti ha partorito si è sgravata di te.
{8:6} Mettimi come un sigillo sul tuo cuore, come un sigillo sul tuo braccio; perché l’amore è forte come la morte, la gelosia è dura come il soggiorno dei morti. I suoi ardori sono ardori di fuoco, fiamma potente.
{8:7} Le grandi acque non potrebbero spegnere l’amore, i fiumi non potrebbero sommergerlo. Se uno desse tutti i beni di casa sua in cambio dell’amore, sarebbe del tutto disprezzato.
{8:8} Noi abbiamo una piccola sorella, che non ha ancora mammelle; che faremo della nostra sorella, quando si tratterà di lei?
{8:9} Se è un muro, costruiremo su di lei una torretta d’argento; se è un uscio, la chiuderemo con una tavola di cedro.
{8:10} Io sono un muro, e le mie mammelle sono come torri; io sono stata ai suoi occhi come chi ha trovato pace.
{8:11} Salomone aveva una vigna a Baal-Amon; egli affidò la vigna a dei guardiani, ognuno dei quali portava, come frutto, mille sicli d’argento.
{8:12} La mia vigna, che è mia, la guardo da me; tu, Salomone, tieni per te i tuoi mille sicli, e ne abbiano duecento quelli che guardano il frutto della tua!
{8:13} Tu che abiti nei giardini, i compagni stanno attenti alla tua voce! Fammela udire!
{8:14} Fuggi, amico mio, come una gazzella o un cerbiatto, sui monti degli aromi!
