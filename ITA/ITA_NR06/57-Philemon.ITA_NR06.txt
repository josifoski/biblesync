{i1:1} Indirizzo e saluti
{1:1} Paolo, prigioniero di Cristo Gesù, e il fratello Timoteo, al caro Filemone, nostro collaboratore,
{1:2} alla sorella Apfia, ad Archippo, nostro compagno d’armi, e alla chiesa che si riunisce in casa tua:
{1:3} grazia a voi e pace da Dio nostro Padre e dal Signore Gesù Cristo.
{1:4} Io ringrazio continuamente il mio Dio, ricordandomi di te nelle mie preghiere,
{1:5} perché sento parlare dell’amore e della fede che hai verso il Signore Gesù e verso tutti i santi.
{1:6} Chiedo a lui che la fede che ci è comune diventi efficace nel farti riconoscere tutto il bene che noi possiamo compiere, alla gloria di Cristo.
{1:7} Infatti ho provato una grande gioia e consolazione per il tuo amore, perché per opera tua, fratello, il cuore dei santi è stato confortato.
{i1:8} Paolo interviene in favore di Onesimo
{1:8} Perciò, pur avendo molta libertà in Cristo di comandarti quello che conviene fare,
{1:9} preferisco fare appello al tuo amore, semplicemente come Paolo, vecchio e ora anche prigioniero di Cristo Gesù;
{1:10} ti prego per mio figlio che ho generato mentre ero in catene, per Onesimo,
{1:11} un tempo inutile a te, ma che ora è utile a te e a me.
{1:12} Te lo rimando, lui, che amo come il mio cuore.
{1:13} Avrei voluto tenerlo con me, perché in vece tua mi servisse nelle catene che porto a motivo del vangelo;
{1:14} ma non ho voluto fare nulla senza il tuo consenso, perché la tua buona azione non fosse forzata, ma volontaria.
{1:15} Forse proprio per questo egli è stato lontano da te per un po’ di tempo, perché tu lo riavessi per sempre;
{1:16} non più come schiavo, ma molto più che schiavo, come un fratello caro specialmente a me, ma ora molto più a te, sia sul piano umano sia nel Signore!
{1:17} Se dunque tu mi consideri in comunione con te, accoglilo come me stesso.
{1:18} Se ti ha fatto qualche torto o ti deve qualcosa, addebitalo a me.
{1:19} Io, Paolo, lo scrivo di mia propria mano: pagherò io; per non dirti che tu mi sei debitore perfino di te stesso.
{1:20} Sì, fratello, io vorrei che tu mi fossi utile nel Signore; rasserena il mio cuore in Cristo.
{1:21} Ti scrivo fiducioso nella tua ubbidienza, sapendo che farai anche più di quel che ti chiedo.
{1:22} Al tempo stesso preparami un alloggio, perché spero, grazie alle vostre preghiere, di esservi restituito.
{1:23} Epafra, mio compagno di prigionia in Cristo Gesù, ti saluta.
{1:24} Così pure Marco, Aristarco, Dema, Luca, miei collaboratori.
{1:25} La grazia del Signore Gesù Cristo sia con il vostro spirito.
