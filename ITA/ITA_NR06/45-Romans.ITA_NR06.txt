{i1:1} Indirizzo e saluti
{1:1} Paolo, servo di Cristo Gesù, chiamato a essere apostolo, messo a parte per il vangelo di Dio,
{1:2} che egli aveva già promesso per mezzo dei suoi profeti nelle sante Scritture
{1:3} riguardo al Figlio suo, nato dalla stirpe di Davide secondo la carne,
{1:4} dichiarato Figlio di Dio con potenza secondo lo Spirito di santità mediante la risurrezione dai morti; cioè Gesù Cristo, nostro Signore,
{1:5} per mezzo del quale abbiamo ricevuto grazia e apostolato perché si ottenga l'ubbidienza della fede fra tutti gli stranieri, per il suo nome –
{1:6} fra i quali siete anche voi, chiamati da Gesù Cristo –
{1:7} a quanti sono in Roma, amati da Dio, chiamati santi, grazia a voi e pace da Dio nostro Padre, e dal Signore Gesù Cristo.
{i1:8} I sentimenti di Paolo verso i cristiani di Roma
{1:8} Prima di tutto rendo grazie al mio Dio per mezzo di Gesù Cristo riguardo a tutti voi, perché la vostra fede è divulgata in tutto il mondo.
{1:9} Dio, che servo nel mio spirito annunciando il vangelo del Figlio suo, mi è testimone che faccio continuamente menzione di voi
{1:10} chiedendo sempre nelle mie preghiere che in qualche modo finalmente, per volontà di Dio, io riesca a venire da voi.
{1:11} Infatti desidero vivamente vedervi per comunicarvi qualche dono, affinché siate fortificati;
{1:12} o meglio, perché quando sarò tra di voi ci confortiamo a vicenda mediante la fede che abbiamo in comune, voi e io.
{1:13} Non voglio che ignoriate, fratelli, che molte volte mi sono proposto di recarmi da voi (ma finora ne sono stato impedito) per avere qualche frutto anche tra di voi, come fra le altre nazioni.
{1:14} Io sono debitore verso i Greci come verso i barbari, verso i sapienti come verso gli ignoranti;
{1:15} così, per quanto dipende da me, sono pronto ad annunciare il vangelo anche a voi che siete a Roma.
{i1:16} Giustizia attraverso la fede, tema della lettera
{1:16} Infatti non mi vergogno del vangelo; perché esso è potenza di Dio per la salvezza di chiunque crede, del Giudeo prima e poi del Greco;
{1:17} poiché in esso la giustizia di Dio è rivelata da fede a fede, com’è scritto: «Il giusto per fede vivrà».
{i1:18} I peccati dei pagani
{1:18} L’ira di Dio si rivela dal cielo contro ogni empietà e ingiustizia degli uomini che soffocano la verità con l’ingiustizia;
{1:19} poiché quel che si può conoscere di Dio è manifesto in loro, avendolo Dio manifestato loro;
{1:20} infatti le sue qualità invisibili, la sua eterna potenza e divinità, si vedono chiaramente fin dalla creazione del mondo, essendo percepite per mezzo delle opere sue; perciò essi sono inescusabili,
{1:21} perché, pur avendo conosciuto Dio, non lo hanno glorificato come Dio, né lo hanno ringraziato; ma si sono dati a vani ragionamenti e il loro cuore privo d’intelligenza si è ottenebrato.
{1:22} Benché si dichiarino sapienti, sono diventati stolti,
{1:23} e hanno mutato la gloria del Dio incorruttibile in immagini simili a quelle dell’uomo corruttibile, di uccelli, di quadrupedi e di rettili.
{1:24} Per questo Dio li ha abbandonati all’impurità, secondo i desideri dei loro cuori, in modo da disonorare fra di loro i loro corpi;
{1:25} essi, che hanno mutato la verità di Dio in menzogna e hanno adorato e servito la creatura invece del Creatore, che è benedetto in eterno. Amen.
{1:26} Perciò Dio li ha abbandonati a passioni infami: infatti le loro donne hanno cambiato l’uso naturale in quello che è contro natura;
{1:27} similmente anche gli uomini, lasciando il rapporto naturale con la donna, si sono infiammati nella loro libidine gli uni per gli altri commettendo uomini con uomini atti infami, ricevendo in loro stessi la meritata ricompensa del proprio traviamento.
{1:28} Siccome non si sono curati di conoscere Dio, Dio li ha abbandonati in balìa della loro mente perversa sì che facessero ciò che è sconveniente;
{1:29} ricolmi di ogni ingiustizia, malvagità, cupidigia, malizia; pieni di invidia, di omicidio, di contesa, di frode, di malignità;
{1:30} calunniatori, maldicenti, abominevoli a Dio, insolenti, superbi, vanagloriosi, ingegnosi nel male, ribelli ai genitori,
{1:31} insensati, sleali, senza affetti naturali, spietati.
{1:32} Essi, pur conoscendo che secondo i decreti di Dio quelli che fanno tali cose sono degni di morte, non soltanto le fanno, ma anche approvano chi le commette.
{i2:1} Il giusto giudizio di Dio
{2:1} Perciò, o uomo, chiunque tu sia che giudichi, sei inescusabile, perché nel giudicare gli altri condanni te stesso; infatti tu che giudichi, fai le stesse cose.
{2:2} Ora noi sappiamo che il giudizio di Dio su quelli che fanno tali cose è conforme a verità.
{2:3} Pensi tu, o uomo, che giudichi quelli che fanno tali cose e le fai tu stesso, di scampare al giudizio di Dio?
{2:4} Oppure disprezzi le ricchezze della sua bontà, della sua pazienza e della sua costanza, non riconoscendo che la bontà di Dio ti spinge al ravvedimento?
{2:5} Tu, invece, con la tua ostinazione e con l’impenitenza del tuo cuore, ti accumuli un tesoro d’ira per il giorno dell’ira e della rivelazione del giusto giudizio di Dio.
{2:6} Egli renderà a ciascuno secondo le sue opere:
{2:7} vita eterna a quelli che con perseveranza nel fare il bene cercano gloria, onore e immortalità;
{2:8} ma ira e indignazione a quelli che, per spirito di contesa, invece di ubbidire alla verità ubbidiscono all’ingiustizia.
{2:9} Tribolazione e angoscia sopra ogni uomo che fa il male, sul Giudeo prima e poi sul Greco;
{2:10} ma gloria, onore e pace a chiunque opera bene, al Giudeo prima e poi al Greco;
{2:11} perché davanti a Dio non c’è favoritismo.
{2:12} Infatti tutti coloro che hanno peccato senza legge periranno pure senza legge; e tutti coloro che hanno peccato avendo la legge saranno giudicati in base a quella legge;
{2:13} perché non quelli che ascoltano la legge sono giusti davanti a Dio, ma quelli che la osservano saranno giustificati.
{2:14} Infatti quando degli stranieri, che non hanno legge, adempiono per natura le cose richieste dalla legge, essi, che non hanno legge, sono legge a se stessi;
{2:15} essi dimostrano che quanto la legge comanda è scritto nei loro cuori, perché la loro coscienza ne rende testimonianza e i loro pensieri si accusano o anche si scusano a vicenda.
{2:16} Tutto ciò si vedrà nel giorno in cui Dio giudicherà i segreti degli uomini per mezzo di Gesù Cristo, secondo il mio vangelo.
{i2:17} Responsabilità dei Giudei davanti a Dio
{2:17} Ora, se tu ti chiami Giudeo, ti riposi sulla legge, ti vanti in Dio,
{2:18} conosci la sua volontà, e sai distinguere ciò che è meglio, essendo istruito dalla legge,
{2:19} e ti persuadi di essere guida dei ciechi, luce di quelli che sono nelle tenebre,
{2:20} educatore degli insensati, maestro dei fanciulli, perché hai nella legge la formula della conoscenza e della verità;
{2:21} come mai dunque, tu che insegni agli altri non insegni a te stesso? Tu che predichi: «Non rubare!» rubi?
{2:22} Tu che dici: «Non commettere adulterio!» commetti adulterio? Tu che detesti gli idoli, ne spogli i templi?
{2:23} Tu che ti vanti della legge, disonori Dio trasgredendo la legge?
{2:24} Infatti, com’è scritto: «Il nome di Dio è bestemmiato per causa vostra fra gli stranieri».
{2:25} La circoncisione è utile se tu osservi la legge; ma se tu sei trasgressore della legge, la tua circoncisione diventa incirconcisione.
{2:26} Se l’incirconciso osserva le prescrizioni della legge, la sua incirconcisione non sarà considerata come circoncisione?
{2:27} Così colui che è per natura incirconciso, se adempie la legge, giudicherà te, che con la lettera e la circoncisione sei un trasgressore della legge.
{2:28} Giudeo infatti non è colui che è tale all’esterno, e la circoncisione non è quella esterna, nella carne;
{2:29} ma Giudeo è colui che lo è interiormente, e la circoncisione è quella del cuore, nello spirito, non nella lettera; di un tale Giudeo la lode proviene non dagli uomini, ma da Dio.
{i3:1} Privilegi dei Giudei
{3:1} Qual è dunque il vantaggio del Giudeo? Qual è l’utilità della circoncisione?
{3:2} Grande in ogni senso. Prima di tutto, perché a loro furono affidate le rivelazioni di Dio.
{3:3} Che vuol dire infatti se alcuni sono stati increduli? La loro incredulità annullerà la fedeltà di Dio?
{3:4} No di certo! Anzi, sia Dio riconosciuto veritiero e ogni uomo bugiardo, com’è scritto: «Affinché tu sia riconosciuto giusto nelle tue parole e trionfi quando sei giudicato».
{3:5} Ma se la nostra ingiustizia fa risaltare la giustizia di Dio, che diremo? Che Dio è ingiusto quando dà corso alla sua ira? (Parlo alla maniera degli uomini.)
{3:6} No di certo! Perché, altrimenti, come potrà Dio giudicare il mondo?
{3:7} Ma se per la mia menzogna la verità di Dio sovrabbonda a sua gloria, perché sono ancora giudicato come peccatore?
{3:8} Perché non «facciamo il male affinché ne venga il bene», come da taluni siamo calunniosamente accusati di dire? La condanna di costoro è giusta.
{i3:9} Universalità del peccato
{3:9} Che dire dunque? Noi siamo forse superiori? No, affatto! Perché abbiamo già dimostrato che tutti, Giudei e Greci, sono sottoposti al peccato,
{3:10} com’è scritto: «Non c’è nessun giusto, neppure uno.
{3:11} Non c’è nessuno che capisca, non c’è nessuno che cerchi Dio.
{3:12} Tutti si sono sviati, tutti quanti si sono corrotti. Non c’è nessuno che pratichi la bontà, (no,) neppure uno».
{3:13} «La loro gola è un sepolcro aperto; con le loro lingue hanno tramato frode». «Sotto le loro labbra c’è un veleno di serpenti».
{3:14} «La loro bocca è piena di maledizione e di amarezza».
{3:15} «I loro piedi sono veloci a spargere il sangue.
{3:16} Rovina e calamità sono sul loro cammino
{3:17} e non conoscono la via della pace».
{3:18} «Non c’è timor di Dio davanti ai loro occhi».
{3:19} Or noi sappiamo che tutto quel che la legge dice, lo dice a quelli che sono sotto la legge, affinché sia chiusa ogni bocca e tutto il mondo sia riconosciuto colpevole di fronte a Dio;
{3:20} perché mediante le opere della legge nessuno sarà giustificato davanti a lui; infatti la legge dà la conoscenza del peccato.
{i3:21} La giustificazione attraverso la fede in Cristo
{3:21} Ora però, indipendentemente dalla legge, è stata manifestata la giustizia di Dio, della quale danno testimonianza la legge e i profeti:
{3:22} vale a dire la giustizia di Dio mediante la fede in Gesù Cristo, per tutti coloro che credono. Infatti non c’è distinzione:
{3:23} tutti hanno peccato e sono privi della gloria di Dio,
{3:24} ma sono giustificati gratuitamente per la sua grazia, mediante la redenzione che è in Cristo Gesù.
{3:25} Dio lo ha prestabilito come sacrificio propiziatorio mediante la fede nel suo sangue, per dimostrare la sua giustizia, avendo usato tolleranza verso i peccati commessi in passato,
{3:26} al tempo della sua divina pazienza; e per dimostrare la sua giustizia nel tempo presente affinché egli sia giusto e giustifichi colui che ha fede in Gesù.
{3:27} Dov’è dunque il vanto? Esso è escluso. Per quale legge? Delle opere? No, ma per la legge della fede;
{3:28} poiché riteniamo che l’uomo è giustificato mediante la fede senza le opere della legge.
{3:29} Dio è forse soltanto il Dio dei Giudei? Non è egli anche il Dio degli altri popoli? Certo, è anche il Dio degli altri popoli,
{3:30} poiché c’è un solo Dio, il quale giustificherà il circonciso per fede, e l’incirconciso ugualmente per mezzo della fede.
{3:31} Annulliamo dunque la legge mediante la fede? No di certo! Anzi, confermiamo la legge.
{i4:1} La giustificazione attraverso la fede: esempio di Abraamo e di Davide
{4:1} Che diremo dunque che il nostro antenato Abraamo abbia ottenuto secondo la carne?
{4:2} Poiché se Abraamo fosse stato giustificato per le opere, egli avrebbe di che vantarsi, ma non davanti a Dio;
{4:3} infatti, che dice la Scrittura? «Abraamo credette a Dio e ciò gli fu messo in conto come giustizia».
{4:4} Ora a chi opera, il salario non è messo in conto come grazia, ma come debito;
{4:5} mentre a chi non opera ma crede in colui che giustifica l’empio, la sua fede è messa in conto come giustizia.
{4:6} Così pure Davide proclama la beatitudine dell’uomo al quale Dio mette in conto la giustizia senza opere, dicendo:
{4:7} «Beati quelli le cui iniquità sono perdonate e i cui peccati sono coperti.
{4:8} Beato l’uomo al quale il Signore non addebita affatto il peccato».
{4:9} Questa beatitudine è soltanto per i circoncisi o anche per gli incirconcisi? Infatti diciamo che la fede fu messa in conto ad Abraamo come giustizia.
{4:10} In quale circostanza dunque gli fu messa in conto? Quando era circonciso, o quando era incirconciso? Non quando era circonciso, ma quando era incirconciso;
{4:11} poi ricevette il segno della circoncisione, quale sigillo della giustizia ottenuta per la fede che aveva quando era incirconciso, affinché fosse padre di tutti gli incirconcisi che credono, in modo che (anche) a loro fosse messa in conto la giustizia,
{4:12} e fosse padre anche dei circoncisi, di quelli che non solo sono circoncisi, ma seguono anche le orme della fede del nostro padre Abraamo quando era ancora incirconciso.
{4:13} Infatti la promessa di essere erede del mondo non fu fatta ad Abraamo o alla sua discendenza in base alla legge, ma in base alla giustizia che viene dalla fede.
{4:14} Perché, se diventano eredi quelli che si fondano sulla legge, la fede è resa vana e la promessa è annullata,
{4:15} poiché la legge produce ira; ma dove non c’è legge, non c’è neppure trasgressione.
{4:16} Perciò l’eredità è per fede, affinché sia per grazia, in modo che la promessa sia sicura per tutta la discendenza: non soltanto per quella che è sotto la legge, ma anche per quella che discende dalla fede di Abraamo. Egli è padre di noi tutti
{4:17} (com’è scritto: «Io ti ho costituito padre di molte nazioni» ) davanti a colui nel quale credette, Dio, che fa rivivere i morti e chiama all’esistenza le cose che non sono.
{4:18} Egli, sperando contro speranza, credette, per diventare padre di molte nazioni, secondo quello che gli era stato detto: «Così sarà la tua discendenza».
{4:19} Senza venir meno nella fede, egli vide che il suo corpo era svigorito (aveva quasi cent’anni) e che Sara non era più in grado di essere madre;
{4:20} però, davanti alla promessa di Dio non vacillò per incredulità, ma fu fortificato nella fede e diede gloria a Dio,
{4:21} pienamente convinto che quanto egli ha promesso, è anche in grado di compierlo.
{4:22} Perciò gli fu messo in conto come giustizia.
{4:23} Or non per lui soltanto sta scritto che questo gli fu messo in conto come giustizia,
{4:24} ma anche per noi, ai quali sarà pure messo in conto; per noi che crediamo in colui che ha risuscitato dai morti Gesù, nostro Signore,
{4:25} il quale è stato dato a causa delle nostre offese ed è stato risuscitato per la nostra giustificazione.
{i5:1} Gli effetti della giustificazione ottenuta per fede
{5:1} Giustificati dunque per fede, abbiamo pace con Dio per mezzo di Gesù Cristo, nostro Signore,
{5:2} mediante il quale abbiamo anche avuto (, per la fede,) l’accesso a questa grazia nella quale stiamo fermi, e ci gloriamo nella speranza della gloria di Dio;
{5:3} non solo, ma ci gloriamo anche nelle afflizioni, sapendo che l’afflizione produce pazienza,
{5:4} la pazienza, esperienza, e l’esperienza, speranza.
{5:5} Or la speranza non delude, perché l’amore di Dio è stato sparso nei nostri cuori mediante lo Spirito Santo che ci è stato dato.
{5:6} Infatti, mentre noi eravamo ancora senza forza, Cristo, a suo tempo, è morto per gli empi.
{5:7} Difficilmente uno morirebbe per un giusto, ma forse per una persona buona qualcuno avrebbe il coraggio di morire;
{5:8} Dio invece mostra il proprio amore per noi in questo: che, mentre eravamo ancora peccatori, Cristo è morto per noi.
{5:9} Tanto più dunque, essendo ora giustificati per il suo sangue, saremo per mezzo di lui salvati dall’ira.
{5:10} Se infatti, mentre eravamo nemici, siamo stati riconciliati con Dio mediante la morte del Figlio suo, tanto più ora, che siamo riconciliati, saremo salvati mediante la sua vita.
{5:11} Non solo, ma ci gloriamo anche in Dio per mezzo del nostro Signore Gesù Cristo, mediante il quale abbiamo ora ottenuto la riconciliazione.
{i5:12} Il peccato e la grazia
{5:12} Perciò, come per mezzo di un solo uomo il peccato è entrato nel mondo, e per mezzo del peccato la morte, e così la morte è passata su tutti gli uomini, perché tutti hanno peccato…
{5:13} Poiché, fino alla legge, il peccato era nel mondo, ma il peccato non è imputato quando non c’è legge.
{5:14} Eppure la morte regnò, da Adamo fino a Mosè, anche su quelli che non avevano peccato con una trasgressione simile a quella di Adamo, il quale è figura di colui che doveva venire.
{5:15} Però, la grazia non è come la trasgressione. Perché se per la trasgressione di uno solo molti sono morti, a maggior ragione la grazia di Dio e il dono della grazia proveniente da un solo uomo, Gesù Cristo, sono stati riversati abbondantemente su molti.
{5:16} Riguardo al dono non avviene quello che è avvenuto nel caso dell’uno che ha peccato; perché dopo una sola trasgressione il giudizio è diventato condanna, mentre il dono diventa giustificazione dopo molte trasgressioni.
{5:17} Infatti, se per la trasgressione di uno solo la morte ha regnato a causa di quell’uno, tanto più quelli che ricevono l’abbondanza della grazia e del dono della giustizia regneranno nella vita per mezzo di quell’uno che è Gesù Cristo.
{5:18} Dunque, come con una sola trasgressione la condanna si è estesa a tutti gli uomini, così pure, con un solo atto di giustizia, la giustificazione che dà la vita si è estesa a tutti gli uomini.
{5:19} Infatti, come per la disubbidienza di un solo uomo i molti sono stati resi peccatori, così anche per l’ubbidienza di uno solo i molti saranno costituiti giusti.
{5:20} La legge poi è intervenuta a moltiplicare la trasgressione; ma dove il peccato è abbondato, la grazia è sovrabbondata,
{5:21} affinché, come il peccato regnò mediante la morte, così pure la grazia regni mediante la giustizia a vita eterna, per mezzo di Gesù Cristo, nostro Signore.
{i6:1} Morire con Cristo per rinascere in Cristo
{6:1} Che diremo dunque? Rimarremo forse nel peccato affinché la grazia abbondi?
{6:2} No di certo! Noi che siamo morti al peccato, come vivremmo ancora in esso?
{6:3} O ignorate forse che tutti noi, che siamo stati battezzati in Cristo Gesù, siamo stati battezzati nella sua morte?
{6:4} Siamo dunque stati sepolti con lui mediante il battesimo nella sua morte, affinché, come Cristo è stato risuscitato dai morti mediante la gloria del Padre, così anche noi camminassimo in novità di vita.
{6:5} Perché se siamo stati totalmente uniti a lui in una morte simile alla sua, lo saremo anche in una risurrezione simile alla sua.
{6:6} Sappiamo infatti che il nostro vecchio uomo è stato crocifisso con lui affinché il corpo del peccato fosse annullato, e noi non serviamo più al peccato;
{6:7} infatti colui che è morto è libero dal peccato.
{6:8} Ora, se siamo morti con Cristo, crediamo pure che vivremo con lui,
{6:9} sapendo che Cristo, risuscitato dai morti, non muore più; la morte non ha più potere su di lui.
{6:10} Poiché il suo morire fu un morire al peccato, una volta per sempre; ma il suo vivere è un vivere a Dio.
{6:11} Così anche voi fate conto di essere morti al peccato, ma viventi a Dio, in Cristo Gesù.
{6:12} Non regni dunque il peccato nel vostro corpo mortale per ubbidire alle sue concupiscenze;
{6:13} e non prestate le vostre membra al peccato, come strumenti d’iniquità; ma presentate voi stessi a Dio, come di morti fatti viventi, e le vostre membra come strumenti di giustizia a Dio;
{6:14} infatti il peccato non avrà più potere su di voi, perché non siete sotto la legge ma sotto la grazia.
{6:15} Che faremo dunque? Peccheremo forse perché non siamo sotto la legge, ma sotto la grazia? No di certo!
{6:16} Non sapete voi che se vi offrite a qualcuno come schiavi per ubbidirgli, siete schiavi di colui a cui ubbidite: o del peccato che conduce alla morte o dell’ubbidienza che conduce alla giustizia?
{6:17} Ma sia ringraziato Dio, che eravate schiavi del peccato, ma avete ubbidito di cuore a quella forma d’insegnamento che vi è stata trasmessa;
{6:18} e, liberati dal peccato, siete diventati servi della giustizia.
{6:19} Parlo alla maniera degli uomini, a causa della debolezza della vostra carne; poiché, come già prestaste le vostre membra a servizio dell’impurità e dell’iniquità per commettere l’iniquità, così prestate ora le vostre membra a servizio della giustizia per la santificazione.
{6:20} Perché quando eravate schiavi del peccato, eravate liberi riguardo alla giustizia.
{6:21} Quale frutto dunque avevate allora? Di queste cose ora vi vergognate, poiché la loro fine è la morte.
{6:22} Ma ora, liberati dal peccato e fatti servi di Dio, avete per frutto la vostra santificazione e per fine la vita eterna;
{6:23} perché il salario del peccato è la morte, ma il dono di Dio è la vita eterna in Cristo Gesù, nostro Signore.
{i7:1} L’affrancamento del cristiano dalla legge
{7:1} O ignorate forse, fratelli (poiché parlo a persone che hanno conoscenza della legge), che la legge ha potere sull’uomo per tutto il tempo che egli vive?
{7:2} Infatti la donna sposata è legata per legge al marito mentre egli vive; ma se il marito muore, è sciolta dalla legge che la lega al marito.
{7:3} Perciò, se lei diventa moglie di un altro uomo mentre il marito vive, sarà chiamata adultera; ma se il marito muore, ella è libera da quella legge; così non è adultera se diventa moglie di un altro uomo.
{7:4} Così, fratelli miei, anche voi siete stati messi a morte quanto alla legge mediante il corpo di Cristo, per appartenere a un altro, cioè a colui che è risuscitato dai morti, affinché portiamo frutto a Dio.
{7:5} Infatti, mentre eravamo nella carne, le passioni peccaminose, risvegliate dalla legge, agivano nelle nostre membra allo scopo di portare frutto per la morte;
{7:6} ma ora siamo stati sciolti dai legami della legge, essendo morti a quella che ci teneva soggetti, per servire nel nuovo regime dello Spirito e non in quello vecchio della lettera.
{i7:7} Il ruolo della legge
{7:7} Che cosa diremo dunque? La legge è peccato? No di certo! Anzi, io non avrei conosciuto il peccato se non per mezzo della legge; poiché non avrei conosciuto la concupiscenza, se la legge non avesse detto: «Non concupire ».
{7:8} Ma il peccato, còlta l’occasione per mezzo del comandamento, produsse in me ogni concupiscenza; perché senza la legge il peccato è morto.
{7:9} Un tempo io vivevo senza legge; ma, venuto il comandamento, il peccato prese vita e io morii;
{7:10} e il comandamento, che avrebbe dovuto darmi vita, risultò che mi condannava a morte.
{7:11} Perché il peccato, còlta l’occasione per mezzo del comandamento, mi trasse in inganno e, per mezzo di esso, mi uccise.
{7:12} Così la legge è santa, e il comandamento è santo, giusto e buono.
{7:13} Ciò che è buono diventò dunque per me morte? No di certo! È invece il peccato che mi è diventato morte, perché si rivelasse come peccato, causandomi la morte mediante ciò che è buono; affinché, per mezzo del comandamento, il peccato diventasse estremamente peccante.
{i7:14} La legge del peccato
{7:14} Sappiamo infatti che la legge è spirituale; ma io sono carnale, venduto schiavo al peccato.
{7:15} Poiché ciò che faccio io non lo capisco: infatti non faccio quello che voglio, ma faccio quello che odio.
{7:16} Ora, se faccio quello che non voglio, ammetto che la legge è buona;
{7:17} allora non sono più io che lo faccio, ma è il peccato che abita in me.
{7:18} Difatti io so che in me, cioè nella mia carne, non abita alcun bene; poiché in me si trova il volere, ma il modo di compiere il bene, no.
{7:19} Infatti il bene che voglio, non lo faccio; ma il male che non voglio, quello faccio.
{7:20} Ora, se io faccio ciò che non voglio, non sono più io che lo compio, ma è il peccato che abita in me.
{7:21} Mi trovo dunque sotto questa legge: quando voglio fare il bene, il male si trova in me.
{7:22} Infatti io mi compiaccio della legge di Dio, secondo l’uomo interiore,
{7:23} ma vedo un’altra legge nelle mie membra, che combatte contro la legge della mia mente e mi rende prigioniero della legge del peccato che è nelle mie membra.
{7:24} Me infelice! Chi mi libererà da questo corpo di morte?
{7:25} Grazie siano rese a Dio per mezzo di Gesù Cristo, nostro Signore. Così, dunque, io con la mente servo la legge di Dio, ma con la carne la legge del peccato.
{i8:1} La liberazione per opera dello Spirito Santo
{8:1} Non c’è dunque più nessuna condanna per quelli che sono in Cristo Gesù,
{8:2} perché la legge dello Spirito della vita in Cristo Gesù mi ha liberato dalla legge del peccato e della morte.
{8:3} Infatti, ciò che era impossibile alla legge, perché la carne la rendeva impotente, Dio lo ha fatto, mandando il proprio Figlio in carne simile a carne di peccato e, a motivo del peccato, ha condannato il peccato nella carne,
{8:4} affinché il comandamento della legge fosse adempiuto in noi, che camminiamo non secondo la carne, ma secondo lo Spirito.
{8:5} Infatti quelli che sono secondo la carne pensano alle cose della carne; invece quelli che sono secondo lo Spirito pensano alle cose dello Spirito.
{8:6} Ma ciò che brama la carne è morte, mentre ciò che brama lo Spirito è vita e pace;
{8:7} infatti ciò che brama la carne è inimicizia contro Dio, perché non è sottomesso alla legge di Dio e neppure può esserlo;
{8:8} e quelli che sono nella carne non possono piacere a Dio.
{8:9} Voi però non siete nella carne ma nello Spirito, se lo Spirito di Dio abita veramente in voi. Se qualcuno non ha lo Spirito di Cristo, egli non appartiene a lui.
{8:10} Ma se Cristo è in voi, nonostante il corpo sia morto a causa del peccato, lo Spirito dà vita a causa della giustificazione.
{8:11} Se lo Spirito di colui che ha risuscitato Gesù dai morti abita in voi, colui che ha risuscitato Cristo dai morti vivificherà anche i vostri corpi mortali per mezzo del suo Spirito che abita in voi.
{8:12} Così dunque, fratelli, non siamo debitori alla carne per vivere secondo la carne,
{8:13} perché se vivete secondo la carne voi morrete; ma se mediante lo Spirito fate morire le opere del corpo, voi vivrete.
{8:14} Infatti tutti quelli che sono guidati dallo Spirito di Dio sono figli di Dio.
{8:15} E voi non avete ricevuto uno spirito di servitù per ricadere nella paura, ma avete ricevuto lo Spirito di adozione, mediante il quale gridiamo: «Abbà! Padre!»
{8:16} Lo Spirito stesso attesta insieme con il nostro spirito che siamo figli di Dio.
{8:17} Se siamo figli, siamo anche eredi: eredi di Dio e coeredi di Cristo, se veramente soffriamo con lui, per essere anche glorificati con lui.
{i8:18} La speranza gloriosa dei figli di Dio
{8:18} Infatti io ritengo che le sofferenze del tempo presente non siano paragonabili alla gloria che deve essere manifestata a nostro riguardo.
{8:19} Poiché la creazione aspetta con impazienza la manifestazione dei figli di Dio;
{8:20} perché la creazione è stata sottoposta alla vanità, non di sua propria volontà, ma a motivo di colui che ve l’ha sottoposta,
{8:21} nella speranza che anche la creazione stessa sarà liberata dalla schiavitù della corruzione per entrare nella gloriosa libertà dei figli di Dio.
{8:22} Sappiamo infatti che fino ad ora tutta la creazione geme ed è in travaglio;
{8:23} non solo essa, ma anche noi, che abbiamo le primizie dello Spirito, gemiamo dentro di noi, aspettando l’adozione, la redenzione del nostro corpo.
{8:24} Poiché siamo stati salvati in speranza. Or la speranza di ciò che si vede non è speranza; difatti, quello che uno vede perché lo spererebbe ancora?
{8:25} Ma se speriamo ciò che non vediamo, lo aspettiamo con pazienza.
{8:26} Allo stesso modo ancora, lo Spirito viene in aiuto alla nostra debolezza, perché non sappiamo pregare come si conviene; ma lo Spirito intercede egli stesso per noi con sospiri ineffabili;
{8:27} e colui che esamina i cuori sa quale sia il desiderio dello Spirito, perché egli intercede per i santi secondo il volere di Dio.
{i8:28} Il risultato benefico dell’amore di Dio
{8:28} Or sappiamo che tutte le cose cooperano al bene di quelli che amano Dio, i quali sono chiamati secondo il suo disegno.
{8:29} Perché quelli che ha preconosciuti, li ha pure predestinati a essere conformi all’immagine del Figlio suo, affinché egli sia il primogenito tra molti fratelli;
{8:30} e quelli che ha predestinati, li ha pure chiamati; e quelli che ha chiamati, li ha pure giustificati; e quelli che ha giustificati, li ha pure glorificati.
{8:31} Che diremo dunque riguardo a queste cose? Se Dio è per noi chi sarà contro di noi?
{8:32} Colui che non ha risparmiato il proprio Figlio, ma lo ha dato per noi tutti, non ci donerà forse anche tutte le cose con lui?
{8:33} Chi accuserà gli eletti di Dio? Dio è colui che li giustifica.
{8:34} Chi li condannerà? Cristo (Gesù) è colui che è morto e, ancor più, è risuscitato, è alla destra di Dio e anche intercede per noi.
{8:35} Chi ci separerà dall’amore di Cristo? Sarà forse la tribolazione, l’angoscia, la persecuzione, la fame, la nudità, il pericolo, la spada?
{8:36} Com’è scritto: «Per amor di te siamo messi a morte tutto il giorno; siamo stati considerati come pecore da macello».
{8:37} Ma, in tutte queste cose, noi siamo più che vincitori, in virtù di colui che ci ha amati.
{8:38} Infatti sono persuaso che né morte, né vita, né angeli, né principati, né cose presenti, né cose future,
{8:39} né potenze, né altezza, né profondità, né alcun’altra creatura potranno separarci dall’amore di Dio che è in Cristo Gesù, nostro Signore.
{i9:1} I sentimenti di Paolo verso Israele
{9:1} Dico la verità in Cristo, non mento – poiché la mia coscienza me lo conferma per mezzo dello Spirito Santo –,
{9:2} ho una grande tristezza e una sofferenza continua nel mio cuore;
{9:3} perché io stesso vorrei essere anatema, separato da Cristo, per amore dei miei fratelli, miei parenti secondo la carne,
{9:4} cioè gli Israeliti, ai quali appartengono l’adozione, la gloria, i patti, la legislazione, il servizio sacro e le promesse;
{9:5} ai quali appartengono i padri e dai quali proviene, secondo la carne, il Cristo, che è sopra tutte le cose Dio benedetto in eterno. Amen!
{9:6} Però non è che la parola di Dio sia caduta a terra; infatti non tutti i discendenti d’Israele sono Israele,
{9:7} né, per il fatto di essere stirpe di Abraamo, sono tutti figli di Abraamo; anzi: «È in Isacco che ti sarà riconosciuta una discendenza».
{9:8} Cioè, non i figli della carne sono figli di Dio; ma i figli della promessa sono considerati come discendenza.
{9:9} Infatti questa è la parola della promessa: «In questo tempo verrò, e Sara avrà un figlio».
{9:10} Ma c’è di più! Anche a Rebecca avvenne la medesima cosa quando ebbe concepito figli da un solo uomo, da Isacco nostro padre;
{9:11} poiché, prima che i gemelli fossero nati e che avessero fatto del bene o del male (affinché rimanesse fermo il proponimento di Dio, secondo elezione,
{9:12} che dipende non da opere, ma da colui che chiama), le fu detto: «Il maggiore servirà il minore»;
{9:13} com’è scritto: «Ho amato Giacobbe e ho odiato Esaù».
{i9:14} Sovranità di Dio
{9:14} Che diremo dunque? Vi è forse ingiustizia in Dio? No di certo!
{9:15} Poiché egli dice a Mosè: «Io avrò misericordia di chi avrò misericordia e avrò compassione di chi avrò compassione».
{9:16} Non dipende dunque né da chi vuole né da chi corre, ma da Dio che fa misericordia.
{9:17} La Scrittura infatti dice al faraone: «Appunto per questo ti ho suscitato: per mostrare in te la mia potenza e perché il mio nome sia proclamato per tutta la terra».
{9:18} Così dunque egli fa misericordia a chi vuole e indurisce chi vuole.
{9:19} Tu allora mi dirai: «Perché (dunque) rimprovera egli ancora? Poiché chi può resistere alla sua volontà?»
{9:20} Piuttosto, o uomo, chi sei tu che replichi a Dio? La cosa plasmata dirà forse a colui che la plasmò: «Perché mi hai fatta così?»
{9:21} Il vasaio non è forse padrone dell’argilla per trarre dalla stessa pasta un vaso per uso nobile e un altro per uso ignobile?
{9:22} Che c’è da contestare se Dio, volendo manifestare la sua ira e far conoscere la sua potenza, ha sopportato con grande pazienza dei vasi d’ira preparati per la perdizione,
{9:23} e ciò per far conoscere la ricchezza della sua gloria verso dei vasi di misericordia che aveva già prima preparati per la gloria,
{9:24} cioè verso di noi, che egli ha chiamato non soltanto fra i Giudei ma anche fra gli stranieri?
{9:25} Così egli dice appunto in Osea: «Io chiamerò “mio popolo” quello che non era mio popolo e “amata” quella che non era amata»;
{9:26} e: «Avverrà che nel luogo dov’era stato detto loro: “Voi non siete mio popolo”, là saranno chiamati “figli del Dio vivente”».
{9:27} Isaia poi esclama riguardo a Israele: «Anche se il numero dei figli d’Israele fosse come la sabbia del mare, solo il resto sarà salvato;
{9:28} perché il Signore eseguirà la sua parola sulla terra in modo rapido e definitivo».
{9:29} Come Isaia aveva detto prima: «Se il Signore degli eserciti non ci avesse lasciato una discendenza, saremmo diventati come Sodoma e saremmo stati simili a Gomorra».
{i9:30} Israele e la giustizia che si ottiene per fede
{9:30} Che diremo dunque? Diremo che degli stranieri, i quali non ricercavano la giustizia, hanno conseguito la giustizia, però la giustizia che deriva dalla fede;
{9:31} mentre Israele, che ricercava una legge di giustizia, non ha raggiunto questa legge.
{9:32} Perché? Perché l’ha ricercata non per fede, ma per opere. Essi hanno urtato nella pietra d’inciampo,
{9:33} come è scritto: «Ecco, io metto in Sion un sasso d’inciampo e una pietra di scandalo; ma chi crede in lui non sarà deluso».
{10:1} Fratelli, il desiderio del mio cuore e la mia preghiera a Dio per loro è che siano salvati.
{10:2} Io rendo loro testimonianza infatti che hanno zelo per Dio, ma zelo senza conoscenza.
{10:3} Perché, ignorando la giustizia di Dio e cercando di stabilire la propria (giustizia), non si sono sottomessi alla giustizia di Dio;
{10:4} poiché Cristo è il termine della legge, per la giustificazione di tutti coloro che credono.
{10:5} Infatti Mosè descrive così la giustizia che viene dalla legge: «L’uomo che farà quelle cose vivrà per esse».
{10:6} Invece la giustizia che viene dalla fede dice così: « Non dire in cuor tuo: “Chi salirà in cielo?” (questo è farne scendere Cristo), né:
{10:7} “Chi scenderà nell’abisso?” (questo è far risalire Cristo dai morti)».
{10:8} Che cosa dice invece? «La parola è vicino a te, nella tua bocca e nel tuo cuore». Questa è la parola della fede che noi annunciamo;
{10:9} perché, se con la bocca avrai confessato Gesù come Signore e avrai creduto con il cuore che Dio lo ha risuscitato dai morti, sarai salvato;
{10:10} infatti con il cuore si crede per ottenere la giustizia e con la bocca si fa confessione per essere salvati.
{10:11} Difatti la Scrittura dice: «Chiunque crede in lui, non sarà deluso».
{10:12} Poiché non c’è distinzione tra Giudeo e Greco, essendo egli lo stesso Signore di tutti, ricco verso tutti quelli che lo invocano.
{10:13} Infatti chiunque avrà invocato il nome del Signore sarà salvato.
{10:14} Ora, come invocheranno colui nel quale non hanno creduto? E come crederanno in colui del quale non hanno sentito parlare? E come potranno sentirne parlare, se non c’è chi lo annunci?
{10:15} E come annunceranno se non sono mandati? Com’è scritto: «Quanto sono belli i piedi di quelli che annunciano buone notizie!»
{10:16} Ma non tutti hanno ubbidito alla buona notizia; Isaia infatti dice: «Signore, chi ha creduto alla nostra predicazione?»
{10:17} Così la fede viene da ciò che si ascolta, e ciò che si ascolta viene dalla parola di Cristo.
{10:18} Ma io dico: forse non hanno udito? Anzi, la loro voce è andata per tutta la terra e le loro parole fino agli estremi confini del mondo.
{10:19} Allora dico: forse Israele non ha compreso? Mosè per primo dice: «Io vi renderò gelosi con una nazione che non è nazione; provocherò il vostro sdegno con una nazione senza intelligenza».
{10:20} Isaia poi osa affermare: «Sono stato trovato da quelli che non mi cercavano; mi sono manifestato a quelli che non chiedevano di me».
{10:21} Ma riguardo a Israele afferma: «Tutto il giorno ho teso le mani verso un popolo disubbidiente e contestatore».
{i11:1} Dio non ha rinnegato il suo popolo
{11:1} Dico dunque: Dio ha forse ripudiato il suo popolo? No di certo! Perché anch’io sono israelita, della discendenza di Abraamo, della tribù di Beniamino.
{11:2} Dio non ha ripudiato il suo popolo, che ha preconosciuto. Non sapete ciò che la Scrittura dice a proposito di Elia? Come si rivolse a Dio contro Israele, dicendo:
{11:3} «Signore, hanno ucciso i tuoi profeti, hanno demolito i tuoi altari, io sono rimasto solo e cercano la mia vita»?
{11:4} Ma che cosa gli rispose la voce divina? «Mi sono riservato settemila uomini che non hanno piegato il ginocchio davanti a Baal».
{11:5} Così, anche al presente, c’è un residuo eletto per grazia.
{11:6} Ma se è per grazia, non è più per opere; altrimenti, la grazia non è più grazia.
{11:7} Che dunque? Quello che Israele cerca, non lo ha ottenuto; mentre lo hanno ottenuto gli eletti; e gli altri sono stati induriti,
{11:8} com’è scritto: «Dio ha dato loro uno spirito di torpore, occhi per non vedere e orecchie per non udire, fino a questo giorno».
{11:9} E Davide dice: «La loro mensa sia per loro una trappola, una rete, un inciampo e una retribuzione.
{11:10} Siano gli occhi loro oscurati perché non vedano e rendi curva la loro schiena per sempre».
{i11:11} Avvertimento rivolto ai credenti stranieri
{11:11} Ora io dico: sono forse inciampati perché cadessero? No di certo! Ma a causa della loro caduta la salvezza è giunta agli stranieri per provocare la loro gelosia.
{11:12} Ora, se la loro caduta è una ricchezza per il mondo e la loro diminuzione è una ricchezza per gli stranieri, quanto più lo sarà la loro piena partecipazione!
{11:13} Parlo a voi, stranieri; in quanto sono apostolo degli stranieri, faccio onore al mio ministero,
{11:14} sperando in qualche maniera di provocare la gelosia di quelli del mio sangue, e di salvarne alcuni.
{11:15} Infatti, se il loro ripudio è stato la riconciliazione del mondo, che sarà la loro riammissione, se non un rivivere dai morti?
{11:16} Se la primizia è santa, anche la massa è santa; se la radice è santa, anche i rami sono santi.
{11:17} Se alcuni rami sono stati troncati, mentre tu, che sei olivo selvatico, sei stato innestato al loro posto e sei diventato partecipe della radice e della linfa dell’olivo,
{11:18} non insuperbirti contro i rami; ma se ti insuperbisci, sappi che non sei tu che porti la radice, ma è la radice che porta te.
{11:19} Allora tu dirai: «Sono stati troncati i rami perché fossi innestato io».
{11:20} Bene: essi sono stati troncati per la loro incredulità e tu rimani stabile per la fede; non insuperbirti, ma temi.
{11:21} Perché se Dio non ha risparmiato i rami naturali, non risparmierà neppure te.
{11:22} Considera dunque la bontà e la severità di Dio: la severità verso quelli che sono caduti; ma verso di te la bontà di Dio, purché tu perseveri nella sua bontà; altrimenti, anche tu sarai reciso.
{11:23} Allo stesso modo anche quelli, se non perseverano nella loro incredulità, saranno innestati; perché Dio ha la potenza di innestarli di nuovo.
{11:24} Infatti, se tu sei stato tagliato dall’olivo selvatico per natura e sei stato contro natura innestato nell’olivo domestico, quanto più essi, che sono i rami naturali, saranno innestati nel loro proprio olivo.
{i11:25} La salvezza futura d’Israele
{11:25} Infatti, fratelli, non voglio che ignoriate questo mistero, affinché non siate presuntuosi: un indurimento si è prodotto in una parte d’Israele, finché non sia entrata la totalità degli stranieri;
{11:26} e tutto Israele sarà salvato, così come è scritto: «Il liberatore verrà da Sion.
{11:27} Egli allontanerà da Giacobbe l’empietà; e questo sarà il mio patto con loro, quando toglierò via i loro peccati».
{11:28} Per quanto concerne il vangelo, essi sono nemici per causa vostra; ma per quanto concerne l’elezione, sono amati a causa dei loro padri,
{11:29} perché i doni e la vocazione di Dio sono irrevocabili.
{11:30} Come in passato voi siete stati disubbidienti a Dio, e ora avete ottenuto misericordia per la loro disubbidienza,
{11:31} così anch’essi sono stati ora disubbidienti, affinché, per la misericordia a voi usata, ottengano anch’essi misericordia.
{11:32} Dio infatti ha rinchiuso tutti nella disubbidienza per far misericordia a tutti.
{11:33} Oh, profondità della ricchezza, della sapienza e della scienza di Dio! Quanto inscrutabili sono i suoi giudizi e ininvestigabili le sue vie!
{11:34} Infatti «chi ha conosciuto il pensiero del Signore? O chi è stato suo consigliere?»
{11:35} «O chi gli ha dato qualcosa per primo, sì da riceverne il contraccambio?»
{11:36} Perché da lui, per mezzo di lui e per lui sono tutte le cose. A lui sia la gloria in eterno. Amen.
{i12:1} La consacrazione a Dio
{12:1} Vi esorto dunque, fratelli, per la misericordia di Dio, a presentare i vostri corpi in sacrificio vivente, santo, gradito a Dio; questo è il vostro culto spirituale.
{12:2} Non conformatevi a questo mondo, ma siate trasformati mediante il rinnovamento della vostra mente, affinché conosciate per esperienza quale sia la volontà di Dio, la buona, gradita e perfetta volontà.
{12:3} Per la grazia che mi è stata concessa, dico quindi a ciascuno di voi che non abbia di sé un concetto più alto di quello che deve avere, ma abbia di sé un concetto sobrio, secondo la misura di fede che Dio ha assegnata a ciascuno.
{12:4} Poiché, come in un solo corpo abbiamo molte membra e tutte le membra non hanno una medesima funzione,
{12:5} così noi, che siamo molti, siamo un solo corpo in Cristo, e, individualmente, siamo membra l’uno dell’altro.
{12:6} Avendo pertanto doni differenti secondo la grazia che ci è stata concessa, se abbiamo dono di profezia, profetizziamo conformemente alla fede;
{12:7} se di ministero, attendiamo al ministero; se d’insegnamento, all’insegnare;
{12:8} se di esortazione, all’esortare; chi dà, dia con semplicità; chi presiede, lo faccia con diligenza; chi fa opere di misericordia, le faccia con gioia.
{i12:9} La vita cristiana
{12:9} L’amore sia senza ipocrisia. Aborrite il male e attenetevi fermamente al bene.
{12:10} Quanto all’amore fraterno, siate pieni di affetto gli uni per gli altri. Quanto all’onore, fate a gara nel rendervelo reciprocamente.
{12:11} Quanto allo zelo, non siate pigri; siate ferventi nello spirito, servite il Signore;
{12:12} siate allegri nella speranza, pazienti nella tribolazione, perseveranti nella preghiera,
{12:13} provvedendo alle necessità dei santi, esercitando con premura l’ospitalità.
{12:14} Benedite quelli che vi perseguitano. Benedite e non maledite.
{12:15} Rallegratevi con quelli che sono allegri; piangete con quelli che piangono.
{12:16} Abbiate tra di voi un medesimo sentimento. Non aspirate alle cose alte, ma lasciatevi attrarre dalle umili. Non vi stimate saggi da voi stessi.
{12:17} Non rendete a nessuno male per male. Impegnatevi a fare il bene davanti a tutti gli uomini.
{12:18} Se è possibile, per quanto dipende da voi, vivete in pace con tutti gli uomini.
{12:19} Non fate le vostre vendette, miei cari, ma cedete il posto all’ira di Dio; poiché sta scritto: «A me la vendetta; io darò la retribuzione», dice il Signore.
{12:20} Anzi, «se il tuo nemico ha fame, dagli da mangiare; se ha sete, dagli da bere; poiché, facendo così, tu radunerai dei carboni accesi sul suo capo».
{12:21} Non lasciarti vincere dal male, ma vinci il male con il bene.
{i13:1} La sottomissione alle autorità
{13:1} Ogni persona stia sottomessa alle autorità superiori; perché non vi è autorità se non da Dio, e quelle che esistono sono stabilite da Dio.
{13:2} Perciò chi resiste all’autorità si oppone all’ordine di Dio; quelli che vi si oppongono si attireranno addosso una condanna;
{13:3} infatti i magistrati non sono da temere per le opere buone, ma per le cattive. Tu, non vuoi temere l’autorità? Fa’ il bene e avrai la sua approvazione,
{13:4} perché il magistrato è un ministro di Dio per il tuo bene; ma se fai il male, temi, perché egli non porta la spada invano; infatti è un ministro di Dio per infliggere una giusta punizione a chi fa il male.
{13:5} Perciò è necessario stare sottomessi, non soltanto per timore della punizione, ma anche per motivo di coscienza.
{13:6} È anche per questa ragione che voi pagate le imposte, perché essi, che sono costantemente dediti a questa funzione, sono ministri di Dio.
{13:7} Rendete a ciascuno quel che gli è dovuto: l’imposta a chi è dovuta l’imposta, la tassa a chi la tassa; il timore a chi il timore, l’onore a chi l’onore.
{i13:8} Amore del prossimo
{13:8} Non abbiate altro debito con nessuno, se non di amarvi gli uni gli altri; perché chi ama il prossimo ha adempiuto la legge.
{13:9} Infatti il « non commettere adulterio », « non uccidere », « non rubare », « non concupire » e qualsiasi altro comandamento si riassumono in questa parola: «Ama il tuo prossimo come te stesso».
{13:10} L’amore non fa nessun male al prossimo; l’amore quindi è l’adempimento della legge.
{i13:11} Vigilanza nella vita cristiana
{13:11} E questo dobbiamo fare, consci del momento cruciale: è ora ormai che vi svegliate dal sonno, perché adesso la salvezza ci è più vicina di quando credemmo.
{13:12} La notte è avanzata, il giorno è vicino; gettiamo dunque via le opere delle tenebre e indossiamo le armi della luce.
{13:13} Comportiamoci onestamente, come in pieno giorno, senza gozzoviglie e ubriachezze, senza immoralità e dissolutezza, senza contese e gelosie;
{13:14} ma rivestitevi del Signore Gesù Cristo e non abbiate cura della carne per soddisfarne i desideri.
{i14:1} Esortazione alla tolleranza
{14:1} Accogliete colui che è debole nella fede, ma non per sentenziare sui suoi scrupoli.
{14:2} Uno crede di poter mangiare di tutto, mentre l’altro, che è debole, mangia verdure.
{14:3} Colui che mangia di tutto non disprezzi colui che non mangia di tutto; e colui che non mangia di tutto non giudichi colui che mangia di tutto, perché Dio lo ha accolto.
{14:4} Chi sei tu che giudichi il domestico altrui? Se sta in piedi o se cade è cosa che riguarda il suo padrone; ma egli sarà tenuto in piedi, perché il Signore è potente da farlo stare in piedi.
{14:5} Uno stima un giorno più di un altro; l’altro stima tutti i giorni uguali; sia ciascuno pienamente convinto nella propria mente.
{14:6} Chi ha riguardo al giorno, lo fa per il Signore; e chi mangia di tutto, lo fa per il Signore, poiché ringrazia Dio; e chi non mangia di tutto fa così per il Signore, e ringrazia Dio.
{14:7} Nessuno di noi infatti vive per se stesso, e nessuno muore per se stesso;
{14:8} perché, se viviamo, viviamo per il Signore, e se moriamo, moriamo per il Signore. Sia dunque che viviamo o che moriamo, siamo del Signore.
{14:9} Poiché a questo fine Cristo è morto ed è tornato in vita: per essere il Signore sia dei morti sia dei viventi.
{14:10} Ma tu, perché giudichi tuo fratello? E anche tu, perché disprezzi tuo fratello? Poiché tutti compariremo davanti al tribunale di Dio;
{14:11} infatti sta scritto: «Come è vero che vivo», dice il Signore, «ogni ginocchio si piegherà davanti a me, e ogni lingua darà gloria a Dio».
{14:12} Quindi ciascuno di noi renderà conto di se stesso (a Dio).
{14:13} Smettiamo dunque di giudicarci gli uni gli altri; decidetevi piuttosto a non porre inciampo sulla via del fratello, né a essere per lui un’occasione di caduta.
{14:14} Io so e sono persuaso nel Signore Gesù che nulla è impuro in se stesso; però se uno pensa che una cosa è impura, per lui è impura.
{14:15} Ora, se a motivo di un cibo tuo fratello è turbato, tu non cammini più secondo amore. Non perdere, con il tuo cibo, colui per il quale Cristo è morto!
{14:16} Ciò che è bene per voi non sia dunque oggetto di biasimo;
{14:17} perché il regno di Dio non consiste in vivanda né in bevanda, ma è giustizia, pace e gioia nello Spirito Santo.
{14:18} Poiché chi serve Cristo in questo, è gradito a Dio e approvato dagli uomini.
{14:19} Cerchiamo dunque di conseguire le cose che contribuiscono alla pace e alla reciproca edificazione.
{14:20} Non distruggere, per un cibo, l’opera di Dio. Certo, tutte le cose sono pure; ma è male quando uno mangia dando occasione di peccato.
{14:21} È bene non mangiare carne, né bere vino, né fare cosa alcuna che porti il tuo fratello a inciampare.
{14:22} Tu, la fede che hai, serbala per te stesso, davanti a Dio. Beato colui che non condanna se stesso in quello che approva.
{14:23} Ma chi ha dei dubbi riguardo a ciò che mangia è condannato, perché la sua condotta non è dettata dalla fede; e tutto quello che non viene da fede è peccato.
{i15:1} Compiacere al prossimo
{15:1} Or noi, che siamo forti, dobbiamo sopportare le debolezze dei deboli e non compiacere a noi stessi.
{15:2} Ciascuno di noi compiaccia al prossimo, nel bene, a scopo di edificazione.
{15:3} Infatti anche Cristo non compiacque a se stesso; ma come è scritto: «Gli insulti di quelli che ti oltraggiano sono caduti sopra di me».
{15:4} Poiché tutto ciò che fu scritto nel passato, fu scritto per nostra istruzione, affinché, mediante la pazienza e la consolazione che ci provengono dalle Scritture, conserviamo la speranza.
{15:5} Il Dio della pazienza e della consolazione vi conceda di avere tra di voi un medesimo sentimento secondo Cristo Gesù,
{15:6} affinché di un solo animo e di una stessa bocca glorifichiate il Dio e Padre del nostro Signore Gesù Cristo.
{15:7} Perciò accoglietevi gli uni gli altri, come anche Cristo vi ha accolti per la gloria di Dio.
{i15:8} La buona novella è per tutti gli uomini
{15:8} Infatti io dico che Cristo è diventato servitore dei circoncisi a dimostrazione della veracità di Dio per confermare le promesse fatte ai padri;
{15:9} mentre gli stranieri onorano Dio per la sua misericordia, come sta scritto: «Per questo ti celebrerò tra le nazioni e canterò le lodi al tuo nome».
{15:10} E ancora: «Rallegratevi, o nazioni, con il suo popolo».
{15:11} E altrove: «Nazioni, lodate tutte il Signore; tutti i popoli lo celebrino».
{15:12} Di nuovo Isaia dice: «Spunterà la radice di Isai, colui che sorgerà a governare le nazioni; in lui spereranno le nazioni».
{15:13} Or il Dio della speranza vi riempia di ogni gioia e di ogni pace nella fede, affinché abbondiate nella speranza, per la potenza dello Spirito Santo.
{i15:14} Riflessioni di Paolo sul suo apostolato; i viaggi che l’apostolo intende fare
{15:14} Ora, fratelli miei, io pure sono persuaso, a vostro riguardo, che anche voi siete pieni di bontà, ricolmi di ogni conoscenza, capaci anche di ammonirvi a vicenda.
{15:15} Ma vi ho scritto un po’ arditamente su alcuni punti, per ricordarveli di nuovo, a motivo della grazia che mi è stata fatta da Dio,
{15:16} di essere un ministro di Cristo Gesù tra gli stranieri, esercitando il sacro servizio del vangelo di Dio, affinché gli stranieri diventino un’offerta gradita, santificata dallo Spirito Santo.
{15:17} Ho dunque di che vantarmi in Cristo Gesù, per quel che concerne le cose di Dio.
{15:18} Non oserei infatti parlare di cose che Cristo non avesse operato per mio mezzo allo scopo di condurre i pagani all’ubbidienza, con parole e opere,
{15:19} con la potenza di segni e di prodigi, con la potenza dello Spirito (di Dio). Così da Gerusalemme e dintorni fino all’Illiria ho predicato dappertutto il vangelo di Cristo,
{15:20} avendo l’ambizione di predicare il vangelo là dove non era ancora stato portato il nome di Cristo, per non costruire sul fondamento altrui,
{15:21} ma com’è scritto: «Coloro ai quali nulla era stato annunciato di lui, lo vedranno; e coloro che non ne avevano udito parlare, comprenderanno».
{15:22} Per questa ragione appunto sono stato tante volte impedito di venire da voi;
{15:23} ma ora, non avendo più campo d’azione in queste regioni, e avendo già da molti anni un gran desiderio di venire da voi,
{15:24} quando andrò in Spagna spero, passando, di vedervi e di essere aiutato da voi a raggiungere quella regione, dopo aver goduto almeno un po’ della vostra compagnia.
{15:25} Per ora vado a Gerusalemme a rendere un servizio ai santi,
{15:26} perché la Macedonia e l’Acaia si sono compiaciute di fare una colletta per i poveri che sono tra i santi di Gerusalemme.
{15:27} Si sono compiaciute, ma esse sono anche in debito nei loro confronti; infatti, se gli stranieri sono stati fatti partecipi dei loro beni spirituali, sono anche in obbligo di aiutarli con i beni materiali.
{15:28} Quando dunque avrò compiuto questo servizio e consegnato il frutto di questa colletta, andrò in Spagna passando da voi;
{15:29} e so che, venendo da voi, verrò con la pienezza delle benedizioni di Cristo.
{15:30} Ora (, fratelli,) vi esorto, per il Signore nostro Gesù Cristo e per l’amore dello Spirito, a combattere con me nelle preghiere che rivolgete a Dio in mio favore,
{15:31} perché io sia liberato dagli increduli di Giudea, e il mio servizio per Gerusalemme sia gradito ai santi,
{15:32} in modo che, se piace a Dio, io possa venire da voi con gioia ed essere confortato insieme con voi.
{15:33} Or il Dio della pace sia con tutti voi. Amen.
{i16:1} Saluti ed esortazione all’amore fraterno
{16:1} Vi raccomando Febe, nostra sorella, che è diaconessa della chiesa di Cencrea,
{16:2} perché la riceviate nel Signore, in modo degno dei santi, e le prestiate assistenza in qualunque cosa ella possa aver bisogno di voi; poiché ella pure ha prestato assistenza a molti e anche a me.
{16:3} Salutate Prisca e Aquila, miei collaboratori in Cristo Gesù,
{16:4} i quali hanno rischiato la vita per me; a loro non io soltanto sono grato, ma anche tutte le chiese delle nazioni.
{16:5} Salutate anche la chiesa che si riunisce in casa loro. Salutate il mio caro Epeneto, che è la primizia dell’Asia per Cristo.
{16:6} Salutate Maria, che si è molto affaticata per voi.
{16:7} Salutate Andronico e Giunia, miei parenti e compagni di prigionia, i quali si sono segnalati fra gli apostoli ed erano in Cristo già prima di me.
{16:8} Salutate Ampliato, che mi è caro nel Signore.
{16:9} Salutate Urbano, nostro collaboratore in Cristo, e il mio caro Stachi.
{16:10} Salutate Apelle, che ha dato buona prova in Cristo. Salutate quelli di casa Aristobulo.
{16:11} Salutate Erodione, mio parente. Salutate quelli di casa Narcisso che sono nel Signore.
{16:12} Salutate Trifena e Trifosa, che si affaticano nel Signore. Salutate la cara Perside, che si è affaticata molto nel Signore.
{16:13} Salutate Rufo, l’eletto nel Signore, e sua madre, che è anche mia.
{16:14} Salutate Asincrito, Flegonte, Erme, Patroba, Erma, e i fratelli che sono con loro.
{16:15} Salutate Filologo e Giulia, Nereo e sua sorella, Olimpa e tutti i santi che sono con loro.
{16:16} Salutatevi gli uni gli altri con un santo bacio. Tutte le chiese di Cristo vi salutano.
{16:17} Ora vi esorto, fratelli, a tenere d’occhio quelli che provocano le divisioni e gli scandali in contrasto con l’insegnamento che avete ricevuto. Allontanatevi da loro.
{16:18} Costoro, infatti, non servono il nostro Signore Gesù Cristo, ma il proprio ventre; e con dolce e lusinghiero parlare seducono il cuore dei semplici.
{16:19} Quanto a voi, la vostra ubbidienza è nota a tutti. Io mi rallegro dunque per voi, ma desidero che siate saggi nel bene e incontaminati dal male.
{16:20} Il Dio della pace stritolerà presto Satana sotto i vostri piedi. La grazia del Signore nostro Gesù Cristo sia con voi.
{16:21} Timoteo, mio collaboratore, vi saluta e vi salutano anche Lucio, Giasone e Sosipatro, miei parenti.
{16:22} Io, Terzio, che ho scritto la lettera, vi saluto nel Signore.
{16:23} Gaio, che ospita me e tutta la chiesa, vi saluta. Erasto, il tesoriere della città, e il fratello Quarto vi salutano.
{16:24} [La grazia del nostro Signore Gesù Cristo sia con tutti voi. Amen.]
{16:25} (A colui che può fortificarvi secondo il mio vangelo e il messaggio di Gesù Cristo, conformemente alla rivelazione del mistero che fu tenuto nascosto fin dai tempi più remoti,
{16:26} ma che ora è rivelato e reso noto mediante le Scritture profetiche, per ordine dell’eterno Dio, a tutte le nazioni perché ubbidiscano alla fede,
{16:27} a Dio, unico in saggezza, per mezzo di Gesù Cristo sia la gloria in eterno. Amen.)
