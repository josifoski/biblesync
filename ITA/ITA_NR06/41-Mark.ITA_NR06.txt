{i1:1} Predicazione di Giovanni il battista
{1:1} Inizio del vangelo di Gesù Cristo (Figlio di Dio).
{1:2} Secondo quanto è scritto nel profeta Isaia: «Ecco, io mando davanti a te il mio messaggero che preparerà la tua via.
{1:3} Voce di uno che grida nel deserto: “Preparate la via del Signore, raddrizzate i suoi sentieri” ».
{1:4} Venne Giovanni il battista nel deserto predicando un battesimo di ravvedimento per il perdono dei peccati.
{1:5} E tutto il paese della Giudea e tutti quelli di Gerusalemme accorrevano a lui ed erano da lui battezzati nel fiume Giordano, confessando i loro peccati.
{1:6} Giovanni era vestito di pelo di cammello, con una cintura di cuoio intorno ai fianchi, e si nutriva di cavallette e di miele selvatico.
{1:7} E predicava, dicendo: «Dopo di me viene colui che è più forte di me, al quale io non sono degno di chinarmi a sciogliere il legaccio dei calzari.
{1:8} Io vi ho battezzati con acqua, ma lui vi battezzerà con lo Spirito Santo».
{i1:9} Battesimo e tentazione di Gesù Cristo
{1:9} In quei giorni Gesù venne da Nazaret di Galilea e fu battezzato da Giovanni nel Giordano.
{1:10} A un tratto, come egli usciva dall’acqua, vide aprirsi i cieli e lo Spirito scendere su di lui come una colomba.
{1:11} Una voce venne dai cieli: «Tu sei il mio diletto Figlio; in te mi sono compiaciuto».
{1:12} Subito dopo, lo Spirito lo sospinse nel deserto;
{1:13} e rimase nel deserto per quaranta giorni, tentato da Satana. Stava tra le bestie selvatiche e gli angeli lo servivano.
{i1:14} Gesù Cristo in Galilea
{1:14} Dopo che Giovanni fu messo in prigione, Gesù si recò in Galilea, predicando il vangelo di Dio e dicendo:
{1:15} «Il tempo è compiuto e il regno di Dio è vicino; ravvedetevi e credete al vangelo».
{i1:16} Primi discepoli di Gesù Cristo
{1:16} Mentre passava lungo il mare di Galilea, egli vide Simone e Andrea, fratello di Simone, che gettavano la rete in mare, perché erano pescatori.
{1:17} Gesù disse loro: «Seguitemi, e io farò di voi dei pescatori di uomini».
{1:18} Essi, lasciate subito le reti, lo seguirono.
{1:19} Poi, andando un po’ più oltre, vide Giacomo, figlio di Zebedeo, e Giovanni, suo fratello, che anch’essi in barca rassettavano le reti;
{1:20} e subito li chiamò; ed essi, lasciato Zebedeo loro padre nella barca con gli operai, se ne andarono dietro a lui.
{i1:21} Gesù scaccia un demonio a Capernaum
{1:21} Vennero a Capernaum; e subito, il sabato, Gesù, entrato nella sinagoga, insegnava.
{1:22} Essi si stupivano del suo insegnamento, perché egli insegnava loro come uno che ha autorità e non come gli scribi.
{1:23} In quel momento si trovava nella loro sinagoga un uomo posseduto da uno spirito immondo, il quale prese a gridare:
{1:24} «Che c’è fra noi e te, Gesù Nazareno? Sei venuto per mandarci in perdizione? Io so chi sei: il Santo di Dio!»
{1:25} Gesù lo sgridò, dicendo: «Sta’ zitto ed esci da costui!»
{1:26} E lo spirito immondo, straziandolo e gridando forte, uscì da lui.
{1:27} E tutti si stupirono e si domandavano tra di loro: «Che cos’è mai questo? È un nuovo insegnamento dato con autorità! Egli comanda perfino agli spiriti immondi, ed essi gli ubbidiscono!»
{1:28} La sua fama si divulgò subito dappertutto, nella circostante regione della Galilea.
{i1:29} Gesù guarisce la suocera di Pietro
{1:29} Appena usciti dalla sinagoga, andarono con Giacomo e Giovanni in casa di Simone e di Andrea.
{1:30} La suocera di Simone era a letto con la febbre; ed essi subito gliene parlarono.
{1:31} Egli, avvicinatosi, la prese per la mano e la fece alzare; la febbre la lasciò ed ella si mise a servirli.
{i1:32} Altre guarigioni; missione in Galilea
{1:32} Poi, fattosi sera, quando il sole fu tramontato, gli condussero tutti i malati e gli indemoniati;
{1:33} tutta la città era radunata alla porta.
{1:34} Egli ne guarì molti che soffrivano di diverse malattie, e scacciò molti demòni e non permetteva loro di parlare, perché lo conoscevano.
{1:35} Poi, la mattina, mentre era ancora notte, Gesù si alzò, uscì e se ne andò in un luogo deserto; e là pregava.
{1:36} Simone e quelli che erano con lui si misero a cercarlo;
{1:37} e, trovatolo, gli dissero: «Tutti ti cercano».
{1:38} Ed egli disse loro: «Andiamo altrove, per i villaggi vicini, affinché io predichi anche là; per questo infatti sono venuto».
{1:39} E andò per tutta la Galilea, predicando nelle loro sinagoghe e scacciando demòni.
{i1:40} Gesù guarisce un lebbroso
{1:40} Venne a lui un lebbroso e (, buttandosi in ginocchio,) lo pregò dicendo: «Se vuoi, tu puoi purificarmi!»
{1:41} Ed egli, impietositosi, stese la mano, lo toccò e gli disse: «Lo voglio; sii purificato!»
{1:42} E subito la lebbra sparì da lui, e fu purificato.
{1:43} Gesù lo congedò subito, dopo averlo ammonito severamente,
{1:44} e gli disse: «Guarda di non dire nulla a nessuno, ma va’, mostrati al sacerdote, offri per la tua purificazione quel che Mosè ha prescritto; questo serva loro di testimonianza».
{1:45} Ma quello, appena partito, si mise a proclamare e a divulgare il fatto, tanto che Gesù non poteva più entrare apertamente in città; ma se ne stava fuori in luoghi deserti, e da ogni parte la gente accorreva a lui.
{i2:1} Gesù guarisce un paralitico
{2:1} Dopo alcuni giorni Gesù entrò di nuovo in Capernaum. Si seppe che era in casa,
{2:2} e si radunò tanta gente che neppure lo spazio davanti alla porta la poteva contenere. Egli annunciava loro la parola.
{2:3} E vennero a lui alcuni con un paralitico portato da quattro uomini.
{2:4} Non potendo farlo giungere fino a lui a causa della folla, scoperchiarono il tetto dalla parte dove era Gesù; e, fattavi un’apertura, calarono il lettuccio sul quale giaceva il paralitico.
{2:5} Gesù, veduta la loro fede, disse al paralitico: «Figliolo, i tuoi peccati sono perdonati».
{2:6} Erano seduti là alcuni scribi e ragionavano così in cuor loro:
{2:7} «Perché costui parla in questa maniera? Egli bestemmia! Chi può perdonare i peccati, se non uno solo, cioè Dio?»
{2:8} Ma Gesù capì subito, con il suo spirito, che essi ragionavano così dentro di loro e disse: «Perché fate questi ragionamenti nei vostri cuori?
{2:9} Che cosa è più facile, dire al paralitico: “I tuoi peccati sono perdonati” oppure dirgli: “Àlzati, prendi il tuo lettuccio e cammina”?
{2:10} Ma, affinché sappiate che il Figlio dell’uomo ha sulla terra autorità di perdonare i peccati,
{2:11} io ti dico», disse al paralitico, «àlzati, prendi il tuo lettuccio e va’ a casa tua».
{2:12} Ed egli si alzò e, preso subito il lettuccio, se ne andò via in presenza di tutti; sicché tutti si stupivano e glorificavano Dio, dicendo: «Una cosa così non l’abbiamo mai vista».
{i2:13} Chiamata di Levi
{2:13} Gesù uscì di nuovo verso il mare; e tutta la gente andava da lui, ed egli insegnava loro.
{2:14} E passando vide Levi, figlio d’Alfeo, seduto al banco delle imposte e gli disse: «Seguimi». Ed egli, alzatosi, lo seguì.
{2:15} Mentre Gesù era a tavola in casa di lui, molti pubblicani e peccatori erano anch’essi a tavola con lui e con i suoi discepoli; poiché ce n’erano molti che lo seguivano.
{2:16} Gli scribi che erano tra i farisei, vedutolo mangiare con i pubblicani e con i peccatori, dicevano ai suoi discepoli: «Come mai mangia con i pubblicani e i peccatori?»
{2:17} Gesù, udito questo, disse loro: «Non sono i sani che hanno bisogno del medico, ma i malati. Io non sono venuto a chiamare dei giusti, ma dei peccatori».
{i2:18} Il digiuno; parabola della stoffa nuova e degli otri nuovi
{2:18} I discepoli di Giovanni e i farisei erano soliti digiunare. Alcuni andarono da Gesù e gli dissero: «Perché i discepoli di Giovanni e i discepoli dei farisei digiunano e i tuoi discepoli non digiunano?»
{2:19} Gesù disse loro: «Possono gli amici dello sposo digiunare mentre lo sposo è con loro? Finché hanno con sé lo sposo, non possono digiunare.
{2:20} Ma verranno i giorni in cui lo sposo sarà loro tolto; e allora, in quei giorni, digiuneranno.
{2:21} Nessuno cuce un pezzo di stoffa nuova sopra un vestito vecchio, altrimenti la toppa nuova porta via il vecchio e lo strappo si fa peggiore.
{2:22} Nessuno mette vino nuovo in otri vecchi, altrimenti il vino fa scoppiare gli otri, e il vino si perde insieme con gli otri; ma il vino nuovo va messo in otri nuovi».
{i2:23} Gesù, Signore del sabato
{2:23} In un giorno di sabato egli passava per i campi, e i suoi discepoli, strada facendo, si misero a strappare delle spighe.
{2:24} I farisei gli dissero: «Guarda! Perché fanno di sabato quel che non è lecito?»
{2:25} Ed egli disse loro: «Non avete mai letto quel che fece Davide, quando fu nel bisogno ed ebbe fame, egli e coloro che erano con lui?
{2:26} Come egli, al tempo del sommo sacerdote Abiatar, entrò nella casa di Dio e mangiò i pani di presentazione, che a nessuno è lecito mangiare se non ai sacerdoti, e ne diede anche a quelli che erano con lui?»
{2:27} Poi disse loro: «Il sabato è stato fatto per l’uomo e non l’uomo per il sabato;
{2:28} perciò il Figlio dell’uomo è signore anche del sabato».
{i3:1} Gesù guarisce l’uomo dalla mano paralizzata
{3:1} Poi entrò di nuovo nella sinagoga; là stava un uomo che aveva la mano paralizzata.
{3:2} E l’osservavano per vedere se lo avrebbe guarito in giorno di sabato, per poterlo accusare.
{3:3} Egli disse all’uomo che aveva la mano paralizzata: «Àlzati là nel mezzo!»
{3:4} Poi domandò loro: «È permesso, in un giorno di sabato, fare del bene o fare del male? Salvare una persona o ucciderla?» Ma quelli tacevano.
{3:5} Allora Gesù, guardatili tutt’intorno con indignazione, rattristato per la durezza del loro cuore, disse all’uomo: «Stendi la mano!» Egli la stese, e la sua mano tornò sana.
{3:6} I farisei, usciti, tennero subito consiglio con gli erodiani contro di lui per farlo morire.
{i3:7} Numerose guarigioni
{3:7} Poi Gesù si ritirò con i suoi discepoli verso il mare; e una gran folla dalla Galilea (lo seguì); e dalla Giudea,
{3:8} da Gerusalemme, dall’Idumea e da oltre il Giordano e dai dintorni di Tiro e Sidone, una gran folla, udendo quante cose egli faceva, andò da lui.
{3:9} Egli disse ai suoi discepoli che gli tenessero sempre pronta una barchetta per non farsi pigiare dalla folla.
{3:10} Perché, avendone guariti molti, tutti quelli che avevano qualche malattia gli si precipitavano addosso per toccarlo.
{3:11} E gli spiriti immondi, quando lo vedevano, si gettavano davanti a lui e gridavano: «Tu sei il Figlio di Dio!»
{3:12} Ed egli ordinava loro con insistenza di non rivelare la sua identità.
{i3:13} Gesù sceglie i dodici apostoli
{3:13} Poi Gesù salì sul monte e chiamò a sé quelli che egli volle, ed essi andarono da lui.
{3:14} Ne costituì dodici (, ai quali diede anche il nome di apostoli,) perché stessero con lui,
{3:15} per mandarli a predicare e perché avessero il potere di scacciare i demòni.
{3:16} (Costituì dunque i dodici): Simone, al quale mise nome Pietro;
{3:17} Giacomo, figlio di Zebedeo e Giovanni, fratello di Giacomo, ai quali pose nome Boanerges, che vuol dire figli del tuono;
{3:18} Andrea, Filippo, Bartolomeo, Matteo, Tommaso, Giacomo, figlio d’Alfeo, Taddeo, Simone lo Zelota
{3:19} e Giuda Iscariota, quello che poi lo tradì.
{i3:20} Il peccato imperdonabile: la bestemmia contro lo Spirito Santo
{3:20} Poi entrò in una casa e la folla si radunò di nuovo, così che egli e i suoi non potevano neppure mangiare.
{3:21} I suoi parenti, udito ciò, vennero per prenderlo, perché dicevano: «È fuori di sé».
{3:22} Gli scribi che erano scesi da Gerusalemme dicevano: «Egli ha Belzebù, e scaccia i demòni con l’aiuto del principe dei demòni».
{3:23} Ma egli, chiamatili a sé, diceva loro in parabole: «Come può Satana scacciare Satana?
{3:24} Se un regno è diviso in parti contrarie, quel regno non può reggere.
{3:25} Se una casa è divisa in parti contrarie, quella casa non potrà reggere.
{3:26} Se dunque Satana insorge contro se stesso ed è diviso, non può reggere, ma deve finire.
{3:27} D’altronde nessuno può entrare nella casa dell’uomo forte e rubargli la sua roba, se prima non avrà legato l’uomo forte; soltanto allora gli saccheggerà la casa.
{3:28} In verità vi dico: ai figli degli uomini saranno perdonati tutti i peccati e qualunque bestemmia avranno proferita;
{3:29} ma chiunque avrà bestemmiato contro lo Spirito Santo non ha perdono in eterno, ma è reo di un peccato eterno».
{3:30} Egli parlava così perché dicevano: «Ha uno spirito immondo».
{i3:31} La madre e i fratelli di Gesù
{3:31} Giunsero sua madre e i suoi fratelli; e, fermatisi fuori, lo mandarono a chiamare.
{3:32} Una folla gli stava seduta intorno e gli dissero: «Ecco tua madre e i tuoi fratelli (e le tue sorelle) là fuori che ti cercano».
{3:33} Egli rispose loro: «Chi sono mia madre e i miei fratelli?»
{3:34} Girando lo sguardo su coloro che gli sedevano intorno, disse: «Ecco mia madre e i miei fratelli!
{3:35} Chiunque avrà fatto la volontà di Dio, mi è fratello, sorella e madre».
{i4:1} Parabola del seminatore
{4:1} Gesù si mise di nuovo a insegnare presso il mare. Una grandissima folla si radunò intorno a lui, tanto che egli, montato su una barca, vi sedette stando in mare, mentre tutta la folla era a terra sulla riva.
{4:2} Egli insegnava loro molte cose in parabole e diceva loro nel suo insegnamento:
{4:3} «Ascoltate: il seminatore uscì a seminare.
{4:4} Mentre seminava, una parte del seme cadde lungo la strada; e gli uccelli vennero e lo mangiarono.
{4:5} Un’altra cadde in un suolo roccioso dove non aveva molta terra; e subito spuntò, perché non aveva terreno profondo;
{4:6} ma quando il sole si levò, fu bruciata e, non avendo radice, inaridì.
{4:7} Un’altra cadde fra le spine; le spine crebbero e la soffocarono, ed essa non fece frutto.
{4:8} Altre parti caddero nella buona terra; portarono frutto, che venne su e crebbe, e giunsero a dare il trenta, il sessanta e il cento per uno».
{4:9} Poi disse: «Chi ha orecchi per udire oda».
{4:10} Quando egli fu solo, quelli che gli stavano intorno con i dodici lo interrogarono sulle parabole.
{4:11} Egli disse loro: «A voi è dato di conoscere il mistero del regno di Dio; ma a quelli che sono di fuori tutto viene esposto in parabole, affinché:
{4:12} “Vedendo, vedano sì, ma non discernano; udendo, odano sì, ma non comprendano; affinché non si convertano, e non siano perdonati” ».
{4:13} Poi disse loro: «Non capite questa parabola? Come comprenderete tutte le altre parabole?
{4:14} Il seminatore semina la parola.
{4:15} Quelli che sono lungo la strada sono coloro nei quali è seminata la parola; e quando l’hanno udita, subito viene Satana e porta via la parola seminata in loro.
{4:16} E così quelli che ricevono il seme in luoghi rocciosi sono coloro che, quando odono la parola, la ricevono subito con gioia;
{4:17} ma non hanno in sé radice e sono di corta durata; poi, quando vengono tribolazione o persecuzione a causa della parola, sono subito sviati.
{4:18} E altri sono quelli che ricevono il seme tra le spine; cioè coloro che hanno udito la parola;
{4:19} poi le ansiose preoccupazioni mondane, l’inganno delle ricchezze, l’avidità delle altre cose, penetrati in loro, soffocano la parola, che così riesce infruttuosa.
{4:20} Quelli poi che hanno ricevuto il seme in buona terra sono coloro che odono la parola e l’accolgono e fruttano il trenta, il sessanta e il cento per uno».
{i4:21} La lampada sul candeliere
{4:21} Poi diceva ancora loro: «Si prende forse la lampada per metterla sotto un recipiente o sotto il letto? Non la si prende invece per metterla sul candeliere?
{4:22} Poiché non vi è nulla che sia nascosto se non per essere manifestato; e nulla è stato tenuto segreto se non per essere messo in luce.
{4:23} Se uno ha orecchi per udire oda».
{4:24} Diceva loro ancora: «Badate a ciò che udite. Con la misura con la quale misurate sarete misurati pure voi; e a voi sarà dato anche di più;
{4:25} poiché a chi ha sarà dato, a chi non ha sarà tolto anche quello che ha».
{i4:26} Il seme che da sé germoglia e cresce
{4:26} Diceva ancora: «Il regno di Dio è come un uomo che getti il seme nel terreno,
{4:27} e dorma e si alzi, la notte e il giorno; il seme intanto germoglia e cresce senza che egli sappia come.
{4:28} La terra da se stessa porta frutto: prima l’erba, poi la spiga, poi nella spiga il grano ben formato.
{4:29} E quando il frutto è maturo, subito vi mette la falce perché l’ora della mietitura è venuta».
{i4:30} Il granello di senape
{4:30} Diceva ancora: «A che paragoneremo il regno di Dio, o con quale parabola lo rappresenteremo?
{4:31} Esso è simile a un granello di senape, il quale, quando lo si è seminato in terra, è il più piccolo di tutti i semi che sono sulla terra;
{4:32} ma quando è seminato, cresce e diventa più grande di tutti gli ortaggi; e fa dei rami tanto grandi che alla sua ombra possono ripararsi gli uccelli del cielo».
{4:33} Con molte parabole di questo genere esponeva loro la parola, secondo quello che potevano intendere.
{4:34} Non parlava loro senza parabola; ma in privato ai suoi discepoli spiegava ogni cosa.
{i4:35} Gesù calma la tempesta
{4:35} In quello stesso giorno, alla sera, Gesù disse loro: «Passiamo all’altra riva».
{4:36} E lasciata la folla, lo presero con sé, così com’era, nella barca. C’erano delle altre barche con lui.
{4:37} Ed ecco levarsi una gran bufera di vento che gettava le onde nella barca, tanto che la barca già si riempiva.
{4:38} Egli stava dormendo sul guanciale a poppa. Essi lo svegliarono e gli dissero: «Maestro, non t’importa che noi moriamo?»
{4:39} Egli, svegliatosi, sgridò il vento e disse al mare: «Taci, càlmati!» Il vento cessò e si fece gran bonaccia.
{4:40} Egli disse loro: «Perché siete così paurosi? Non avete ancora fede?»
{4:41} Ed essi furono presi da gran timore e si dicevano gli uni gli altri: «Chi è dunque costui, al quale persino il vento e il mare ubbidiscono?»
{i5:1} Gesù guarisce l’indemoniato di Gerasa
{5:1} Giunsero all’altra riva del mare, nel paese dei Geraseni.
{5:2} Appena Gesù fu smontato dalla barca, gli venne subito incontro dai sepolcri un uomo posseduto da uno spirito immondo,
{5:3} il quale aveva nei sepolcri la sua dimora; nessuno poteva più tenerlo legato neppure con una catena.
{5:4} Poiché spesso era stato legato con ceppi e con catene, ma le catene erano state da lui rotte e i ceppi spezzati, e nessuno aveva la forza di domarlo.
{5:5} Di continuo, notte e giorno, andava tra i sepolcri e su per i monti, urlando e percuotendosi con delle pietre.
{5:6} Quando vide Gesù da lontano, corse, gli si prostrò davanti
{5:7} e a gran voce disse: «Che c’è fra me e te, Gesù, Figlio del Dio altissimo? Io ti scongiuro, in nome di Dio, di non tormentarmi».
{5:8} Gesù, infatti, gli diceva: «Spirito immondo, esci da quest’uomo!»
{5:9} Gesù gli domandò: «Qual è il tuo nome?» Ed egli gli disse: «Il mio nome è Legione, perché siamo molti».
{5:10} E lo pregava con insistenza che non li mandasse via dal paese.
{5:11} C’era là un grande branco di porci che pascolava sul monte.
{5:12} I demòni lo pregarono dicendo: «Mandaci nei porci, perché entriamo in essi».
{5:13} Egli lo permise loro. Gli spiriti immondi, usciti, entrarono nei porci, e il branco si gettò giù a precipizio nel mare. Erano circa duemila e affogarono nel mare.
{5:14} E quelli che li custodivano fuggirono e portarono la notizia in città e per la campagna; la gente andò a vedere ciò che era avvenuto.
{5:15} Vennero da Gesù e videro l’indemoniato seduto, vestito e sano di mente, lui che aveva avuto la legione; e s’impaurirono.
{5:16} Quelli che avevano visto raccontarono loro ciò che era avvenuto all’indemoniato e il fatto dei porci.
{5:17} Ed essi cominciarono a pregare Gesù che se ne andasse via dai loro confini.
{5:18} Com’egli saliva sulla barca, l’uomo che era stato indemoniato lo pregava di poter stare con lui.
{5:19} Gesù non glielo permise, ma gli disse: «Va’ a casa tua dai tuoi e racconta loro le grandi cose che il Signore ti ha fatte, e come ha avuto pietà di te».
{5:20} Ed egli se ne andò e cominciò a proclamare nella Decapoli le grandi cose che Gesù aveva fatte per lui. E tutti si meravigliavano.
{i5:21} Gesù guarisce una donna e risuscita la figlia di Iairo
{5:21} Gesù passò di nuovo (in barca) all’altra riva, e una gran folla si radunò attorno a lui; ed egli stava presso il mare.
{5:22} E uno dei capi della sinagoga, chiamato Iairo, venne e, vedutolo, gli si gettò ai piedi
{5:23} e lo pregò con insistenza, dicendo: «La mia bambina sta morendo. Vieni a posare le mani su di lei, affinché sia salva e viva».
{5:24} Gesù andò con lui, e molta gente lo seguiva e lo stringeva da ogni parte.
{5:25} Una donna, che aveva perdite di sangue da dodici anni,
{5:26} e che molto aveva sofferto da molti medici e aveva speso tutto ciò che possedeva senza nessun giovamento, anzi era piuttosto peggiorata,
{5:27} avendo udito parlare di Gesù, venne dietro tra la folla e gli toccò la veste, perché diceva:
{5:28} «Se riesco a toccare almeno le sue vesti, sarò salva».
{5:29} In quell’istante la sua emorragia ristagnò; ed ella sentì nel suo corpo di essere guarita da quella malattia.
{5:30} Subito Gesù, conscio della potenza che era emanata da lui, voltatosi indietro verso la folla, disse: «Chi mi ha toccato le vesti?»
{5:31} I suoi discepoli gli dissero: «Tu vedi come la folla ti si stringe attorno e dici: “Chi mi ha toccato?”».
{5:32} Ed egli guardava attorno per vedere colei che aveva fatto questo.
{5:33} Ma la donna paurosa e tremante, ben sapendo quello che le era accaduto, venne, gli si gettò ai piedi e gli disse tutta la verità.
{5:34} Ed egli le disse: «Figliola, la tua fede ti ha salvata; va’ in pace e sii guarita dal tuo male».
{5:35} Mentre egli parlava ancora, vennero dalla casa del capo della sinagoga, dicendo: «Tua figlia è morta; perché incomodi ancora il Maestro?»
{5:36} Ma Gesù, udito quel che si diceva, disse al capo della sinagoga: «Non temere; soltanto abbi fede!»
{5:37} E non permise a nessuno di accompagnarlo, tranne che a Pietro, Giacomo e Giovanni, fratello di Giacomo.
{5:38} Giunsero a casa del capo della sinagoga; ed egli vide una gran confusione e gente che piangeva e urlava.
{5:39} Entrato, disse loro: «Perché fate tanto strepito e piangete? La bambina non è morta, ma dorme».
{5:40} Ed essi ridevano di lui. Ma egli li mise tutti fuori, prese con sé il padre e la madre della bambina e quelli che erano con lui, ed entrò là dove era la bambina.
{5:41} E, presala per mano, le disse: « Talità cum! », che tradotto vuol dire: «Ragazza, ti dico: àlzati!»
{5:42} Subito la ragazza si alzò e camminava, perché aveva dodici anni. E furono (subito) presi da grande stupore;
{5:43} ed egli comandò loro con insistenza che nessuno lo venisse a sapere; e disse che le fosse dato da mangiare.
{i6:1} Gesù a Nazaret
{6:1} Poi partì di là e andò nel suo paese e i suoi discepoli lo seguirono.
{6:2} Venuto il sabato, si mise a insegnare nella sinagoga; molti, udendolo, si stupivano e dicevano: «Da dove gli vengono queste cose? Che sapienza è questa che gli è data? E che cosa sono queste opere potenti fatte per mano sua?
{6:3} Non è questi il falegname, il figlio di Maria, e il fratello di Giacomo, di Iose, di Giuda e di Simone? Le sue sorelle non stanno qui da noi?» E si scandalizzavano a causa di lui.
{6:4} Ma Gesù diceva loro: «Nessun profeta è disprezzato se non nella sua patria, fra i suoi parenti e in casa sua».
{6:5} E non vi poté fare alcuna opera potente, ad eccezione di pochi malati a cui impose le mani e li guarì.
{6:6} E si meravigliava della loro incredulità. E andava in giro per i villaggi, insegnando.
{i6:7} La missione dei dodici apostoli
{6:7} Poi chiamò a sé i dodici e cominciò a mandarli a due a due; e diede loro potere sugli spiriti immondi.
{6:8} Comandò loro di non prendere niente per il viaggio; né pane, né sacca, né denaro nella cintura, ma soltanto un bastone;
{6:9} di calzare i sandali e di non indossare due tuniche.
{6:10} Diceva loro: «Dovunque sarete entrati in una casa, trattenetevi lì finché non ve ne andiate da quel luogo;
{6:11} e se in qualche luogo non vi ricevono né vi ascoltano, andando via scuotetevi la polvere dai piedi come testimonianza contro di loro».
{6:12} E, partiti, predicavano alla gente di ravvedersi;
{6:13} scacciavano molti demòni, ungevano d’olio molti infermi e li guarivano.
{i6:14} Martirio di Giovanni il battista
{6:14} Il re Erode udì parlare di Gesù, perché il suo nome era diventato ben conosciuto. Alcuni dicevano: «Giovanni il battista è risuscitato dai morti; è per questo che agiscono in lui le potenze miracolose».
{6:15} Altri invece dicevano: «È Elia!» E altri: «È un profeta come quelli di una volta».
{6:16} Ma Erode, udito ciò, diceva: «Giovanni, che io ho fatto decapitare, lui è risuscitato!»
{6:17} Poiché Erode aveva fatto arrestare Giovanni e lo aveva fatto incatenare in prigione a motivo di Erodiade, moglie di Filippo suo fratello, che egli, Erode, aveva sposata.
{6:18} Giovanni infatti gli diceva: «Non ti è lecito tenere la moglie di tuo fratello!»
{6:19} Perciò Erodiade gli serbava rancore e voleva farlo morire, ma non poteva.
{6:20} Infatti Erode aveva soggezione di Giovanni, sapendo che era uomo giusto e santo, e lo proteggeva; dopo averlo udito era molto perplesso e lo ascoltava volentieri.
{6:21} Ma venne un giorno opportuno quando Erode, al suo compleanno, fece un convito ai grandi della sua corte, agli ufficiali e ai notabili della Galilea.
{6:22} La figlia della stessa Erodiade entrò e ballò, e piacque a Erode e ai commensali. Il re disse alla ragazza: «Chiedimi quello che vuoi e te lo darò».
{6:23} E le giurò: «Ti darò quel che mi chiederai, fino alla metà del mio regno».
{6:24} Costei, uscita, domandò a sua madre: «Che chiederò?» La madre disse: «La testa di Giovanni il battista».
{6:25} E, ritornata in fretta dal re, gli fece questa richiesta: «Voglio che sul momento tu mi dia, su un piatto, la testa di Giovanni il battista».
{6:26} Il re ne fu molto rattristato; ma, a motivo dei giuramenti fatti e dei commensali, non volle dirle di no;
{6:27} e il re mandò subito una guardia con l’ordine di portargli la testa di Giovanni.
{6:28} La guardia andò, lo decapitò nella prigione e portò la testa su un piatto; la diede alla ragazza e la ragazza la diede a sua madre.
{6:29} I discepoli di Giovanni, udito questo, andarono, ne presero il cadavere e lo deposero in un sepolcro.
{i6:30} Moltiplicazione dei pani per cinquemila uomini
{6:30} Gli apostoli si riunirono attorno a Gesù e gli riferirono tutto quello che avevano fatto e insegnato.
{6:31} Ed egli disse loro: «Venitevene ora in disparte, in un luogo solitario, e riposatevi un poco». Difatti era tanta la gente che andava e veniva, che essi non avevano neppure il tempo di mangiare.
{6:32} Partirono dunque con la barca per andare in un luogo solitario in disparte.
{6:33} Molti li videro partire e li riconobbero; e da tutte le città accorsero a piedi e giunsero là prima di loro.
{6:34} Com’egli fu sbarcato, vide una gran folla e ne ebbe compassione, perché erano come pecore che non hanno pastore; e si mise a insegnare loro molte cose.
{6:35} Essendo già tardi, i suoi discepoli gli si accostarono e gli dissero: «Questo luogo è deserto ed è già tardi;
{6:36} lasciali andare, affinché vadano per le campagne e per i villaggi dei dintorni e si comprino qualcosa da mangiare».
{6:37} Ma egli rispose loro: «Date loro voi da mangiare». Ed essi a lui: «Andremo noi a comprare del pane per duecento denari e daremo loro da mangiare?»
{6:38} Egli domandò loro: «Quanti pani avete? Andate a vedere». Essi si accertarono e risposero: «Cinque, e due pesci».
{6:39} Allora egli comandò loro di farli accomodare tutti a gruppi sull’erba verde;
{6:40} e si sedettero per gruppi di cento e di cinquanta.
{6:41} Poi Gesù prese i cinque pani e i due pesci e, alzati gli occhi verso il cielo, benedisse e spezzò i pani, e li dava ai (suoi) discepoli affinché li distribuissero alla gente; e divise pure i due pesci fra tutti.
{6:42} Tutti mangiarono e furono sazi,
{6:43} e si raccolsero dodici ceste piene di pezzi di pane e di resti dei pesci.
{6:44} Quelli che avevano mangiato (i pani) erano cinquemila uomini.
{i6:45} Gesù cammina sul mare
{6:45} Subito dopo, Gesù obbligò i suoi discepoli a salire sulla barca e a precederlo sull’altra riva, verso Betsaida, mentre egli avrebbe congedato la folla.
{6:46} Preso commiato, se ne andò sul monte a pregare.
{6:47} Fattosi sera, la barca era in mezzo al mare ed egli era solo a terra.
{6:48} Vedendo i discepoli che si affannavano a remare perché il vento era loro contrario, verso la quarta vigilia della notte, andò incontro a loro camminando sul mare; e voleva oltrepassarli,
{6:49} ma essi, vedendolo camminare sul mare, pensarono che fosse un fantasma e gridarono;
{6:50} perché tutti lo videro e ne furono sconvolti. Ma subito egli parlò loro e disse: «Coraggio, sono io; non abbiate paura!»
{6:51} Salì sulla barca con loro e il vento si calmò; ed essi erano (profondamente) stupiti in se stessi,
{6:52} perché non avevano capito il fatto dei pani, anzi il loro cuore era indurito.
{i6:53} Gesù guarisce i malati di Gennesaret
{6:53} Passati all’altra riva, vennero a Gennesaret e scesero a terra.
{6:54} Come furono sbarcati, subito la gente, riconosciutolo,
{6:55} corse per tutto il paese e cominciarono a portare i malati sui lettucci, dovunque si sentiva dire che egli si trovasse.
{6:56} Dovunque egli giungeva, in villaggi, città o campagne, portavano gli infermi nelle piazze e lo pregavano che li lasciasse toccare almeno il lembo della sua veste. E tutti quelli che lo toccavano erano guariti.
{i7:1} I farisei e la tradizione
{7:1} Allora si radunarono vicino a lui i farisei e alcuni scribi venuti da Gerusalemme.
{7:2} Essi videro che alcuni dei suoi discepoli prendevano il cibo con mani impure, cioè non lavate.
{7:3} (Poiché i farisei e tutti i Giudei non mangiano se non si sono lavate le mani con grande cura, seguendo la tradizione degli antichi;
{7:4} e quando tornano dalla piazza non mangiano senza essersi lavati. Vi sono molte altre cose che osservano per tradizione: abluzioni di calici, di boccali e di vasi di bronzo (e di letti)).
{7:5} I farisei e gli scribi gli domandarono: «Perché i tuoi discepoli non seguono la tradizione degli antichi, ma prendono cibo con mani impure?»
{7:6} E Gesù disse loro: «Ben profetizzò Isaia di voi, ipocriti, com’è scritto: “Questo popolo mi onora con le labbra, ma il loro cuore è lontano da me.
{7:7} Invano mi rendono il loro culto, insegnando dottrine che sono precetti di uomini”.
{7:8} Avendo tralasciato il comandamento di Dio, vi attenete alla tradizione degli uomini».
{7:9} Diceva loro ancora: «Come sapete bene annullare il comandamento di Dio per osservare la vostra tradizione!
{7:10} Mosè infatti ha detto: “Onora tuo padre e tua madre”; e: “Chi maledice padre o madre sia condannato a morte”.
{7:11} Voi, invece, se uno dice a suo padre o a sua madre: “Quello con cui potrei assisterti è Corbàn” (vale a dire, un’offerta a Dio),
{7:12} non gli lasciate più far niente per suo padre o sua madre,
{7:13} annullando così la parola di Dio con la tradizione che voi vi siete tramandata. Di cose simili ne fate molte».
{i7:14} Giudizio sul cuore umano
{7:14} Poi, chiamata di nuovo la folla a sé, diceva loro: «Ascoltatemi tutti e intendete:
{7:15} non c’è nulla fuori dell’uomo che entrando in lui possa contaminarlo; sono le cose che escono dall’uomo quelle che contaminano l’uomo.
{7:16} [Se uno ha orecchi per udire oda.] »
{7:17} Quando lasciò la folla ed entrò in casa, i suoi discepoli gli chiesero di spiegare quella parabola.
{7:18} Egli disse loro: «Anche voi siete così incapaci di comprendere? Non capite che tutto ciò che dal di fuori entra nell’uomo non lo può contaminare,
{7:19} perché non gli entra nel cuore ma nel ventre e se ne va nella latrina?» Così dicendo, dichiarava puri tutti i cibi.
{7:20} Diceva inoltre: «È quello che esce dall’uomo che contamina l’uomo;
{7:21} perché è dal di dentro, dal cuore degli uomini, che escono cattivi pensieri, fornicazioni, furti, omicidi,
{7:22} adultèri, cupidigie, malvagità, frode, lascivia, sguardo maligno, calunnia, superbia, stoltezza.
{7:23} Tutte queste cose cattive escono dal di dentro e contaminano l’uomo».
{i7:24} Gesù risponde alla fede di una pagana
{7:24} Poi Gesù partì di là e se ne andò verso la regione di Tiro. Entrò in una casa e non voleva farlo sapere a nessuno; ma non poté restare nascosto,
{7:25} anzi, subito una donna la cui bambina aveva uno spirito immondo, avendo udito parlare di lui, venne e gli si gettò ai piedi.
{7:26} Quella donna era pagana, sirofenicia di nascita; e lo pregava di scacciare il demonio da sua figlia.
{7:27} Egli le disse: «Lascia che prima siano saziati i figli, perché non è bene prendere il pane dei figli per buttarlo ai cagnolini».
{7:28} Ma ella gli rispose «Sì, Signore, eppure i cagnolini, sotto la tavola, mangiano le briciole dei figli».
{7:29} E Gesù le disse: «Per questa parola, va’, il demonio è uscito da tua figlia».
{7:30} La donna, tornata a casa sua, trovò la bambina coricata sul letto: il demonio era uscito da lei.
{i7:31} Gesù guarisce un sordomuto
{7:31} Gesù partì di nuovo dalla regione di Tiro e, passando per Sidone, tornò verso il mare di Galilea attraversando il territorio della Decapoli.
{7:32} Condussero da lui un sordo che parlava a stento; e lo pregarono che gli imponesse le mani.
{7:33} Egli lo condusse fuori dalla folla, in disparte, gli mise le dita negli orecchi e con la saliva gli toccò la lingua;
{7:34} poi, alzando gli occhi al cielo, sospirò e gli disse: « Effatà! », che vuol dire: «Apriti!»
{7:35} E (subito) gli si aprirono gli orecchi, gli si sciolse la lingua e parlava bene.
{7:36} Gesù ordinò loro di non parlarne a nessuno; ma più lo vietava loro e più lo divulgavano;
{7:37} ed erano pieni di stupore e dicevano: «Egli ha fatto ogni cosa bene; i sordi li fa udire e i muti li fa parlare».
{i8:1} Seconda moltiplicazione dei pani
{8:1} In quei giorni c’era di nuovo una folla grandissima, e poiché non avevano da mangiare, Gesù, chiamati a sé i discepoli, disse loro:
{8:2} «Io ho pietà di questa gente; poiché da tre giorni sta con me e non ha da mangiare.
{8:3} Se li rimando a casa digiuni, verranno meno per strada; e alcuni di loro sono venuti da lontano».
{8:4} I suoi discepoli gli risposero: «Come si potrebbe mai saziarli di pane qui, in un deserto?»
{8:5} Egli domandò loro: «Quanti pani avete?» Essi dissero: «Sette».
{8:6} Egli ordinò alla folla di accomodarsi per terra; e presi i sette pani, dopo aver reso grazie, li spezzò e li diede ai suoi discepoli perché li distribuissero; ed essi li distribuirono alla folla.
{8:7} Avevano anche pochi pesciolini; ed egli, dopo averli benedetti, comandò di distribuire anche quelli.
{8:8} Così mangiarono e furono saziati; e dei pezzi avanzati si raccolsero sette panieri.
{8:9} Erano circa quattromila persone. Poi Gesù li congedò.
{i8:10} I farisei chiedono un segno
{8:10} E subito, salito sulla barca con i suoi discepoli, andò dalle parti di Dalmanuta.
{8:11} Allora vennero i farisei e si misero a discutere con lui, chiedendogli, per metterlo alla prova, un segno dal cielo.
{8:12} Ma egli, dopo aver sospirato nel suo spirito, disse: «Perché questa generazione chiede un segno? In verità io vi dico: nessun segno sarà dato a questa generazione».
{8:13} E, lasciatili, salì di nuovo sulla barca e passò all’altra riva.
{8:14} I discepoli avevano nella barca solo un pane, perché avevano dimenticato di prenderne degli altri.
{8:15} Egli li ammoniva dicendo: «Guardatevi dal lievito dei farisei e dal lievito di Erode!»
{8:16} Ed essi si dicevano gli uni agli altri: «È perché non abbiamo pane».
{8:17} Ma egli, accortosene, disse loro: «Perché state a discutere del non aver pane? Non riflettete e non capite ancora? Avete il cuore indurito?
{8:18} Avete occhi e non vedete, avete orecchi e non udite? E non vi ricordate?
{8:19} Quando io spezzai i cinque pani per i cinquemila, quante ceste piene di pezzi raccoglieste?» Essi gli dissero: «Dodici».
{8:20} «Quando spezzai i sette pani per i quattromila, quanti panieri pieni di pezzi raccoglieste?» Essi (gli) risposero: «Sette».
{8:21} E diceva loro: «Non capite ancora?»
{i8:22} Gesù guarisce un cieco
{8:22} Giunsero a Betsaida, e gli condussero un cieco, pregandolo di toccarlo.
{8:23} Egli, preso il cieco per la mano, lo condusse fuori dal villaggio, gli sputò sugli occhi, pose le mani su di lui e gli domandò: «Vedi qualche cosa?»
{8:24} Egli aprì gli occhi e disse: «Scorgo gli uomini, perché vedo come alberi che camminano».
{8:25} Allora gli pose di nuovo le mani sugli occhi; ed egli guardò e fu guarito e vedeva ogni cosa chiaramente.
{8:26} Gesù lo rimandò a casa sua e gli disse: «Non entrare neppure nel villaggio».
{i8:27} Pietro riconosce in Gesù il Cristo
{8:27} Poi Gesù se ne andò, con i suoi discepoli, verso i villaggi di Cesarea di Filippo; strada facendo domandò ai suoi discepoli: «Chi dice la gente che io sia?»
{8:28} Essi gli dissero: «Alcuni, Giovanni il battista; altri, Elia, e altri, uno dei profeti.
{8:29} Egli domandò loro: «E voi, chi dite che io sia?» E Pietro gli rispose: «Tu sei il Cristo».
{8:30} Ed egli ordinò loro di non parlare di lui a nessuno.
{i8:31} Il prezzo del discepolato
{8:31} Poi cominciò a insegnare loro che era necessario che il Figlio dell’uomo soffrisse molte cose, fosse respinto dagli anziani, dai capi dei sacerdoti e dagli scribi, fosse ucciso e dopo tre giorni risuscitasse.
{8:32} Diceva queste cose apertamente. Pietro lo prese da parte e cominciò a rimproverarlo.
{8:33} Ma Gesù si voltò e, guardando i suoi discepoli, rimproverò Pietro dicendo: «Vattene via da me, Satana! Tu non hai il senso delle cose di Dio, ma delle cose degli uomini».
{8:34} Chiamata a sé la folla con i suoi discepoli, disse loro: «Se uno vuol venire dietro a me, rinunci a se stesso, prenda la sua croce e mi segua.
{8:35} Perché chi vorrà salvare la sua vita, la perderà; ma chi perderà la sua vita per causa mia e del vangelo, la salverà.
{8:36} E che giova all’uomo se guadagna tutto il mondo e perde l’anima sua?
{8:37} Infatti che darebbe l’uomo in cambio della sua anima?
{8:38} Perché se uno si sarà vergognato di me e delle mie parole in questa generazione adultera e peccatrice, anche il Figlio dell’uomo si vergognerà di lui quando verrà nella gloria del Padre suo con i santi angeli».
{9:1} Diceva loro: «In verità vi dico che alcuni di coloro che sono qui presenti non gusteranno la morte finché non abbiano visto il regno di Dio venuto con potenza».
{i9:2} La trasfigurazione
{9:2} Sei giorni dopo Gesù prese con sé Pietro, Giacomo e Giovanni e li condusse soli, in disparte, sopra un alto monte. E fu trasfigurato in loro presenza;
{9:3} le sue vesti divennero sfolgoranti, candidissime, di un tale candore che nessun lavandaio sulla terra può dare.
{9:4} E apparve loro Elia con Mosè, i quali stavano conversando con Gesù.
{9:5} Pietro, rivoltosi a Gesù, disse: «Rabbì, è bello stare qua; facciamo tre tende: una per te, una per Mosè e una per Elia».
{9:6} Infatti non sapeva che cosa dire, perché erano stati presi da spavento.
{9:7} Poi venne una nuvola che li coprì con la sua ombra; e dalla nuvola una voce: «Questo è il mio diletto Figlio; ascoltatelo!»
{9:8} E a un tratto, guardatisi attorno, non videro più nessuno con loro, se non Gesù solo.
{9:9} Poi, mentre scendevano dal monte, egli ordinò loro di non raccontare a nessuno le cose che avevano viste, se non quando il Figlio dell’uomo fosse risuscitato dai morti.
{9:10} Essi tennero per sé la cosa, domandandosi tra di loro che significasse quel risuscitare dai morti.
{9:11} Poi gli chiesero: «Perché gli scribi dicono che prima deve venire Elia?»
{9:12} Egli disse loro: «Elia deve venire prima e ristabilire ogni cosa; e come mai sta scritto del Figlio dell’uomo che egli deve patire molte cose ed essere disprezzato?
{9:13} Ma io vi dico che Elia è già venuto e, come è scritto di lui, gli hanno anche fatto quello che hanno voluto».
{i9:14} Gesù guarisce un indemoniato
{9:14} Giunti presso i discepoli, videro intorno a loro una gran folla e degli scribi che discutevano con loro.
{9:15} Subito tutta la gente, come vide Gesù, fu sorpresa e accorse a salutarlo.
{9:16} Egli domandò: «Di che cosa discutete con loro?»
{9:17} Uno della folla gli rispose: «Maestro, ho condotto da te mio figlio che ha uno spirito muto;
{9:18} e, quando si impadronisce di lui, dovunque sia, lo fa cadere a terra; egli schiuma, stride i denti e rimane rigido. Ho detto ai tuoi discepoli che lo scacciassero, ma non hanno potuto».
{9:19} Gesù disse loro: «O generazione incredula! Fino a quando sarò con voi? Fino a quando vi sopporterò? Portatelo qui da me».
{9:20} Glielo condussero; e come vide Gesù, subito lo spirito cominciò a contorcere il ragazzo con le convulsioni; e, caduto a terra, si rotolava schiumando.
{9:21} Gesù domandò al padre: «Da quanto tempo gli avviene questo?» Egli disse: «Dalla sua infanzia;
{9:22} e spesse volte lo ha gettato anche nel fuoco e nell’acqua per farlo perire; ma tu, se puoi fare qualcosa, abbi pietà di noi e aiutaci».
{9:23} E Gesù gli disse: «Dici: “Se puoi!” Ogni cosa è possibile per chi crede».
{9:24} Subito il padre del bambino esclamò: «Io credo; vieni in aiuto alla mia incredulità».
{9:25} Gesù, vedendo che la folla accorreva, sgridò lo spirito immondo, dicendogli: «Spirito muto e sordo, io te lo comando, esci da lui e non rientrarvi più».
{9:26} Lo spirito, gridando e straziandolo forte, uscì; e il bambino rimase come morto, e quasi tutti dicevano: «È morto».
{9:27} Ma Gesù, presolo per mano, lo sollevò ed egli si alzò in piedi.
{9:28} Quando Gesù fu entrato in casa, i suoi discepoli gli domandarono in privato: «Perché non abbiamo potuto scacciarlo noi?»
{9:29} Egli disse loro: «Questa specie di spiriti non si può fare uscire in altro modo che con la preghiera».
{i9:30} Secondo annuncio della Passione
{9:30} Poi, partiti di là, attraversarono la Galilea; ma egli non voleva che si sapesse.
{9:31} Infatti stava istruendo i suoi discepoli, dicendo loro: «Il Figlio dell’uomo sta per essere dato nelle mani degli uomini ed essi lo uccideranno; ma tre giorni dopo essere stato ucciso risusciterà».
{9:32} Ma essi non capivano le sue parole e temevano di interrogarlo.
{i9:33} L’umiltà, segreto della vera grandezza
{9:33} Giunsero a Capernaum; quando fu in casa, domandò loro: «Di che discorrevate per strada?»
{9:34} Essi tacevano, perché per via avevano discusso tra di loro chi fosse il più grande.
{9:35} Allora, sedutosi, chiamò i dodici e disse loro: «Se qualcuno vuole essere il primo, sarà l’ultimo di tutti e il servitore di tutti».
{9:36} E preso un bambino, lo mise in mezzo a loro; poi lo prese in braccio e disse loro:
{9:37} «Chiunque riceve uno di questi bambini nel nome mio, riceve me; e chiunque riceve me, non riceve me, ma colui che mi ha mandato».
{i9:38} Condanna dello spirito settario
{9:38} Giovanni gli disse: «Maestro, noi abbiamo visto uno che scacciava i demòni nel tuo nome e glielo abbiamo vietato perché non ci seguiva».
{9:39} Ma Gesù disse: «Non glielo vietate, perché non c’è nessuno che faccia qualche opera potente nel mio nome e subito dopo possa parlar male di me.
{9:40} Chi non è contro di noi, è per noi.
{9:41} Chiunque vi avrà dato da bere un bicchiere d’acqua nel nome mio, perché siete di Cristo, in verità vi dico che non perderà la sua ricompensa.
{i9:42} Avvertimento contro tutto ciò che è motivo di scandalo
{9:42} «E chiunque avrà scandalizzato uno di questi piccoli che credono (in me), meglio sarebbe per lui che gli fosse messa al collo una macina da mulino e fosse gettato in mare.
{9:43} Se la tua mano ti fa cadere in peccato, tagliala; meglio è per te entrare monco nella vita, che avere due mani e andartene nella geenna, nel fuoco inestinguibile,
{9:44} [ dove il verme loro non muore e il fuoco non si spegne ].
{9:45} Se il tuo piede ti fa cadere in peccato, taglialo; meglio è per te entrare zoppo nella vita, che avere due piedi ed essere gettato nella geenna,
{9:46} [ dove il verme loro non muore e il fuoco non si spegne ].
{9:47} Se l’occhio tuo ti fa cadere in peccato, cavalo; meglio è per te entrare con un occhio solo nel regno di Dio, che avere due occhi ed essere gettato nella geenna,
{9:48} dove il verme loro non muore e il fuoco non si spegne.
{9:49} Poiché ognuno sarà salato con il fuoco.
{9:50} Il sale è buono; ma se il sale diventa insipido, con che gli darete sapore? Abbiate del sale in voi stessi e state in pace gli uni con gli altri».
{i10:1} Il ripudio
{10:1} Poi Gesù partì di là e se ne andò nei territori della Giudea (e) oltre il Giordano. Di nuovo si radunarono presso di lui delle folle; e di nuovo egli insegnava loro come era solito fare.
{10:2} Dei farisei si avvicinarono a lui per metterlo alla prova, dicendo: «È lecito a un marito mandare via la moglie?»
{10:3} Egli rispose loro: «Che cosa vi ha comandato Mosè?»
{10:4} Essi dissero: «Mosè permise di scrivere un atto di ripudio e di mandarla via ».
{10:5} Gesù disse loro: «È per la durezza del vostro cuore che Mosè scrisse per voi quella norma;
{10:6} ma al principio della creazione Dio li creò maschio e femmina.
{10:7} Perciò l’uomo lascerà suo padre e sua madre (e si unirà a sua moglie),
{10:8} e i due saranno una sola carne. Così non sono più due, ma una sola carne.
{10:9} L’uomo, dunque, non separi quel che Dio ha unito».
{10:10} In casa i discepoli lo interrogarono di nuovo sullo stesso argomento.
{10:11} Egli disse loro: «Chiunque manda via sua moglie e ne sposa un’altra, commette adulterio verso di lei;
{10:12} e se lei ripudia suo marito e ne sposa un altro, commette adulterio».
{i10:13} Gesù benedice i bambini
{10:13} Gli presentavano dei bambini perché li toccasse; ma i discepoli sgridavano coloro che glieli presentavano.
{10:14} Gesù, veduto ciò, si indignò e disse loro: «Lasciate che i bambini vengano da me; non glielo vietate, perché il regno di Dio è di chi è come loro.
{10:15} In verità io vi dico che chiunque non avrà ricevuto il regno di Dio come un bambino, non vi entrerà affatto».
{10:16} E, presili in braccio, li benediceva ponendo le mani su di loro.
{i10:17} Il giovane ricco
{10:17} Mentre Gesù usciva per la via, un tale accorse e, inginocchiatosi davanti a lui, gli domandò: «Maestro buono, che cosa devo fare per ereditare la vita eterna?»
{10:18} Gesù gli disse: «Perché mi chiami buono? Nessuno è buono, tranne uno solo, cioè Dio.
{10:19} Tu sai i comandamenti: “Non uccidere; non commettere adulterio; non rubare; non dire falsa testimonianza; non frodare nessuno; onora tuo padre e tua madre” ».
{10:20} Ed egli gli disse: «Maestro, tutte queste cose le ho osservate fin dalla mia gioventù».
{10:21} Gesù, guardatolo, l’amò e gli disse: «Una cosa ti manca! Va’, vendi tutto ciò che hai e dàllo ai poveri, e avrai un tesoro in cielo; poi vieni e seguimi».
{10:22} Ma egli, rattristato da quella parola, se ne andò dolente perché aveva molti beni.
{10:23} Gesù, guardatosi attorno, disse ai suoi discepoli: «Quanto difficilmente coloro che hanno delle ricchezze entreranno nel regno di Dio!»
{10:24} I discepoli si stupirono di queste sue parole. E Gesù replicò loro: «Figlioli, quanto è difficile entrare nel regno di Dio!
{10:25} È più facile per un cammello passare attraverso la cruna di un ago, che per un ricco entrare nel regno di Dio».
{10:26} Ed essi, sempre più stupiti, dicevano tra di loro: «Chi dunque può essere salvato?»
{10:27} Gesù fissò lo sguardo su di loro e disse: «Agli uomini è impossibile, ma non a Dio; perché ogni cosa è possibile a Dio».
{10:28} Pietro gli disse: «Ecco, noi abbiamo lasciato ogni cosa e ti abbiamo seguito».
{10:29} Gesù disse: «In verità vi dico che non vi è nessuno che abbia lasciato casa, o fratelli, o sorelle, o madre, o padre, o figli, o campi, a causa mia e a causa del vangelo,
{10:30} il quale ora, in questo tempo, non ne riceva cento volte tanto: case, fratelli, sorelle, madri, figli, campi, insieme a persecuzioni e, nel secolo a venire, la vita eterna.
{10:31} Ma molti primi saranno ultimi e gli ultimi, primi».
{i10:32} Gesù predice per la terza volta la Passione e la risurrezione
{10:32} Mentre erano in cammino salendo a Gerusalemme, Gesù andava davanti a loro; essi erano turbati; quelli che seguivano erano pieni di timore. Egli prese di nuovo da parte i dodici e cominciò a dir loro le cose che stavano per accadergli:
{10:33} «Noi saliamo a Gerusalemme e il Figlio dell’uomo sarà dato nelle mani dei capi dei sacerdoti e degli scribi. Essi lo condanneranno a morte e lo consegneranno ai pagani,
{10:34} i quali lo scherniranno, gli sputeranno addosso, lo flagelleranno e lo uccideranno; ma dopo tre giorni egli risusciterà».
{i10:35} Risposta di Gesù alla domanda di Giacomo e di Giovanni
{10:35} Giacomo e Giovanni, figli di Zebedeo, si avvicinarono a lui, dicendogli: «Maestro, desideriamo che tu faccia per noi quello che ti chiederemo».
{10:36} Egli disse loro: «Che volete che io faccia per voi?»
{10:37} Essi gli dissero: «Concedici di sedere uno alla tua destra e l’altro alla tua sinistra nella tua gloria».
{10:38} Ma Gesù disse loro: «Voi non sapete quello che chiedete. Potete voi bere il calice che io bevo, o essere battezzati del battesimo del quale io sono battezzato?»
{10:39} Essi gli dissero: «Lo possiamo». E Gesù disse loro: «Voi certo berrete il calice che io bevo e sarete battezzati del battesimo del quale io sono battezzato;
{10:40} ma quanto al sedersi alla mia destra o alla mia sinistra, non sta a me concederlo, ma è per quelli a cui è stato preparato».
{10:41} I dieci, udito ciò, cominciarono a indignarsi con Giacomo e Giovanni.
{10:42} Ma Gesù, chiamatili a sé, disse loro: «Voi sapete che quelli che sono reputati prìncipi delle nazioni le signoreggiano e che i loro grandi esercitano autorità su di esse.
{10:43} Ma non è così tra di voi; anzi, chiunque vorrà essere grande fra voi sarà vostro servitore;
{10:44} e chiunque tra di voi vorrà essere primo sarà servo di tutti.
{10:45} Poiché anche il Figlio dell’uomo non è venuto per essere servito, ma per servire e per dare la sua vita come prezzo di riscatto per molti».
{i10:46} Gesù guarisce Bartimeo, il cieco
{10:46} Poi giunsero a Gerico. E come Gesù usciva da Gerico con i suoi discepoli e con una gran folla, il figlio di Timeo, Bartimeo, cieco mendicante, sedeva presso la strada.
{10:47} Udito che chi passava era Gesù il Nazareno, si mise a gridare e a dire: «Gesù, Figlio di Davide, abbi pietà di me!»
{10:48} E molti lo sgridavano perché tacesse, ma quello gridava più forte: «Figlio di Davide, abbi pietà di me!»
{10:49} Gesù, fermatosi, disse: «Chiamatelo!» E chiamarono il cieco, dicendogli: «Coraggio, àlzati! Egli ti chiama».
{10:50} Allora il cieco, gettato via il mantello, balzò in piedi e venne da Gesù.
{10:51} E Gesù, rivolgendosi a lui, gli disse: «Che cosa vuoi che ti faccia?» Il cieco gli rispose: «Rabbunì, che io recuperi la vista».
{10:52} Gesù gli disse: «Va’, la tua fede ti ha salvato». In quell’istante egli recuperò la vista e lo seguiva per la via.
{i11:1} Ingresso trionfale di Gesù a Gerusalemme
{11:1} Quando furono giunti vicino a Gerusalemme, a Betfage e Betania, presso il monte degli Ulivi, Gesù mandò due dei suoi discepoli,
{11:2} dicendo loro: «Andate nel villaggio che è di fronte a voi; appena entrati, troverete legato un puledro d’asino, sopra il quale non è montato ancora nessuno; scioglietelo e portatelo qui da me.
{11:3} Se qualcuno vi dice: “Perché fate questo?”, rispondete: “Il Signore ne ha bisogno e lo rimanderà subito qua”».
{11:4} Essi andarono e trovarono un puledro legato a una porta, fuori, sulla strada, e lo sciolsero.
{11:5} Alcuni tra quelli che erano lì presenti dissero loro: «Che fate? Perché sciogliete il puledro?»
{11:6} Essi risposero come Gesù aveva detto. E quelli li lasciarono fare.
{11:7} Essi condussero il puledro a Gesù, gettarono su quello i loro mantelli ed egli vi montò sopra.
{11:8} Molti stendevano sulla via i loro mantelli, e altri delle fronde che avevano tagliate nei campi.
{11:9} Coloro che andavano avanti e coloro che venivano dietro gridavano: «Osanna! Benedetto colui che viene nel nome del Signore!
{11:10} Benedetto il regno che viene, del nostro padre Davide! Osanna nei luoghi altissimi!»
{11:11} Così Gesù entrò a Gerusalemme nel tempio; e dopo aver osservato ogni cosa intorno, essendo già l’ora tarda, uscì per andare a Betania con i dodici.
{i11:12} Il fico sterile; i mercanti cacciati dal tempio
{11:12} Il giorno seguente, quando furono usciti da Betania, egli ebbe fame.
{11:13} Veduto di lontano un fico, che aveva delle foglie, andò a vedere se vi trovasse qualche cosa; ma, giunto al fico, non vi trovò nient’altro che foglie; perché non era la stagione dei fichi.
{11:14} E rivolgendosi al fico, gli disse: «Nessuno mangi mai più frutto da te!» E i suoi discepoli l’udirono.
{11:15} Vennero a Gerusalemme e Gesù, entrato nel tempio, si mise a scacciare coloro che vendevano e compravano nel tempio; rovesciò le tavole dei cambiavalute e le sedie dei venditori di colombi;
{11:16} e non permetteva a nessuno di portare oggetti attraverso il tempio.
{11:17} E insegnava, dicendo loro: «Non è scritto: “La mia casa sarà chiamata casa di preghiera per tutte le genti”? Ma voi ne avete fatto un covo di ladri ».
{11:18} I capi dei sacerdoti e gli scribi udirono queste cose e cercavano il modo di farlo morire. Infatti avevano paura di lui, perché tutta la folla era piena d’ammirazione per il suo insegnamento.
{11:19} Quando fu sera, uscirono dalla città.
{i11:20} La preghiera e la fede; il perdono
{11:20} La mattina, passando, videro il fico seccato fin dalle radici.
{11:21} Pietro, ricordatosi, gli disse: «Rabbì, vedi, il fico che tu maledicesti è seccato».
{11:22} Gesù rispose e disse loro: «Abbiate fede in Dio!
{11:23} In verità io vi dico che chi dirà a questo monte: “Togliti di là e gettati nel mare”, se non dubita in cuor suo ma crede che quel che dice avverrà, gli sarà fatto.
{11:24} Perciò vi dico: tutte le cose che voi domanderete pregando, credete che le avete ricevute e voi le otterrete.
{11:25} Quando vi mettete a pregare, se avete qualcosa contro qualcuno, perdonate; affinché il Padre vostro, che è nei cieli, vi perdoni le vostre colpe.
{11:26} [Ma se voi non perdonate, neppure il Padre vostro che è nei cieli perdonerà le vostre colpe.]»
{i11:27} Dubbio sull’autorità di Gesù
{11:27} Poi vennero di nuovo a Gerusalemme; mentre egli passeggiava nel tempio, i capi dei sacerdoti, gli scribi e gli anziani si avvicinarono a lui e gli dissero:
{11:28} «Con quale autorità fai queste cose? O chi ti ha dato l’autorità di fare queste cose?»
{11:29} Gesù disse loro: «Io vi farò una domanda; rispondetemi e vi dirò con quale autorità io faccio queste cose.
{11:30} Il battesimo di Giovanni veniva dal cielo o dagli uomini? Rispondetemi».
{11:31} Essi ragionavano così tra di loro: «Se diciamo: “dal cielo”, egli dirà: “Perché (dunque) non gli credeste?”
{11:32} Diremo invece: “dagli uomini”?» Essi temevano il popolo, perché tutti pensavano che Giovanni fosse veramente profeta.
{11:33} Risposero a Gesù: «Non lo sappiamo». Perciò Gesù disse loro: «Neppure io vi dico con quale autorità faccio queste cose».
{i12:1} Parabola dei vignaiuoli
{12:1} Poi cominciò a parlare loro in parabole: «Un uomo piantò una vigna, le fece attorno una siepe, vi scavò una buca per pigiare l’uva e vi costruì una torre; l’affittò a dei vignaiuoli e se ne andò in viaggio.
{12:2} Al tempo della raccolta mandò a quei vignaiuoli un servo per ricevere da loro la sua parte dei frutti della vigna.
{12:3} Ma essi lo presero, lo picchiarono e lo rimandarono a mani vuote.
{12:4} Egli mandò loro un altro servo; e anche questo insultarono e ferirono alla testa.
{12:5} Egli ne mandò un altro, e quelli lo uccisero; poi molti altri, che picchiarono o uccisero.
{12:6} Aveva ancora un figlio diletto; glielo mandò per ultimo, dicendo: “Avranno rispetto per mio figlio”.
{12:7} Ma quei vignaiuoli dissero tra di loro: “Costui è l’erede; venite, uccidiamolo e l’eredità sarà nostra”.
{12:8} Così lo presero, lo uccisero e lo gettarono fuori dalla vigna.
{12:9} Che farà (dunque) il padrone della vigna? Egli verrà, farà perire quei vignaiuoli e darà la vigna ad altri.
{12:10} Non avete neppure letto questa Scrittura: “La pietra che i costruttori hanno rifiutata è diventata pietra angolare;
{12:11} ciò è stato fatto dal Signore, ed è una cosa meravigliosa ai nostri occhi”?»
{12:12} Essi cercavano di prenderlo, ma ebbero paura della folla; perché capirono che egli aveva detto quella parabola per loro. E, lasciatolo, se ne andarono.
{i12:13} Il tributo a Cesare
{12:13} Gli mandarono alcuni farisei ed erodiani per coglierlo in fallo nel parlare.
{12:14} Arrivati, gli dissero: «Maestro, noi sappiamo che tu sei sincero e che non hai riguardi per nessuno, perché non badi all’apparenza delle persone, ma insegni la via di Dio secondo verità. È lecito, o no, pagare il tributo a Cesare? Dobbiamo pagare o non dobbiamo pagare?»
{12:15} Ma egli, conoscendo la loro ipocrisia, disse loro: «Perché mi tentate? Portatemi un denaro, ché io lo veda».
{12:16} Essi glielo portarono ed egli disse loro: «Di chi è questa effigie e questa iscrizione?» Essi gli dissero: «Di Cesare».
{12:17} Allora Gesù disse loro: «Rendete a Cesare quel che è di Cesare e a Dio quel che è di Dio». Ed essi rimasero completamente meravigliati di lui.
{i12:18} Dibattito sulla risurrezione
{12:18} Poi vennero a lui dei sadducei, i quali dicono che non vi è risurrezione, e gli domandarono:
{12:19} «Maestro, Mosè ci lasciò scritto che se il fratello di uno muore e lascia la moglie senza figli, il fratello ne prenda la moglie e dia una discendenza a suo fratello.
{12:20} C’erano sette fratelli. Il primo prese moglie; morì e non lasciò discendenti.
{12:21} Il secondo la prese e morì senza lasciare discendenti. Così il terzo.
{12:22} I sette non lasciarono discendenti. Infine, dopo tutti loro, morì anche la donna.
{12:23} Nella risurrezione, (quando saranno risuscitati,) di chi di loro sarà ella moglie? Perché tutti e sette l’hanno avuta in moglie».
{12:24} Gesù disse loro: «Non errate voi proprio perché non conoscete le Scritture né la potenza di Dio?
{12:25} Infatti, quando gli uomini risuscitano dai morti, né prendono né danno moglie, ma sono come angeli nel cielo.
{12:26} Quanto poi ai morti e alla loro risurrezione, non avete letto nel libro di Mosè, nel passo del pruno, come Dio gli parlò dicendo: “Io sono il Dio di Abraamo, il Dio di Isacco e il Dio di Giacobbe”?
{12:27} Egli non è Dio dei morti, ma dei viventi. Voi errate di molto».
{i12:28} Il gran comandamento
{12:28} Uno degli scribi che li aveva uditi discutere, visto che egli aveva risposto bene a loro, si avvicinò e gli domandò: «Qual è il primo di tutti i comandamenti?»
{12:29} Gesù rispose: «Il primo è: “Ascolta, Israele: il Signore, nostro Dio, è l’unico Signore.
{12:30} Ama dunque il Signore Dio tuo con tutto il tuo cuore, con tutta l’anima tua, con tutta la mente tua e con tutta la forza tua”.
{12:31} Il secondo è questo: “Ama il tuo prossimo come te stesso”. Non c’è nessun altro comandamento maggiore di questi».
{12:32} Lo scriba gli disse: «Bene, Maestro! Tu hai detto, secondo verità, che egli è l’unico e che non v’è alcun altro all’infuori di lui;
{12:33} e che amarlo con tutto il cuore, con tutto l’intelletto, con tutta la forza, e amare il prossimo come se stesso, è molto più di tutti gli olocausti e i sacrifici».
{12:34} Gesù, vedendo che aveva risposto con intelligenza, gli disse: «Tu non sei lontano dal regno di Dio». E nessuno osava più interrogarlo.
{i12:35} Gesù interroga i farisei
{12:35} Gesù, mentre insegnava nel tempio, disse: «Come mai gli scribi dicono che il Cristo è Figlio di Davide?
{12:36} Davide stesso disse per lo Spirito Santo: “Il Signore ha detto al mio Signore: ‘Siedi alla mia destra, finché io abbia messo i tuoi nemici sotto i tuoi piedi’”.
{12:37} Davide stesso lo chiama Signore; come può quindi essere suo figlio?» E (la) gran folla lo ascoltava con piacere.
{12:38} Nel suo insegnamento egli diceva: «Guardatevi dagli scribi, che amano passeggiare in lunghe vesti, i saluti nelle piazze,
{12:39} i primi seggi nelle sinagoghe e i primi posti nei conviti;
{12:40} che divorano le case delle vedove e fanno lunghe preghiere per mettersi in mostra. Costoro riceveranno una maggiore condanna».
{i12:41} L’offerta della vedova
{12:41} E Gesù sedutosi di fronte alla cassa delle offerte, guardava come la gente metteva denaro nella cassa; molti ricchi ne mettevano assai.
{12:42} Venuta una povera vedova, vi mise due spiccioli, che fanno un quarto di soldo.
{12:43} Gesù, chiamati a sé i suoi discepoli, disse loro: «In verità io vi dico che questa povera vedova ha messo nella cassa delle offerte più di tutti gli altri:
{12:44} poiché tutti vi hanno gettato del loro superfluo, ma lei, nella sua povertà, vi ha messo tutto ciò che possedeva, tutto quanto aveva per vivere».
{i13:1} Discorso sul monte degli Ulivi
{13:1} Mentre egli usciva dal tempio, uno dei suoi discepoli gli disse: «Maestro, guarda che pietre e che edifici!»
{13:2} Gesù gli disse: «Vedi questi grandi edifici? Non sarà lasciata pietra su pietra che non sia diroccata».
{13:3} Poi, mentre era seduto sul monte degli Ulivi di fronte al tempio, Pietro, Giacomo, Giovanni e Andrea gli domandarono in disparte:
{13:4} «Dicci, quando avverranno queste cose e quale sarà il segno che tutte queste cose staranno per adempiersi?»
{13:5} Gesù cominciò a dire loro: «Guardate che nessuno vi inganni!
{13:6} Molti verranno nel mio nome, dicendo: “Sono io”; e ne inganneranno molti.
{13:7} Quando udrete guerre e rumori di guerre, non vi turbate; è necessario che ciò avvenga, ma non sarà ancora la fine.
{13:8} Perché insorgerà nazione contro nazione e regno contro regno; vi saranno terremoti in vari luoghi; vi saranno carestie. Queste cose saranno un principio di dolori.
{13:9} Badate a voi stessi! Vi consegneranno ai tribunali, sarete battuti nelle sinagoghe, sarete fatti comparire davanti a governatori e re, per causa mia, affinché ciò serva loro di testimonianza.
{13:10} E prima bisogna che il vangelo sia predicato fra tutte le genti.
{13:11} Quando vi condurranno per mettervi nelle loro mani, non preoccupatevi in anticipo di ciò che direte, ma dite quello che vi sarà dato in quell’ora; perché non siete voi che parlate, ma lo Spirito Santo.
{13:12} Il fratello darà il fratello alla morte e il padre, il figlio; i figli insorgeranno contro i genitori e li faranno morire.
{13:13} Sarete odiati da tutti a causa del mio nome; ma chi avrà perseverato sino alla fine sarà salvato.
{13:14} Quando poi vedrete l’abominazione della desolazione posta là dove non deve stare (chi legge faccia attenzione!), allora quelli che saranno nella Giudea fuggano ai monti;
{13:15} chi sarà sulla terrazza non scenda e non entri per prendere qualcosa da casa sua,
{13:16} e chi sarà nel campo non torni indietro a prendere la sua veste.
{13:17} Guai alle donne che saranno incinte e a quelle che allatteranno in quei giorni!
{13:18} Pregate che ciò non avvenga d’inverno!
{13:19} Perché quelli saranno giorni di tale tribolazione, che non ce n’è stata una uguale dal principio del mondo che Dio ha creato, fino ad ora, né mai più vi sarà.
{13:20} Se il Signore non avesse abbreviato quei giorni, nessuno si salverebbe; ma, a causa degli eletti che si è scelto, egli ha abbreviato quei giorni.
{13:21} Allora, se qualcuno vi dice: “Il Cristo eccolo qui, eccolo là”, non credeteci;
{13:22} perché sorgeranno falsi cristi e falsi profeti e faranno segni e prodigi per sedurre, se fosse possibile, anche gli eletti.
{13:23} Ma voi state attenti; io vi ho predetto ogni cosa.
{13:24} Ma in quei giorni, dopo quella tribolazione, il sole si oscurerà e la luna non darà più il suo splendore;
{13:25} le stelle cadranno dal cielo e le potenze che sono nei cieli saranno scrollate.
{13:26} Allora si vedrà il Figlio dell’uomo venire sulle nuvole con grande potenza e gloria.
{13:27} Ed egli allora manderà gli angeli e raccoglierà (i suoi) eletti dai quattro venti, dall’estremo della terra all’estremo del cielo.
{13:28} Ora imparate dal fico questa similitudine: quando i suoi rami si fanno teneri e mettono le foglie, voi sapete che l’estate è vicina.
{13:29} Così anche voi, quando vedrete accadere queste cose, sappiate che egli è vicino, alle porte.
{13:30} In verità vi dico che questa generazione non passerà prima che tutte queste cose siano avvenute.
{13:31} Il cielo e la terra passeranno, ma le mie parole non passeranno.
{13:32} Quanto a quel giorno o a quell’ora, nessuno li sa, neppure gli angeli del cielo, neppure il Figlio, ma solo il Padre.
{13:33} State in guardia, vegliate, poiché non sapete quando sarà quel momento.
{13:34} È come un uomo che si è messo in viaggio dopo aver lasciato la sua casa, dandone la responsabilità ai suoi servi, a ciascuno il proprio compito, e comandando al portinaio di vegliare.
{13:35} Vegliate dunque perché non sapete quando viene il padrone di casa; se a sera, o a mezzanotte, o al cantare del gallo, o la mattina;
{13:36} perché, venendo all’improvviso, non vi trovi addormentati.
{13:37} Quel che dico a voi, lo dico a tutti: “Vegliate”».
{i14:1} La Passione, 14–15. La congiura contro Gesù
{14:1} Mancavano due giorni alla Pasqua e alla festa degli Azzimi. I capi dei sacerdoti e gli scribi cercavano il modo di prendere Gesù con inganno e ucciderlo;
{14:2} infatti dicevano: «Non durante la festa, perché non vi sia qualche tumulto di popolo».
{i14:3} Maria di Betania unge il capo a Gesù
{14:3} Gesù era a Betania, in casa di Simone il lebbroso; mentre egli era a tavola entrò una donna che aveva un vaso di alabastro pieno d’olio profumato, di nardo puro, di gran valore; rotto l’alabastro, gli versò l’olio sul capo.
{14:4} Alcuni si indignarono fra di loro e dissero: «Perché si è fatto questo spreco d’olio?
{14:5} Si poteva vendere quest’olio per più di trecento denari e darli ai poveri». Ed erano irritati contro di lei.
{14:6} Ma Gesù disse: «Lasciatela stare! Perché le date noia? Ha fatto un’azione buona verso di me.
{14:7} Poiché i poveri li avete sempre con voi; quando volete, potete far loro del bene; ma me non mi avete per sempre.
{14:8} Lei ha fatto ciò che poteva; ha anticipato l’unzione del mio corpo per la sepoltura.
{14:9} In verità vi dico che in tutto il mondo, dovunque sarà predicato il vangelo, anche quello che costei ha fatto sarà raccontato, in memoria di lei».
{i14:10} Giuda decide di tradire Gesù
{14:10} Giuda Iscariota, uno dei dodici, andò dai capi dei sacerdoti con lo scopo di consegnare loro Gesù.
{14:11} Essi, dopo averlo ascoltato, si rallegrarono e promisero di dargli del denaro. Perciò egli cercava il modo opportuno per consegnarlo.
{i14:12} L’ultima Pasqua
{14:12} Il primo giorno degli Azzimi, quando si sacrificava la Pasqua, i suoi discepoli gli dissero: «Dove vuoi che andiamo a preparare perché tu possa mangiare la Pasqua?»
{14:13} Egli mandò due dei suoi discepoli e disse loro: «Andate in città, e vi verrà incontro un uomo che porta una brocca d’acqua; seguitelo;
{14:14} dove entrerà, dite al padrone di casa: “Il Maestro dice: ‘Dov’è la mia stanza in cui mangerò la Pasqua con i miei discepoli?’”.
{14:15} Egli vi mostrerà di sopra una grande sala ammobiliata e pronta; lì apparecchiate per noi».
{14:16} I discepoli andarono, giunsero nella città e trovarono come egli aveva detto loro; e prepararono per la Pasqua.
{14:17} Quando fu sera, giunse Gesù con i dodici.
{14:18} Mentre erano a tavola e mangiavano, Gesù disse: «In verità io vi dico che uno di voi, che mangia con me, mi tradirà».
{14:19} Essi cominciarono a rattristarsi e a dirgli uno dopo l’altro: «Sono forse io?»
{14:20} Egli disse loro: «È uno dei dodici, che intinge con me nel piatto.
{14:21} Certo il Figlio dell’uomo se ne va, com’è scritto di lui, ma guai a quell’uomo dal quale il Figlio dell’uomo è tradito! Meglio sarebbe per quell’uomo se non fosse mai nato!»
{i14:22} La cena del Signore
{14:22} Mentre mangiavano, Gesù prese del pane e, dopo aver pronunciato la benedizione, lo spezzò, lo diede loro e disse: «Prendete, questo è il mio corpo».
{14:23} Poi prese un calice e, dopo aver reso grazie, lo diede loro, e tutti ne bevvero.
{14:24} Ed egli disse loro: «Questo è il mio sangue, il sangue del patto, che è sparso per molti.
{14:25} In verità vi dico che non berrò più del frutto della vigna fino al giorno che lo berrò nuovo nel regno di Dio».
{i14:26} Gesù avverte Pietro del suo rinnegamento
{14:26} Dopo che ebbero cantato l’inno, uscirono per andare al monte degli Ulivi.
{14:27} Gesù disse loro: «Voi tutti sarete scandalizzati perché è scritto: “Io percuoterò il pastore e le pecore saranno disperse”.
{14:28} Ma dopo che sarò risuscitato vi precederò in Galilea».
{14:29} Allora Pietro gli disse: «Quand’anche tutti fossero scandalizzati, io però non lo sarò!»
{14:30} Gesù gli disse: «In verità ti dico che tu, oggi, in questa stessa notte, prima che il gallo abbia cantato due volte, mi rinnegherai tre volte».
{14:31} Ma egli diceva più fermamente ancora: «Anche se dovessi morire con te, non ti rinnegherò». Lo stesso dicevano pure tutti gli altri.
{i14:32} Agonia di Gesù nel giardino del Getsemani
{14:32} Poi giunsero in un podere detto Getsemani, ed egli disse ai suoi discepoli: «Sedete qui finché io abbia pregato».
{14:33} Gesù prese con sé Pietro, Giacomo e Giovanni e cominciò a essere spaventato e angosciato.
{14:34} E disse loro: «L’anima mia è oppressa da tristezza mortale; rimanete qui e vegliate».
{14:35} Andato un po’ più avanti, si gettò a terra; e pregava che, se fosse possibile, quell’ora passasse oltre da lui.
{14:36} Diceva: «Abbà, Padre! Ogni cosa ti è possibile; allontana da me questo calice! Però non quello che io voglio, ma quello che tu vuoi».
{14:37} Poi venne, li trovò che dormivano e disse a Pietro: «Simone! Dormi? Non sei stato capace di vegliare un’ora sola?
{14:38} Vegliate e pregate, affinché non cadiate in tentazione; lo spirito è pronto, ma la carne è debole».
{14:39} Di nuovo andò e pregò, dicendo le medesime parole.
{14:40} Ritornato, li trovò che dormivano perché gli occhi loro erano appesantiti; e non sapevano che rispondergli.
{14:41} Venne la terza volta e disse loro: «Dormite pure, ormai, e riposatevi! Basta! L’ora è venuta: ecco, il Figlio dell’uomo è consegnato nelle mani dei peccatori.
{14:42} Alzatevi, andiamo; ecco, colui che mi tradisce è vicino».
{i14:43} Arresto di Gesù
{14:43} In quell’istante, mentre Gesù parlava ancora, arrivò Giuda, uno dei dodici, e insieme a lui una folla con spade e bastoni, inviata da parte dei capi dei sacerdoti, degli scribi e degli anziani.
{14:44} Colui che lo tradiva aveva dato loro un segnale, dicendo: «Quello che bacerò, è lui; pigliatelo e portatelo via sicuramente».
{14:45} Appena giunse, subito si accostò a lui e disse: «Rabbì!» e lo baciò.
{14:46} Allora quelli gli misero le mani addosso e lo arrestarono.
{14:47} Ma uno dei presenti, tratta la spada, percosse il servo del sommo sacerdote e gli recise l’orecchio.
{14:48} Gesù, rivolto a loro, disse: «Voi siete usciti con spade e bastoni, come contro un brigante, per prendermi.
{14:49} Ogni giorno ero in mezzo a voi insegnando nel tempio e voi non mi avete preso; ma questo è avvenuto affinché le Scritture fossero adempiute».
{14:50} Allora tutti, lasciatolo, se ne fuggirono.
{14:51} Un giovane lo seguiva, coperto soltanto con un lenzuolo; e lo afferrarono;
{14:52} ma egli, lasciando andare il lenzuolo, se ne fuggì nudo.
{i14:53} Gesù compare davanti a Caiafa e al sinedrio
{14:53} Condussero Gesù davanti al sommo sacerdote; e si riunirono tutti i capi dei sacerdoti, gli anziani e gli scribi.
{14:54} Pietro, che lo aveva seguito da lontano fin dentro il cortile del sommo sacerdote, stava lì seduto con le guardie e si scaldava al fuoco.
{14:55} I capi dei sacerdoti e tutto il sinedrio cercavano qualche testimonianza contro Gesù per farlo morire; ma non ne trovavano.
{14:56} Molti deponevano il falso contro di lui, ma le testimonianze non erano concordi.
{14:57} E alcuni si alzarono e testimoniarono falsamente contro di lui dicendo:
{14:58} «Noi l’abbiamo udito mentre diceva: “Io distruggerò questo tempio fatto da mani d’uomo e in tre giorni ne ricostruirò un altro, non fatto da mani d’uomo”».
{14:59} Ma neppure così la loro testimonianza era concorde.
{14:60} Allora il sommo sacerdote, alzatosi in piedi nel mezzo, domandò a Gesù: «Non rispondi nulla? Che cosa testimoniano costoro contro di te?»
{14:61} Ma egli tacque e non rispose nulla. Di nuovo il sommo sacerdote lo interrogò e gli disse: «Sei tu il Cristo, il Figlio del Benedetto?»
{14:62} Gesù disse: «Io sono; e vedrete il Figlio dell’uomo seduto alla destra della Potenza e venire sulle nuvole del cielo ».
{14:63} Il sommo sacerdote si stracciò le vesti e disse: «Che bisogno abbiamo ancora di testimoni?
{14:64} Voi avete udito la bestemmia. Che ve ne pare?» Tutti lo condannarono come reo di morte.
{14:65} Alcuni cominciarono a sputargli addosso, a coprirgli la faccia, a dargli dei pugni e a dirgli: «Indovina!» E le guardie si misero a schiaffeggiarlo.
{i14:66} Gesù rinnegato tre volte da Pietro
{14:66} Mentre Pietro era giù nel cortile, venne una delle serve del sommo sacerdote;
{14:67} e, veduto Pietro che si scaldava, lo guardò bene e disse: «Anche tu eri con Gesù Nazareno».
{14:68} Ma egli negò dicendo: «Non so, né capisco quello che tu dici». Poi andò fuori nell’atrio (e il gallo cantò).
{14:69} La serva, vedutolo, cominciò di nuovo a dire ai presenti: «Costui è uno di quelli».
{14:70} Ma lui negò di nuovo. E ancora, poco dopo, coloro che erano lì dicevano a Pietro: «Certamente tu sei uno di quelli, anche perché sei Galileo».
{14:71} Ma egli prese a imprecare e a giurare: «Non conosco quest’uomo di cui parlate».
{14:72} E subito, per la seconda volta, il gallo cantò. Allora Pietro si ricordò della parola che Gesù gli aveva detta: «Prima che il gallo abbia cantato due volte, tu mi rinnegherai tre volte». E si abbandonò al pianto.
{i15:1} Gesù consegnato nelle mani di Pilato
{15:1} La mattina presto i capi dei sacerdoti, con gli anziani, gli scribi e tutto il sinedrio, tenuto consiglio, legarono Gesù, lo portarono via e lo consegnarono a Pilato.
{15:2} Pilato gli domandò: «Sei tu il re dei Giudei?» Gesù gli rispose: «Tu lo dici».
{15:3} I capi dei sacerdoti lo accusavano di molte cose;
{15:4} e Pilato di nuovo lo interrogò dicendo: «Non rispondi nulla? Vedi di quante cose ti accusano!»
{15:5} Ma Gesù non rispose più nulla; e Pilato se ne meravigliava.
{15:6} Ad ogni festa egli era solito liberare loro un carcerato, quello che essi domandavano.
{15:7} Vi era allora in prigione un tale, chiamato Barabba, insieme ad alcuni ribelli i quali avevano commesso un omicidio durante una rivolta.
{15:8} E la folla, salita, cominciò a chiedere che facesse per loro come era solito fare.
{15:9} E Pilato rispose loro: «Volete che io vi liberi il re dei Giudei?»
{15:10} Perché sapeva che i capi dei sacerdoti glielo avevano consegnato per invidia.
{15:11} Ma i capi dei sacerdoti incitarono la folla perché piuttosto liberasse loro Barabba.
{15:12} Pilato si rivolse di nuovo a loro, dicendo: «Che volete dunque che io faccia di colui che chiamate il re dei Giudei?»
{15:13} Ed essi di nuovo gridarono: «Crocifiggilo!»
{15:14} Pilato disse loro: «Ma che male ha fatto?» Ma essi gridarono più forte che mai: «Crocifiggilo!»
{15:15} Pilato, volendo soddisfare la folla, liberò loro Barabba; e consegnò Gesù, dopo averlo flagellato, perché fosse crocifisso.
{15:16} Allora i soldati lo condussero nel cortile interno, cioè dentro il pretorio, e radunarono tutta la coorte.
{15:17} Lo vestirono di porpora e, dopo aver intrecciata una corona di spine, gliela misero sul capo
{15:18} e cominciarono a salutarlo: «Salve, re dei Giudei!»
{15:19} E gli percuotevano il capo con una canna, gli sputavano addosso e, mettendosi in ginocchio, si prostravano davanti a lui.
{15:20} Dopo averlo schernito, lo spogliarono della porpora, lo rivestirono delle sue vesti e lo condussero fuori per crocifiggerlo.
{i15:21} La crocifissione di Gesù
{15:21} Costrinsero a portare la croce di lui un certo Simone di Cirene, padre di Alessandro e di Rufo, che passava di là tornando dai campi.
{15:22} E condussero Gesù al luogo detto Golgota, che tradotto vuol dire «luogo del teschio».
{15:23} Gli diedero da bere del vino mescolato con mirra, ma non ne prese.
{15:24} Poi lo crocifissero e si divisero le sue vesti, tirandole a sorte per sapere quello che ciascuno dovesse prendere.
{15:25} Era l’ora terza quando lo crocifissero.
{15:26} L’iscrizione indicante il motivo della condanna diceva: «Il re dei Giudei».
{15:27} Con lui crocifissero due ladroni, uno alla sua destra e l’altro alla sua sinistra.
{15:28} [E si adempì la Scrittura che dice: «Egli è stato contato fra i malfattori». ]
{15:29} Quelli che passavano di là lo insultavano, scuotendo il capo e dicendo: «Eh, tu che distruggi il tempio e lo ricostruisci in tre giorni,
{15:30} salva te stesso e scendi giù dalla croce!»
{15:31} Allo stesso modo anche i capi dei sacerdoti con gli scribi, beffandosi, dicevano l’uno all’altro: «Ha salvato altri e non può salvare se stesso.
{15:32} Il Cristo, il re d’Israele, scenda ora dalla croce, affinché vediamo e crediamo!» Anche quelli che erano stati crocifissi con lui lo insultavano.
{15:33} Venuta l’ora sesta, si fecero tenebre su tutto il paese fino all’ora nona.
{15:34} All’ora nona Gesù gridò a gran voce: « Eloì, Eloì, lamà sabactàni? », che, tradotto, vuol dire: «Dio mio, Dio mio, perché mi hai abbandonato?»
{15:35} Alcuni dei presenti, udito ciò, dicevano: «Chiama Elia!»
{15:36} Uno di loro corse e, dopo aver inzuppato d’aceto una spugna, la pose in cima a una canna e gli diede da bere, dicendo: «Aspettate, vediamo se Elia viene a farlo scendere».
{15:37} Gesù, emesso un gran grido, rese lo spirito.
{15:38} E la cortina del tempio si squarciò in due, da cima a fondo.
{15:39} E il centurione che era lì presente di fronte a Gesù, avendolo visto spirare in quel modo, disse: «Veramente quest’uomo era Figlio di Dio!»
{15:40} Vi erano pure delle donne che guardavano da lontano. Tra di loro vi erano anche Maria Maddalena, Maria, madre di Giacomo il minore e di Iose, e Salome,
{15:41} che, mentre egli era in Galilea, lo seguivano e lo servivano, e molte altre che erano salite con lui a Gerusalemme.
{i15:42} Il seppellimento di Gesù
{15:42} Essendo già sera (poiché era la Preparazione, cioè la vigilia del sabato),
{15:43} venne Giuseppe d’Arimatea, illustre membro del Consiglio, il quale aspettava anch’egli il regno di Dio; e, fattosi coraggio, si presentò a Pilato e chiese il corpo di Gesù.
{15:44} Pilato si meravigliò che fosse già morto; e, chiamato il centurione, gli domandò se fosse morto da molto tempo;
{15:45} avutane conferma dal centurione, diede il corpo a Giuseppe.
{15:46} Questi, comprato un lenzuolo e tratto Gesù giù dalla croce, lo avvolse nel lenzuolo e lo pose in una tomba scavata nella roccia; poi rotolò una pietra contro l’apertura del sepolcro.
{15:47} E Maria Maddalena e Maria, madre di Iose, stavano a guardare dove veniva messo.
{i16:1} La risurrezione e l’ascensione di Gesù Cristo
{16:1} Passato il sabato, Maria Maddalena, Maria, madre di Giacomo, e Salome comprarono degli aromi per andare a ungerlo.
{16:2} La mattina del primo giorno della settimana, molto presto, vennero al sepolcro al levar del sole.
{16:3} E dicevano tra di loro: «Chi ci rotolerà la pietra dall’apertura del sepolcro?»
{16:4} Ma, alzati gli occhi, videro che la pietra era stata rotolata; ed era pure molto grande.
{16:5} Entrate nel sepolcro, videro un giovane seduto a destra, vestito di una veste bianca, e furono spaventate.
{16:6} Ma egli disse loro: «Non vi spaventate! Voi cercate Gesù il Nazareno che è stato crocifisso; egli è risuscitato, non è qui; ecco il luogo dove l’avevano messo.
{16:7} Ma andate a dire ai suoi discepoli e a Pietro che egli vi precede in Galilea; là lo vedrete, come vi ha detto».
{16:8} Esse, uscite, fuggirono via dal sepolcro perché erano prese da tremito e da stupore; e non dissero nulla a nessuno perché avevano paura.
{16:9} [Ora Gesù, essendo risuscitato la mattina del primo giorno della settimana, apparve prima a Maria Maddalena, dalla quale aveva scacciato sette demòni.
{16:10} Questa andò ad annunciarlo a coloro che erano stati con lui, i quali facevano cordoglio e piangevano.
{16:11} Essi, udito che egli viveva ed era stato visto da lei, non credettero.
{16:12} Dopo questo, apparve sotto altro aspetto a due di loro che erano in cammino verso i campi;
{16:13} e questi andarono ad annunciarlo agli altri; ma neppure a quelli credettero.
{16:14} Poi apparve agli undici mentre erano a tavola e li rimproverò della loro incredulità e durezza di cuore, perché non avevano creduto a quelli che l’avevano visto risuscitato.
{i16:15} La missione affidata ai discepoli
{16:15} E disse loro: «Andate per tutto il mondo, predicate il vangelo a ogni creatura.
{16:16} Chi avrà creduto e sarà stato battezzato sarà salvato; ma chi non avrà creduto sarà condannato.
{16:17} Questi sono i segni che accompagneranno coloro che avranno creduto: nel nome mio scacceranno i demòni, parleranno in lingue nuove,
{16:18} prenderanno (in mano) dei serpenti, anche se berranno qualche veleno non ne avranno alcun male, imporranno le mani agli ammalati ed essi guariranno».
{16:19} Il Signore Gesù dunque, dopo aver loro parlato, fu elevato in cielo e sedette alla destra di Dio.
{16:20} E quelli se ne andarono a predicare dappertutto e il Signore operava con loro confermando la Parola con i segni che l’accompagnavano.]
