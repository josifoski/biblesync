{i1:1} Indirizzo e saluti
{1:1} Paolo, apostolo di Cristo Gesù per volontà di Dio, ai santi che sono in Efeso e ai fedeli in Cristo Gesù.
{1:2} Grazia a voi e pace da Dio, nostro Padre, e dal Signore Gesù Cristo.
{i1:3} Benedizioni in Gesù Cristo
{1:3} Benedetto sia il Dio e Padre del nostro Signore Gesù Cristo, che ci ha benedetti di ogni benedizione spirituale nei luoghi celesti in Cristo.
{1:4} In lui ci ha eletti prima della fondazione del mondo perché fossimo santi e irreprensibili dinanzi a lui,
{1:5} avendoci predestinati nel suo amore a essere adottati per mezzo di Gesù Cristo come suoi figli, secondo il disegno benevolo della sua volontà,
{1:6} a lode della gloria della sua grazia, che ci ha concessa nel suo amato Figlio.
{1:7} In lui abbiamo la redenzione mediante il suo sangue, il perdono dei peccati secondo le ricchezze della sua grazia,
{1:8} che egli ha riversata abbondantemente su di noi dandoci ogni sorta di sapienza e d’intelligenza,
{1:9} facendoci conoscere il mistero della sua volontà, secondo il disegno benevolo che aveva prestabilito dentro di sé,
{1:10} per realizzarlo quando i tempi fossero compiuti. Esso consiste nel raccogliere sotto un solo capo, in Cristo, tutte le cose: tanto quelle che sono nel cielo, quanto quelle che sono sulla terra.
{1:11} In lui siamo anche stati fatti eredi, essendo stati predestinati secondo il proposito di colui che compie ogni cosa secondo la decisione della propria volontà,
{1:12} per essere a lode della sua gloria; noi, che per primi abbiamo sperato in Cristo.
{1:13} In lui voi pure, dopo aver ascoltato la parola della verità, il vangelo della vostra salvezza, e avendo creduto in lui, avete ricevuto il sigillo dello Spirito Santo che era stato promesso,
{1:14} il quale è pegno della nostra eredità fino alla piena redenzione di quelli che Dio si è acquistati a lode della sua gloria.
{i1:15} Preghiera di Paolo per gli Efesini
{1:15} Perciò anch’io, avendo udito parlare della vostra fede nel Signore Gesù e del vostro amore per tutti i santi,
{1:16} non smetto mai di rendere grazie per voi, ricordandovi nelle mie preghiere,
{1:17} affinché il Dio del nostro Signore Gesù Cristo, il Padre della gloria, vi dia uno spirito di sapienza e di rivelazione perché possiate conoscerlo pienamente;
{1:18} egli illumini gli occhi del (vostro) cuore, affinché sappiate a quale speranza vi ha chiamati, qual è la ricchezza della gloria della sua eredità che vi riserva tra i santi,
{1:19} e qual è verso di noi che crediamo l’immensità della sua potenza.
{1:20} Questa potente efficacia della sua forza egli l’ha mostrata in Cristo, quando lo risuscitò dai morti e lo fece sedere alla propria destra nei luoghi celesti,
{1:21} al di sopra di ogni principato, autorità, potenza, signoria e di ogni altro nome che si nomina non solo in questo mondo, ma anche in quello futuro.
{1:22} Ogni cosa egli ha posta sotto i suoi piedi e lo ha dato per capo supremo alla chiesa,
{1:23} che è il corpo di lui, il compimento di colui che porta a compimento ogni cosa in tutti.
{i2:1} La salvezza per grazia
{2:1} Dio ha vivificato anche voi, voi che eravate morti nelle vostre colpe e nei vostri peccati,
{2:2} ai quali un tempo vi abbandonaste seguendo l’andazzo di questo mondo, seguendo il principe della potenza dell’aria, di quello spirito che opera oggi negli uomini ribelli.
{2:3} Nel numero dei quali anche noi tutti vivevamo un tempo, secondo i desideri della nostra carne, ubbidendo alle voglie della carne e dei nostri pensieri; ed eravamo per natura figli d’ira, come gli altri.
{2:4} Ma Dio, che è ricco in misericordia, per il grande amore con cui ci ha amati,
{2:5} anche quando eravamo morti nei peccati, ci ha vivificati con Cristo (è per grazia che siete stati salvati),
{2:6} e ci ha risuscitati con lui e con lui ci ha fatti sedere nei luoghi celesti in Cristo Gesù,
{2:7} per mostrare nei tempi futuri l’immensa ricchezza della sua grazia, mediante la bontà che egli ha avuta per noi in Cristo Gesù.
{2:8} Infatti è per grazia che siete stati salvati, mediante la fede; e ciò non viene da voi: è il dono di Dio.
{2:9} Non è in virtù di opere affinché nessuno se ne vanti;
{2:10} infatti siamo opera sua, essendo stati creati in Cristo Gesù per fare le opere buone, che Dio ha precedentemente preparate affinché le pratichiamo.
{i2:11} Giudei e stranieri uniti in Cristo
{2:11} Perciò, ricordatevi che un tempo voi, stranieri di nascita, chiamati incirconcisi da quelli che si dicono circoncisi, perché tali sono nella carne per mano d’uomo, voi, dico,
{2:12} ricordatevi che in quel tempo eravate senza Cristo, esclusi dalla cittadinanza d’Israele ed estranei ai patti della promessa, senza speranza e senza Dio nel mondo.
{2:13} Ma ora, in Cristo Gesù, voi che allora eravate lontani siete stati avvicinati mediante il sangue di Cristo.
{2:14} Lui, infatti, è la nostra pace; lui, che dei due popoli ne ha fatto uno solo e ha abbattuto il muro di separazione, abolendo nel suo corpo terreno la causa dell’inimicizia,
{2:15} la legge fatta di comandamenti in forma di precetti, per creare in se stesso, dei due, un solo uomo nuovo facendo la pace;
{2:16} e per riconciliarli tutti e due con Dio in un corpo unico mediante la croce, sulla quale fece morire l’inimicizia.
{2:17} Con la sua venuta ha annunciato la pace a voi che eravate lontani e la pace a quelli che erano vicini;
{2:18} perché per mezzo di lui abbiamo gli uni e gli altri accesso al Padre in un medesimo Spirito.
{2:19} Così dunque non siete più né stranieri né ospiti; ma siete concittadini dei santi e membri della famiglia di Dio.
{2:20} Siete stati edificati sul fondamento degli apostoli e dei profeti, essendo Cristo Gesù stesso la pietra angolare,
{2:21} sulla quale l’edificio intero, ben collegato insieme, si va innalzando per essere un tempio santo nel Signore.
{2:22} In lui voi pure entrate a far parte dell’edificio che ha da servire come dimora a Dio per mezzo dello Spirito.
{i3:1} Mistero della vocazione degli stranieri
{3:1} Per questo motivo io, Paolo, il prigioniero di Cristo (Gesù) per voi stranieri…
{3:2} Senza dubbio avete udito parlare della dispensazione della grazia di Dio affidatami per voi;
{3:3} come per rivelazione mi è stato fatto conoscere il mistero, di cui più sopra vi ho scritto in poche parole.
{3:4} Leggendo, potrete capire la conoscenza che io ho del mistero di Cristo.
{3:5} Nelle altre epoche non fu concesso ai figli degli uomini di conoscere questo mistero, così come ora, per mezzo dello Spirito, è stato rivelato ai santi apostoli e profeti di lui;
{3:6} vale a dire che gli stranieri sono eredi con noi, membra con noi di un medesimo corpo e con noi partecipi della promessa fatta in Cristo Gesù mediante il vangelo,
{3:7} di cui io sono diventato servitore secondo il dono della grazia di Dio a me concessa in virtù della sua potenza.
{3:8} A me, dico, che sono il minimo fra tutti i santi, è stata data questa grazia di annunciare agli stranieri le insondabili ricchezze di Cristo
{3:9} e di manifestare (a tutti) quale sia il piano seguito da Dio riguardo al mistero che è stato fin dalle più remote età nascosto in Dio, il Creatore di tutte le cose;
{3:10} affinché i principati e le potenze nei luoghi celesti conoscano oggi, per mezzo della chiesa, la infinitamente varia sapienza di Dio,
{3:11} secondo il disegno eterno che egli ha attuato mediante il nostro Signore, Cristo Gesù;
{3:12} nel quale abbiamo la libertà di accostarci a Dio, con piena fiducia, mediante la fede in lui.
{3:13} Vi chiedo quindi di non scoraggiarvi a motivo delle tribolazioni che io soffro per voi, poiché esse sono la vostra gloria.
{i3:14} La preghiera di Paolo per gli Efesini
{3:14} Per questo motivo piego le ginocchia davanti al Padre,
{3:15} dal quale ogni famiglia nei cieli e sulla terra prende nome,
{3:16} affinché egli vi dia, secondo le ricchezze della sua gloria, di essere potentemente fortificati, mediante lo Spirito suo, nell’uomo interiore,
{3:17} e faccia sì che Cristo abiti per mezzo della fede nei vostri cuori, perché, radicati e fondati nell’amore,
{3:18} siate resi capaci di abbracciare con tutti i santi quale sia la larghezza, la lunghezza, l’altezza e la profondità dell’amore di Cristo
{3:19} e di conoscere questo amore che sorpassa ogni conoscenza, affinché siate ricolmi di tutta la pienezza di Dio.
{3:20} Or a colui che può, mediante la potenza che opera in noi, fare infinitamente di più di quel che domandiamo o pensiamo,
{3:21} a lui sia la gloria nella chiesa e in Cristo Gesù, per tutte le età, nei secoli dei secoli. Amen.
{i4:1} L’unità nella fede
{4:1} Io dunque, il prigioniero del Signore, vi esorto a comportarvi in modo degno della vocazione che vi è stata rivolta,
{4:2} con ogni umiltà e mansuetudine, con pazienza, sopportandovi gli uni gli altri con amore,
{4:3} sforzandovi di conservare l’unità dello Spirito con il vincolo della pace.
{4:4} Vi è un corpo solo e un solo Spirito, come pure siete stati chiamati a una sola speranza, quella della vostra vocazione.
{4:5} V’è un solo Signore, una sola fede, un solo battesimo,
{4:6} un solo Dio e Padre di tutti, che è al di sopra di tutti, fra tutti e in tutti.
{4:7} Ma a ciascuno di noi la grazia è stata data secondo la misura del dono di Cristo.
{4:8} Per questo è detto: «Salito in alto, egli ha portato con sé dei prigionieri e ha fatto dei doni agli uomini».
{4:9} Ora, questo «è salito» che cosa vuol dire se non che egli era anche disceso nelle parti più basse della terra?
{4:10} Colui che è disceso, è lo stesso che è salito al di sopra di tutti i cieli, affinché riempisse ogni cosa.
{4:11} È lui che ha dato alcuni come apostoli, altri come profeti, altri come evangelisti, altri come pastori e dottori,
{4:12} per il perfezionamento dei santi in vista dell’opera del ministero e dell’edificazione del corpo di Cristo,
{4:13} fino a che tutti giungiamo all’unità della fede e della piena conoscenza del Figlio di Dio, allo stato di uomini fatti, all’altezza della statura perfetta di Cristo;
{4:14} affinché non siamo più come bambini sballottati e portati qua e là da ogni vento di dottrina per la frode degli uomini, per l’astuzia loro nelle arti seduttrici dell’errore;
{4:15} ma, seguendo la verità nell’amore, cresciamo in ogni cosa verso colui che è il capo, cioè Cristo.
{4:16} Da lui tutto il corpo ben collegato e ben connesso mediante l’aiuto fornito da tutte le giunture, trae il proprio sviluppo nella misura del vigore di ogni singola parte, per edificare se stesso nell’amore.
{i4:17} Spogliarsi del vecchio uomo e rivestirsi dell’uomo nuovo
{4:17} Questo dunque io dico e attesto nel Signore: non comportatevi più come si comportano i pagani nella vanità dei loro pensieri,
{4:18} con l’intelligenza ottenebrata, estranei alla vita di Dio, a motivo dell’ignoranza che è in loro, a motivo dell’indurimento del loro cuore.
{4:19} Essi, avendo perduto ogni sentimento, si sono abbandonati alla dissolutezza, fino a commettere ogni specie di impurità con avidità insaziabile.
{4:20} Ma voi non è così che avete imparato a conoscere Cristo.
{4:21} Se pure gli avete dato ascolto e in lui siete stati istruiti secondo la verità che è in Gesù,
{4:22} avete imparato per quanto concerne la vostra condotta di prima a spogliarvi del vecchio uomo che si corrompe seguendo le passioni ingannatrici;
{4:23} a essere invece rinnovati nello spirito della vostra mente
{4:24} e a rivestire l’uomo nuovo che è creato a immagine di Dio nella giustizia e nella santità che procedono dalla verità.
{4:25} Perciò, bandita la menzogna, ognuno dica la verità al suo prossimo, perché siamo membra gli uni degli altri.
{4:26} Adiratevi e non peccate; il sole non tramonti sopra la vostra ira
{4:27} e non fate posto al diavolo.
{4:28} Chi rubava non rubi più, ma si affatichi piuttosto a lavorare onestamente con le (proprie) mani, affinché abbia qualcosa da dare a colui che è nel bisogno.
{4:29} Nessuna cattiva parola esca dalla vostra bocca; ma se ne avete qualcuna buona, che edifichi secondo il bisogno, ditela, affinché conferisca grazia a chi l’ascolta.
{4:30} Non rattristate lo Spirito Santo di Dio con il quale siete stati suggellati per il giorno della redenzione.
{4:31} Via da voi ogni amarezza, ogni cruccio e ira e clamore e parola offensiva con ogni sorta di cattiveria!
{4:32} Siate (invece) benevoli e misericordiosi gli uni verso gli altri, perdonandovi a vicenda come anche Dio vi ha perdonati in Cristo.
{5:1} Siate dunque imitatori di Dio, come figli amati;
{5:2} e camminate nell’amore come anche Cristo ci ha amati e ha dato se stesso per noi in offerta e sacrificio a Dio quale profumo di odore soave.
{5:3} Come si addice ai santi, né fornicazione, né alcuna impurità, né avarizia, sia neppure nominata tra di voi;
{5:4} né oscenità, né parole sciocche o volgari, che sono cose sconvenienti; ma piuttosto abbondi il ringraziamento.
{5:5} Perché, sappiatelo bene, nessun fornicatore o impuro o avaro (che è un idolatra) ha eredità nel regno di Cristo e di Dio.
{5:6} Nessuno vi seduca con vani ragionamenti; infatti è per queste cose che l’ira di Dio viene sugli uomini ribelli.
{5:7} Non siate dunque loro compagni;
{5:8} perché in passato eravate tenebre, ma ora siete luce nel Signore. Comportatevi come figli di luce
{5:9} – poiché il frutto della luce consiste in tutto ciò che è bontà, giustizia e verità –
{5:10} esaminando che cosa sia gradito al Signore.
{5:11} Non partecipate alle opere infruttuose delle tenebre; piuttosto denunciatele;
{5:12} perché è vergognoso perfino il parlare delle cose che costoro fanno di nascosto.
{5:13} Ma tutte le cose, quando sono denunciate dalla luce, diventano manifeste;
{5:14} poiché tutto ciò che è manifesto, è luce. Per questo è detto: «Risvègliati, o tu che dormi, e risorgi dai morti, e Cristo ti inonderà di luce».
{5:15} Guardate dunque con diligenza a come vi comportate; non da stolti, ma da saggi;
{5:16} recuperando il tempo perché i giorni sono malvagi.
{5:17} Perciò non siate disavveduti, ma intendete bene quale sia la volontà del Signore.
{5:18} Non ubriacatevi! Il vino porta alla dissolutezza. Ma siate ricolmi di Spirito,
{5:19} parlandovi con salmi, inni e cantici spirituali, cantando e salmeggiando con il vostro cuore al Signore;
{5:20} ringraziando continuamente per ogni cosa Dio Padre, nel nome del Signore nostro Gesù Cristo;
{5:21} sottomettendovi gli uni agli altri nel timore di Cristo.
{i5:22} Mogli e mariti
{5:22} Mogli, siate sottomesse ai vostri mariti, come al Signore;
{5:23} il marito infatti è capo della moglie, come anche Cristo è capo della chiesa, lui, che è il Salvatore del corpo.
{5:24} Ora come la chiesa è sottomessa a Cristo, così anche le mogli devono essere sottomesse ai loro mariti in ogni cosa.
{5:25} Mariti, amate le vostre mogli, come anche Cristo ha amato la chiesa e ha dato se stesso per lei,
{5:26} per santificarla dopo averla purificata lavandola con l’acqua della parola,
{5:27} per farla comparire davanti a sé, gloriosa, senza macchia, senza ruga o altri simili difetti, ma santa e irreprensibile.
{5:28} Allo stesso modo (anche) i mariti devono amare le loro mogli, come la loro propria persona. Chi ama sua moglie ama se stesso.
{5:29} Infatti nessuno ha mai odiato la propria persona, anzi la nutre e la cura teneramente, come anche Cristo fa per la chiesa,
{5:30} poiché siamo membra del suo corpo.
{5:31} Perciò l’uomo lascerà suo padre e sua madre e si unirà a sua moglie e i due diverranno una carne sola.
{5:32} Questo mistero è grande; dico questo riguardo a Cristo e alla chiesa.
{5:33} Ma d’altronde, anche fra di voi, ciascuno individualmente ami sua moglie, come ama se stesso; e altresì la moglie rispetti il marito.
{i6:1} Genitori e figli
{6:1} Figli, ubbidite (nel Signore) ai vostri genitori, perché ciò è giusto.
{6:2} Onora tuo padre e tua madre (questo è il primo comandamento con promessa)
{6:3} affinché tu sia felice e abbia lunga vita sulla terra.
{6:4} E voi, padri, non irritate i vostri figli, ma allevateli nella disciplina e nell’istruzione del Signore.
{i6:5} Servi e padroni
{6:5} Servi, ubbidite ai vostri padroni secondo la carne con timore e tremore, nella semplicità del vostro cuore, come a Cristo,
{6:6} non servendo per essere visti, come per piacere agli uomini, ma come servi di Cristo, facendo la volontà di Dio di buon animo,
{6:7} servendo con benevolenza, come se serviste il Signore e non gli uomini,
{6:8} sapendo che ognuno, quando abbia fatto qualche bene, ne riceverà la ricompensa dal Signore, servo o libero che sia.
{6:9} Voi, padroni, agite allo stesso modo verso di loro astenendovi dalle minacce, sapendo che il Signore vostro e loro è nel cielo e che presso di lui non c’è favoritismo.
{i6:10} L’armatura del cristiano
{6:10} Del resto, fortificatevi nel Signore e nella forza della sua potenza.
{6:11} Rivestitevi della completa armatura di Dio, affinché possiate stare saldi contro le insidie del diavolo;
{6:12} il nostro combattimento infatti non è contro sangue e carne, ma contro i principati, contro le potenze, contro i dominatori di questo mondo di tenebre, contro le forze spirituali della malvagità, che sono nei luoghi celesti.
{6:13} Perciò prendete la completa armatura di Dio, affinché possiate resistere nel giorno malvagio e restare in piedi dopo aver compiuto tutto il vostro dovere.
{6:14} State dunque saldi: prendete la verità per cintura dei vostri fianchi; rivestitevi della corazza della giustizia;
{6:15} mettete come calzature ai vostri piedi lo zelo dato dal vangelo della pace;
{6:16} prendete oltre a tutto ciò lo scudo della fede, con il quale potrete spegnere tutti i dardi infuocati del maligno.
{6:17} Prendete anche l’elmo della salvezza e la spada dello Spirito, che è la parola di Dio;
{6:18} pregate in ogni tempo, per mezzo dello Spirito, con ogni preghiera e supplica; vegliate a questo scopo con ogni perseveranza. Pregate per tutti i santi,
{6:19} e anche per me, affinché mi sia dato di parlare apertamente per far conoscere con franchezza il mistero del vangelo,
{6:20} per il quale sono ambasciatore in catene, perché lo annunci francamente, come conviene che ne parli.
{i6:21} Saluti
{6:21} Affinché anche voi sappiate come sto e quello che faccio, Tichico, il caro fratello e fedele servitore nel Signore, vi informerà di tutto.
{6:22} Ve l’ho mandato apposta perché abbiate conoscenza del nostro stato ed egli consoli i vostri cuori.
{6:23} Pace ai fratelli e amore con fede, da Dio Padre e dal Signore Gesù Cristo.
{6:24} La grazia sia con tutti quelli che amano il nostro Signore Gesù Cristo con amore inalterabile.
