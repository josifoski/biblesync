{1:1} Pagkamingaw sa Jerusalem, nga kaniadto daghag mga tawo! Bantogan kini kaniadto sa tibuok kalibotan, apan karon sama na sa usa ka biyuda. Kaniadto mao kini ang nag-unang siyudad, apan karon sama na kini sa ulipon.
{1:2} Sama siya sa babaye nga naghilak pag-ayo tibuok gabii; ang iyang mga luha nagatulo sa iyang mga aping. Wala gayoy bisan usa sa iyang mga hinigugma nga milipay kaniya. Giluiban siya sa tanan niyang mga higala, ug nahimo niya silang mga kaaway.
{1:3} Gipaantos ug gibihag ang katawhan sa Juda. Tua na sila magpuyo sa laing mga nasod diin lisod ang ilang kahimtang. Gigukod sila sa ilang mga kaaway, ug wala silay kaikyasan.
{1:4} Subo ang mga dalan paingon sa Jerusalem, kay wala nay nagaadto didto sa pagsaulog sa gitakda nga mga pista. Mingaw ang tanang mga pultahan niini. Nagaagulo ang iyang mga pari. Ang iyang mga putli ang babaye nagasubo pag-ayo. Pagkasubo sa gidangatan sa Jerusalem!
{1:5} Ang iyang mga kaaway mao na ang nagadumala kaniya, ug kini nga mga kaaway nagmauswagon. Gipaantos sa Ginoo ang Jerusalem tungod sa iyang mga sala. Ang iyang mga lumulupyo gibihag sa mga kaaway.
{1:6} Nahanaw na ang katahom sa Jerusalem. Ang iyang mga pangulo nahisama sa gutom nga mga usa nga walay makitang sabsabanan. Nahutdan silag kusog samtang nangikyas gikan sa nagagukod kanila.
{1:7} Karon nga anaa sa kalisod ang Jerusalem ug nagkatibulaag, nahinumdom siya sa tanan niyang bahandi kaniadto. Sa dihang nahulog siya sa kamot sa iyang mga kaaway, walay mitabang kaniya. Gitamay siya ug gikataw-an sa iyang mga kaaway sa iyang pagkalaglag.
{1:8} Dako kaayo ang sala sa Jerusalem, busa nahimo kining mahugaw. Ang tanan nga mipasidungog kaniya kaniadto mitamay na kaniya, tungod kay nakita nila ang iyang kaulawan. Nagaagulo siya ug mitalikod tungod sa kaulaw.
{1:9} Ang iyang pagkahugaw makita sa tanan, apan wala siya maghunahuna sa iyang dangatan. Makalilisang ang iyang pagkalaglag, ug wala gayoy mitabang kaniya. Busa miingon siya, “O Ginoo, hatagig pagtagad ang akong mga pag-antos, kay gidaog ako sa kaaway.”
{1:10} Gipanguha sa kaaway ang tanan niyang bahandi. Nakita niya nga misulod ang mga dili Israelinhon didto sa iyang templo — mga tawo nga gidid-an sa Ginoo nga mosulod sa templo.
{1:11} Ang iyang katawhan nagaagulo samtang nagapangita ug pagkaon. Gipabaylohan nilag pagkaon ang ilang mga bahandi aron padayon silang mabuhi. Miingon ang Jerusalem, “O Ginoo, tan-awa ako, kay gipakaulawan ako.”
{1:12} Miingon usab siya sa mga tawo nga nanglabay, “Wala ba kamoy pagpakabana? Tan-awa ninyo! Aduna bay nagaantos ug sama sa akong giantos? Kini nga pag-antos gipahamtang sa Ginoo kanako sa panahon sa iyang labihan nga kasuko.
{1:13} Gikan sa langit nagpadala siyag kalayo nga daw sa misunog sa akong mga bukog. Gibutangan niyag lit-ag ang akong agianan ug nalit-agan ako. Gihimo niya akong awaaw nga nagaantos sa tibuok adlaw.
{1:14} Gitigom niya ang akong mga sala ug gihimo kini nga daw higot nga miguyod kanako sa pagkabihag. Daw gibutangan akog yugo sa liog. Gipaluya ako sa Ginoo, ug gitugyan ngadto sa mga kaaway nga dili ko masuklan.
{1:15} Gisalikway sa Ginoo ang tanan kong sundalo. Nagtigom siyag mga sundalo sa paglaglag sa akong mga batan-ong lalaki. Ang mga lumulupyo sa Juda daw mga ubas lang nga gitunob-tunoban sa Ginoo.
{1:16} Tungod niini, nagahilak ako ug daw nagabaha ang mga luha sa akong mga mata. Wala gayoy makalipay ug makadasig kanako. Alaot ang akong katawhan kay gipildi sila sa kaaway.”
{1:17} Nangayog tabang ang Jerusalem, apan wala gayoy mitabang kaniya. Pagbuot sa Ginoo nga ang mga nasod sa palibot sa mga kaliwat ni Jacob mahimong ilang kaaway. Isipon nila nga usa ka mahugaw nga butang ang Jerusalem.
{1:18} Miingon ang Jerusalem, “Matarong ang Ginoo, apan wala ko tumana ang iyang sugo. Pamati kamong tanang katawhan, ug tan-awa ninyo ang akong pag-antos. Gibihag ang akong mga putli nga babaye ug mga batan-ong lalaki.
{1:19} Nangayo akog tabang sa akong mga kaabin, apan gilimbongan nila ako. Nangamatay sa siyudad ang akong mga pari ug mga tigdumala sa ilang pagpangitag pagkaon aron padayon silang mabuhi.
{1:20} “Sud-onga, Ginoo, ang akong kasakit! Labihan gayod ang akong kaguol. Daw sa gikumot ang akong kasingkasing tungod kay nagmasinupakon ako kanimo. Adunay pagpinatyanay sa mga kadalanan, ug bisan sa sulod sa mga balay adunay nangamatay.
{1:21} Nadungog sa mga tawo ang akong pag-agulo, apan wala gayoy usa nga milipay kanako. Nakabalita ang tanan kong mga kaaway sa akong pag-antos, ug nalipay sila nga imo kining gihimo kanako. Hinaut nga moabot ang adlaw sa pagsilot nga imong gisaad, aron mahisama usab sila kanako.
{1:22} Tan-awa ang ilang daotang gihimo. Siloti sila sama sa pagsilot mo kanako tungod sa akong pagkamasinupakon. Walay undang ang akong pag-agulo ug daw mawad-an na akog paglaom.”
{2:1} Sa kasuko sa Ginoo gitabonan niya sa kangitngit ang Jerusalem. Gisalikway niya ang dungganon nga Israel nga daw sa gilabay niya kini gikan sa langit paingon sa yuta. Tungod sa iyang kasuko gipasagdan niya bisan ang iyang templo.
{2:2} Gilaglag niya nga walay kalooy ang tanang mga balay sa mga kaliwat ni Jacob. Sa iyang kasuko gipangguba niya ang pinarilan nga mga lungsod sa Juda. Gisalikway niya ug gipakaulawan kining maong gingharian ug ang mga pangulo niini.
{2:3} Sa labihan niya nga kasuko, gikuhaan niya sa tanang gahom ang Israel. Wala niya kini tabangi sa dihang gisulong kini sa kaaway. Sama siya sa kalayo nga milamoy sa mga kaliwat ni Jacob ug sa tanang anaa sa ilang palibot.
{2:4} Gipunting niya ang iyang pana sa iyang katawhan, nga daw siya ilang kaaway. Gipamatay niya ang tanang gimahal sa iyang katawhan. Gipatagamtam niya sa mga lumulupyo sa Jerusalem ang iyang labihan nga kasuko nga daw sa kalayo.
{2:5} Sama sa usa ka kaaway, gilaglag sa Ginoo ang Israel. Giguba niya ang pinarilan nga mga lungsod sa Israel ug ang tanang lig-ong bahin niini. Gidugangan niya ang kasubo ug panaghilak sa Juda.
{2:6} Giguba niya ang iyang templo nga daw sa usa lang kini ka payag sa uma. Pagbuot niya nga kalimtan sa katawhan sa Jerusalem ang gitakda nga mga pista ug Adlaw nga Igpapahulay. Sa iyang hilabihang kasuko gisalikway niya ang mga hari ug mga pari.
{2:7} Gisalikway sa Ginoo ang iyang halaran ug ang iyang templo. Gipaguba niya sa mga kaaway ang mga paril sa lig-ong mga bahin sa Jerusalem. Naninggit ang mga kaaway didto sa sulod sa templo sa Ginoo nga daw sa nagsaulog sila sa pista.
{2:8} Determinado ang Ginoo sa pagguba sa mga paril sa palibot sa Jerusalem. Giplano niya pag-ayo ang pagguba niini, ug gihimo gayod niya kini. Busa nangaguba ang mga depensa ug mga paril.
{2:9} Natabonan ug yuta ang mga pultahan sa Jerusalem. Gipangguba ug gipangbali sa Ginoo ang mga trangka niini. Gipangbihag ang hari ug ang dungganon nga mga tawo sa Jerusalem. Wala na itudlo ang balaod, ug wala nay mensahe ang mga propeta gikan sa Ginoo.
{2:10} Ang mga tigdumala sa Jerusalem hilom nga nangyaka sa yuta. Gibutangan nila ug abog ang ilang mga ulo ug nagbisti silag sako sa pagpakita sa ilang pagsubo. Ang mga putli nga babaye sa Jerusalem nangduko sa kaulaw.
{2:11} Nanghubag ang akong mga mata sa pagsigeg hilak. Hilabihan ang kasakit nga akong gibati. Daw mobuto ang akong dughan tungod sa pagkalaglag sa akong mga katawhan. Nangakuyapan diha sa mga kadalanan sa siyudad ang mga kabataan ug mga masuso.
{2:12} Naghilak sila nga nangayo sa ilang inahan ug pagkaon ug mainom. Nangakuyapan sila sama sa mga sundalo nga nasamdan sa mga kadalanan sa siyudad, ug hinay-hinay silang nangamatay sa bukton sa ilang inahan.
{2:13} Unsa may ikasulti ko kanimo, O Jerusalem? Sa unsa ko man itandi ang imong pag-antos? Ang imong samad daw sama kalawom sa dagat. Unsaon ko man ikaw pagdasig? Kinsa may makaayo kanimo?
{2:14} Ang mga mensahe sa imong mga propeta dili tinuod, walay pulos ug nagapahisalaag lang kanimo. Wala nila ipadayag ang imong mga sala aron dili ka unta mabihag.
{2:15} Ang tanang manglabay diha kanimo mamalakpak, mangatawa, ug magpanglingo sa pagbiaybiay kanimo. Moingon sila sa Jerusalem, “Mao ba kini ang siyudad nga gitawag nga ‘Labing Matahom’ ug ‘Kalipay sa Tibuok Kalibotan?’”
{2:16} Ang tanan mong kaaway nagabiaybiay kanimo. Mangyam-id sila ug magpangagot sa ilang mga ngipon nga nagaingon, “Nalaglag ra gayod nato siya! Miabot na gayod ang adlaw nga atong gipaabot!”
{2:17} Gibuhat gayod sa Ginoo ang iyang giplano. Gituman gayod niya ang iyang giingon kaniadto. Gilaglag ka niya, O Jerusalem, sa walay kalooy. Gilipay niya ang imong mga kaaway pinaagi sa imong kalaglagan, ug gitugotan sila nga manghambog sa ilang gahom.
{2:18} Mga katawhan sa Jerusalem, pagpakitabang kamo sa Ginoo. Pabahaa nga daw suba ang inyong mga luha adlaw ug gabii. Ayaw kamo pag-undang sa paghilak.
{2:19} Bangon kamo panahon sa kagabhion ug pangayog tabang sa Ginoo. Ipahungaw ang tanan ninyong gibati ngadto kaniya, nga daw sa nagayabo kamo sa tubig. Ibayaw ang inyong mga kamot sa pag-ampo alang sa kinabuhi sa inyong mga anak nga nangakuyapan na sa kagutom diha sa kadalanan.
{2:20} O Ginoo, tan-awa kami! Hunahunaa kon kinsay imong gipaantos ug sama niini. Makatarunganon ba nga tungod sa labihan nga kagutom, kaonon sa mga inahan ang ilang hinigugma nga mga anak? Makatarunganon ba nga pamatyon ang mga pari ug mga propeta sa imong templo?
{2:21} Nagbuy-od sa mga kadalanan ang mga patayng lawas sa mga bata ug tigulang. Nangamatay sa gira ang mga putli nga babaye ug ang mga batan-ong lalaki. Gipamatay mo sila sa walay kalooy tungod sa imong kasuko.
{2:22} Giimbitar mo ang mga kaaway ko sa akong palibot sa pagsulong kanako nga daw sa nagaimbitar ka ngadto sa usa ka kombira. Sa adlaw nga gipakita mo ang imong kasuko, wala gayoy nakaikyas o nahibiling buhi. Gipamatay sa akong mga kaaway ang akong mga anak nga akong giatiman ug gipadako.
{3:1} Nakasinati ako sa pagsilot sa Ginoo tungod sa iyang kasuko.
{3:2} Giabog niya ako ug gipalakaw sa kangitngit imbes sa kahayag.
{3:3} Tibuok adlaw gayod niya akong gisigihag silot.
{3:4} Gipaluya niya ang tibuok kong lawas, ug gibali niya ang akong mga bukog.
{3:5} Gisulong niya ako ug gipalibotan sa labihan nga kalisod ug kasakit.
{3:6} Gipapuyo niya ako sa kangitngit sama niadtong mga tawong dugay nang nangamatay.
{3:7} Gipakadenahan niya ako ug gipalibotan ug paril aron dili ako makaikyas.
{3:8} Bisag nagpakitabang ako, wala niya ako paminawa.
{3:9} Gibabagan niya sa tinapok nga bato ang akong agianan, ug gipaliko-liko ang akong ginaagian.
{3:10} Sama siya sa oso o liyon nga nagahulat sa pag-ataki kanako.
{3:11} Giguyod niya ako pahilayo sa dalan, unya gikunis-kunis ug gibiyaan.
{3:12} Gibinat niya ang iyang pana ug gipunting kanako.
{3:13} Gipataop niya ang pana sa akong kasingkasing.
{3:14} Nahimo akong kataw-anan ngadto sa akong mga katawhan. Gibugalbugalan nila ako tibuok adlaw pinaagi sa awit.
{3:15} Pulos kapaitan ang gihatag niya kanako.
{3:16} Nangapungil ang akong mga ngipon kay gipausap niya ako ug grabas, ug gimumò niya ako sa yuta.
{3:17} Gihikawan niya ako sa kalinaw, ug wala na ako makasinati sa kaharuhay.
{3:18} Nahanaw ang akong kadungganan ug ang tanang gilaoman ko sa Ginoo.
{3:19} Pait kaayong pamalandongon ang akong pag-antos ug paglatagaw.
{3:20} Kon hunahunaon ko kini kanunay, mawad-an ako ug kadasig.
{3:21} Apan mobalik ang akong paglaom kon mahinumdoman ko nga
{3:22} ang gugma ug kalooy sa Ginoo walay kataposan. Mao kana nga wala kita malaglag sa hingpit.
{3:23} Matinumanon gayod ang Ginoo. Gipakita niya ang iyang kalooy matag adlaw.
{3:24} Miingon ako sa akong kaugalingon, “Ang Ginoo mao ang tanan alang kanako, busa molaom ako kaniya.”
{3:25} Ang Ginoo maayo sa mga nagalaom ug nagadangop kaniya.
{3:26} Maayo nga maghulat kita nga mapailubon sa kaluwasan nga ihatag sa Ginoo kanato.
{3:27} Maayo alang sa usa ka tawo ang madisiplina samtang batan-on pa siya.
{3:28} Kon gidisiplina kita sa Ginoo, manglingkod kita nga mag-inusara ug mamalandong.
{3:29} Magpaubos kita sa atong kaugalingon atubangan sa Ginoo, ug dili magpakawala sa paglaom.
{3:30} Dawata ang mga pagsagpa ug pagpanginsulto sa imong mga kaaway.
{3:31} Kay ang Ginoo dili mosalikway kanato hangtod sa kahangtoran.
{3:32} Bisan tuod hatagan niya kitag mga kalisod, kaloy-an gihapon niya kita tungod sa iyang dako ug matinud-anong gugma.
{3:33} Kay dili niya tuyo ang pagpaantos ug pagsakit kanato.
{3:34} Dili buot sa Labing Halangdong Dios nga daog-daogon ang mga
{3:35} binilanggo o hikawan ang usa ka tawo sa iyang katungod.
{3:36} Dili usab gusto ang Ginoo nga tuison ang hustisya diha sa mga hukmanan. Nakita niya kining tanan.
{3:37} Walay bisan unsa nga mahitabo nga walay pagtugot sa Ginoo.
{3:38} Dili ba nga ang Labing Halangdong Dios ang nagabuot kon mahitabo ang usa ka butang — daotan man o maayo kini?
{3:39} Nganong moreklamo man kita kon silotan kita tungod sa atong mga sala?
{3:40} Kinahanglang susihon nato ang atong mga binuhatan ug mobalik kita sa Ginoo.
{3:41} Ablihan nato ang atong mga kasingkasing ug ibayaw ang atong mga kamot ngadto sa Dios sa langit ug moingon,
{3:42} “Nakasala kami ug mirebelde, Ginoo, ug wala mo kami pasayloa.
{3:43} Nasuko ka pag-ayo ug gigukod mo kami, ug gipamatay sa walay kalooy.
{3:44} Gitabonan mo ang imong kaugalingon sa panganod, aron dili mo madungog ang among pag-ampo.
{3:45} Gihimo mo kaming daw basura sa panan-aw sa ubang mga nasod.
{3:46} Gibiaybiay kami sa tanan namong mga kaaway.
{3:47} Nag-antos kami sa kahadlok, katalagman, kapildihan, ug kalaglagan.”
{3:48} Daw nagabaha ang luha sa akong mga mata tungod kay nalaglag ang akong katawhan.
{3:49} Dili moundang pag-agas ang mga luha sa akong mga mata
{3:50} hangtod nga modungaw ang Ginoo gikan sa langit ug makita ang nahitabo kanato.
{3:51} Gikaguol ko ang nakita ko nga gidangatan sa mga kababayen-an sa akong siyudad.
{3:52} Daw langgam ako nga gigukod sa akong mga kaaway bisan ug wala akoy nahimong sala kanila.
{3:53} Nagtinguha sila sa pagpatay kanako pinaagi sa paghulog kanako sa bangag ug pagbato kanako.
{3:54} Nalapawan ako sa tubig, ug abi kog mamatay na ako.
{3:55} Nanawag ako kanimo, O Ginoo, gikan sa kinahiladman sa bangag.
{3:56} Gidungog mo ang akong pagpakilooy ug pagpakitabang.
{3:57} Miduol ka sa dihang nanawag ako kanimo, ug miingon ka nga dili ako mahadlok.
{3:58} Gitabangan mo ako, Ginoo, sa akong kaso ug giluwas mo ang akong kinabuhi.
{3:59} Nakita mo, Ginoo, ang daotang gibuhat sa akong mga kaaway kanako, busa hatagi akog hustisya.
{3:60} Nahibalo ka sa ilang tinguha sa pagpanimalos kanako ug sa tanan nilang daotang plano batok kanako.
{3:61} O Ginoo, nadungog mo ang pagpanginsulto nila kanako ug ang tanan nilang daotang mga plano batok kanako.
{3:62} Nagahisgot sila ug nagaplano ug daotan batok kanako tibuok adlaw.
{3:63} Tan-awa sila! Bisan ug unsay ilang buhaton tibuok adlaw, kanunay nila akong gibiaybiay pinaagi sa awit.
{3:64} Balosi sila, Ginoo, sumala sa ilang binuhatan.
{3:65} Pagahia ang ilang kasingkasing, ug tungloha sila.
{3:66} Gukda sila ug laglaga sa imong kasuko aron mahanaw sila sa kalibotan.
{4:1} Ang katawhan sa Jerusalem nahisama sa purong bulawan nga nawad-an sa kasinaw o sa bililhon nga mga bato nga nagkatag sa mga
{4:2} kadalanan. Sama sila kaniadto ka bililhon sa bulawan, apan karon giisip na lang sila nga daw mga kolon nga hinimo sa magkukolon.
{4:3} Ang ihalas nga mga iro mopasuso sa ilang mga anak, apan ang akong mga katawhan walay kalooy sa ilang mga anak sama sa mga langgam nga ostrich sa kamingawan.
{4:4} Tungod sa kauhaw, namilit sa alingagngag ang dila sa ilang mga masuso. Nangayo ang mga kabataan ug pagkaon, apan wala gayoy mihatag kanila.
{4:5} Ang mga tawo nga kaniadto nagkaon ug lamian nga pagkaon, karon nangayo na lang ug pagkaon diha sa mga kadalanan. Kadtong nagdako nga adunahan, karon nangukay na lang sa basurahan.
{4:6} Ang silot nga gipahamtang ngadto sa akong mga katawhan mas labaw pa kaysa silot sa Sodoma, nga kalit lang nga gilaglag sa Dios ug wala gayoy mitabang kanila.
{4:7} Kaniadto, ang mga pangulo sa Jerusalem lig-on ug maayo gayod ug mga lawas. Sinaw ang ilang kaputi sama sa snow o gatas. Mapula-pula ang ilang pamanit sama sa mahalong bato.
{4:8} Apan karon mas itom pa sila kay sa anuos, ug dili na sila mailhan diha sa kadalanan. Mora na lang silag bukog ug panit. Nangunot ang ilang mga panit, ug nahisama kini kauga sa sugnod.
{4:9} Mas maayo pa ang nangamatay sa gira kay sa nangamatay sa kagutom, nga hinay-hinay nga nangamatay sa kakulang sa pagkaon.
{4:10} Tungod sa labihan nga kagutom nga bunga sa kalaglagan nga miabot sa akong mga katawhan, bisan ang mahigugmaong mga inahan miluto sa ilang kaugalingong mga anak aron kan-on.
{4:11} Gipatagamtam sa Ginoo ang iyang labihan nga kapungot sa Jerusalem. Busa gisunog niya hangtod ang mga pundasyon niini.
{4:12} Dili makatuo ang mga hari sa tibuok kalibotan ug ang ilang mga katawhan nga makasulod ang mga kaaway sa mga pultahan sa Jerusalem.
{4:13} Apan nahitabo kini tungod sa sala sa mga propeta ug mga pari niini nga mipatay sa inosenteng mga tawo.
{4:14} Ug karon nagapangapkap sila sa mga kadalanan daw sama sa buta. Namansahan sa dugo ang ilang mga bisti, busa walay mangahas sa paghikap kanila.
{4:15} Gisinggitan sila sa mga tawo, “Pahilayo kamo! Mga mahugaw kamo! Ayaw kamo pagduol kanamo.” Busa nagpahilayo sila ug naglatagaw sa ubang mga nasod diin wala gayoy midawat kanila.
{4:16} Ang Ginoo mismo ang nagpakatag kanila. Wala nay pagtagad ang Ginoo kanila. Wala na pasidunggi ug hatagig pabor ang mga pari ug mga tigdumala.
{4:17} Nagngitngit na ang among mga panan-aw sa paghulat sa tabang gikan sa among kaabin nga mga nasod, apan wala gayoy miabot. Nagabantay kami sa among mga tore alang sa pag-abot niining mga nasod nga dili makaluwas kanamo.
{4:18} Gibantayan sa among mga kaaway ang among mga lihok; dili kami makalakaw sa kadalanan nga dili mamiligro. Hapit na ang among kataposan. Maihap na lang ang among mga adlaw.
{4:19} Mas tulin pa sa mga agila ang among mga kaaway nga nagagukod kanamo. Ginagukod nila kami sa kabukiran. Ug bisan sa kamingawan giatangan nila kami.
{4:20} Nadakpan nila pinaagi sa ilang mga bangag ang hari nga pinili sa Ginoo, nga maoy among gisaligan nga manalipod kanamo batok sa mga kaawayng mga nasod.
{4:21} Sige, paglipay kamo ug pagsadya, kamo nga katawhan sa Edom nga nagapuyo sa yuta sa Uz. Apan paimnon usab kamo sa kopa sa silot sa Ginoo, ug mahubog kamo ug maghubo.
{4:22} O mga katawhan sa Zion, matapos na ang inyong silot. Dili na padugayon sa Ginoo ang inyong pagkabihag. Apan kamo nga katawhan sa Edom silotan sa Ginoo sa inyong mga sala, ug ipadayag niya ang inyong kadaotan.
{5:1} O Ginoo, hinumdomi kon unsa ang nahitabo kanamo. Tan-awa ang gidangatan namo nga kaulawan.
{5:2} Ang among mga yuta ug mga balay gipanag-iya na sa mga langyaw.
{5:3} Nailo kami sa amahan, ug ang among mga inahan nabalo.
{5:4} Gipalit namo ang tubig nga among giinom ug ang kahoy nga among gisugnod.
{5:5} Gipatrabaho kami nga daw mga mananap, ug wala gayod papahulaya.
{5:6} Nagpasakop kami sa mga taga-Ehipto ug taga-Asiria aron lang makakaon kami.
{5:7} Nagpakasala ang among mga katigulangan nga nangamatay na, ug kami ang nagaantos tungod sa ilang sala.
{5:8} Gidumalahan kami sa mga ulipon, ug walay makaluwas kanamo gikan sa ilang mga kamot.
{5:9} Namiligro ang among kinabuhi sa pagpangita namog pagkaon tungod sa mga tulisan sa kamingawan.
{5:10} Gihilantan kami sa labihan nga kagutom, ug ang among lawas morag hurnohan sa kainit.
{5:11} Gipanglugos ang among mga asawa ug mga anak nga dalaga didto sa Zion ug sa mga lungsod sa Juda.
{5:12} Gibitay pinaagi sa ilang ang mga kamot ang among mga pangulo, ug wala tahora ang among mga tigulang.
{5:13} Ang among mga batan-ong lalaki gipugos nga maggaling nga daw mga ulipon. Ang mga kabataan nagsusapinday sa kabug-at sa mga kahoy nga ilang gipas-an.
{5:14} Ang mga tigulang wala na manglingkod sa pultahan sa siyudad sa paghatag ug tambag. Ug ang mga batan-ong lalaki miundang na sa pagtukar ug mga honi.
{5:15} Wala na kamiy kalipay. Imbes nga magsayaw, nagsubo na hinuon kami.
{5:16} Wala na ang among kadungganan. Alaot kami, tungod kay nakasala kami.
{5:17} Tungod niini gibati namo ang labihan nga kasakit, ug nagngitngit ang among mga panan-aw.
{5:18} Nahimo nang awaaw ang Jerusalem, ug gisuroy-suroyan na lang kini sa ihalas nga mga iro.
{5:19} O Ginoo, nagahari ka sa walay kataposan. Ang imong paghari nagapadayon hangtod sa kahangtoran.
{5:20} Nganong kanunay mo man kaming kalimtan? Nganong gisalikway mo man kami sulod sa taas nga panahon?
{5:21} O Ginoo, pabalika kami kanimo ug mobalik kami. Ibalik kanamo ang among maayong kahimtang.
{5:22} Gisalikway mo na ba gayod kami? Labihan pa ba ang imong kasuko kanamo?
