{1:1} Mao kini ang mensahe ni Propeta Habakuk nga gipadayag sa Ginoo kaniya.
{i1:2} Ang Unang Reklamo ni Habakuk
{1:2} Miingon si Habakuk, “O Ginoo, hangtod kanus-a ba ako mangayo ug tabang kanimo? Kanus-a mo pa ako patalinghogan? Kanus-a mo pa ba kami luwason gikan sa mga tawo nga nagadaog-daog kanamo?
{1:3} Nganong gipasinati mo pa man kanako ang kadaotan ug kasamok? Bisan asa makita ko ang pagpinatyanay, pagpangdagmal, panag-away, ug panaglalisay.
{1:4} Busa nawad-ag pulos ang balaod. Ug wala nay hustisya tungod kay ang mga tawong sad-an maoy nagadaog sa korte ug dili ang mga tawong walay sala. Busa natuis ang hustisya.”
{i1:5} Ang Tubag sa Ginoo kang Habakuk
{1:5} Mitubag ang Ginoo, “Tan-awa ninyo pag-ayo ang nagakahitabo sa mga nasod ug matingala gayod kamo sa inyong makita. Kay may himuon ako sa inyong panahon nga dili gayod ninyo katuohan bisag may mosugilon pa niini kaninyo.
{1:6} Kay himuon kong gamhanan ang Babilonia, nga ang mga katawhan labihan kahangol ug kabangis. Sulongon nila ang mga nasod sa tibuok kalibotan aron panag-iyahan ang mga dapit nga dili ila.
{1:7} Kahadlokan ug kalisangan sila sa mga tawo. Himuon nila ang ilang gustong himuon ug walay makapugong kanila.
{1:8} Ang ilang mga kabayo mas tulin pa managan kaysa mga leopardo ug labaw pa kabangis kaysa bangis nga mga iro panahon sa kagabhion. Magdagan sila gikan sa halayong mga dapit nga daw nagalupad nga agila nga mosakdap sa iyang biktima.
{1:9} Modasdas ang ilang mga sundalo aron sa pagpanghasi. Daw sama sila sa makusog nga hangin nga gikan sa sidlakan. Ang ilang mga bihag sama kadaghan sa balas.
{1:10} Bugalbugalan lang nila ang mga hari ug mga pangulo. Kataw-an lang nila ang tanang pinarilan nga lungsod, kay malayat ra nila kini pinaagi sa pagtapok ug yuta sa kilid sa paril, ug ila kining mailog.
{1:11} Pagkahuman mobiya lang sila nga daw sa hangin nga milabay. Nakasala kini sila, kay gipakadios nila ang ilang kaugalingong katakos.”
{i1:12} Ang Ikaduhang Reklamo ni Habakuk
{1:12} Miingon si Habakuk, “O Ginoo, Dios ikaw sukad pa kaniadto. Ikaw ang akong balaang Dios ug wala kay kamatayon. O Ginoo nga akong salipdanan nga bato, gipili mo nga gamiton ang mga taga-Babilonia sa pagsilot kanamo.
{1:13} Tungod kay matarong ka, dili ka makaantos nga magtan-aw sa kadaotan ug kasamok. Apan nganong gipasagdan mo man lang ang mga maluibon nga taga-Babilonia? Nganong gitugotan mo nga laglagon nila ang mga tawo nga dili kaayo daotan kon ikomparar kanila?
{1:14} Gihimo mo ang mga tawo nga morag mga isda o mananap nga walay pangulo.
{1:15} Nagakalipay ug nagamaya ang mga taga-Babilonia sa ilang pagbihag sa ilang mga kaaway nga daw sama lang sa mga isda nga nadakpan pinaagi sa bingwit o pukot.
{1:16} Ug tungod kay daghan ang ilang nabihag, ginadayeg nila ang ilang kaugalingong abilidad sama sa mangingisda nga mopahinungod sa iyang bingwit o pukot pinaagi sa pagsunog ug insenso ingon nga halad para niini. Kay pinaagi niini nga pukot nadato siya.
{1:17} Busa, Ginoo, magpadayon na lang ba sila sa ilang walay kalooy nga pagpangbihag ug pagpanglaglag sa mga nasod?”
{2:1} Miingon si Habakuk, “Mosaka ako sa tore, sa akong bantayanan, ug hulaton ko kon unsa ang isulti kanako sa Ginoo ug kon unsa ang iyang itubag sa akong reklamo.”
{i2:2} Ang Tubag sa Ginoo kang Habakuk
{2:2} Mao kini ang tubag sa Ginoo kang Habakuk: “Isulat ug klaro sa sulatanan nga bato ang ipadayag ko kanimo aron sayon kining basahon.
{2:3} Isulat lang una kini kay wala pa moabot ang gitakda nga panahon nga mahitabo kini. Apan sa dili madugay mahitabo gayod kini ug dili mapakyas. Kon madugay-dugay kini hulata lang, kay sigurado gayod nga mahitabo kini sa gitakda nga panahon.
{2:4} Mao kini ang isulat: “Tan-awa ang mga garboso! Mga daotan silang tawo. Apan ang mga tawong matarong padayon nga magkinabuhi tungod sa ilang pagtuo ug pagtuman kanako.
{2:5} Sa pagkatinuod, ang bahandi malimbongon. Ug ang garboso nga mga tawo nga hangol sa bahandi dili mahimutang ug dili makontento. Sama sila sa kamatayon nga walay pagkatagbaw. Mao kana ang hinungdan nganong ginabihag nila ang daghang mga nasod.
{2:6} Apan bugalbugalan sila nianang mga nasora pinaagi sa masakit nga mga pulong nga nagaingon, “‘Alaot kamong nagapanguha sa mga butang nga dili inyo ug nagatigom ug bahandi pinaagi sa pagpamintaha. Hangtod kanus-a ba ninyo kini himuon?
{2:7} “‘Kalit lang unya manimalos ang mga nasod nga gibihag ninyo, ug pakurogon nila kamo sa kahadlok, ug sila na usab ang mangilog sa inyong mga kabtangan.
{2:8} Tungod kay daghang mga nasod ang giilogan ninyo sa mga kabtangan, kamo na usab ang ilogan sa mga tawo nga nangahibilin niini nga mga nasod. Mahitabo kini kaninyo tungod sa pagpamatay ninyo sa mga tawo ug sa pagpasipala ninyo sa ilang mga yuta ug mga siyudad.
{2:9} “‘Alaot kamong nagpaadunahan sa inyong panimalay gikan sa kuwarta nga nakuha ninyo sa daotan nga paagi. Gilig-on ninyo ang inyong mga balay aron dili kamo maunsa kon moabot ang katalagman.
{2:10} Tungod sa pagpamatay ninyo ug daghang mga tawo, pagapatyon usab kamo ug maulawan ang inyong pamilya.
{2:11} Ang mga bato sa dingding ug ang mga sablayan sa inyong mga balay morag tawo nga mosinggit sa pagsaksi batok kaninyo.
{2:12} “‘Alaot kamong nagatukod ug siyudad pinaagi sa kabangis ug pagpanglupig.
{2:13} Apan kanang inyong gipatukod sa mga katawhan nga inyong binihag pagasunogon lang, busa mahimong walay pulos ang ilang hinagoan. Gitakda na kini sa Ginoo nga Makagagahom.
{2:14} Kay ang mga tawo sa kalibotan pun-on sa kahibalo bahin sa gahom sa Ginoo, maingon nga ang dagat puno sa tubig.
{2:15} “‘Alaot kamo! Kay sa inyong labihang kasuko ginapakaulawan ninyo ang inyong silingan nga mga nasod. Sama ra nga ginahubog ninyo sila ug bino aron nga makita ninyo ang ilang pagkahubo.
{2:16} Karon kamo na usab ang maulawan imbes nga pasidunggan, kay pagasilotan gayod kamo sa Ginoo. Sama ra nga paimnon niya kamo ug bino aron nga kon mahubog na gani kamo makita ang inyong pagkahubo ug maulawan gayod kamo.
{2:17} Gipangputol ninyo ang mga kahoy sa Lebanon, ug tungod niini nangamatay ang mga mananap didto. Busa laglagon usab kamo ug mangurog kamo sa kahadlok. Mahitabo kini kaninyo tungod sa pagpamatay ninyo sa mga tawo ug sa pagpasipala ninyo sa ilang mga yuta ug mga siyudad.
{2:18} “‘Unsa bay pulos sa mga dios-dios? Hinulma ug kinulit lang kini sa tawo, ug dili kini makasugilon sa kamatuoran. Ug nganong gituohan man gayod kini sa mga tawo nga naghimo niini? Dili gani kini makasulti.
{2:19} Alaot kamo nga nagaingon sa imahen nga kahoy o bato, “Pagmata ug tabangi kami.” Dili kini makatudlo kaninyo. Tan-awa, hinaklapan tuod kini ug bulawan ug plata apan wala kini kinabuhi.
{2:20} Apan ang Ginoo anaa sa iyang balaan nga templo sa langit. Busa ang tanang anaa sa kalibotan maghilom diha sa iyang presensya.’”
{i3:1} Ang Pag-ampo ni Habakuk
{3:1} Mao kini ang pag-ampo ni Propeta Habakuk:
{3:2} “O Ginoo, nadunggan ko ang mahitungod sa imong mga gipanghimo, ug tungod niini nagatahod ako kanimo. Karon himoa kini pag-usab sa among panahon. Ug sa panahon nga ipakita mo na ang imong kasuko, kaloy-i kami.
{3:3} “Ikaw ang Dios nga Balaan nga moabot gikan sa Teman ug sa Bukid sa Paran. Ug ang imong gahom makita sa kalangitan, ug tungod niini dayegon ka sa mga tawo sa kalibotan.
{3:4} Ang kasilaw sa imong pag-abot daw sama sa adlaw; nagasidlak ang imong mga kamot diin natago ang imong gahom.
{3:5} Moabot ka nga may dalang katalagman.
{3:6} Kon motindog ka mauyog ang kalibotan, ug kon motan-aw ka mangurog sa kahadlok ang mga katawhan. Mangatumpag ang karaang mga bukid ug mga bungtod. Ang imong mga pamaagi magapadayon sa walay kataposan.
{3:7} Nakita ko nga nangaguba ang mga tolda sa Cushan ug sa Midian.
{3:8} “Ginoo, daw sundalo ka nga nagasakay sa karwahe aron sa pagdaog sa gira. Andam ka na nga mopana. Apan kinsa
{3:9} ba ang imong gikapungtan, ang mga suba ba ug ang mga dagat? Gipaliki mo ang yuta ug migawas diha ang tubig.
{3:10} Ang mga bukid daw mga tawo nga sa pagkakita kanimo nangurog. Nagbunok ang ulan; naghaguros ang tubig sa dagat ug midagko ang mga balod.
{3:11} Mipundo ang adlaw ug ang bulan sa ilang nahimutangan sa pagkilab sa nagahaguros mo nga mga pana ug sa kasilaw sa imong nagakilab nga bangkaw.
{3:12} “Tungod sa imong labihan nga kasuko gilatas mo ang kalibotan ug gitunob-tunoban ang mga nasod.
{3:13} Migawas ka aron luwason ang imong pinili nga katawhan. Gipatay mo ang pangulo sa daotan nga gingharian, ug gilaglag mo sa hingpit ang iyang mga katawhan.
{3:14} Gituhog mo ang ulo sa komander sa iyang mga sundalo ginamit mismo ang iyang pana. Gihimo mo kini sa dihang gisulong nila kami sama sa bagyo aron katagon kami. Kay ang ilang kalipay mao ang paglaglag kanamo nga mga alaot, nga nagatago sa kahadlok.
{3:15} Sama ka sa sundalo nga mipatamak-tamak sa iyang kabayo sa dagat hangtod nga midagko ang mga balod.”
{i3:16} Ang Reaksyon ni Habakuk sa Gipadayag sa Ginoo Kaniya
{3:16} Miingon si Habakuk, “Sa dihang nadungog ko kining gipadayag sa Ginoo kanako, nangurog ang akong tibuok nga lawas ug ang akong mga ngabil tungod sa kahadlok. Naluya ako ug nangurog ang akong mga tiil. Ug tungod niining gipadayag sa Ginoo, maghulat ako nga malinawon sa panahon nga silotan niya ang mga nanulong kanamo.
{3:17} Bisan dili mamunga ang kahoy nga igos, ang ubas, o ang kahoyng olibo, ug bisan walay abot ang yuta, ug mangamatay ang mga kahayopan sa toril,
{3:18} magakalipay gihapon ako tungod kay ang Ginoong Dios mao ang nagaluwas kanako.
{3:19} Siya ang nagahatag kanako ug kusog. Ginapabaskog niya ang akong mga tiil sama sa tiil sa usa, aron matungas ko ang hataas nga mga dapit.”
