{1:1} Mao kini ang mensahe sa Ginoo bahin sa Samaria ug sa Jerusalem. Gipadayag niya kini kang Micas nga taga-Moreshet sa panahon nga naghari sa Juda si Jotam, si Ahaz, ug si Hezekia. Miingon si Micas:
{1:2} Pamati kamo pag-ayo, tanan kamong mga katawhan nga anaa sa kalibotan, kay magasaksi ang Ginoong Dios batok kaninyo gikan sa iyang balaan nga templo.
{i1:3} Silotan ang Israel ug ang Juda
{1:3} Paminaw! Mogawas ang Ginoo gikan sa iyang puloy-anan. Mokanaog siya ug molakaw sa tag-as nga mga dapit sa kalibotan.
{1:4} Mangatunaw ang mga bukid nga iyahang matumban sama sa kandila nga nainitan sa kalayo, ug malupyak ang mga kapatagan nga iyahang matumban sama sa yuta nga gibanlasan sa tubig nga gikan sa bakilid.
{1:5} Mahitabo kining tanan tungod kay nagpakasala ang mga katawhan sa Israel ug sa Juda. Ang mga taga-Samaria mao ang nagtukmod sa ubang mga lumulupyo sa Israel sa pagpakasala. Ang mga taga-Jerusalem mao ang nagtukmod sa ubang mga lumulupyo sa Juda sa pagsimba sa mga dios-dios.
{1:6} Busa nag-ingon ang Ginoo, “Laglagon ko ang Samaria ug mahimo na lang kining tamnanan sa ubas. Padahilion ko ang mga bato niini paingon sa kapatagan hangtod nga makita ang mga pundasyon niini.
{1:7} Mangadugmok ang tanang mga imahen sa mga dios-dios sa Samaria, ug mangasunog ang tanang pilak ug bulawan nga gibayad ngadto sa mga babaye nga nagabaligya sa ilang dungog diha sa templo. Nakatigom ang Samaria ug mga imahen pinaagi sa mga gibayad ngadto sa mga babaye nga nagabaligya sa ilang dungog diha sa templo, busa karon kuhaon sa iyang mga kaaway ang mga pilak ug mga bulawan nga gihaklap diha sa iyang mga imahen aron nga gamiton usab nga pangbayad sa mga babaye nga nagabaligya sa ilang dungog.”
{1:8} Miingon pa si Micas: Tungod sa pagkalaglag sa Samaria, magsubo ako ug magbangotan. Molakaw ako nga magtiniil ug walay bisti sa pagpakita sa akong pagsubo. Magminatay akog hilak nga daw sa nagauwang nga ihalas nga iro, ug mohilak nga daw nagahoni nga kuwago.
{1:9} Kay ang kalaglagan sa Samaria sama sa samad nga dili na maayo, ug kini mahitabo usab sa Juda. Makaabot kini sa Jerusalem, ang kapital nga siyudad sa akong mga katagilungsod.
{1:10} Mga taga-Juda, ayaw ninyo sultihi ang atong mga kaaway nga taga-Gat bahin sa kalaglagan nga moabot kanato. Ayaw sila pakit-a nga nagahilak kamo. Ipakita ninyo ang inyong kasubo sa Bet Leafra pinaagi sa pagligid diha sa yuta.
{1:11} Mga lumulupyo sa Shafir, pagabihagon kamo nga hubo ug maulawan kamo. Ang mga lumulupyo sa Zaanan mahadlok nga mogawas sa ilang dapit sa pagtabang kaninyo. Ang mga taga-Bet-Ezel nga magbangotan sa ilang pagkalaglag dili usab makatabang kaninyo.
{1:12} Sa pagkatinuod, ang mga lumulupyo sa Marot mabalak-on nga nagahulat sa pag-undang sa gira. Apan ipaduol hinuon sa Ginoo ang mga kaaway ngadto sa pultahan sa Jerusalem.
{1:13} Mga lumulupyo sa Lakish, taori na ninyo ug mga karwahe ang inyong mga kabayo ug ikyas. Gisunod ninyo ang sala sa mga taga-Israel, ug tungod kaninyo nagpakasala usab ang mga taga-Zion.
{1:14} Ug karon, mga taga-Juda, panamilit na kamo sa lungsod sa Moreset Gat kay ilogon na kini sa kaaway. Pagailogon usab ang lungsod sa Aczib, busa walay mapaabot nga tabang ang mga hari sa Israel nga nagahulat nga tabangan sila niini nga lungsod.
{1:15} Mga lumulupyo sa Maresha, magpadala ang Ginoo ug kaaway nga moilog sa inyong lungsod. Mga taga-Juda, ang inyong mga pangulo manago sa langub sa Adulam.
{1:16} Ang inyong hinigugma nga mga kabataan kuhaon gikan kaninyo ug dad-on sa laing dapit, busa pagsubo kamo alang sa inyong mga kabataan ug ipakita ninyo kini pinaagi sa pagkiskis sa inyong ulo.
{i2:1} Silotan sa Ginoo ang mga Nagadaog-daog sa mga Kabos
{2:1} Alaot kamong nagaplano ug daotan bisan sa inyong paghigda. Pagkabuntag buhaton ninyo ang inyong giplano nga daotan tungod kay may gahom kamo sa paghimo niini.
{2:2} Ginailog ninyo ang mga uma ug mga balay nga inyong magustohan. Ginalimbongan ninyo ang mga tawo aron makuha ninyo ang ilang balay ug ang ilang napanunod nga yuta.
{2:3} Busa mao kini ang ginaingon sa Ginoo kaninyo, “Pamati kamo! Nagaplano ako ug kalaglagan batok kaninyo ug dili gayod kamo makalingkawas niini. Dili na kamo makapanghambog kay panahon kini sa katalagman.
{2:4} Nianang adlawa bugalbugalan kamo sa mga tawo pinaagi sa awit sa pagminatay nga nagaingon, ‘Gilaglag kami sa hingpit! Gikuha sa Ginoo ang among yuta ug gihatag sa mga traidor.’”
{2:5} Busa wala na kamoy mga kaliwat nga modawat sa inyong bahin kon bahinon sa katawhan sa Ginoo ang yuta nga ibalik kanila.
{2:6} Karon ginawalihan pa ninyo kami. Nagaingon kamo, “Ayaw na kami walihi mahitungod nianang katalagman nga imong ginaingon, kay dili gayod kami maulawan.
{2:7} Ngano, gitunglo ba sa Ginoo ang mga kaliwat ni Jacob? Nahurot na ba ang iyang pasensya? Buluhaton ba niya ang pagpanglaglag?” Mao kini ang tubag sa Ginoo kaninyo: “Kon maayo lang ang inyong ginahimo madawat gayod ninyo ang akong mga saad.
{2:8} Apan ginakontra ninyo nga daw mga kaaway ang akong katawhan. Nagahunahuna sila nga sa pagpauli nila sa ilang dapit gikan sa gira wala nay mohilabot kanila, apan anaa diay kamo nga moilog sa ilang mga kupo.
{2:9} Giabog ninyo ang ilang mga babaye sa ilang gimahal pag-ayo nga mga pinuy-anan. Ug ginakuha ninyo ang akong panalangin gikan sa ilang mga kabataan, busa dili na nila kini madawat hangtod sa kahangtoran.
{2:10} Karon, pahawa kamo dinhi sa Israel kay kini nga dapit dili na makahatag kaninyo ug kapahulayan, tungod kay gihugawan ninyo kini sa inyong mga sala. Malaglag gayod kini nga dapit ug dili na mapuslan.
{2:11} Ang gusto ninyo nga magwawali mao kadtong limbongan ug bakakon, ug magwali ug ingon niini: ‘Moabunda ang inyong bino ug ang uban pang mga ilimnon.’”
{i2:12} Ang Gisaad nga Kagawasan sa mga Katawhan sa Israel ug Juda
{2:12} Miingon ang Ginoo, “Kamong mga katawhan sa Israel ug sa Juda nga nangahibiling buhi, pagatigomon ko gayod kamo sama sa mga karnero balik ngadto sa toril o sama sa panon sa kahayopan sa sabsabanan. Mapuno ang inyong yuta sa mga katawhan.
{2:13} Pagaablihan ko ang pultahan sa siyudad diin kamo gibihag, ug pangulohan ko kamo sa paggawas. Ako, ang Ginoo nga inyong hari, maoy mangulo kaninyo.”
{i3:1} Gibadlong ni Micas ang mga Pangulo ug ang mga Propeta sa Israel ug sa Juda
{3:1} Miingon si Micas: Kamong mga pangulo sa Israel ug sa Juda, pamati kamo! Dili ba nga kamo man unta ang angayan nga mopatunhay sa hustisya?
{3:2} Apan gikapungtan ninyo ang maayo ug gihigugma ang daotan. Gidaog-daog ninyo ang akong mga katagilungsod; daw sa gipamanitan ninyo
{3:3} sila, gipanguha ang ilang mga unod gikan sa ilang mga bukog, gipangputol-putol ang ilang mga bukog, giluto, ug unya gikaon.
{3:4} Mangayo kamo ug tabang sa Ginoo, apan dili niya kamo tabangan. Talikdan niya kamo tungod sa inyong mga daotang binuhatan.
{3:5} Mao kini ang giingon sa Ginoo ngadto sa mga propeta nga nagpahisalaag sa iyang katawhan, nga nagasaad ug maayo nga kahimtang sa mga mopakaon kanila, apan manghulga ug kalaglagan sa mga dili mopakaon kanila:
{3:6} “Tungod sa inyong pagpahisalaag sa akong katawhan, dili na kamo makakita ug panan-awon ug dili na usab kamo makapanagna. Daw sama lang nga anaa kamo sa kangitngit o kagabhion nga wala kamoy makita.
{3:7} Maulawan gayod kamong mga propeta ug mga manalagna. Tabonan ninyo ang inyong dagway sa kaulaw, tungod kay wala kamoy nadawat nga tubag gikan sa Dios.”
{3:8} Apan ako, puno sa Espiritu sa Ginoo nga mao ang nagahatag kanako ug gahom sa pagpatunhay sa hustisya ug sa kaisog sa pagsulti ngadto sa mga katawhan sa Israel ug sa Juda nga nakasala sila.
{3:9} Kamong mga pangulo sa Israel ug sa Juda, pamati kamo! Gikapungtan ninyo ang hustisya ug ginatuis ninyo ang matarong.
{3:10} Gitukod ninyo ang Jerusalem pinaagi sa pagpatay ug pagpanglupig.
{3:11} Nagahukom kamo pabor sa nagahatag kaninyo ug suborno. Ang inyong mga pari nagatudlo tungod lang kay gibayran sila. Mao usab ang inyong mga propeta, nagapanagna sila tungod lang sa kuwarta. Nagasalig pa kamo nga tabangan kamo sa Ginoo ug nagkanayon, “Kauban namo ang Ginoo. Busa walay daotang mahitabo kanamo.”
{3:12} Busa tungod kaninyo pagalaglagon ang Jerusalem. Mahisama kini sa gidarong uma, ug mahimong tinapok sa mga ginuba. Ug mahimong lasang ang bukid nga gibarogan sa templo.
{i4:1} Ang Kasugoan sa Ginoo Magahatag ug Kalinaw (Isa. 2:2-4)
{4:1} Sa umaabot nga mga adlaw, ang bukid nga gitukoran sa templo sa Ginoo mahimong pinakaimportante sa mga bukid ug mga bungtod. Ug modagsa niini nga bukid ang mga tawo nga naggikan sa daghang kanasoran.
{4:2} Moingon sila, “Dali, motungas kita sa bukid sa Ginoo, didto sa templo sa Dios ni Jacob. Kay tudloan kita niya sa iyang mga pamaagi aron matuman nato kini.” Busa mopauli ang mga tawo gikan sa Jerusalem dala ang mga kasugoan sa Ginoo.
{4:3} Ug pinaagi sa iyang kasugoan, husayon niya ang mga panagbingkil sa daghang mga nasod, bisan kadtong gamhanan nga mga nasod sa halayo. Busa dili na mag-away ang mga nasod, ug dili na usab sila mobansay ug mga tawo alang sa pagpakiggira. Himuon na lang nilang punta sa mga daro ang ilang mga espada ug himuon na lang nilang mga sundang ang ilang mga bangkaw.
{4:4} Ang matag tawo magalingkod sa ilalom sa iyang tanom nga ubas ug kahoy nga igos nga walay gikahadlokan. Mahitabo gayod kini, kay ang Ginoo nga Makagagahom mao ang nag-ingon niini.
{4:5} Apan bisan mosunod pa ang ubang mga katawhan sa ilang mga dios-dios, kami magasunod sa Ginoo nga among Dios hangtod sa kahangtoran.
{i4:6} Mobalik ang mga Israelinhon sa Ilang Dapit gikan sa Pagkabihag
{4:6} Miingon ang Ginoo, “Sa umaabot nga mga adlaw, pagatigomon ko ang akong mga katawhan nga akong gisilotan — ang nangapiang ug nagkatibulaag. Himuon
{4:7} ko nga usa ka gamhanan nga nasod ang mga nangahibilin kanila. Ug magahari ako kanila sa Jerusalem gikan niana nga panahon hangtod sa kahangtoran.
{4:8} Ang Jerusalem, nga sama sa usa ka tore nga lantawanan, diin ang Dios magabantay sa iyang katawhan mahimo pag-usab nga nag-unang siyudad sa Israel sama kaniadto.
{4:9} “Karon, ngano kamong mga lumulupyo sa Zion nagaagulo man sama sa babaye nga nagabati? Naa pa man ang inyong hari ug ang iyang mga magtatambag wala man nangamatay. Sige, paglimbag-limbag kamo sa kasakit sama
{4:10} sa babayeng nagabati. Kay sa dili madugay mobiya kamo sa inyong siyudad ug magapuyo sa kaumahan, ug unya dad-on kamo ngadto sa Babilonia. Apan luwason ko kamo didto gikan sa kamot sa inyong mga kaaway.
{4:11} Karon daghang mga nasod ang nagtigom sa pagpakiggira kaninyo. Nagaingon sila, ‘Atong pasipalahan ang Jerusalem! Ug unya atong tan-awon ang makauulaw nga kahimtang niini.’
{4:12} Apan kini nga mga nasod wala makahibalo sa akong hunahuna. Wala sila makasabot sa akong plano, nga tigomon sila aron silotan, sama nga ang uhay tigomon aron giokon.
{4:13} “Mga lumulupyo sa Zion, lakaw kamo ug laglaga ninyo sa hingpit ang inyong mga kaaway nga daw sa nagagiok kamo ug mga uhay. Kay himuon ko kamong sama sa torong baka nga may puthaw nga mga sungay ug may bronsi nga mga kuko. Pagadugmokon ninyo ang daghang mga nasod, ug ang ilang mga bahandi nga nakuha nila pinaagi sa kabangis ihalad ninyo kanako, ang Ginoo nga nagagahom sa tibuok kalibotan.”
{5:1} Karon, mga taga-Jerusalem, andama ninyo ang inyong mga sundalo kay gilibotan kamo sa kaaway. Hampakon nila ug baston ang nawong sa pangulo sa Israel.
{i5:2} Ang Gisaad nga Pangulo gikan sa Betlehem
{5:2} Miingon ang Ginoo, “Ikaw, Betlehem Efrata, dili kaayo importante nga lungsod sa Juda. Apan magagikan kanimo ang usa ka tawo nga magaalagad kanako isip pangulo sa Israel, kansang mga katigulangan inila nga mga tawo sa unang panahon.”
{5:3} Busa itugyan sa Ginoo ngadto sa mga kaaway ang katawhan sa Israel hangtod sa panahon nga manganak ug batang lalaki nga maoy mangulo sa Israel ang babayeng nagabati. Ug ang iyang mga kadugo nga nabihag sa ubang dapit magabalik ngadto sa ilang isigka-Israelinhon.
{5:4} Magadumala kining maong pangulo ug atimanon niya ang katawhan sa Israel sama sa usa ka magbalantay sa mga karnero. Himuon niya kini pinaagi sa kusog ug gahom sa Ginoo nga iyang Dios. Ug magakinabuhi ang iyang katawhan nga walay gikahadlokan tungod kay ilhon sa mga tawo sa tibuok kalibotan ang iyang pagkagamhanan.
{5:5} Hatagan usab niya ug maayo nga kahimtang ang iyang katawhan. Kon sulongon sa mga taga-Asiria ang atong yuta ug sudlon nila ang lig-ong mga bahin sa atong lungsod, makiggira kita kanila nga pinangulohan sa maisog nato nga mga pangulo.
{i5:6} Kagawasan ug Kalaglagan
{5:6} Pildihon nila ug dumalahan ang Asiria, ang yuta ni Nimrod, pinaagi sa ilang mga hinagiban. Luwason nila kita kon sulongon sa mga taga-Asiria ang atong yuta.
{5:7} “Ang nangahibiling mga Israelinhon magadala ug panalangin sa daghang mga nasod. Mahimo silang sama sa tun-og ug ulan nga ginapadala sa Ginoo sa pagpatubo sa mga tanom. Magasalig sila sa Dios ug dili sa tawo.
{5:8} Apan magadala usab sila ug kalaglagan sa mga nasod. Mahisama sila sa liyon — taliwala sa mga mananap sa kalasangan ug sa panon sa mga karnero sa sabsabanan — nga moyatak-yatak ug mokunis-kunis kanila, ug wala gayoy makalingkawas.
{5:9} Magmadaogon ang mga Israelinhon batok sa ilang mga kaaway. Laglagon gayod nila silang tanan.”
{i5:10} Pagalaglagon sa Ginoo ang mga Ginasaligan sa mga Israelinhon
{5:10} Miingon ang Ginoo ngadto sa mga Israelinhon, “Sa umaabot nga mga adlaw, ipapatay ko ang inyong mga kabayo ug gub-on ko ang inyong mga karwahe.
{5:11} Gub-on ko usab ang inyong mga lungsod apil na ang pinarilan nga mga lungsod.
{5:12} Wagtangon ko ang inyong mga anting-anting ug ang inyong mga manalagna.
{5:13} Dili na kamo makasimba sa mga imahen ug sa sagrado nga mga bato nga inyong gihimo, kay gub-on ko kini.
{5:14} Pangibton ko ang mga poste nga simbolo sa diosa nga si Ashera. Ug gun-obon ko ang inyong mga lungsod.
{5:15} Sa akong labihan nga kasuko, manimalos ako sa mga nasod nga wala motuman kanako.”
{i6:1} Ang Akusasyon sa Ginoo Batok sa mga Israelinhon
{6:1} Miingon si Micas: Kamong mga Israelinhon, pamatia ninyo ang isulti sa Ginoo kaninyo: “Sige na, ipresentar ninyo ang inyong kaso; padungga ninyo ang mga bukid ug ang mga bungtod sa inyong isulti.
{6:2} Ug kamong mga bukid nga mao ang malig-on nga mga pundasyon sa kalibotan, pamatia ninyo ang akusasyon sa Ginoo batok sa mga Israelinhon nga iyang katawhan.”
{6:3} Miingon ang Ginoo, “Mga katawhan ko, unsa bay sala nga nahimo ko kaninyo? Gilisod-lisod ko ba kamo? Tubaga ninyo ako!
{6:4} Gipagawas ko kamo gikan sa Ehipto diin giulipon kamo. Ug gipadala ko si Moises, Aaron, ug si Miriam sa pagpangulo kaninyo.
{6:5} Mga katawhan ko, hinumdomi ninyo nga gisugo ni Balak nga hari sa Moab si Balaam nga anak ni Beor nga tunglohon kamo. Apan gisugo ko si Balaam sa pagpanalangin kaninyo. Hinumdomi usab ninyo kon giunsa ko kamo pagtabang sa pagtabok sa Suba sa Jordan sa dihang naglakaw kamo gikan sa Shitim hangtod sa Gilgal, aron maamgohan ninyo ang gibuhat ko sa pagluwas kaninyo.”
{6:6} Mitubag ang usa sa mga Israelinhon, “Unsay ihalad ko sa Ginoo, ang Dios nga anaa sa langit, kon mosimba ako kaniya? Mohalad ba ako ug baka nga usa ka tuig ang panuigon isip halad nga sinunog?
{6:7} Malipay kaha ang Ginoo kon halaran ko siya ug linibo ka mga karnero ug daghan kaayong lana? Ihalad ko ba kaniya ang akong kamagulangang anak isip bayad sa akong mga sala?”
{6:8} Mitubag si Micas: Gitudloan na kita sa Ginoo kon unsa ang maayo. Ug mao kini ang iyang gusto nga ipatuman kanato: Himuon nato kon unsa ang matarong, palabihon nato ang pagkamaluloy-on ngadto sa uban, ug mapainubsanon kitang mosunod sa Dios.
{i6:9} Silotan sa Ginoo ang mga Israelinhon
{6:9} Pamati kamo sa gisulti sa Ginoo ngadto sa siyudad sa Jerusalem, kay ang nagatahod kaniya mao ang may husto nga kaalam: “Kamong mga miyembro sa tribo sa Juda, pagtigom kamo sa siyudad sa Jerusalem ug pamati.
{6:10} Daotan kamong mga katawhan! Dili ko kalimtan ang mga bahandi nga natigom ninyo sa daotang paagi. Naggamit kamo sa dili hustong taksanan — ang buhat nga akong gipanghimaraot.
{6:11} Dili mahimong pasagdan ko lang kamo nga manglimbong sa inyong timbangan.
{6:12} Ang mga adunahan diha kaninyo mga bangis ug tanan kamo limbongan ug bakakon.
{6:13} Busa tungod sa inyong mga sala silotan ko kamo sa hilabihan aron malaglag kamo.
{6:14} Tinuod nga makakaon kamo, apan dili kamo mabusog; kanunay gihapon kamong gutomon. Magtipig kamo ug mga abot, apan dili ninyo kini mapuslan, kay ipakuha ko kini sa inyong mga kaaway sa panahon sa gira.
{6:15} Magpugas kamo, apan dili kamo ang magaani niini. Magpuga kamo ug mga olibo, apan dili kamo ang makapahimulos sa lana niini. Magpuga kamo ug mga ubas, apan dili kamo ang moinom sa bino niini.
{6:16} Mahitabo kini kaninyo tungod kay gisunod ninyo ang daotang mga binuhatan, mga tulumanon, ug mga tambag ni Haring Omri ug sa panimalay ni Haring Ahab. Busa laglagon ko kamo, ug biay-biayon kamo ug bugalbugalan sa ubang mga nasod.”
{i7:1} Ang Kadaotan sa mga Israelinhon
{7:1} Miingon si Micas: Alaot ako! Sama ako sa tawo nga gapanghagdaw nga wala gayoy makitang bunga sa igos o sa ubas nga ako gayong gitinguha.
{7:2} Ang buot kong ipasabot, wala na akoy nakitang tawo sa Israel nga matinud-anon sa Dios. Wala nay nahibiling matarong nga tawo. Ang matag usa nagahulat ug higayon sa pagpatay sa iyang katagilungsod; giandaman nila ug lit-ag ang ilang isigka-tawo.
{7:3} Hanas sila sa paghimo ug daotan. Ang mga pangulo ug mga huwes nagadawat ug suborno, ug nagasunod lang sila sa gusto sa mga inila ug gamhanan nga mga tawo. Nagkahiusa sila sa pagplano sa pagtuis sa hustisya.
{7:4} Ang labing matarong kanila sama sa tunokong mga sagbot nga walay kapuslanan. Miabot na ang panahon nga silotan sa Dios kining mga tawhana sama sa iyang gipahimangno kanila pinaagi sa mga tigbantay nga mga propeta. Busa karon magkaguliyang sila.
{7:5} Tungod kay mikuyanap na ang kadaotan, ayaw kamo pagsalig sa inyong mga silingan, bisan pa sa suod nga mga higala. Pagbantay usab kamo sa inyong ginasugilon bisan sa inyong mahal nga asawa.
{7:6} Kay ang anak nga lalaki dili na motahod sa iyang amahan, ang anak nga babaye mosukol sa iyang inahan, ug ang umagad nga babaye mosukol sa iyang ugangan nga babaye. Ang miyembro mismo sa pamilya sa usa ka tawo mao ang iyang kaaway.
{7:7} Apan ako mosalig gayod sa Ginoo nga akong Dios. Magahulat ako kaniya nga moluwas kanako. Pamation gayod niya ang akong pag-ampo.
{i7:8} Luwason sa Ginoo ang mga Israelinhon
{7:8} Miingon ang mga Israelinhon, “Dili angayng biay-biayon lang kita sa atong mga kaaway. Kay bisan ug nalaglag kita mobangon kita pag-usab. Ug bisan anaa kita sa kangitngit ang Ginoo mao ang atong kahayag.
{7:9} Tungod kay nakasala kita batok sa Ginoo, angay lang nga antuson nato ang iyang silot kanato hangtod nga labanan niya kita ug hatagan ug hustisya. Gikan sa kangitngit, dad-on niya kita sa kahayag ug makita nato siya nga moluwas kanato.
{7:10} Makita kini sa atong mga kaaway ug maulawan sila. Kay gibiaybiay nila kita kaniadto nga nagaingon, ‘Asa na ang Ginoo nga inyong Dios?’ Sa dili madugay makita nato ang ilang pagkalaglag. Mahisama sila sa lapok nga gitunob-tunoban diha sa mga karsada.”
{7:11} Miingon si Micas sa mga taga-Jerusalem: Moabot ang panahon nga tukoron ninyo pag-usab ang inyong mga paril ug nianang panahona molapad pa gayod ang inyong teritoryo.
{7:12} Niana usab nga panahon moanha kaninyo ang mga tawo gikan sa Asiria, sa mga siyudad sa Ehipto, sa mga dapit paingon sa Suba sa Eufrates, ug sa layong mga dapit.
{7:13} Maawaaw ang mga nasod sa kalibotan tungod sa kadaotan sa mga lumulupyo niini.
{i7:14} Nag-ampo ang mga Israelinhon nga Kaloy-an Sila sa Dios
{7:14} Nag-ampo ang mga Israelinhon, “Ginoo, bantayi kaming imong katawhan nga imong gipanag-iyahan, sama sa pagbantay sa magbalantay sa mga karnero. Ang mga yuta sa palibot namo abunda ug sabsabanan, apan kami nagakinabuhi nga kami-kami lang sa kamingawan. Ipalapad ang among teritoryo hangtod sa Basan ug sa Gilead sama kaniadto.
{7:15} Pakit-a kami ug mga milagro sama sa imong gihimo kaniadto sa dihang gipagawas mo kami gikan sa Ehipto.
{7:16} Makita kini sa ubang mga nasod ug maulawan sila bisan sa ilang pagkagamhanan. Ug dili na sila magsulti ug mamati sa mga pagbiaybiay kanamo.
{7:17} Magkamang sila sa yuta sama sa bitin tungod sa kaulaw. Manggawas sila sa ilang mga tagoanan nga nagakurog sa kahadlok kanimo, Ginoo nga among Dios.
{7:18} Ginoo, wala nay laing Dios nga sama kanimo. Gipasaylo mo ang mga sala sa nangahibiling katawhan nga imong gipanag-iyahan. Dili ka maghambin ug kasuko hangtod sa hangtod tungod kay gikalipay mo ang paghigugma kanamo.
{7:19} Kaloy-i kami pag-usab ug kuhaa ang among mga sala ug ayaw na kini hinumdomi pa.
{7:20} Ipakita mo ang imong pagkamatinumanon ug paghigugma kanamo nga mga kaliwat ni Abraham ug ni Jacob, sama sa imong gisaad kanila kaniadto sa unang panahon.”
