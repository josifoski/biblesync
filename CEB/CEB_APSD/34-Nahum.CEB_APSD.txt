{1:1} Ang mensahe niini nga libro bahin sa Nineve. Gipadayag kini sa Ginoo kang Nahum nga taga-Elkosh.
{i1:2} Ang Kasuko sa Ginoo sa Nineve
{1:2} Dili gusto ang Ginoong Dios nga mosimba ang mga tawo ug laing mga dios. Nasuko siya sa iyang mga kaaway ug panimaslan niya sila.
{1:3} Tinuod nga dili siya daling masuko, apan gamhanan siya kaayo ug silotan gayod niya ang nakasala. Kon moagi siya mohaguros ang hangin ug magbagyo. Ang mga panganod daw abog diha sa iyang mga tiil.
{1:4} Sa iyang pagmando momala ang mga kadagatan ug mga kasubaan, mangalaya ang mga tanom sa Bashan, sa Bukid sa Carmel, ug sa Lebanon.
{1:5} Tungod sa iyang presensya matay-og ang kalibotan, lakip ang mga bukid ug ang mga bungtod, ug ang mga tawo sa kalibotan mangurog.
{1:6} Kinsay makasagubang sa iyang labihang kasuko? Kon siya masuko mora siyag nagabuga ug kalayo, ug ang mga bato mangabuak sa iyang atubangan.
{1:7} Maayo ang Ginoo; lig-on siya nga dalangpanan sa panahon sa kalisod, ug ginaatiman niya ang nagadangop kaniya.
{1:8} Sama siya sa makusog nga baha nga mohurot ug laglag sa iyang mga kaaway. Gukdon niya ang iyang mga kaaway hangtod nga mangamatay sila.
{1:9} Mga taga-Asiria, kon unsa man ang inyong daotang plano batok sa mga katawhan sa Ginoo, santaon kana sa Ginoo sa hingpit ug dili na mausab ang kasamok.
{1:10} Sama kamo sa tawong hubog nga nasangit sa mga sampinit. Laglagon gayod kamo nga daw ugang dagami nga gisunog.
{1:11} Ang usa sa inyong mga pangulo nagplano ug daotan batok sa mga katawhan sa Ginoo. Daotan ang iyang tambag.
{1:12} Mao kini ang giingon sa Ginoo sa mga taga-Juda: “Bisag daghan ug kusgan ang inyong kaaway nga mga taga-Asiria, laglagon ko sila hangtod nga mahanaw sila. Bisan tuod ug gisakit ko kamo, dili ko na kana buhaton pa pag-usab.
{1:13} Hatagan ko kamo ug kagawasan gikan sa gahom sa mga taga-Asiria.”
{1:14} Mao kini ang giingon sa Ginoo sa mga taga-Asiria: “Mawad-an kamo ug mga kaliwat nga modala sa inyong ngalan. Gub-on ko ang mga rebulto nga kahoy o metal sa templo sa inyong mga dios. Andamon ko ang inyong mga lubnganan kay dili kamo angay nga mabuhi.”
{1:15} Tan-awa ninyo mga taga-Juda! May mensahero nga nagalatas sa mga bukid sa pagdala kaninyo sa maayong balita nga may kalinaw na sa inyong dapit. Busa sauloga ninyo ang inyong mga pista ug tumana ninyo ang inyong mga panaad ngadto sa Ginoo. Kay ang daotan nga nasod sa Asiria dili na gayod mosulong kaninyo, kay laglagon na kini sa hingpit.
{i2:1} Ang Pagkalaglag sa Nineve
{2:1} Mga taga-Nineve, gisulong na kamo sa mga kaaway nga mopatibulaag kaninyo. Busa guwardyahi ninyo ang inyong mga paril ug bantayi ninyo ang mga dalan. Tigoma ninyo ang inyong mga sundalo ug pangandam kamo pag-ayo sa pagpakiggira.
{2:2} Kay bisan ug gilaglag ninyo ang Israel ug ang Juda nga daw sa gipatay nga tanom nga ubas, ibalik sa Ginoo ang pagkagamhanan sa Israel.
{2:3} Pula ang taming ug ang bisti sa mga kaaway ninyong sundalo. Ug sa panahon nga mosulong sila magpangidlap ang metal sa ilang mga karwahe ug magpanikad ang ilang mga kabayo.
{2:4} Maghaguros sa mga karsada ang ilang mga karwahe nga mongadto-nganhi sa mga plasa. Magpangidlap kini nga daw sulo ug mokilab nga daw kilat.
{2:5} Mandoan sa hari ang mga opisyal sa mga sundalo. Mangadagma sila sa pagdali-dali ug duol sa inyong mga paril aron sa pagtaod sa panagang alang sa mga sundalo nga mobungkag sa paril.
{2:6} Maabli ang mga pultahan sa inyong siyudad dapit sa may mga suba ug banlason ang inyong palasyo.
{2:7} Gitakda na nga pagabihagon kamo ug dad-on sa laing dapit. Mag-agulo ang inyong mga sulugoon nga babaye sa tingog nga daw sa mga salampati samtang gipukpok nila ang ilang dughan sa kasubo.
{2:8} Ang mga tawo nga nangikyas gikan sa Nineve daw sa bul-og nga mibuhagay gikan sa nabungkag nga pundohanan ug tubig. Ang mga nangikyas gipabalik sa ilang mga kauban apan wala gayoy namalik.
{2:9} Pamati kamong nanulong sa Nineve. Puno sa bahandi kining siyudara. Iloga ninyo ang mga pilak ug bulawan niini!
{2:10} Malaglag, magun-ob, ug maawaaw na ang Nineve! Busa mangahadlok ang iyang mga lumulupyo; mangaluya ang ilang tibuok lawas, mangurog ang ilang mga tuhod, ug mangluspad sila.
{2:11} Ang Nineve daw langub nga puloy-anan sa laki ug mga baye nga liyon uban sa ilang mga anak. Walay makahilabot kanila diha sa langub. Patyon ug kunis-kunison sa laking liyon
{2:12} ang iyang biktima ug iapod-apod kini niya sa iyang pares ug sa ilang mga anak. Pun-on niya ang iyang langub sa unod sa iyang biktima. Apan karon, ang Nineve laglagon na.
{2:13} Kay nag-ingon ang Ginoo nga Makagagahom, “Paminaw kamong mga taga-Nineve! Kaaway ko kamo! Busa sunogon ko ang inyong mga karwahe ug mangamatay ang inyong mga sundalo sa gira. Kuhaon ko ang tanang kabtangan nga giilog ninyo gikan sa uban. Dili na kamo makapadala ug mga mensahero sa paghulga o pagmando sa ubang mga nasod.”
{i3:1} Alaot ang Nineve
{3:1} Alaot ang siyudad sa Nineve, ang siyudad sa mga kriminal ug mga bakakon. Daghan sila ug mga kabtangan nga inilog, ug wala silay hunong sa pagpamiktima.
{3:2} Sulongon sila sa ilang kaaway. Madungog ang pagpanglagapak sa latigo, ang dinahunob sa mga tunob sa mga kabayo, ug ang kinagulkol sa ligid sa nag-untol-untol nga mga karwahe.
{3:3} Makita nila ang nagapanikad nga mga tigkabayo, ang nagpangidlap nga mga espada ug mga bangkaw, ug ang labihan kadaghan nga mga patay. Mangapandol ang mga sundalo sa mga nagbuy-od nga mga patayng lawas.
{3:4} Mahitabo kini sa Nineve tungod kay sama siya sa babayeng nagabaligya sa iyang dungog — maninintal ug nagapanglumay — busa nadani niya ang mga nasod nga magpasakop kaniya.
{3:5} Karon, nag-ingon ang Ginoo nga Makagagahom, “Paminaw kamong mga taga-Nineve! Kaaway ko kamo! Busa pakaulawan ko kamo sa ubang mga nasod ug mga gingharian. Mahisama kamo sa usa ka babaye nga hukasan sa iyang bisti aron makita ang iyang pagkahubo.
{3:6} Tamayon ko kamo ug pakaulawan. Mahisama kamo sa usa ka tawong gilabay ug basura, ug himuon ko kamong usa ka talan-awon.
{3:7} Ang tanang makakita kaninyo mopahilayo ug moingon, ‘Nalumpag na ang Nineve. Kinsay manghilak alang kaniya? Wala gayoy molipay kaniya.’”
{3:8} Mas labaw pa ba ang Nineve kaysa siyudad sa Tebes nga nahimutang duol sa Suba sa Nilo? Ang Tebes nalibotan sa suba nga maoy nagasilbing iyang paril ug depensa.
{3:9} Ang Etiopia ug ang tibuok nga Ehipto mao ang tinubdan sa daw walay kinutoban nga kusog sa Tebes. Kaabin niya ang mga nasod sa Put ug Libya.
{3:10} Apan bisan pa niana gibihag ang iyang mga katawhan ug gidala sa laing dapit. Gipangtadtad ang ilang gagmayng mga bata diha sa kadalanan. Gipangkadenahan ang ilang dungganon nga mga tawo ug gibahin aron mahimong ulipon pinaagi sa pagripa.
{3:11} Mao usab kamo nga mga taga-Nineve, mahisama kamo sa hubog nga magsusapinday. Mahadlok kamo sa inyong mga kaaway ug mangita kamo ug katagoan.
{3:12} Ang tanan ninyong pinarilan nga mga lungsod mahisama sa kahoy nga igos nga ang iyang permiro nga mga bunga hinog na; ug kon uyogon mo kini mangahulog lang ug pwede na dayon makaon.
{3:13} Tan-awa ninyo ang inyong mga sundalo — huyang, daw mga babaye! Ang mga trangka sa mga pultahan sa inyong siyudad mangasunog, busa sayon kining sudlon sa inyong mga kaaway.
{3:14} Sige, pangandam kamo sa pag-abot sa inyong mga kaaway. Pagpundo kamo ug tubig aron may magamit kamo kon sulongon na kamo. Paghimo kamog mga tisa ug ayoha ninyo ang inyong mga paril ug lig-ona ninyo kini pag-ayo.
{3:15} Apan diha mismo sa inyong dapit mangamatay kamo pinaagi sa kalayo ug sa espada. Mangalaglag kamo nga daw mga tanom nga gikaon sa mga dulon. Midaghan kamo sama sa mga dulon!
{3:16} Gipadaghan ninyo ang inyong mga negosyante. Daw labaw pa sila kadaghan sa mga bitoon sa langit. Apan mahisama sila sa mga dulon nga mohurot ug kaon sa mga tanom ug manglupad ra dayon.
{3:17} Ang inyong mga guwardya ug mga opisyal morag mga dulon nga labihan kadaghan nga motugdon sa mga paril kon tugnaw ang panahon. Apan kon mosidlak na ang adlaw, manglupad sila ug walay nasayod kon hain na sila.
{3:18} Hari sa Asiria, mangamatay ang imong mga pangulo. Magkatag ang imong mga katawhan sa mga bukid, ug walay motigom kanila.
{3:19} Mahisama ikaw sa tawong samaran kansang samad dili na maayo. Ang tanang makadungog sa balita mahitungod sa imong pagkalaglag mopakpak sa kalipay, kay tanan sila nakasinati sa imong walay kinutoban nga kabangis.
