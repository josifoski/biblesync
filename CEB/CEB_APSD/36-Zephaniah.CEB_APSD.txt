{1:1} Mao kini ang mensahe nga gipadayag sa Ginoo kang Zefanias sa dihang si Josia nga anak ni Amon mao ang hari sa Juda. Si Zefanias anak ni Cushi, si Cushi anak ni Gedalia, si Gedalia anak ni Amaria, ug si Amaria anak ni Hezekia.
{i1:2} Ang Umaabot nga Kalaglagan
{1:2} Miingon ang Ginoo, “Laglagon ko sa hingpit ang tanang anaa sa yuta —
{1:3} ang mga tawo, ang mga mananap apil na ang mga langgam ug ang mga isda. Laglagon ko ang mga butang nga nagatukmod sa mga tawo sa pagpakasala ingon man ang mga makasasala. Puohon ko gayod ang tanang mga tawo sa kalibotan. Ako, ang Ginoo, ang nag-ingon niini.
{1:4} “Silotan ko ang mga lumulupyo sa Juda ingon man ang tanang lumulupyo sa Jerusalem. Puohon ko ang nahibilin pa nga mga nagasimba sa dios-dios nga si Baal, ingon man ang mga pari nga nagaalagad kaniya, aron dili na sila mahinumdoman pa.
{1:5} Laglagon ko usab kadtong mga nagasimba sa adlaw, bulan, ug mga bitoon diha sa atop sa ilang mga balay. Laglagon ko ang mga nagasimba ug nanumpa nga moalagad gayod kanako apan diay nanumpa usab nga moalagad sa dios-dios nga si Molec.
{1:6} Laglagon ko ang mga nagabiya kanako ug ang mga wala nagadangop kanako.
{1:7} “Paghilom kamo sa akong atubangan, kay hapit na moabot ang adlaw nga ako magasilot. Giandam ko na ang akong katawhan nga pamatyon sama sa mga mananap nga ighahalad. Giandam ko na ang mga kaaway nga akong gitawag nga mosulong sa Juda.
{1:8} Nianang adlawa, pamatyon ko ang mga taga-Juda nga daw sa mananap nga ighahalad. Silotan ko ang ilang mga opisyal, ang mga anak sa ilang hari, ug ang tanan kanila nga nagasunod sa daotan nga mga gawi sa mga dumuduong.
{1:9} Silotan ko usab nianang adlawa ang tanan nga miapil sa mga seremonya sa mga wala makaila kanako ug ang mga nagapuno sa balay sa ilang agalon sa mga butang nga nakuha pinaagi sa pagpangdaog-daog ug pagpanikas.
{1:10} “Niana usab nga adlaw madungog ang pagminatay ug hilak diha sa pultahan nga gitawag ug Isda diha sa siyudad sa Jerusalem ug diha sa bag-o nga bahin sa siyudad. Madungog usab ang dahunog sa pagkalumpag gikan sa mga bungtod.
{1:11} Pagminatay kamog hilak, kamo nga mga lumulupyo sa ubos nga bahin sa siyudad sa Jerusalem, tungod kay mangamatay ang tanan ninyong mga negosyante.
{1:12} “Niana usab nga adlaw himuon ko ang makuti nga pagsusi sa mga taga-Jerusalem ug silotan ko ang mga tawo nga nagapahayahay lang nga nagaingon, ‘Walay buhaton ang Ginoo nga maayo o daotan.’
{1:13} Ilogon ang ilang kabtangan ug panggub-on ang ilang kabalayan. Magpatindog sila ug mga balay apan dili sila makapuyo niini. Magtanom sila ug mga ubas apan dili sila makainom sa bino gikan niini.”
{i1:14} Ang Makalilisang nga Adlaw sa Pagsilot
{1:14} Hapit na gayod ang makalilisang nga adlaw diin mopahamtang ug silot ang Ginoo. Dili na kini madugay pa! Pait kaayo kanang adlawa, kay bisan gani ang mga sundalo mosinggit sa pagpangayo ug tabang.
{1:15} Nianang adlawa ipatagamtam sa Dios ang iyang kasuko. Adlaw kana sa kalisod, kasakitan, ug kalaglagan. Ngitngit ug ngiob kana nga adlaw,
{1:16} ug madunggan ang pagpatingog sa mga budyong ug ang pagsinggit sa mga sundalo samtang nagasulong sila sa pinarilan nga mga lungsod ug habog nga mga tore.
{1:17} Miingon ang Ginoo, “Padad-an ko ug kalisdanan ang mga tawo ug maglakaw sila nga daw sa mga buta tungod kay nakasala sila kanako. Mobuhagay ang ilang mga dugo nga daw tubig ug mangadunot ang ilang mga patayng lawas nga daw tae.
{1:18} Dili makaluwas kanila ang ilang mga pilak ug mga bulawan sa adlaw nga ipatagamtam ko ang akong kasuko. Sama kini sa kalayo nga molamoy sa tibuok kalibotan. Laglagon ko sa kalit ang tanang lumulupyo sa kalibotan.”
{i2:1} Ang Tawag sa Paghinulsol
{2:1} Nasod nga walay ulaw, pagtigom kamo
{2:2} sa dili pa moabot ang gitakda nga panahon nga abugon kamo nga daw tahop nga gipalid. Paghinulsol kamo sa dili pa ipahamtang sa Ginoo ang labihan niya nga kasuko.
{2:3} Kamong mapainubsanon nga mga lumulupyo, nga nagatuman sa mga sugo sa Ginoo, dangop kamo kaniya. Buhata ang matarong ug padayon sa inyong pagkamapainubsanon kay basin pa ug panalipdan kamo sa Ginoo sa adlaw nga ipahamtang niya ang iyang kasuko.
{i2:4} Ang Silot alang sa Nasod sa Filistia
{2:4} Walay mahibilin sa mga lumulupyo sa Gaza ug sa Ashkelon. Ang mga lumulupyo sa Ashdod abugon sulod lang sa tunga sa adlaw, ug ang mga lumulupyo sa Ekron abugon usab gikan sa ilang siyudad.
{2:5} Makalulooy kamong mga Filistinhon nga nagapuyo duol sa dagat. Mao kini ang giingon sa Ginoo batok kaninyo: “Kamo nga mga Filistinhon sa Canaan, ako kamong laglagon, ug walay usa kaninyo nga mahibilin.”
{2:6} Busa ang inyong yuta sa daplin sa baybay mahimong sabsabanan ug toril sa mga karnero.
{2:7} Sakopon kini sa nahibiling katawhan sa Juda. Adto sila didto magpasabsab sa ilang kahayopan, ug sa panahon sa kagabhion adto sila mangatulog sa kabalayan sa Ashkelon. Hinumdoman sila sa Ginoo nga ilang Dios, ug pauswagon niya sila pag-usab.
{i2:8} Ang Silot alang sa Nasod sa Moab ug sa Nasod sa Ammon
{2:8} Miingon ang Ginoo nga Makagagahom, ang Dios sa Israel, “Nadungog ko ang pagpakaulaw ug pagbiaybiay nga gihimo sa mga taga-Moab ug sa mga taga-Ammon ngadto sa akong katawhan. Nanghambog sila nga makahimo sila pag-ilog sa yuta sa akong katawhan. Busa ipanumpa ko sa akong kaugalingon nga laglagon ko gayod
{2:9} ang Moab ug ang Ammon sama sa Sodoma ug Gomora. Kini nga mga yuta dili na mapuslan bisan kanus-a. Matabonan kini sa mga tunokong sagbot ug malukop sa mga bangag nga ginahimoan ug asin. Ilogon kini sa nahibilin kong mga katawhan ug kuhaon nila ang mga kabtangan sa namuyo niini.”
{2:10} Mao kini ang balos sa pagkamapahitas-on sa mga taga-Moab ug taga-Ammon. Kay gipakaulawan ug gibiaybiay nila ang katawhan sa Ginoo nga Makagagahom.
{2:11} Lisangon sila pag-ayo sa Ginoo kay laglagon niya ang tanang dios sa kalibotan. Ug unya mosimba kaniya ang mga tawo sa matag nasod diha sa ilang kaugalingong dapit.
{i2:12} Ang Silot alang sa Nasod sa Etiopia ug sa Nasod sa Asiria
{2:12} Miingon ang Ginoo, “Kamo usab nga mga taga-Etiopia, ipapatay ko kamo sa gira.
{2:13} “Silotan ko usab ang mga taga-Asiria nga anaa sa amihan. Maawaaw ang Nineve ug mahisama kini kamala sa disyerto.
{2:14} Molubog didto ang mga baka, kanding, ug ang uban pang mga mananap. Mamatog ang mga kuwago sa nangaguba nga mga haligi, ug mabati ang ilang tingog gikan sa mga bintana. Maalihan ang mga agianan ug panglangkaton ang mga kahoy niini nga sedro.
{2:15} Mao kini ang mahitabo sa siyudad sa Nineve kansang mga lumulupyo mapasigarbohon nga miingon nga walay daotang mahitabo kanila ug nagaingon sa ilang mga kaugalingon, ‘Wala nay sama kanato kagamhanan!’ Apan malaglag sa hingpit kining siyudara ug puy-an na lamang unya sa ihalas nga mga mananap. Ug ang tanan nga mangagi dinhi magpakita sa ilang pagbiaybiay.”
{i3:1} Ang Kaugmaon sa Jerusalem
{3:1} Alaot ang Jerusalem! Ang iyang mga lumulupyo nagarebelde sa Dios ug nagahimo ug daotan, ug ang iyang mga pangulo gapangdaog-daog.
{3:2} Dili sila mamati kang bisan kinsa kay dili sila gusto nga badlongon. Wala sila mosalig ug modangop sa Ginoo nga ilang Dios.
{3:3} Ang ilang mga opisyal sama sa nagangulob nga mga liyon. Ang ilang mga pangulo sama sa bangis nga mga iro nga mangita ug tukbonon sa panahon sa kagabhion, ug ang ilang biktima ginahurot nila ug walay ibilin pagkabuntag.
{3:4} Ang ilang mga propeta mapasagaron ug maluibon. Gipasipalahan sa ilang mga pari ang templo ug gilapas nila ang balaod sa Dios.
{3:5} Apan anaa gihapon ang presensya sa Ginoo taliwala kanila. Matarong ang Ginoo ug dili siya mohimo ug daotan. Matag adlaw nagapakita siya ug mga buhat sa pagkamatarong ug wala siya mopakyas sa paghimo niini. Apan ang mga tawong daotan nagapadayon sa paghimo ug daotan ug wala silay kaulaw.
{3:6} Miingon ang Ginoo, “Gilaglag ko ang mga nasod; giguba ko ang ilang mga siyudad lakip na ang mga paril ug mga tore niini. Walay usa nga nahibilin sa mga lumulupyo niini, busa wala nay tawo nga nagtikawtikaw diha sa ilang mga kadalanan.
{3:7} Tungod niining akong gihimo, nakaingon ako nga tahoron na gayod ako sa akong katawhan ug dawaton na nila ang akong pagbadlong, aron dili malaglag ang ilang siyudad sumala sa gipasidaan ko kanila. Apan nagpadayon gihapon sila sa pagpakasala.
{3:8} “Busa kamong mga matinumanon nga mga taga-Jerusalem, paabota ninyo ang adlaw nga hukman ko ang mga nasod. Kay nakahukom ako nga tigomon ang mga nasod ug mga gingharian aron ipahamtang ko kanila ang labihan kong kapungot. Daw kalayo kini nga molamoy sa tibuok kalibotan.
{3:9} Unya, hinloan ko ang kinabuhi sa tanang mga tawo aron modangop silang tanan kanako ug maghiusa sa pag-alagad kanako.
{3:10} Ang akong katawhan nga nakatag didto sa unahan sa mga suba sa Etiopia magdala kanako ug mga halad.
{3:11} “Sa adlaw nga magasilot ako, kamong mga taga-Jerusalem dili maulaw tungod sa tanang mga sala nga gihimo ninyo kanako. Kay kuhaon ko gikan kaninyo ang mga tawo nga mapahitas-on ug hambog, ug dili na kamo magpasigarbo pa pag-usab didto sa akong balaan nga bukid.
{3:12} Apan bilinan ko ang Jerusalem ug mga tawo nga pigado ug kabos, nga mangayo ug tabang gikan kanako.
{3:13} Kining mangahibilin nga mga Israelinhon dili mohimo ug daotan; dili sila mamakak ni manlimbong. Mokaon ug matulog sila nga wala silay gikahadlokan.”
{i3:14} Magmalipayon ang mga Israelinhon
{3:14} Miingon si Zefanias, “Kamong mga lumulupyo sa Israel, panghugyaw kamo! Kamong mga lumulupyo sa Jerusalem, pag-awit kamo ug panghugyaw sa kalipay sa tibuok ninyong kasingkasing
{3:15} kay dili na kamo silotan sa Ginoo! Abugon niya ang inyong mga kaaway. Kauban ninyo ang Ginoo, ang Hari sa Israel, busa wala na gayod kamoy kahadlokan nga katalagman.
{3:16} “Nianang adlawa moingon unya ang mga tawo kaninyong mga taga-Jerusalem, ‘Mga lumulupyo sa Zion, ayaw kamo kahadlok! Ayaw kamo kaluya!
{3:17} Kay kauban ninyo ang Ginoo nga inyong Dios. Sama siya sa usa ka sundalo nga moluwas kaninyo. Malipay gayod siya kaninyo, ug pinaagi sa iyang gugma bag-ohon niya ang inyong kinabuhi. Mag-awit siya ug maghugyaw sa kalipay tungod kaninyo,
{3:18} sama sa tawong nagalipay sa adlaw sa pista.’ “Miingon ang Ginoo, ‘Kuhaon ko ang inyong pag-antos aron dili na kamo maulawan.
{3:19} Nianang panahona, silotan ko ang tanan nga midaog-daog kaninyo. Luwason ug tigomon ko kamo sama sa mga karnero nga nangapiang ug nagkatibulaag. Kaniadto gipakaulawan kamo, apan pasidunggan ko kamo ug himuong bantogan sa tibuok kalibotan.
{3:20} Tigomon ko kamo niana nga panahon, ug papaulion ko kamo balik sa inyong yuta. Pasidunggan ko kamo ug himuong bantogan sa tibuok kalibotan. Mahitabo kini sa panahon nga ibalik ko ang inyong maayong kahimtang, nga makita gayod ninyo. Ako, ang Ginoo, ang nag-ingon niini.’”
