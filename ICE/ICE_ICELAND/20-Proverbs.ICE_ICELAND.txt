{1:1} Orðskviðir Salómons Davíðssonar, Ísraels konungs,
{1:2} til þess að menn kynnist visku og aga, læri að skilja skynsamleg orð,
{1:3} til þess að menn fái viturlegan aga, réttlæti, réttvísi og ráðvendni,
{1:4} til þess að þeir veiti hinum óreyndu hyggindi, unglingum þekking og aðgætni, _
{1:5} hinn vitri hlýðir á og eykur lærdóm sinn, og hinn hyggni nemur hollar lífsreglur _
{1:6} til þess að menn skilji orðskviði og líkingamál, orð spekinganna og gátur þeirra.
{1:7} Ótti Drottins er upphaf þekkingar, visku og aga fyrirlíta afglapar einir.
{1:8} Hlýð þú, son minn, á áminning föður þíns og hafna eigi viðvörun móður þinnar,
{1:9} því að þær eru yndislegur sveigur á höfði þér og men um háls þinn.
{1:10} Son minn, þegar skálkar ginna þig, þá gegn þeim eigi.
{1:11} Þegar þeir segja: "Kom með oss! Leggjumst í launsátur til manndrápa, sitjum án saka um saklausan mann,
{1:12} gleypum þá lifandi eins og Hel _ með húð og hári, eins og þá sem farnir eru til dánarheima.
{1:13} Alls konar dýra muni munum vér eignast, fylla hús vor rændum fjármunum.
{1:14} Þú skalt taka jafnan hlut með oss, einn sjóð skulum vér allir hafa" _
{1:15} son minn, þá haf ekki samleið við þá, halt fæti þínum frá stigum þeirra.
{1:16} Því að fætur þeirra eru skjótir til ills og fljótir til að úthella blóði.
{1:17} Því að til einskis þenja menn út netið í augsýn allra fleygra fugla,
{1:18} og slíkir menn sitja um sitt eigið líf, liggja í launsátri fyrir sjálfum sér.
{1:19} Þannig fer öllum þeim, sem fíknir eru í rangfenginn gróða: fíknin verður þeim að fjörlesti.
{1:20} Spekin kallar hátt á strætunum, lætur rödd sína gjalla á torgunum.
{1:21} Hún hrópar á glaummiklum gatnamótum, við borgarhliðin heldur hún tölur sínar:
{1:22} Hversu lengi ætlið þér, fávísir, að elska fávísi og hinir háðgjörnu að hafa yndi af háði og heimskingjarnir að hata þekkingu?
{1:23} Snúist til umvöndunar minnar, sjá, ég læt anda minn streyma yfir yður, kunngjöri yður orð mín.
{1:24} En af því að þér færðust undan, þá er ég kallaði, og enginn gaf því gaum, þótt ég rétti út höndina,
{1:25} heldur létuð öll mín ráð sem vind um eyrun þjóta og skeyttuð eigi umvöndun minni,
{1:26} þá mun ég hlæja í ógæfu yðar, draga dár að, þegar skelfingin dynur yfir yður,
{1:27} þegar skelfingin dynur yfir yður eins og þrumuveður og ógæfa yðar nálgast eins og fellibylur, þegar neyð og angist dynja yfir yður.
{1:28} Þá munu þeir kalla á mig, en ég mun ekki svara, þeir munu leita mín, en ekki finna mig.
{1:29} Vegna þess að þeir hötuðu þekking og aðhylltust ekki ótta Drottins,
{1:30} skeyttu ekki ráðum mínum og smáðu alla umvöndun mína,
{1:31} þá skulu þeir fá að neyta ávaxtar breytni sinnar og mettast af sínum eigin vélræðum.
{1:32} Því að fráhvarf fávísra drepur þá, og uggleysi heimskingjanna tortímir þeim.
{1:33} En sá sem á mig hlýðir, mun búa óhultur, mun vera öruggur og engri óhamingju kvíða.
{2:1} Son minn, ef þú veitir orðum mínum viðtöku og geymir boðorð mín hjá þér,
{2:2} svo að þú ljáir spekinni athygli þína, hneigir hjarta þitt að hyggindum,
{2:3} já, ef þú kallar á skynsemina og hrópar á hyggindin,
{2:4} ef þú leitar að þeim sem að silfri og grefst eftir þeim eins og fólgnum fjársjóðum,
{2:5} þá munt þú skilja, hvað ótti Drottins er, og öðlast þekking á Guði.
{2:6} Því að Drottinn veitir speki, af munni hans kemur þekking og hyggindi.
{2:7} Hann geymir hinum ráðvöndu gæfuna, er skjöldur þeirra, sem breyta grandvarlega,
{2:8} með því að hann vakir yfir stigum réttarins og varðveitir veg sinna guðhræddu.
{2:9} Þá munt þú og skilja, hvað réttlæti er og réttur og ráðvendni, _ í stuttu máli, sérhverja braut hins góða.
{2:10} Því að speki mun koma í hjarta þitt, og þekking verða sálu þinni yndisleg.
{2:11} Aðgætni mun vernda þig, og hyggindin varðveita þig,
{2:12} til þess að frelsa þig frá vegi hins illa, frá þeim mönnum, sem fara með fals,
{2:13} sem yfirgefa stigu einlægninnar og ganga á vegum myrkursins
{2:14} sem hafa gleði af því að gjöra illt, fagna yfir illsku hrekkjum,
{2:15} sem gjöra vegu sína hlykkjótta og komnir eru út á glapstigu í breytni sinni,
{2:16} til þess að frelsa þig frá léttúðarkonu, frá blíðmálugri konu sem annar á,
{2:17} sem yfirgefið hefir unnusta æsku sinnar og gleymt sáttmála Guðs síns,
{2:18} því að hús hennar hnígur í dauðann, og brautir hennar liggja niður til framliðinna,
{2:19} þeir sem inn til hennar fara, snúa engir aftur, og aldrei komast þeir á lífsins stigu, _
{2:20} til þess að þú gangir á vegi góðra manna og haldir þig á stigum réttlátra.
{2:21} Því að hinir hreinskilnu munu byggja landið, og hinir grandvöru verða eftir í því.
{2:22} En hinir óguðlegu munu upprættir verða úr landinu, og hinum svikulu verða útrýmt þaðan.
{3:1} Son minn, gleym eigi kenning minni, og hjarta þitt varðveiti boðorð mín,
{3:2} því að langa lífdaga og farsæl ár og velgengni munu þau veita þér í ríkum mæli.
{3:3} Kærleiki og trúfesti munu aldrei yfirgefa þig. Bind þau um háls þér, rita þau á spjald hjarta þíns,
{3:4} þá munt þú ávinna þér hylli og fögur hyggindi, bæði í augum Guðs og manna.
{3:5} Treystu Drottni af öllu hjarta, en reiddu þig ekki á eigið hyggjuvit.
{3:6} Mundu til hans á öllum þínum vegum, þá mun hann gjöra stigu þína slétta.
{3:7} Þú skalt ekki þykjast vitur, óttast Drottin og forðast illt,
{3:8} það mun verða heilnæmt fyrir líkama þinn og hressandi fyrir bein þín.
{3:9} Tigna Drottin með eigum þínum og með frumgróða allrar uppskeru þinnar,
{3:10} þá munu hlöður þínar verða nægtafullar og vínberjalögurinn flóa út af vínlagarþróm þínum.
{3:11} Son minn, lítilsvirð eigi ögun Drottins og lát þér eigi gremjast umvöndun hans,
{3:12} því að Drottinn agar þann, sem hann elskar, og lætur þann son kenna til, sem hann hefir mætur á.
{3:13} Sæll er sá maður, sem öðlast hefir speki, sá maður, sem hyggindi hlotnast.
{3:14} Því að betra er að afla sér hennar en að afla silfurs, og arðurinn af henni ágætari en gull.
{3:15} Hún er dýrmætari en perlur, og allir dýrgripir þínir jafnast ekki á við hana.
{3:16} Langir lífdagar eru í hægri hendi hennar, auður og mannvirðingar í vinstri hendi hennar.
{3:17} Vegir hennar eru yndislegir vegir og allar götur hennar velgengni.
{3:18} Hún er lífstré þeim, sem grípa hana, og sæll er hver sá, er heldur fast í hana.
{3:19} Drottinn grundvallaði jörðina með visku, festi himininn af hyggjuviti.
{3:20} Fyrir þekking hans mynduðust hafdjúpin og drýpur döggin úr skýjunum.
{3:21} Son minn, varðveit þú visku og gætni, lát þær eigi víkja frá augum þínum,
{3:22} þá munu þær verða líf sálu þinni og prýði fyrir háls þinn.
{3:23} Þá muntu ganga óhultur veg þinn og eigi drepa við fæti.
{3:24} Þegar þú leggst til hvíldar, þarft þú ekki að hræðast, og hvílist þú, mun svefninn verða vær.
{3:25} Þú þarft ekki að óttast skyndilega hræðslu, né eyðilegging hinna óguðlegu, þegar hún dynur yfir.
{3:26} Því að Drottinn mun vera athvarf þitt og varðveita fót þinn, að hann verði eigi fanginn.
{3:27} Synja eigi góðs þeim, er þarfnast þess, ef það er á þínu valdi að gjöra það.
{3:28} Seg þú ekki við náunga þinn: "Far og kom aftur! á morgun skal ég gefa þér" _ ef þú þó átt það til.
{3:29} Brugga eigi illt gegn náunga þínum, þegar hann býr öruggur hjá þér.
{3:30} Deil ekki við neinn að ástæðulausu, ef hann hefir ekki gjört þér neitt mein.
{3:31} Öfunda ekki ofbeldismanninn og haf engar mætur á neinum gjörðum hans.
{3:32} Því að andstyggð er sá Drottni, er afvega fer, en ráðvandir menn alúðarvinir hans.
{3:33} Bölvun Drottins er yfir húsi hins óguðlega, en bústað réttlátra blessar hann.
{3:34} Spottsama spottar hann, en lítillátum veitir hann náð.
{3:35} Vitrir menn munu heiður hljóta, en heimskingjar bera smán úr býtum.
{4:1} Heyrið, synir, áminning föður yðar og hlýðið til, svo að þér lærið hyggindi!
{4:2} Því að góðan lærdóm gef ég yður, hafnið eigi kenning minni!
{4:3} Þegar ég var sonur í föðurhúsum, viðkvæmt einkabarn heima hjá móður minni,
{4:4} þá kenndi faðir minn mér og sagði við mig: "Hjarta þitt haldi fast orðum mínum, varðveit þú boðorð mín, og muntu lifa!
{4:5} Afla þér visku, afla þér hygginda! Gleym eigi og vík eigi frá orðum munns míns!
{4:6} Hafna henni eigi, þá mun hún varðveita þig, elska hana, þá mun hún vernda þig.
{4:7} Upphaf viskunnar er: afla þér visku, afla þér hygginda fyrir allar eigur þínar!
{4:8} Haf hana í hávegum, þá mun hún hefja þig, hún mun koma þér til vegs, ef þú umfaðmar hana.
{4:9} Hún mun setja yndislegan sveig á höfuð þér, sæma þig prýðilegri kórónu."
{4:10} Heyr þú, son minn, og veit viðtöku orðum mínum, þá munu æviár þín mörg verða.
{4:11} Ég vísa þér veg spekinnar, leiði þig á brautir ráðvendninnar.
{4:12} Gangir þú þær, skal leið þín ekki verða þröng, og hlaupir þú, skalt þú ekki hrasa.
{4:13} Haltu fast í agann, slepptu honum ekki, varðveittu hann, því að hann er líf þitt.
{4:14} Kom þú eigi á götu óguðlegra og gakk eigi á vegi vondra manna.
{4:15} Sneið hjá honum, farðu hann ekki, snú þú frá honum og farðu fram hjá.
{4:16} Því að þeir geta ekki sofið, nema þeir hafi gjört illt, og þeim kemur ekki dúr á auga, nema þeir hafi fellt einhvern.
{4:17} Því að þeir eta glæpabrauð og drekka ofbeldisvín.
{4:18} Gata réttlátra er eins og bjartur árdagsljómi, sem verður æ skærari fram á hádegi.
{4:19} Vegur óguðlegra er eins og niðamyrkur, þeir vita ekki, um hvað þeir hrasa.
{4:20} Son minn, gef gaum að ræðu minni, hneig eyra þitt að orðum mínum.
{4:21} Lát þau eigi víkja frá augum þínum, varðveit þau innst í hjarta þínu.
{4:22} Því að þau eru líf þeirra, er öðlast þau, og lækning fyrir allan líkama þeirra.
{4:23} Varðveit hjarta þitt framar öllu öðru, því að þar eru uppsprettur lífsins.
{4:24} Haltu fláræði munnsins burt frá þér og lát fals varanna vera fjarri þér.
{4:25} Augu þín líti beint fram og augnalok þín horfi beint fram undan þér.
{4:26} Gjör braut fóta þinna slétta, og allir vegir þínir séu staðfastir.
{4:27} Vík hvorki til hægri né vinstri, haltu fæti þínum burt frá illu.
{5:1} Son minn, gef gaum að speki minni, hneig eyra þitt að hyggindum mínum,
{5:2} til þess að þú megir varðveita mannvit og varir þínar geymi þekkingu.
{5:3} Því að hunangsseimur drýpur af vörum lauslátrar konu, og gómur hennar er hálli en olía.
{5:4} En að síðustu er hún beiskari en malurt, beitt eins og tvíeggjað sverð.
{5:5} Fætur hennar ganga niður til dauðans, spor hennar liggja til Heljar.
{5:6} Til þess að hún hitti ekki leið lífsins, eru brautir hennar á reiki, og hún veit ekki hvert hún fer.
{5:7} Heyrið mig því, synir, og víkið eigi frá orðum munns míns.
{5:8} Legg leið þína langt frá henni og kom þú ekki nálægt húsdyrum hennar,
{5:9} svo að þú gefir ekki öðrum æskublóma þinn og ár þín grimmum manni,
{5:10} svo að útlendir menn mettist ekki af eigum þínum og aflafé þitt lendi ekki í annarlegu húsi,
{5:11} og þú andvarpir að lokum, þá er líkami þinn og hold veslast upp,
{5:12} og segir: "Hversu hefi ég hatað aga og hjarta mitt fyrirlitið umvöndun!
{5:13} að ég skyldi ekki hlýða raustu kennara minna og hneigja eyra mitt til þeirra, er fræddu mig!
{5:14} Við sjálft lá, að ég hefði ratað í mestu ógæfu á miðju dómþingi safnaðarins."
{5:15} Drekk þú vatn úr vatnsþró þinni og rennandi vatn úr brunni þínum.
{5:16} Eiga lindir þínar að flóa út á götuna, lækir þínir út á torgin?
{5:17} Þér einum skulu þær tilheyra og engum óviðkomandi með þér.
{5:18} Uppspretta þín sé blessuð, og gleð þig yfir festarmey æsku þinnar,
{5:19} elsku-hindinni, yndis-gemsunni. Brjóst hennar gjöri þig ætíð drukkinn, og ást hennar fjötri þig ævinlega.
{5:20} En hví skyldir þú, son minn, láta léttúðarkonu töfra þig, og faðma barm lauslátrar konu?
{5:21} Því að vegir sérhvers manns blasa við Drottni, og allar brautir hans gjörir hann sléttar.
{5:22} Misgjörðir hins óguðlega fanga hann, og hann verður veiddur í snörur synda sinna.
{5:23} Hann mun deyja vegna skorts á aga og kollsteypast vegna sinnar miklu heimsku.
{6:1} Son minn, hafir þú gengið í ábyrgð fyrir náunga þinn, hafir þú gengið til handsala fyrir annan mann,
{6:2} hafir þú ánetjað þig með orðum munns þíns, látið veiðast með orðum munns þíns,
{6:3} þá gjör þetta, son minn, til að losa þig _ því að þú ert kominn á vald náunga þíns _ far þú, varpa þér niður og legg að náunga þínum.
{6:4} Lát þér eigi koma dúr á auga, né blund á brá.
{6:5} Losa þig eins og skógargeit úr höndum hans, eins og fugl úr höndum fuglarans.
{6:6} Far þú til maursins, letingi! skoða háttu hans og verð hygginn.
{6:7} Þótt hann hafi engan höfðingja, engan yfirboðara eða valdsherra,
{6:8} þá aflar hann sér samt vista á sumrin og dregur saman fæðu sína um uppskerutímann.
{6:9} Hversu lengi ætlar þú, letingi, að hvílast? hvenær ætlar þú að rísa af svefni?
{6:10} Sofa ögn enn, blunda ögn enn, leggja saman hendurnar ögn enn til að hvílast!
{6:11} Þá kemur fátæktin yfir þig eins og ræningi og skorturinn eins og vopnaður maður.
{6:12} Varmenni, illmenni er sá, sem gengur um með fláttskap í munni,
{6:13} sem deplar augunum, gefur merki með fótunum, bendir með fingrunum,
{6:14} elur fláræði í hjarta sínu, upphugsar ávallt illt, kveikir illdeilur.
{6:15} Fyrir því mun ógæfa skyndilega yfir hann koma, snögglega mun hann sundurmolast og engin lækning fást.
{6:16} Sex hluti hatar Drottinn og sjö eru sálu hans andstyggð:
{6:17} drembileg augu, lygin tunga og hendur sem úthella saklausu blóði,
{6:18} hjarta sem bruggar glæpsamleg ráð, fætur sem fráir eru til illverka,
{6:19} ljúgvottur sem lygar mælir, og sá er kveikir illdeilur meðal bræðra.
{6:20} Varðveit þú, son minn, boðorð föður þíns og hafna eigi viðvörun móður þinnar.
{6:21} Fest þau á hjarta þitt stöðuglega, bind þau um háls þinn.
{6:22} Þegar þú ert á gangi, þá leiði þau þig, þegar þú hvílist, vaki þau yfir þér, og þegar þú vaknar, þá ræði þau við þig.
{6:23} Því að boðorð er lampi og viðvörun ljós og agandi áminningar leið til lífsins,
{6:24} með því að þær varðveita þig fyrir vondri konu, fyrir hálli tungu hinnar lauslátu.
{6:25} Girnst eigi fríðleik hennar í hjarta þínu og lát hana eigi töfra þig með augnahárum sínum.
{6:26} Því að skækja fæst fyrir einn brauðhleif, og hórkona sækist eftir dýru lífi.
{6:27} Getur nokkur borið svo eld í barmi sínum, að föt hans sviðni ekki?
{6:28} Eða getur nokkur gengið á glóðum án þess að brenna sig á fótunum?
{6:29} Svo fer þeim, sem hefir mök við konu náunga síns, enginn sá kemst klakklaust af, sem hana snertir.
{6:30} Fyrirlíta menn eigi þjófinn, þó að hann steli til þess að seðja hungur sitt?
{6:31} Og náist hann, verður hann að borga sjöfalt, verður að láta allar eigur húss síns.
{6:32} En sá sem drýgir hór með giftri konu, er vitstola, sá einn gjörir slíkt, er tortíma vill sjálfum sér.
{6:33} Högg og smán mun hann hljóta, og skömm hans mun aldrei afmáð verða.
{6:34} Því að afbrýði er karlmanns-reiði, og hann hlífir ekki á hefndarinnar degi.
{6:35} Hann lítur ekki við neinum bótum og friðast eigi, þótt þú ryðjir í hann gjöfum.
{7:1} Son minn, varðveit þú orð mín og geym þú hjá þér boðorð mín.
{7:2} Varðveit þú boðorð mín, og þá munt þú lifa, og áminning mína eins og sjáaldur auga þíns.
{7:3} Bind þau á fingur þína, skrifa þau á spjald hjarta þíns.
{7:4} Seg við spekina: "Þú ert systir mín!" og kallaðu skynsemina vinkonu,
{7:5} svo að þær varðveiti þig fyrir léttúðarkonu, fyrir blíðmálugri konu sem annar á.
{7:6} Út um gluggann á húsi mínu, út um grindurnar skimaði ég
{7:7} og sá þar meðal sveinanna ungan og vitstola mann.
{7:8} Hann gekk á strætinu nálægt horni einu og fetaði leiðina að húsi hennar,
{7:9} í rökkrinu, að kveldi dags, um miðja nótt og í niðdimmu.
{7:10} Gekk þá kona í móti honum, búin sem portkona og undirförul í hjarta _
{7:11} hávær er hún og óhemjuleg, fætur hennar tolla aldrei heima,
{7:12} hún er ýmist á götunum eða á torgunum, og situr um menn hjá hverju horni _,
{7:13} hún þrífur í hann og kyssir hann og segir við hann, ósvífin í bragði:
{7:14} "Ég átti að greiða heillafórn, í dag hefi ég goldið heit mitt.
{7:15} Fyrir því fór ég út til móts við þig, til þess að leita þín, og hefi nú fundið þig.
{7:16} Ég hefi búið rúm mitt ábreiðum, marglitum ábreiðum úr egypsku líni.
{7:17} Myrru, alóe og kanel hefi ég stökkt á hvílu mína.
{7:18} Kom þú, við skulum drekka okkur ástdrukkin fram á morgun, gamna okkur með blíðuhótum.
{7:19} Því að maðurinn minn er ekki heima, hann er farinn í langferð.
{7:20} Peningapyngjuna tók hann með sér, hann kemur ekki heim fyrr en í tunglfylling."
{7:21} Hún tældi hann með sínum áköfu fortölum, ginnti hann með kjassmælum sínum.
{7:22} Hann fer rakleiðis á eftir henni, eins og naut gengur fram á blóðvöllinn, og eins og hjörtur, sem anar í netið,
{7:23} uns örin fer í gegnum lifur hans, eins og fuglinn hraðar sér í snöruna, og veit ekki, að líf hans er í veði.
{7:24} Og nú, þér yngismenn, hlýðið á mig og gefið gaum að orðum munns míns.
{7:25} Lát eigi hjarta þitt teygjast á vegu hennar, villst eigi inn á stigu hennar.
{7:26} Því að margir eru þeir, sem hún hefir sært til ólífis, og mesti grúi allir þeir, sem hún hefir myrt.
{7:27} Hús hennar er helvegur, er liggur niður til heimkynna dauðans.
{8:1} Heyr, spekin kallar og hyggnin lætur raust sína gjalla.
{8:2} Uppi á hæðunum við veginn, þar sem göturnar kvíslast _ stendur hún.
{8:3} Við hliðin, þar sem gengið er út úr borginni, þar sem gengið er inn um dyrnar, kallar hún hátt:
{8:4} Til yðar, menn, tala ég, og raust mín hljómar til mannanna barna.
{8:5} Þér óreyndu, lærið hyggindi, og þér heimskingjar, lærið skynsemi.
{8:6} Hlýðið á, því að ég tala það sem göfuglegt er, og varir mínar tjá það sem rétt er.
{8:7} Því að sannleika mælir gómur minn og guðleysi er viðbjóður vörum mínum.
{8:8} Einlæg eru öll orð munns míns, í þeim er ekkert fals né fláræði.
{8:9} Öll eru þau einföld þeim sem skilning hefir, og blátt áfram fyrir þann sem hlotið hefir þekkingu.
{8:10} Takið á móti ögun minni fremur en á móti silfri og fræðslu fremur en úrvals gulli.
{8:11} Því að viska er betri en perlur, og engir dýrgripir jafnast á við hana.
{8:12} Ég, spekin, er handgengin hyggindunum og ræð yfir ráðdeildarsamri þekking.
{8:13} Að óttast Drottin er að hata hið illa, drambsemi og ofdramb og illa breytni og fláráðan munn _ það hata ég.
{8:14} Mín er ráðspekin og framkvæmdarsemin, ég er hyggnin, minn er krafturinn.
{8:15} Fyrir mína hjálp ríkja konungarnir og úrskurða höfðingjarnir réttvíslega.
{8:16} Fyrir mína hjálp stjórna stjórnendurnir og tignarmennin _ allir valdsmenn á jörðu.
{8:17} Ég elska þá sem mig elska, og þeir sem leita mín, finna mig.
{8:18} Auður og heiður eru hjá mér, ævagamlir fjármunir og réttlæti.
{8:19} Ávöxtur minn er betri en gull og gimsteinar og eftirtekjan eftir mig betri en úrvals silfur.
{8:20} Ég geng á götu réttlætisins, á stigum réttarins miðjum,
{8:21} til þess að gefa þeim sanna auðlegð, er elska mig, og fylla forðabúr þeirra.
{8:22} Drottinn skóp mig í upphafi vega sinna, á undan öðrum verkum sínum, fyrir alda öðli.
{8:23} Frá eilífð var ég sett til valda, frá upphafi, áður en jörðin var til.
{8:24} Ég fæddist áður en hafdjúpin urðu til, þá er engar vatnsmiklar lindir voru til.
{8:25} Áður en fjöllunum var hleypt niður, á undan hæðunum fæddist ég,
{8:26} áður en hann skapaði völl og vengi og fyrstu moldarkekki jarðríkis.
{8:27} Þegar hann gjörði himininn, þá var ég þar, þegar hann setti hvelfinguna yfir hafdjúpið,
{8:28} þegar hann festi skýin uppi, þegar uppsprettur hafdjúpsins komust í skorður,
{8:29} þegar hann setti hafinu takmörk, til þess að vötnin færu eigi lengra en hann bauð, þegar hann festi undirstöður jarðar.
{8:30} Þá stóð ég honum við hlið sem verkstýra, og ég var yndi hans dag hvern, leikandi mér fyrir augliti hans alla tíma,
{8:31} leikandi mér á jarðarkringlu hans, og hafði yndi mitt af mannanna börnum.
{8:32} Og nú, þér yngismenn, hlýðið mér, því að sælir eru þeir, sem varðveita vegu mína.
{8:33} Hlýðið á aga, svo að þér verðið vitrir, og látið hann eigi sem vind um eyrun þjóta.
{8:34} Sæll er sá maður, sem hlýðir mér, sem vakir daglega við dyr mínar og geymir dyrastafa minna.
{8:35} Því að sá sem mig finnur, finnur lífið og hlýtur blessun af Drottni.
{8:36} En sá sem missir mín, skaðar sjálfan sig. Allir þeir, sem hata mig, elska dauðann.
{9:1} Spekin hefir reist sér hús, höggvið til sjö stólpa sína.
{9:2} Hún hefir slátrað sláturfé sínu, byrlað vín sitt, já, hún hefir þegar búið borð sitt.
{9:3} Hún hefir sent út þernur sínar, hún kallar á háum stöðum í borginni:
{9:4} "Hver, sem óreyndur er, komi hingað!" Við þann, sem óvitur er, segir hún:
{9:5} "Komið, etið mat minn og drekkið vínið, sem ég hefi byrlað.
{9:6} Látið af heimskunni, þá munuð þér lifa, og fetið veg hyggindanna."
{9:7} Sá sem áminnir spottara, bakar sér smán, og þeim sem ávítar óguðlegan, verður það til vansa.
{9:8} Ávíta eigi spottarann, svo að hann hati þig eigi, ávíta hinn vitra, og hann mun elska þig.
{9:9} Gef hinum vitra, þá verður hann að vitrari, fræð hinn réttláta, og hann mun auka lærdóm sinn.
{9:10} Ótti Drottins er upphaf viskunnar og að þekkja Hinn heilaga eru hyggindi.
{9:11} Því að fyrir mitt fulltingi munu dagar þínir verða margir og ár lífs þíns aukast.
{9:12} Sért þú vitur, þá ert þú vitur þér til góðs, en sért þú spottari, þá mun það bitna á þér einum.
{9:13} Frú Heimska er óhemja, einföld og veit ekkert.
{9:14} Hún situr úti fyrir húsdyrum sínum, á stól uppi á háu stöðunum í borginni
{9:15} til þess að kalla á þá, sem um veginn fara, þá er ganga beint áfram leið sína:
{9:16} "Hver sem óreyndur er, komi hingað!" og við þann sem óvitur er, segir hún:
{9:17} "Stolið vatn er sætt, og lostætt er launetið brauð."
{9:18} Og hann veit ekki, að þar eru hinir framliðnu, að þeir sem hún hefir boðið heim, eru í djúpum Heljar.
{10:1} Orðskviðir Salómons. Vitur sonur gleður föður sinn, en heimskur sonur er móður sinni til mæðu.
{10:2} Rangfenginn auður stoðar ekki, en réttlæti frelsar frá dauða.
{10:3} Drottinn lætur ekki réttlátan mann þola hungur, en græðgi guðlausra hrindir hann frá sér.
{10:4} Snauður verður sá, er með hangandi hendi vinnur, en auðs aflar iðin hönd.
{10:5} Hygginn er sá, er á sumri safnar, en skammarlega fer þeim, er um kornsláttinn sefur.
{10:6} Blessun kemur yfir höfuð hins réttláta, en munnur óguðlegra hylmir yfir ofbeldi.
{10:7} Minning hins réttláta verður blessuð, en nafn óguðlegra fúnar.
{10:8} Sá sem er vitur í hjarta, þýðist boðorðin, en sá sem er afglapi í munninum, steypir sér í glötun.
{10:9} Sá sem gengur ráðvandlega, gengur óhultur, en sá sem gjörir vegu sína hlykkjótta, verður uppvís.
{10:10} Sá sem deplar með auganu, veldur skapraun, en sá sem finnur að með djörfung, semur frið.
{10:11} Munnur hins réttláta er lífslind, en munnur óguðlegra hylmir yfir ofbeldi.
{10:12} Hatur vekur illdeilur, en kærleikurinn breiðir yfir alla bresti.
{10:13} Viska er á vörum hyggins manns, en á baki hins óvitra hvín vöndurinn.
{10:14} Vitrir menn geyma þekking sína, en munnur afglapans er yfirvofandi hrun.
{10:15} Auður ríks manns er honum öflugt vígi, en fátækt hinna snauðu verður þeim að falli.
{10:16} Afli hins réttláta verður til lífs, gróði hins óguðlega til syndar.
{10:17} Sá fer lífsins leið, er varðveitir aga, en sá villist, er hafnar umvöndun.
{10:18} Sá er leynir hatri, er lygari, en sá sem ber út óhróður, er heimskingi.
{10:19} Málæðinu fylgja yfirsjónir, en sá breytir hyggilega, sem hefir taum á tungu sinni.
{10:20} Tunga hins réttláta er úrvals silfur, vit hins óguðlega er lítils virði.
{10:21} Varir hins réttláta fæða marga, en afglaparnir deyja úr vitleysu.
{10:22} Blessun Drottins, hún auðgar, og erfiði mannsins bætir engu við hana.
{10:23} Heimskingjanum er ánægja að fremja svívirðing, en viskan er hyggnum manni gleði.
{10:24} Það sem hinn óguðlegi óttast, kemur yfir hann, en réttlátum gefst það, er þeir girnast.
{10:25} Þegar vindbylurinn skellur á, er úti um hinn óguðlega, en hinn réttláti stendur á eilífum grundvelli.
{10:26} Það sem edik er tönnunum og reykur augunum, það er letinginn þeim, er hann senda.
{10:27} Ótti Drottins lengir lífdagana, en æviár óguðlegra verða stytt.
{10:28} Eftirvænting réttlátra endar í gleði, en von óguðlegra verður að engu.
{10:29} Vegur Drottins er athvarf sakleysisins, en hrun þeim, er aðhafast illt.
{10:30} Hinn réttláti bifast ekki að eilífu, en hinir óguðlegu munu ekki byggja landið.
{10:31} Munnur hins réttláta framleiðir visku, en fláráð tunga verður upprætt.
{10:32} Varir hins réttláta vita, hvað geðfellt er, en munnur óguðlegra er eintóm flærð.
{11:1} Svikavog er Drottni andstyggð, en full vog yndi hans.
{11:2} Komi hroki, kemur smán, en hjá lítillátum er viska.
{11:3} Ráðvendni hreinskilinna leiðir þá, en undirferli svikulla tortímir þeim.
{11:4} Auðæfi stoða ekki á degi reiðinnar, en réttlæti frelsar frá dauða.
{11:5} Réttlæti hins ráðvanda gjörir veg hans sléttan, en hinn óguðlegi fellur um guðleysi sitt.
{11:6} Réttlæti hinna hreinskilnu frelsar þá, en hinir svikulu ánetjast í eigin græðgi.
{11:7} Þegar óguðlegur maður deyr, verður von hans að engu, og eftirvænting glæpamannanna er að engu orðin.
{11:8} Hinn réttláti frelsast úr nauðum, og hinn óguðlegi kemur í hans stað.
{11:9} Með munninum steypir hinn guðlausi náunga sínum í glötun, en hinir réttlátu frelsast fyrir þekkingu.
{11:10} Borgin fagnar yfir gæfu réttlátra, og þegar óguðlegir farast, gjalla gleðiópin.
{11:11} Borgin hefst fyrir blessun hreinskilinna, en fyrir munn óguðlegra steypist hún.
{11:12} Óvitur maður sýnir náunga sínum fyrirlitningu, en hygginn maður þegir.
{11:13} Sá er gengur um sem rógberi, lýstur upp leyndarmálum, en sá sem er staðfastur í lund, leynir sökinni.
{11:14} Þar sem engin stjórn er, þar fellur þjóðin, en þar sem margir ráðgjafar eru, fer allt vel.
{11:15} Hrapallega fer fyrir þeim, er gengur í ábyrgð fyrir annan mann, en sá sem hatar handsöl, er óhultur.
{11:16} Yndisleg kona hlýtur sæmd, og hinir sterku hljóta auðæfi.
{11:17} Kærleiksríkur maður gjörir sálu sinni gott, en hinn grimmi kvelur sitt eigið hold.
{11:18} Hinn óguðlegi aflar sér svikuls ávinnings, en sá er réttlæti sáir, sannra launa.
{11:19} Iðki einhver réttlæti, þá leiðir það til lífs, en ef hann eltir hið illa, leiðir það hann til dauða.
{11:20} Andstyggð fyrir Drottni eru þeir, sem hafa rangsnúið hjarta, en yndi hans þeir, er breyta ráðvandlega.
{11:21} Hér er höndin upp á það: Hinn vondi sleppur ekki óhegndur! en niðjar réttlátra komast undan.
{11:22} Eins og gullhringur í svínstrýni, svo er fríð kona, sem enga siðprýði kann.
{11:23} Óskir hinna réttlátu leiða aðeins til góðs, en vonir óguðlegra leiða yfir sig reiðidóm.
{11:24} Sumir miðla öðrum mildilega, og eignast æ meira, aðrir halda í meira en rétt er, og verða þó fátækari.
{11:25} Velgjörðasöm sál mettast ríkulega, og sá sem gefur öðrum að drekka, mun og sjálfur drykk hljóta.
{11:26} Fólkið formælir þeim, sem heldur í kornið, en blessun kemur yfir höfuð þess, er selur það.
{11:27} Sá sem leitar góðs, stundar það, sem velþóknanlegt er, en sá sem sækist eftir illu, verður fyrir því.
{11:28} Sá sem treystir á auð sinn, hann fellur, en hinir réttlátu munu grænka eins og laufið.
{11:29} Sá sem kemur ólagi á heimilishag sinn, erfir vind, og afglapinn verður þjónn hins vitra.
{11:30} Ávöxtur hins réttláta er lífstré, og hinn vitri hyllir að sér hjörtun.
{11:31} Sjá, hinn réttláti fær endurgjald hér á jörðu, hvað þá hinn óguðlegi og syndarinn?
{12:1} Sá sem elskar aga, elskar þekking, en sá sem hatar umvöndun, er heimskur.
{12:2} Hinn góði hlýtur velþóknun af Drottni, en hrekkvísan mann fyrirdæmir hann.
{12:3} Enginn maður nær fótfestu með óguðleika, en rót hinna réttlátu mun eigi bifast.
{12:4} Væn kona er kóróna manns síns, en vond kona er sem rotnun í beinum hans.
{12:5} Hugsanir réttlátra stefna að rétti, en ráðagjörðir óguðlegra að svikum.
{12:6} Orð óguðlegra brugga banaráð, en munnur hreinskilinna frelsar þá.
{12:7} Óguðlegir kollsteypast og eru eigi framar til, en hús réttlátra stendur.
{12:8} Manninum verður hrósað eftir vitsmunum hans, en sá sem er rangsnúinn í hjarta, verður fyrirlitinn.
{12:9} Betra er að láta lítið yfir sér og hafa þjón en að berast mikið á og hafa ekki ofan í sig.
{12:10} Hinn réttláti er nærgætinn um þörf skepna sinna, en hjarta óguðlegra er hart.
{12:11} Sá sem yrkir land sitt, mettast af brauði, en sá sem sækist eftir hégómlegum hlutum, er óvitur.
{12:12} Hinn óguðlegi ágirnist feng hinna vondu, en rót réttlátra er varanleg.
{12:13} Yfirsjón varanna er ill snara, en hinn réttláti bjargast úr nauðum.
{12:14} Af ávexti munnsins mettast maðurinn gæðum, og það sem hendur hans hafa öðrum gjört, kemur aftur yfir hann.
{12:15} Afglapanum finnst sinn vegur réttur, en vitur maður hlýðir á ráð.
{12:16} Gremja afglapans kemur þegar í ljós, en kænn maður dylur smán sína.
{12:17} Sá sem segir sannleikann hispurslaust, mælir fram það sem rétt er, en falsvotturinn svik.
{12:18} Þvaður sumra manna er sem spjótsstungur, en tunga hinna vitru græðir.
{12:19} Sannmálar varir munu ávallt standast, en lygin tunga aðeins stutta stund.
{12:20} Yfir svikum búa þeir, er illt brugga, en gleði valda þeir, er ráða til friðar.
{12:21} Réttlátum manni ber aldrei böl að hendi, en óhamingja hleðst á óguðlega.
{12:22} Lygavarir eru Drottni andstyggð, en þeir sem sannleik iðka, eru yndi hans.
{12:23} Kænn maður fer dult með þekking sína, en hjarta heimskingjanna fer hátt með flónsku sína.
{12:24} Hönd hinna iðnu mun drottna, en hangandi höndin verður vinnuskyld.
{12:25} Hugsýki beygir manninn, en vingjarnlegt orð gleður hann.
{12:26} Hinum réttláta vegnar betur en öðrum, en vegur óguðlegra leiðir þá í villu.
{12:27} Letinginn nær ekki villibráðinni, en iðnin er manninum dýrmætur auður.
{12:28} Á vegi réttlætisins er líf, en glæpaleiðin liggur út í dauðann.
{13:1} Vitur sonur hlýðir umvöndun föður síns, en spottarinn sinnir engum átölum.
{13:2} Maðurinn nýtur góðs af ávexti munnsins, en svikarana þyrstir í ofbeldi.
{13:3} Sá sem gætir munns síns, varðveitir líf sitt, en glötun er búin þeim, er ginið glennir.
{13:4} Sál letingjans girnist og fær ekki, en sál hinna iðnu mettast ríkulega.
{13:5} Réttlátur maður hatar fals, en hinn óguðlegi fremur skömm og svívirðu.
{13:6} Réttlætið verndar grandvara breytni, en guðleysið steypir syndaranum.
{13:7} Einn þykist ríkur, en á þó ekkert, annar læst vera fátækur, en á þó mikinn auð.
{13:8} Auðæfi mannsins eru lausnargjald fyrir líf hans, en hinn fátæki hlýðir ekki á neinar ávítur.
{13:9} Ljós réttlátra logar skært, en á lampa óguðlegra slokknar.
{13:10} Með hroka vekja menn aðeins þrætur, en hjá ráðþægnum mönnum er viska.
{13:11} Skjótfenginn auður minnkar, en sá sem safnar smátt og smátt, verður ríkur.
{13:12} Langdregin eftirvænting gjörir hjartað sjúkt, en uppfyllt ósk er lífstré.
{13:13} Sá sem fyrirlítur áminningarorð, býr sér glötun, en sá sem óttast boðorðið, hlýtur umbun.
{13:14} Kenning hins vitra er lífslind til þess að forðast snöru dauðans.
{13:15} Góðir vitsmunir veita hylli, en vegur svikaranna leiðir í glötun.
{13:16} Kænn maður gjörir allt með skynsemd, en heimskinginn breiðir út vitleysu.
{13:17} Óguðlegur sendiboði steypir í ógæfu, en trúr sendimaður er meinabót.
{13:18} Fátækt og smán hlýtur sá, er lætur áminning sem vind um eyrun þjóta, en sá sem tekur umvöndun, verður heiðraður.
{13:19} Uppfyllt ósk er sálunni sæt, en að forðast illt er heimskingjunum andstyggð.
{13:20} Haf umgengni við vitra menn, þá verður þú vitur, en illa fer þeim, sem leggur lag sitt við heimskingja.
{13:21} Óhamingjan eltir syndarana, en gæfan nær hinum réttlátu.
{13:22} Góður maður lætur eftir sig arf handa barnabörnunum, en eigur syndarans eru geymdar hinum réttláta.
{13:23} Nýbrotið land fátæklinganna gefur mikla fæðu, en mörgum er burtu kippt fyrir ranglæti sitt.
{13:24} Sá sem sparar vöndinn, hatar son sinn, en sá sem elskar hann, agar hann snemma.
{13:25} Hinn réttláti etur nægju sína, en kviður óguðlegra líður skort.
{14:1} Viska kvennanna reisir húsið, en fíflskan rífur það niður með höndum sínum.
{14:2} Sá sem framgengur í hreinskilni sinni, óttast Drottin, en sá sem fer krókaleiðir, fyrirlítur hann.
{14:3} Í munni afglapans er vöndur á hroka hans, en varir hinna vitru varðveita þá.
{14:4} Þar sem engin naut eru, þar er jatan tóm, en fyrir kraft uxans fæst mikill ágóði.
{14:5} Sannorður vottur lýgur ekki, en falsvottur fer með lygar.
{14:6} Spottarinn leitar visku, en finnur ekki, en hyggnum manni er þekkingin auðfengin.
{14:7} Gakk þú burt frá heimskum manni, og þú hefir ekki kynnst þekkingar-vörum.
{14:8} Viska hins kæna er í því fólgin, að hann skilur veg sinn, en fíflska heimskingjanna er svik.
{14:9} Afglaparnir gjöra gys að sektarfórnum, en meðal hreinskilinna er velþóknun.
{14:10} Hjartað eitt þekkir kvöl sína, og jafnvel í gleði þess getur enginn annar blandað sér.
{14:11} Hús óguðlegra mun eyðileggjast, en tjald hreinskilinna mun blómgast.
{14:12} Margur vegurinn virðist greiðfær, en endar þó á helslóðum.
{14:13} Jafnvel þótt hlegið sé, kennir hjartað til, og endir gleðinnar er tregi.
{14:14} Rangsnúið hjarta mettast af vegum sínum svo og góður maður af verkum sínum.
{14:15} Einfaldur maður trúir öllu, en kænn maður athugar fótmál sín.
{14:16} Vitur maður óttast hið illa og forðast það, en heimskinginn er framhleypinn og ugglaus.
{14:17} Uppstökkur maður fremur fíflsku, en hrekkvís maður verður hataður.
{14:18} Einfeldningarnir erfa fíflsku, en vitrir menn krýnast þekkingu.
{14:19} Hinir vondu verða að lúta hinum góðu, og hinir óguðlegu að standa við dyr réttlátra.
{14:20} Fátæklingurinn verður hvimleiður jafnvel vini sínum, en ríkismanninn elska margir.
{14:21} Sá sem fyrirlítur vin sinn, drýgir synd, en sæll er sá, sem miskunnar sig yfir hina voluðu.
{14:22} Vissulega villast þeir, er ástunda illt, en ást og trúfesti ávinna þeir sér, er gott stunda.
{14:23} Af öllu striti fæst ágóði, en munnfleiprið eitt leiðir aðeins til skorts.
{14:24} Vitrum mönnum er auður þeirra kóróna, en fíflska heimskingjanna er og verður fíflska.
{14:25} Sannorður vottur frelsar líf, en sá sem fer með lygar, er svikari.
{14:26} Í ótta Drottins er öruggt traust, og synir slíks manns munu athvarf eiga.
{14:27} Ótti Drottins er lífslind til þess að forðast snörur dauðans.
{14:28} Fólksmergðin er prýði konungsins, en mannaskorturinn steypir höfðingjanum.
{14:29} Sá sem er seinn til reiði, er ríkur að skynsemd, en hinn bráðlyndi sýnir mikla fíflsku.
{14:30} Rósamt hjarta er líf líkamans, en ástríða er eitur í beinum.
{14:31} Sá sem kúgar snauðan mann, óvirðir þann er skóp hann, en sá heiðrar hann, er miskunnar sig yfir fátækan.
{14:32} Hinn óguðlegi fellur á illsku sinni, en hinum réttláta er ráðvendnin athvarf.
{14:33} Í hjarta hyggins manns heldur viskan kyrru fyrir, en á meðal heimskingja gerir hún vart við sig.
{14:34} Réttlætið hefur upp lýðinn, en syndin er þjóðanna skömm.
{14:35} Vitur þjónn hlýtur hylli konungsins, en sá hefir reiði hans, sem skammarlega breytir.
{15:1} Mjúklegt andsvar stöðvar bræði, en meiðandi orð vekur reiði.
{15:2} Af tungu hinna vitru drýpur þekking, en munnur heimskingjanna eys úr sér vitleysu.
{15:3} Augu Drottins eru alls staðar, vakandi yfir vondum og góðum.
{15:4} Hógværð tungunnar er lífstré, en fals hennar veldur hugarkvöl.
{15:5} Afglapinn smáir aga föður síns, en sá sem tekur umvöndun, verður hygginn.
{15:6} Í húsi hins réttláta er mikill auður, en glundroði er í gróðafé hins óguðlega.
{15:7} Varir hinna vitru dreifa út þekkingu, en hjarta heimskingjanna er rangsnúið.
{15:8} Fórn óguðlegra er Drottni andstyggð, en bæn hreinskilinna er honum þóknanleg.
{15:9} Vegur hins óguðlega er Drottni andstyggilegur, en þann sem stundar réttlæti, elskar hann.
{15:10} Slæm hirting bíður þess, sem yfirgefur rétta leið, sá sem hatar umvöndun, hlýtur að deyja.
{15:11} Dánarheimur og undirdjúpin eru opin fyrir Drottni, hversu miklu fremur hjörtu mannanna barna!
{15:12} Spottaranum er ekki vel við, að vandað sé um við hann, til viturra manna fer hann ekki.
{15:13} Glatt hjarta gjörir andlitið hýrlegt, en sé hryggð í hjarta, er hugurinn dapur.
{15:14} Hjarta hins vitra leitar að þekking, en munnur heimskingjanna gæðir sér á fíflsku.
{15:15} Hinn volaði sér aldrei glaðan dag, en sá sem vel liggur á, er sífellt í veislu.
{15:16} Betra er lítið í ótta Drottins en mikill fjársjóður með áhyggjum.
{15:17} Betri er einn skammtur kálmetis með kærleika en alinn uxi með hatri.
{15:18} Bráðlyndur maður vekur deilur, en sá sem seinn er til reiði, stillir þrætu.
{15:19} Vegur letingjans er eins og þyrnigerði, en gata hreinskilinna er brautarvegur.
{15:20} Vitur sonur gleður föður sinn, en heimskur maður fyrirlítur móður sína.
{15:21} Óvitrum manni er fíflskan gleði, en skynsamur maður gengur beint áfram.
{15:22} Áformin verða að engu, þar sem engin er ráðagerðin, en ef margir leggja á ráðin, fá þau framgang.
{15:23} Gleði hlýtur maðurinn af svari munns síns, og hversu fagurt er orð í tíma talað!
{15:24} Lífsins vegur liggur upp á við fyrir hinn hyggna, til þess að hann lendi ekki niður í Helju.
{15:25} Drottinn rífur niður hús dramblátra, en setur föst landamerki ekkjunnar.
{15:26} Ill áform eru Drottni andstyggð, en hrein eru vingjarnleg orð.
{15:27} Sá kemur ólagi á heimilishag sinn, sem fíkinn er í rangfenginn gróða, en sá sem hatar mútugjafir, mun lifa.
{15:28} Hjarta hins réttláta íhugar, hverju svara skuli, en munnur óguðlegra eys úr sér illsku.
{15:29} Drottinn er fjarlægur óguðlegum, en bæn réttlátra heyrir hann.
{15:30} Vingjarnlegt augnaráð gleður hjartað, góðar fréttir feita beinin.
{15:31} Eyra sem hlýðir á holla umvöndun, mun búa meðal hinna vitru.
{15:32} Sá sem aga hafnar, fyrirlítur sjálfan sig, en sá sem hlýðir á umvöndun, aflar sér hygginda.
{15:33} Ótti Drottins er ögun til visku, og auðmýkt er undanfari virðingar.
{16:1} Fyrirætlanir hjartans eru á mannsins valdi, en svar tungunnar kemur frá Drottni.
{16:2} Manninum þykja allir sínir vegir hreinir, en Drottinn prófar hugarþelið.
{16:3} Fel þú Drottni verk þín, þá mun áformum þínum framgengt verða.
{16:4} Allt hefir Drottinn skapað til síns ákveðna marks, svo og guðleysingjann til óheilladagsins.
{16:5} Sérhver hrokafullur maður er Drottni andstyggð, hér er höndin upp á það: hann sleppur ekki óhegndur!
{16:6} Með elsku og trúfesti er friðþægt fyrir misgjörð, og fyrir ótta Drottins forðast menn hið illa.
{16:7} Þegar Drottinn hefir þóknun á breytni einhvers manns, þá sættir hann og óvini hans við hann.
{16:8} Betra er lítið með réttu en miklar tekjur með röngu.
{16:9} Hjarta mannsins upphugsar veg hans, en Drottinn stýrir gangi hans.
{16:10} Goðsvar er á vörum konungsins, í dómi mun munni hans ekki skeika.
{16:11} Rétt vog og reisla koma frá Drottni, lóðin á vogarskálunum eru hans verk.
{16:12} Að fremja ranglæti er konungum andstyggð, því að hásætið staðfestist fyrir réttlæti.
{16:13} Réttlátar varir eru yndi konunga, og þeir elska þann, er talar hreinskilni.
{16:14} Konungsreiði er sem sendiboði dauðans, en vitur maður sefar hana.
{16:15} Í mildilegu augnaráði konungs er líf, og hylli hans er sem vorregns-ský.
{16:16} Hversu miklu betra er að afla sér visku en gulls og ákjósanlegra að afla sér hygginda en silfurs.
{16:17} Braut hreinskilinna er að forðast illt, að varðveita sálu sína er að gæta breytni sinnar.
{16:18} Drambsemi er undanfari tortímingar, og oflæti veit á fall.
{16:19} Betra er að vera lítillátur með auðmjúkum en að skipta herfangi með dramblátum.
{16:20} Sá sem gefur gætur að orðinu, hreppir hamingju, og sæll er sá, sem treystir Drottni.
{16:21} Sá sem er vitur í hjarta, verður hygginn kallaður, og sætleiki varanna eykur fræðslu.
{16:22} Lífslind er hyggnin þeim, sem hana á, en ögun afglapanna er þeirra eigin flónska.
{16:23} Hjarta spekingsins gjörir munn hans hygginn og eykur fræðsluna á vörum hans.
{16:24} Vingjarnleg orð eru hunangsseimur, sæt fyrir sálina, lækning fyrir beinin.
{16:25} Margur vegurinn virðist greiðfær, en endar þó á helslóðum.
{16:26} Hungur erfiðismannsins erfiðar með honum, því að munnur hans rekur á eftir honum.
{16:27} Varmennið grefur óheillagröf, og á vörum hans er sem brennandi eldur.
{16:28} Vélráður maður kveikir illdeilur, og rógberinn veldur vinaskilnaði.
{16:29} Ofbeldismaðurinn ginnir náunga sinn og leiðir hann á vondan veg.
{16:30} Sá sem lokar augunum, upphugsar vélræði, sá sem kreistir saman varirnar, er albúinn til ills.
{16:31} Gráar hærur eru heiðurskóróna, á vegi réttlætis öðlast menn hana.
{16:32} Sá sem seinn er til reiði, er betri en kappi, og sá sem stjórnar geði sínu, er meiri en sá sem vinnur borgir.
{16:33} Í skikkjufellingum eru teningarnir hristir, en Drottinn ræður, hvað upp kemur.
{17:1} Betri er þurr brauðbiti með ró en fullt hús af fórnarkjöti með deilum.
{17:2} Hygginn þræll verður drottnari yfir spilltum syni, og hann tekur erfðahlut með bræðrunum.
{17:3} Deiglan er fyrir silfrið og bræðsluofninn fyrir gullið, en Drottinn prófar hjörtun.
{17:4} Illmennið gefur gaum að fláræðis-vörum, lygin hlýðir á glæpa-tungu.
{17:5} Sá sem gjörir gys að fátækum, óvirðir þann er skóp hann, og sá sem gleðst yfir ógæfu, sleppur ekki óhegndur.
{17:6} Barnabörnin eru kóróna öldunganna, og feðurnir eru heiður barnanna.
{17:7} Ekki hæfa heimskum manni stóryrði, hve miklu síður göfgum manni lygavarir.
{17:8} Mútan er gimsteinn í augum þess er hana fær, hvert sem maður snýr sér með hana, kemur hann sínu fram.
{17:9} Sá sem breiðir yfir bresti, eflir kærleika, en sá sem ýfir upp sök, veldur vinaskilnaði.
{17:10} Ávítur fá meira á hygginn mann en hundrað högg á heimskingja.
{17:11} Uppreisnarmaðurinn hyggur á illt eitt, en grimmur sendiboði mun sendur verða móti honum.
{17:12} Betra er fyrir mann að mæta birnu, sem rænd er húnum sínum, heldur en heimskingja í flónsku hans.
{17:13} Sá sem launar gott með illu, frá hans húsi víkur ógæfan eigi.
{17:14} Þegar deila byrjar, er sem tekin sé úr stífla, lát því af þrætunni, áður en rifrildi hefst.
{17:15} Sá sem sekan sýknar, og sá sem saklausan sakfellir, þeir eru báðir Drottni andstyggð.
{17:16} Hvað stoða peningar í hendi heimskingjans til þess að kaupa speki, þar sem vitið er ekkert?
{17:17} Vinur elskar ætíð og í nauðum er hann sem bróðir.
{17:18} Óvitur maður er sá, er til handsala gengur, sá sem gengur í ábyrgð fyrir náunga sinn.
{17:19} Sá elskar yfirsjón, sem þrætu elskar, sá sem háar gjörir dyr sínar, sækist eftir hruni.
{17:20} Rangsnúið hjarta öðlast enga gæfu, og sá sem hefir fláráða tungu, hrapar í ógæfu.
{17:21} Sá sem getur af sér heimskingja, honum verður það til mæðu, og faðir glópsins fagnar ekki.
{17:22} Glatt hjarta veitir góða heilsubót, en dapurt geð skrælir beinin.
{17:23} Hinn óguðlegi þiggur mútur á laun til þess að beygja leiðir réttvísinnar.
{17:24} Hygginn maður hefir viskuna fyrir framan sig, en augu heimskingjans eru úti á heimsenda.
{17:25} Heimskur sonur er föður sínum til sorgar og þeirri til angurs, er ól hann.
{17:26} Það eitt að sekta saklausan er ekki gott, en að berja tignarmenni tekur þó út yfir.
{17:27} Fámálugur maður er hygginn, og geðrór maður er skynsamur.
{17:28} Afglapinn getur jafnvel álitist vitur, ef hann þegir, hygginn, ef hann lokar vörunum.
{18:1} Sérlyndur maður fer að sínum munum, hann illskast við öllu, sem hyggilegt er.
{18:2} Heimskinginn hefir engar mætur á hyggindum, heldur á því að gjöra kunnar hugsanir sínar.
{18:3} Þar sem hinn óguðlegi kemur, þar kemur og fyrirlitning, og með smáninni kemur skömm.
{18:4} Djúp vötn eru orð af manns munni, lind viskunnar er sem rennandi lækur.
{18:5} Það er ekki rétt að draga taum hins óguðlega, að halla rétti hins saklausa í dómi.
{18:6} Varir heimskingjans valda deilum, og munnur hans kallar á högg.
{18:7} Munnur heimskingjans verður honum að tjóni, og varir hans eru snara fyrir líf hans.
{18:8} Orð rógberans eru eins og sælgæti, og þau læsa sig inn í innstu fylgsni hjartans.
{18:9} Sá sem tómlátur er í verki sínu, er skilgetinn bróðir eyðsluseggsins.
{18:10} Nafn Drottins er sterkur turn, þangað hleypur hinn réttláti og er þar óhultur.
{18:11} Auður ríks manns er honum öflugt vígi og ókleifur múrveggur í sjálfs hans ímyndun.
{18:12} Ofmetnaður hjartans er undanfari falls, en auðmýkt er undanfari virðingar.
{18:13} Svari einhver áður en hann heyrir, þá er honum það flónska og skömm.
{18:14} Hugrekki mannsins heldur honum uppi í sjúkdómi hans, en dapurt geð, hver fær borið það?
{18:15} Hjarta hins hyggna aflar sér þekkingar, og eyra hinna vitru leitar þekkingar.
{18:16} Gjöf sem maður gefur, rýmir til fyrir honum og leiðir hann fram fyrir stórmenni.
{18:17} Hinn fyrri sýnist hafa á réttu að standa í þrætumáli sínu, en síðan kemur mótpartur hans og rannsakar röksemdir hans.
{18:18} Hlutkestið gjörir enda á deilum og sker úr milli sterkra.
{18:19} Erfiðara er að ávinna svikinn bróður en að vinna rammbyggða borg, og deilur slíkra manna eru sem slagbrandar fyrir hallardyrum.
{18:20} Kviður mannsins mettast af ávexti munns hans, af gróðri varanna mettast hann.
{18:21} Dauði og líf eru á tungunnar valdi, og sá sem hefir taum á henni, mun eta ávöxt hennar.
{18:22} Sá sem eignast konu, eignast gersemi, og hlýtur náðargjöf af Drottni.
{18:23} Hinn fátæki mælir bljúgum bænarorðum, en hinn ríki svarar með hörku.
{18:24} Að vera allra vinur er til tjóns, en til er ástvinur, sem er tryggari en bróðir.
{19:1} Betri er fátækur maður, sem framgengur í ráðvendni sinni, heldur en lævís lygari og heimskur að auki.
{19:2} Kapp er best með forsjá, og sá sem hraðar sér, misstígur sig.
{19:3} Flónska mannsins steypir fyrirtækjum hans, en hjarta hans illskast við Drottin.
{19:4} Auður fjölgar vinum, en fátækur maður verður vinum horfinn.
{19:5} Falsvottur sleppur ekki óhegndur, og sá sem fer með lygar, kemst ekki undan.
{19:6} Margir reyna að koma sér í mjúkinn hjá tignarmanninum, og allir eru vinir þess, sem gjafir gefur.
{19:7} Allir bræður hins snauða hata hann, hversu miklu fremur firrast þá vinir hans hann.
{19:8} Sá sem aflar sér hygginda, elskar líf sitt, sá sem varðveitir skynsemi, mun gæfu hljóta.
{19:9} Falsvottur sleppur ekki óhegndur, og sá sem fer með lygar, tortímist.
{19:10} Sællífi hæfir eigi heimskum manni, hvað þá þræli að drottna yfir höfðingjum.
{19:11} Hyggni mannsins gjörir hann seinan til reiði, og það er honum til frægðar að ganga fram hjá mótgjörðum.
{19:12} Konungsreiði er eins og ljónsöskur, en hylli hans sem dögg á grasi.
{19:13} Heimskur sonur er föður sínum sönn óhamingja, og konuþras er sífelldur þakleki.
{19:14} Hús og auður er arfur frá feðrunum, en skynsöm kona er gjöf frá Drottni.
{19:15} Letin svæfir þungum svefni, og iðjulaus maður mun hungur þola.
{19:16} Sá sem varðveitir boðorðið, varðveitir líf sitt, en sá deyr, sem ekki hefir gát á vegum sínum.
{19:17} Sá lánar Drottni, er líknar fátækum, og hann mun launa honum góðverk hans.
{19:18} Aga þú son þinn, því að enn er von, en farðu eigi svo langt, að þú deyðir hann.
{19:19} Sá sem illa reiðist, verður að greiða sekt, því að ætlir þú að bjarga, gjörir þú illt verra.
{19:20} Hlýð þú ráðum og tak umvöndun, til þess að þú verðir vitur eftirleiðis.
{19:21} Mörg eru áformin í mannshjartanu, en ráðsályktun Drottins stendur.
{19:22} Unun mannsins er kærleiksverk hans, og betri er fátækur maður en lygari.
{19:23} Ótti Drottins leiðir til lífs, þá hvílist maðurinn mettur, verður ekki fyrir neinni ógæfu.
{19:24} Latur maður dýfir hendinni ofan í skálina, en ekki nennir hann að bera hana aftur upp að munninum.
{19:25} Sláir þú spottarann, verður hinn einfaldi hygginn, og sé vandað um við skynsaman mann, lærir hann hyggindi.
{19:26} Sá sem misþyrmir föður sínum og rekur burt móður sína, slíkur sonur fremur smán og svívirðing.
{19:27} Hættu, son minn, að hlýða á umvöndun, ef það er til þess eins, að þú brjótir á móti skynsamlegum orðum.
{19:28} Samviskulaus vottur gjörir gys að réttinum, og munnur óguðlegra gleypir rangindi.
{19:29} Refsidómar eru búnir spotturunum og högg baki heimskingjanna.
{20:1} Vínið er spottari, sterkur drykkur glaumsamur, og hver sá, er drukkinn reikar, er óvitur.
{20:2} Konungsreiði er eins og ljónsöskur, sá sem egnir hann á móti sér, fyrirgjörir lífi sínu.
{20:3} Það er manni sómi að halda sér frá þrætu, en hver afglapinn ygglir sig.
{20:4} Letinginn plægir ekki á haustin, fyrir því leitar hann um uppskerutímann og grípur í tómt.
{20:5} Ráðin í hjarta mannsins eru sem djúp vötn, og hygginn maður eys þar af.
{20:6} Margir menn eru kallaðir kærleiksríkir, en tryggan vin, hver finnur hann?
{20:7} Réttlátur maður gengur fram í ráðvendni sinni, sæl eru því börn hans eftir hann.
{20:8} Þegar konungur situr á dómstóli, þá skilur hann allt illt úr með augnaráði sínu.
{20:9} Hver getur sagt: "Ég hefi haldið hjarta mínu hreinu, ég er hreinn af synd?"
{20:10} Tvenns konar vog og tvenns konar mál, það er hvort tveggja Drottni andstyggð.
{20:11} Sveinninn þekkist þegar á verkum sínum, hvort athafnir hans eru hreinar og einlægar.
{20:12} Eyrað sem heyrir, og augað sem sér, hvort tveggja hefir Drottinn skapað.
{20:13} Elskaðu ekki svefninn, svo að þú verðir ekki fátækur, opnaðu augun, þá muntu mettast af brauði.
{20:14} "Slæmt! Slæmt!" segir kaupandinn, en þegar hann gengur burt, hælist hann um.
{20:15} Til er gull og gnægð af perlum, en hið dýrmætasta þing eru vitrar varir.
{20:16} Tak þú skikkjuna af þeim manni, sem hefir gengið í ábyrgð fyrir ókunnugan, tak veð af þeim manni, sem hefir gengið í ábyrgð fyrir útlendinga.
{20:17} Sætt er svikabrauðið, en eftir á fyllist munnurinn möl.
{20:18} Vel ráðin áform fá framgang, haf því holl ráð, er þú heyr stríð.
{20:19} Sá sem ljóstar upp leyndarmálum, gengur um sem rógberi, haf því engin mök við málugan mann.
{20:20} Sá sem formælir föður og móður, á hans lampa slokknar í niðamyrkri.
{20:21} Arfur, sem í upphafi var skjótfenginn, blessast eigi að lokum.
{20:22} Seg þú ekki: "Ég vil endurgjalda illt!" Bíð þú Drottins, og hann mun hjálpa þér.
{20:23} Tvenns konar vog er Drottni andstyggð, og svikavog er ekki góð.
{20:24} Spor mannsins eru ákveðin af Drottni, en maðurinn _ hvernig fær hann skynjað veg sinn?
{20:25} Það er manninum snara að hrópa í fljótfærni: "Helgað!" og hyggja fyrst að, þegar heitin eru gjörð.
{20:26} Vitur konungur skilur úr hina óguðlegu og lætur síðan hjólið yfir þá ganga.
{20:27} Andi mannsins er lampi frá Drottni, sem rannsakar hvern afkima hjartans.
{20:28} Kærleiki og trúfesti varðveita konunginn, og hann styður hásæti sitt með kærleika.
{20:29} Krafturinn er ágæti ungra manna, en hærurnar prýði öldunganna.
{20:30} Blóðugar skrámur hreinsa illmennið og högg, sem duglega svíða.
{21:1} Hjarta konungsins er eins og vatnslækir í hendi Drottins, hann beygir það til hvers, er honum þóknast.
{21:2} Manninum þykja allir sínir vegir réttir, en Drottinn vegur hjörtun.
{21:3} Að iðka réttlæti og rétt er Drottni þóknanlegra en sláturfórn.
{21:4} Drembileg augu og hrokafullt hjarta eru lampi óguðlegra, _ allt er það synd.
{21:5} Fyrirætlanir iðjumannsins reynast fésamar vel, en öll flasfærni lendir í fjárskorti.
{21:6} Fjársjóðir, sem aflað er með lygatungu, eru sem þjótandi vindblær, snörur dauðans.
{21:7} Ofríki hinna óguðlegu dregur þá á eftir sér, því að þeir færast undan að gjöra það, sem rétt er.
{21:8} Boginn er vegur þess manns, sem synd er hlaðinn, en verk hins hreina eru ráðvandleg.
{21:9} Betri er vist í horni á húsþaki en sambúð við þrasgjarna konu.
{21:10} Sál hins óguðlega girnist illt, náungi hans finnur enga miskunn hjá honum.
{21:11} Sé spottaranum refsað, verður hinn einfaldi hygginn, og sé vitur maður fræddur, lærir hann hyggindi.
{21:12} Gætur gefur réttlátur að húsi hins óguðlega, steypir óguðlegum í ógæfu.
{21:13} Sá sem byrgir eyrun fyrir kveini hins fátæka, hann mun sjálfur kalla og eigi fá bænheyrslu.
{21:14} Gjöf á laun sefar reiði og múta í barmi ákafa heift.
{21:15} Réttlátum manni er gleði að gjöra það, sem rétt er, en illgjörðamönnum er það skelfing.
{21:16} Sá maður, sem villist af vegi skynseminnar, mun brátt hvílast í söfnuði framliðinna.
{21:17} Öreigi verður sá, er sólginn er í skemmtanir, sá sem sólginn er í vín og olíu, verður ekki ríkur.
{21:18} Hinn óguðlegi er lausnargjald fyrir hinn réttláta, og svikarinn kemur í stað hinna hreinskilnu.
{21:19} Betra er að búa í eyðimerkur-landi en með þrasgjarnri og geðillri konu.
{21:20} Dýrmætur fjársjóður og olía er í heimkynnum hins vitra, en heimskur maður sólundar því.
{21:21} Sá sem ástundar réttlæti og kærleika, hann öðlast líf, réttlæti og heiður.
{21:22} Vitur maður vinnur borg kappanna og rífur niður vígið, sem hún treysti á.
{21:23} Sá sem varðveitir munn sinn og tungu, hann varðveitir sálu sína frá nauðum.
{21:24} Sá sem er hrokafullur, dramblátur, hann heitir spottari, sá sem gjörir allt af taumlausum hroka.
{21:25} Óskir letingjans drepa hann, því að hendur hans vilja ekki vinna.
{21:26} Ávallt er letinginn að óska sér, en hinn réttláti gefur og er ekki naumur.
{21:27} Sláturfórn óguðlegra er Drottni andstyggð, hvað þá, sé hún framborin fyrir óhæfuverk.
{21:28} Falsvottur mun tortímast, en maður, sem heyrt hefir, má ávallt tala.
{21:29} Óguðlegur maður setur upp öruggan svip, en hinn hreinskilni gjörir veg sinn öruggan.
{21:30} Engin viska er til og engin hyggni, né heldur ráð gegn Drottni.
{21:31} Hesturinn er hafður viðbúinn til orustudagsins, en sigurinn er í hendi Drottins.
{22:1} Gott mannorð er dýrmætara en mikill auður, vinsæld er betri en silfur og gull.
{22:2} Ríkur og fátækur hittast, Drottinn skóp þá alla saman.
{22:3} Vitur maður sér ógæfuna og felur sig, en einfeldningarnir halda áfram og fá að kenna á því.
{22:4} Laun auðmýktar, ótta Drottins, eru auður, heiður og líf.
{22:5} Þyrnar, snörur, eru á vegi hins undirförula, sá sem varðveitir líf sitt, kemur ekki nærri þeim.
{22:6} Fræð þú sveininn um veginn, sem hann á að halda, og á gamals aldri mun hann ekki af honum víkja.
{22:7} Ríkur maður drottnar yfir fátækum, og lánþeginn verður þræll lánsalans.
{22:8} Sá sem ranglæti sáir, uppsker óhamingju, og sproti heiftar hans verður að engu.
{22:9} Sá sem er góðgjarn, verður blessaður, því að hann gefur hinum fátæka af brauði sínu.
{22:10} Rek þú spottarann burt, þá fer deilan burt, og þá linnir þrætu og smán.
{22:11} Drottinn elskar hjartahreinan, konungurinn er vinur þess, sem hefir yndisþokka á vörum sér.
{22:12} Augu Drottins varðveita þekkinguna, en orðum svikarans kollvarpar hann.
{22:13} Letinginn segir: "Ljón er úti fyrir, ég kynni að verða drepinn úti á götunni."
{22:14} Djúp gröf er munnur léttúðarkvenna, sá sem verður fyrir reiði Drottins, fellur í hana.
{22:15} Ef fíflska situr föst í hjarta sveinsins, þá mun vöndur agans koma henni burt þaðan.
{22:16} Að kúga fátækan eykur efni hans, að gefa ríkum manni verður til þess eins að gjöra hann snauðan.
{22:17} Hneig eyra þitt og heyr orð hinna vitru, og snú athygli þinni að kenning minni,
{22:18} því að það er fagurt, ef þú geymir þau í brjósti þér, ef þau eru öll til taks á vörum þínum.
{22:19} Til þess að traust þitt sé á Drottni, fræði ég þig í dag, já þig.
{22:20} Vissulega skrifa ég kjarnyrði handa þér, með heilræðum og fræðslu,
{22:21} til þess að ég kunngjöri þér sannleika, áreiðanleg orð, svo að þú flytjir þeim áreiðanleg orð, er senda þig.
{22:22} Ræn eigi hinn lítilmótlega, af því að hann er lítilmótlegur, og knosa eigi hinn volaða í borgarhliðinu,
{22:23} því að Drottinn mun flytja mál þeirra og ræna þá lífinu, er þá ræna.
{22:24} Legg eigi lag þitt við reiðigjarnan mann og haf eigi umgengni við fauta,
{22:25} til þess að þú venjist eigi á háttsemi hans og sækir snöru fyrir líf þitt.
{22:26} Ver þú ekki meðal þeirra, er ganga til handsala, meðal þeirra, er ganga í ábyrgð fyrir skuldum,
{22:27} því þegar þú ekkert hefir að borga með, viltu þá láta taka sængina undan þér?
{22:28} Fær þú eigi úr stað hin fornu landamerki, þau er feður þínir hafa sett.
{22:29} Sjáir þú mann vel færan í verki sínu, hann getur boðið konungum þjónustu sína, eigi mun hann bjóða sig ótignum mönnum.
{23:1} Þegar þú situr til borðs með valdsherra, þá gæt þess vel, hvern þú hefir fyrir framan þig,
{23:2} og set þér hníf á barka, ef þú ert matmaður.
{23:3} Lát þig ekki langa í kræsingar hans, því að þær eru svikul fæða.
{23:4} Streist þú ekki við að verða ríkur, hættu að verja viti þínu til þess.
{23:5} Hvort skulu augu þín hvarfla til auðsins, sem er svo stopull? Því að sannlega gjörir hann sér vængi eins og örn, sem flýgur til himins.
{23:6} Et eigi brauð hjá nískum manni og lát þig ekki langa í kræsingar hans,
{23:7} því að hann er eins og maður, sem reiknar með sjálfum sér. "Et og drekk!" segir hann við þig, en hjarta hans er eigi með þér.
{23:8} Bitanum, sem þú hefir etið, verður þú að æla upp aftur, og blíðmælum þínum hefir þú á glæ kastað.
{23:9} Tala þú eigi fyrir eyrum heimskingjans, því að hann fyrirlítur hyggindi ræðu þinnar.
{23:10} Fær þú eigi úr stað landamerki ekkjunnar og gakk þú eigi inn á akra munaðarleysingjanna,
{23:11} því að lausnari þeirra er sterkur _ hann mun flytja mál þeirra gegn þér.
{23:12} Snú þú hjarta þínu að umvöndun og eyrum þínum að vísdómsorðum.
{23:13} Spara eigi aga við sveininn, því ekki deyr hann, þótt þú sláir hann með vendinum.
{23:14} Þú slær hann að sönnu með vendinum, en þú frelsar líf hans frá Helju.
{23:15} Son minn, þegar hjarta þitt verður viturt, þá gleðst ég líka í hjarta mínu,
{23:16} og nýru mín fagna, er varir þínar mæla það sem rétt er.
{23:17} Lát eigi hjarta þitt öfunda syndara, heldur ástunda guðsótta á degi hverjum,
{23:18} því að vissulega er enn framtíð fyrir hendi, og von þín mun eigi að engu verða.
{23:19} Heyr þú, son minn, og ver vitur og stýr hjarta þínu rétta leið.
{23:20} Ver þú ekki með drykkjurútum, með þeim, sem hvoma í sig kjöt,
{23:21} því að drykkjurútar og mathákar verða snauðir, og svefnmók klæðir í tötra.
{23:22} Hlýð þú föður þínum, sem hefir getið þig, og fyrirlít ekki móður þína, þótt hún sé orðin gömul.
{23:23} Kaup þú sannleika, og sel hann ekki, visku, aga og hyggindi.
{23:24} Faðir réttláts manns fagnar, og sá sem gat vitran son, gleðst af honum.
{23:25} Gleðjist faðir þinn og móðir þín og fagni hún, sem fæddi þig.
{23:26} Son minn, gef mér hjarta þitt, og lát vegu mína vera þér geðfellda.
{23:27} Því að skækja er djúp gröf og léttúðardrós þröngur pyttur.
{23:28} Já, hún liggur í leyni eins og ræningi og fjölgar hinum ótrúu meðal mannanna.
{23:29} Hver æjar? hver veinar? hver á í deilum? hver kvartar? hver fær sár að þarflausu? hver rauð augu?
{23:30} Þeir sem sitja við vín fram á nætur, þeir sem koma saman til að bergja á krydduðum drykkjum.
{23:31} Horf þú ekki á vínið, hve rautt það er, hversu það glóir í bikarnum og rennur ljúflega niður.
{23:32} Að síðustu bítur það sem höggormur og spýtir eitri sem naðra.
{23:33} Augu þín munu sjá kynlega hluti, og hjarta þitt mun mæla fláræði.
{23:34} Og þú munt vera eins og sá, sem liggur úti í miðju hafi, já, eins og sá, er liggur efst uppi á siglutré.
{23:35} "Þeir hafa slegið mig, ég kenndi ekkert til, þeir hafa barið mig, ég varð þess ekki var. Hvenær mun ég vakna? Ég vil meira vín!"
{24:1} Öfunda ekki vonda menn og lát þig ekki langa til að vera með þeim,
{24:2} því að hjarta þeirra býr yfir ofríkisverkum, og varir þeirra mæla ógæfu.
{24:3} Fyrir speki verður hús reist, og fyrir hyggni verður það staðfast,
{24:4} fyrir þekking fyllast forðabúrin alls konar dýrum og yndislegum fjármunum.
{24:5} Vitur maður er betri en sterkur og fróður maður betri en aflmikill,
{24:6} því að holl ráð skalt þú hafa, er þú heyr stríð, og þar sem margir ráðgjafar eru, fer allt vel.
{24:7} Viskan er afglapanum ofviða, í borgarhliðinu lýkur hann ekki upp munni sínum.
{24:8} Þann sem leggur stund á að gjöra illt, kalla menn varmenni.
{24:9} Syndin er fíflslegt fyrirtæki, og spottarinn er mönnum andstyggð.
{24:10} Látir þú hugfallast á neyðarinnar degi, þá er máttur þinn lítill.
{24:11} Frelsaðu þá, sem leiddir eru fram til lífláts, og þyrm þeim, sem ganga skjögrandi að höggstokknum.
{24:12} Segir þú: "Vér vissum það eigi," _ sá sem vegur hjörtun, hann verður sannarlega var við það, og sá sem vakir yfir sálu þinni, hann veit það og mun gjalda manninum eftir verkum hans.
{24:13} Et þú hunang, son minn, því að það er gott, og hunangsseimur er gómi þínum sætur.
{24:14} Nem á sama hátt speki fyrir sálu þína, finnir þú hana, er framtíð fyrir hendi, og von þín mun eigi að engu verða.
{24:15} Sit eigi, þú hinn óguðlegi, um bústað hins réttláta og eyðilegg ekki heimkynni hans,
{24:16} því að sjö sinnum fellur hinn réttláti og stendur aftur upp, en óguðlegir steypast í ógæfu.
{24:17} Gleð þig eigi yfir falli óvinar þíns, og hjarta þitt fagni eigi yfir því að hann steypist,
{24:18} svo að Drottinn sjái það ekki og honum mislíki, og hann snúi reiði sinni frá honum til þín.
{24:19} Reiðst ekki vegna illgjörðamanna, öfunda eigi óguðlega,
{24:20} því að vondur maður á enga framtíð fyrir höndum, á lampa óguðlegra slokknar.
{24:21} Son minn, óttastu Drottin og konunginn, samlaga þig ekki óróaseggjum,
{24:22} því að ógæfa þeirra ríður að þegar minnst varir, og ófarir beggja _ hver veit um þær?
{24:23} Þessir orðskviðir eru líka eftir spekinga. Hlutdrægni í dómi er ljót.
{24:24} Þeim sem segir við hinn seka: "Þú hefir rétt fyrir þér!" honum formæla menn, honum bölvar fólk.
{24:25} En þeim sem hegna eins og ber, mun vel vegna, yfir þá kemur ríkuleg blessun.
{24:26} Sá kyssir á varirnar, sem veitir rétt svör.
{24:27} Annastu verk þitt utan húss og ljúk því á akrinum, síðan getur þú byggt hús þitt.
{24:28} Vertu eigi vottur gegn náunga þínum að ástæðulausu, eða mundir þú vilja svíkja með vörum þínum?
{24:29} Seg þú ekki: "Eins og hann gjörði mér, eins ætla ég honum að gjöra, ég ætla að endurgjalda manninum eftir verkum hans!"
{24:30} Mér varð gengið fram hjá akri letingja nokkurs og fram hjá víngarði óviturs manns.
{24:31} Og sjá, hann var allur vaxinn klungrum, hann var alþakinn netlum, og steingarðurinn umhverfis hann var hruninn.
{24:32} En ég varð þess var, veitti því athygli, sá það og lét mér það að kenningu verða:
{24:33} Sofa ögn enn, blunda ögn enn, leggja saman hendurnar ögn enn til að hvílast,
{24:34} þá kemur fátæktin yfir þig eins og ræningi og skorturinn eins og vopnaður maður.
{25:1} Þetta eru líka orðskviðir Salómons, er menn Hiskía Júdakonungs hafa safnað.
{25:2} Guði er það heiður að dylja mál, en konungum heiður að rannsaka mál.
{25:3} Eins og hæð himins og dýpt jarðar, svo eru konungahjörtun órannsakanleg.
{25:4} Sé sorinn tekinn úr silfrinu, þá fær smiðurinn ker úr því.
{25:5} Séu hinir óguðlegu teknir burt frá augliti konungsins, þá mun hásæti hans staðfestast fyrir réttlæti.
{25:6} Stær þig eigi frammi fyrir konunginum og ryðst eigi í rúm stórmenna,
{25:7} því að betra er að menn segi við þig: "Fær þig hingað upp!" heldur en að menn gjöri þér læging frammi fyrir tignarmanni. Hvað sem augu þín kunna að hafa séð,
{25:8} þá ver eigi skjótur til málsóknar, því að hvað ætlar þú síðan að gjöra, þá er náungi þinn gjörir þér sneypu?
{25:9} Rek þú mál þitt gegn náunga þínum, en ljósta eigi upp leyndarmáli annars manns,
{25:10} til þess að sá sem heyrir það, smáni þig ekki og þú losnir aldrei við illan orðróm.
{25:11} Gullepli í skrautlegum silfurskálum _ svo eru orð í tíma töluð.
{25:12} Eins og gullhringur og skartgripur af skíru gulli, svo er vitur áminnandi heyranda eyra.
{25:13} Eins og snjósvali um uppskerutímann, svo er áreiðanlegur sendimaður þeim er sendir hann, því að hann hressir sál húsbónda síns.
{25:14} Ský og vindur, og þó engin rigning _ svo er sá, sem hrósar sér af gjafmildi, en gefur þó ekkert.
{25:15} Með þolinmæði verður höfðingja talið hughvarf, og mjúk tunga mylur bein.
{25:16} Finnir þú hunang, þá et sem þér nægir, svo að þú verðir ekki ofsaddur af því og ælir því upp aftur.
{25:17} Stíg sjaldan fæti þínum í hús náunga þíns, svo að hann verði ekki leiður á þér og hati þig.
{25:18} Hamar og sverð og hvöss ör _ svo er maður, sem ber falsvitni gegn náunga sínum.
{25:19} Molnandi tönn og hrasandi fótur _ svo er traust á svikara á neyðarinnar degi.
{25:20} Að fara úr fötum í kalsaveðri _ að hella ediki út í saltpétur _ eins er að syngja skapvondum ljóð.
{25:21} Ef óvin þinn hungrar, þá gef honum að eta, og ef hann þyrstir, þá gef honum að drekka,
{25:22} því að þú safnar glóðum elds yfir höfuð honum, og Drottinn mun endurgjalda þér það.
{25:23} Norðanvindurinn leiðir fram regn og launskraf reiðileg andlit.
{25:24} Betri er vist í horni á húsþaki en sambúð við þrasgjarna konu.
{25:25} Eins og kalt vatn er dauðþyrstum manni, svo er góð fregn af fjarlægu landi.
{25:26} Eins og grugguð lind og skemmdur brunnur, svo er réttlátur maður, sem titrar frammi fyrir óguðlegum manni.
{25:27} Það er ekki gott að eta of mikið hunang, ver því spar á hólið.
{25:28} Eins og borg, sem múrarnir hafa verið brotnir utan af, eins er sá maður, sem eigi hefir stjórn á skapsmunum sínum.
{26:1} Eins og snjór um sumar og eins og regn um uppskeru, eins illa á sæmd við heimskan mann.
{26:2} Eins og spörfugl flögrar, eins og svala flýgur, eins er um óverðskuldaða formæling _ hún verður eigi að áhrínsorðum.
{26:3} Svipan hæfir hestinum og taumurinn asnanum _ en vöndurinn baki heimskingjanna.
{26:4} Svara þú ekki heimskingjanum eftir fíflsku hans, svo að þú verðir ekki honum jafn.
{26:5} Svara þú heimskingjanum eftir fíflsku hans, svo að hann haldi ekki, að hann sé vitur.
{26:6} Sá höggur af sér fæturna og fær að súpa á ranglæti, sem sendir orð með heimskingja.
{26:7} Eins og lærleggir hins lama hanga máttlausir, svo er spakmæli í munni heimskingjanna.
{26:8} Sá sem sýnir heimskum manni sæmd, honum fer eins og þeim, er bindur stein í slöngvu.
{26:9} Eins og þyrnir, sem stingst upp í höndina á drukknum manni, svo er spakmæli í munni heimskingjanna.
{26:10} Eins og skytta, sem hæfir allt, svo er sá sem leigir heimskingja, og sá er leigir vegfarendur.
{26:11} Eins og hundur, sem snýr aftur til spýju sinnar, svo er heimskingi, sem endurtekur fíflsku sína.
{26:12} Sjáir þú mann, sem þykist vitur, þá er meiri von um heimskingja en hann.
{26:13} Letinginn segir: "Óargadýr er á veginum, ljón á götunum."
{26:14} Hurðin snýst á hjörunum og letinginn í hvílu sinni.
{26:15} Latur maður dýfir hendinni ofan í skálina, en honum verður þungt um að bera hana aftur upp að munninum.
{26:16} Latur maður þykist vitrari en sjö, sem svara hyggilega.
{26:17} Sá, sem kemst í æsing út af deilu, sem honum kemur ekki við, hann er eins og sá, sem tekur um eyrun á hundi, er hleypur fram hjá.
{26:18} Eins og óður maður, sem kastar tundurörvum, banvænum skeytum,
{26:19} eins er sá maður, er svikið hefir náunga sinn og segir síðan: "Ég er bara að gjöra að gamni mínu."
{26:20} Þegar eldsneytið þrýtur, slokknar eldurinn, og þegar enginn er rógberinn, stöðvast deilurnar.
{26:21} Eins og kol þarf til glóða og við til elds, svo þarf þrætugjarnan mann til að kveikja deilur.
{26:22} Orð rógberans eru eins og sælgæti, og þau læsa sig inn í innstu fylgsni hjartans.
{26:23} Eldheitir kossar og illt hjarta, það er sem sorasilfur utan af leirbroti.
{26:24} Með vörum sínum gjörir hatursmaðurinn sér upp vinalæti, en í hjarta sínu hyggur hann á svik.
{26:25} Þegar hann mælir fagurt, þá trú þú honum ekki, því að sjö andstyggðir eru í hjarta hans.
{26:26} Þótt hatrið hylji sig hræsni, þá verður þó illska þess opinber á dómþinginu.
{26:27} Sá sem grefur gröf, fellur í hana, og steinninn fellur aftur í fang þeim, er veltir honum.
{26:28} Lygin tunga hatar þá, er hún hefir sundur marið, og smjaðrandi munnur veldur glötun.
{27:1} Vertu ekki hróðugur af morgundeginum, því að þú veist ekki, hvað dagurinn ber í skauti sínu.
{27:2} Lát aðra hrósa þér og ekki þinn eigin munn, óviðkomandi menn, en ekki þínar eigin varir.
{27:3} Steinar eru þungir, og sandurinn sígur í, en gremja afglapans er þyngri en hvort tveggja.
{27:4} Heiftin er grimm, og reiðin er svæsin, en hver fær staðist öfundina?
{27:5} Betri er opinber ofanígjöf en elska sem leynt er.
{27:6} Vel meint eru vinar sárin, en viðbjóðslegir kossar hatursmannsins.
{27:7} Saddur maður treður hunangsseim undir fótum, en hungruðum manni þykir allt beiskt sætt.
{27:8} Eins og fugl, sem floginn er burt úr hreiðri sínu, svo er maður, sem flúinn er burt af heimili sínu.
{27:9} Ilmolía og reykelsi gleðja hjartað, en indælli er vinur en ilmandi viður.
{27:10} Yfirgef eigi vin þinn né vin föður þíns og gakk eigi í hús bróður þíns á óheilladegi þínum. Betri er nábúi í nánd en bróðir í fjarlægð.
{27:11} Vertu vitur, sonur minn, og gleð hjarta mitt, svo að ég geti svarað þeim orði, sem smána mig.
{27:12} Vitur maður sér ógæfuna og felur sig, en einfeldningarnir halda áfram og fá að kenna á því.
{27:13} Tak þú skikkjuna af þeim manni, sem hefir gengið í ábyrgð fyrir ókunnugan, tak veð af þeim manni, sem hefir gengið í ábyrgð fyrir útlending.
{27:14} Hver sem blessar náunga sinn snemma morguns með hárri raustu, það skal metið við hann sem formæling.
{27:15} Sífelldur þakleki í rigningatíð og þrasgjörn kona _ er hvað öðru líkt.
{27:16} Sá er hana stöðvaði, gæti stöðvað vindinn og haldið olíu í hægri hendi sinni.
{27:17} Járn brýnir járn, og maður brýnir mann.
{27:18} Sá sem gætir fíkjutrés, mun eta ávöxt þess, og sá sem þjónar húsbónda sínum með virktum, mun heiður hljóta.
{27:19} Eins og andlit horfir við andliti í vatni, svo er hjarta eins manns gagnvart öðrum.
{27:20} Dánarheimar og undirdjúpin eru óseðjandi, svo eru og augu mannsins óseðjandi.
{27:21} Deiglan er fyrir silfrið og bræðsluofninn fyrir gullið, og maðurinn er dæmdur eftir orðstír hans.
{27:22} Þótt þú steyttir afglapann í mortéli með stauti innan um grjón, þá mundi fíflska hans ekki við hann skilja.
{27:23} Haf nákvæmar gætur á útliti sauða þinna og veit hjörðunum athygli þína.
{27:24} Því að auður varir ekki eilíflega, né heldur kóróna frá kyni til kyns.
{27:25} Sé heyið komið undan og grængresi komið í ljós, og hafi jurtir fjallanna verið hirtar,
{27:26} þá átt þú lömb þér til klæðnaðar og geithafra til þess að kaupa fyrir akur
{27:27} og nóga geitamjólk þér til fæðslu, til fæðslu heimili þínu, og til viðurlífis þernum þínum.
{28:1} Hinir óguðlegu flýja, þótt enginn elti þá, en hinir réttlátu eru öruggir eins og ungt ljón.
{28:2} Þegar land gengur undan drottnara sínum, gjörast þar margir höfðingjar, en meðal skynsamra og hygginna manna mun góð skipan lengi standa.
{28:3} Maður sem er fátækur og kúgar snauða, er eins og regn, sem skolar burt korninu, en veitir ekkert brauð.
{28:4} Þeir sem yfirgefa lögmálið, hrósa óguðlegum, en þeir sem varðveita lögmálið, eru æfir út af þeim.
{28:5} Illmenni skilja ekki hvað rétt er, en þeir sem leita Drottins, skilja allt.
{28:6} Betri er fátækur maður, sem framgengur í ráðvendni sinni, heldur en sá, sem beitir undirferli og er þó ríkur.
{28:7} Sá sem varðveitir lögmálið, er hygginn sonur, en sá sem leggur lag sitt við óhófsmenn, gjörir föður sínum smán.
{28:8} Sá sem eykur auð sinn með fjárleigu og okri, safnar honum handa þeim, sem líknsamur er við fátæka.
{28:9} Sá sem snýr eyra sínu frá til þess að heyra ekki lögmálið, _ jafnvel bæn hans er andstyggð.
{28:10} Sá sem tælir falslausa menn út á vonda leið, hann fellur sjálfur í gröf sína, en ráðvandir munu hljóta góða arfleifð.
{28:11} Ríkur maður þykist vitur, en snauður maður, sem er hygginn, sér við honum.
{28:12} Þegar hinir réttlátu fagna, er mikið um dýrðir, en þegar óguðlegir komast upp, fela menn sig.
{28:13} Sá sem dylur yfirsjónir sínar, verður ekki lángefinn, en sá sem játar þær og lætur af þeim, mun miskunn hljóta.
{28:14} Sæll er sá maður, sem ávallt er var um sig, en sá sem herðir hjarta sitt, fellur í ógæfu.
{28:15} Eins og grenjandi ljón og gráðugur björn, svo er óguðlegur drottnari yfir lítilsigldum lýð.
{28:16} Höfðingi, sem hefir litlar tekjur, er ríkur að kúgun, sá sem hatar rangfenginn ávinning, mun langlífur verða.
{28:17} Sá maður, sem blóðsök hvílir þungt á, er á flótta fram á grafarbarminn; enginn dvelji hann.
{28:18} Sá sem breytir ráðvandlega, mun frelsast, en sá sem beitir undirferli, fellur í gryfju.
{28:19} Sá sem yrkir land sitt, mettast af brauði, en sá sem sækist eftir hégómlegum hlutum, mettast af fátækt.
{28:20} Áreiðanlegur maður blessast ríkulega, en sá sem fljótt vill verða ríkur, sleppur ekki við refsingu.
{28:21} Hlutdrægni er ljót, en þó fremja menn ranglæti fyrir einn brauðbita.
{28:22} Öfundsjúkur maður flýtir sér að safna auði og veit ekki að örbirgð muni yfir hann koma.
{28:23} Sá sem ávítar mann, mun á síðan öðlast meiri hylli heldur er tungumjúkur smjaðrari.
{28:24} Sá sem rænir foreldra sína og segir: "Það er engin synd!" hann er stallbróðir eyðandans.
{28:25} Ágjarn maður vekur deilur, en sá sem treystir Drottni, mettast ríkulega.
{28:26} Sá sem treystir eigin hyggjuviti, er heimskingi, en sá sem breytir viturlega, mun undan komast.
{28:27} Sá sem gefur fátækum, líður engan skort, en þeim sem byrgir augu sín, koma margar óbænir.
{28:28} Þegar hinir óguðlegu komast upp, fela menn sig, en þegar þeir tortímast, fjölgar réttlátum.
{29:1} Sá sem oftlega hefir ávítaður verið, en þverskallast þó, mun skyndilega knosaður verða, og engin lækning fást.
{29:2} Þegar réttlátum fjölgar, gleðst þjóðin, en þegar óguðlegir drottna, andvarpar þjóðin.
{29:3} Sá sem elskar visku, gleður föður sinn, en sá sem leggur lag sitt við skækjur, glatar eigum sínum.
{29:4} Konungurinn eflir landið með rétti, en sá sem þiggur mútur, eyðir það.
{29:5} Sá maður, sem smjaðrar fyrir náunga sínum, hann leggur net fyrir fætur hans.
{29:6} Í misgjörð vonds manns er fólgin snara, en réttlátur maður fagnar og gleðst.
{29:7} Réttlátur maður kynnir sér málefni hinna lítilmótlegu, en óguðlegur maður hirðir ekkert um að kynna sér það.
{29:8} Spottarar æsa upp borgina, en vitrir menn lægja reiðina.
{29:9} Þegar vitur maður á í þrætumáli við afglapa, þá reiðist hann og hlær, en hvíld fæst engin.
{29:10} Blóðvargarnir hata hinn ráðvanda, en réttvísir menn láta sér annt um líf hans.
{29:11} Heimskinginn úthellir allri reiði sinni, en vitur maður sefar hana að lokum.
{29:12} Þegar drottnarinn hlýðir á lygaorð, verða allir þjónar hans bófar.
{29:13} Fátæklingurinn og kúgarinn mætast, Drottinn ljær ljós augum beggja.
{29:14} Sá konungur, sem dæmir hina lítilmótlegu með réttvísi, hásæti hans mun stöðugt standa að eilífu.
{29:15} Vöndur og umvöndun veita speki, en agalaus sveinn gjörir móður sinni skömm.
{29:16} Þegar óguðlegum fjölgar, fjölgar og misgjörðum, en réttlátir munu horfa á fall þeirra.
{29:17} Aga þú son þinn, þá mun hann láta þig hafa ró og veita unað sálu þinni.
{29:18} Þar sem engar vitranir eru, kemst fólkið á glapstigu, en sá sem varðveitir lögmálið, er sæll.
{29:19} Þræll verður eigi agaður með orðum, því að hann skilur þau að vísu, en fer ekki eftir þeim.
{29:20} Sjáir þú mann, sem er fljótfær í orðum, þá er meiri von um heimskingja en hann.
{29:21} Dekri maður við þræl sinn frá barnæsku, vill hann að lokum verða ungherra.
{29:22} Reiðigjarn maður vekur deilur, og bráðlyndur maður drýgir marga synd.
{29:23} Hroki mannsins lægir hann, en hinn lítilláti mun virðing hljóta.
{29:24} Þjófsnauturinn hatar líf sitt, hann hlýðir á bölvunina, en segir þó ekki frá.
{29:25} Ótti við menn leiðir í snöru, en þeim er borgið, sem treystir Drottni.
{29:26} Margir leita hylli drottnarans, en réttur mannsins kemur frá Drottni.
{29:27} Andstyggð réttlátra er sá, sem ranglæti fremur, og andstyggð óguðlegra sá, sem ráðvandlega breytir.
{30:1} Orð Agúrs Jakesonar. Guðmælið. Maðurinn segir: Ég hefi streitst, ó Guð, ég hefi streitst, ó Guð, og er að þrotum kominn.
{30:2} Því að ég er of heimskur til að geta talist maður, og ég hefi eigi mannsvit,
{30:3} ég hefi eigi lært speki, svo að ég hafi þekking á Hinum heilaga.
{30:4} Hver hefir stigið upp til himna og komið niður? Hver hefir safnað vindinum í greipar sínar? Hver hefir bundið vatnið í skikkju sína? Hver hefir reist öll endimörk jarðar? Hvað heitir hann og hvað heitir sonur hans _ fyrst þú veist það?
{30:5} Sérhvert orð Guðs er hreint, hann er skjöldur þeim, er leita hælis hjá honum.
{30:6} Bæt engu við orð hans, til þess að hann ávíti þig eigi og þú standir sem lygari.
{30:7} Um tvennt bið ég þig, synja mér þess eigi, áður en ég dey:
{30:8} Lát fals og lygaorð vera fjarri mér, gef mér hvorki fátækt né auðæfi, en veit mér minn deildan verð.
{30:9} Ég kynni annars að verða of saddur og afneita og segja: "Hver er Drottinn?" eða ef ég yrði fátækur, kynni ég að stela og misbjóða nafni Guðs míns.
{30:10} Ræg eigi þjóninn við húsbónda hans, svo að hann biðji þér ekki óbæna og þú verðir að gjalda.
{30:11} Til er það kyn, sem bölvar föður sínum og blessar ekki móður sína,
{30:12} kyn, sem þykist vera hreint og hefir þó eigi þvegið af sér saurinn
{30:13} kyn, sem lyftir hátt augunum og sperrir upp augnahárin,
{30:14} kyn, sem hefir sverð að tönnum og hnífa að jöxlum til þess að uppeta hina voluðu úr landinu og hina fátæku burt frá mönnunum.
{30:15} Blóðsugan á tvær dætur, sem heita Gefðu! Gefðu! Þrennt er til, sem er óseðjandi, fernt, sem aldrei segir: "Það er nóg!" _
{30:16} Helja og móðurlíf óbyrjunnar, jörðin, sem aldrei seðst af vatni, og eldurinn, sem aldrei segir: "Það er nóg!"
{30:17} Það auga, sem gjörir gys að föður sínum og fyrirlítur hlýðni við móður sína, mega hrafnarnir við lækinn kroppa út og arnarungarnir eta.
{30:18} Þrennt er, sem mér virðist undursamlegt, og fernt, sem ég skil eigi:
{30:19} vegur arnarins um loftið, vegur höggormsins yfir klettinn, vegur skipsins um reginhaf og vegur manns hjá konu.
{30:20} Þannig er atferli hórkonunnar: Hún neytir, þurrkar sér um munninn og segir: "Ég hefi ekkert rangt gjört."
{30:21} Undan þrennu nötrar jörðin, og undir fernu getur hún ekki risið:
{30:22} undir þræli, þegar hann verður konungur, og guðlausum manni, þegar hann mettast brauði,
{30:23} undir smáðri konu, þegar hún giftist, og þernu, þegar hún bolar burt húsmóður sinni.
{30:24} Fjórir eru smáir á jörðinni, og þó eru þeir vitrir spekingar:
{30:25} Maurarnir eru kraftlítil þjóð, og þó afla þeir sér fæðunnar á sumrin.
{30:26} Stökkhérarnir eru þróttlítil þjóð, og þó gjöra þeir sér híbýli í klettunum.
{30:27} Engispretturnar hafa engan konung, og þó fer allur hópurinn út í röð og reglu.
{30:28} Ferfætlunni getur þú náð með tómum höndunum, og þó er hún í konungahöllum.
{30:29} Þrír eru þeir, sem tigulegir eru á velli, og fjórir, sem tigulegir eru í gangi:
{30:30} ljónið, hetjan meðal dýranna, er eigi hopar fyrir neinni skepnu,
{30:31} lendgyrtur hesturinn og geithafurinn og konungur, er enginn fær móti staðið.
{30:32} Hafir þú heimskast til að upphefja sjálfan þig, eða hafir þú gjört það af ásettu ráði, þá legg höndina á munninn!
{30:33} Því að þrýstingur á mjólk framleiðir smjör, og þrýstingur á nasir framleiðir blóð, og þrýstingur á reiði framleiðir deilu.
{31:1} Orð Lemúels konungs í Massa, er móðir hans kenndi honum.
{31:2} Hvað á ég að segja þér, sonur minn? og hvað, sonur kviðar míns? og hvað, sonur áheita minna?
{31:3} Gef ekki konum kraft þinn, né ástarhót þín þeim er spilla konungum.
{31:4} Ekki sæmir konungum, Lemúel, ekki sæmir konungum að drekka vín, né höfðingjum áfengur drykkur.
{31:5} Þeir kynnu að drekka og gleyma lögunum og rangfæra málefni allra aumra manna.
{31:6} Gefið áfengan drykk þeim, sem kominn er í örþrot, og vín þeim, sem sorgbitnir eru.
{31:7} Drekki hann og gleymi fátækt sinni og minnist ekki framar mæðu sinnar.
{31:8} Ljúk þú upp munni þínum fyrir hinn mállausa, fyrir málefni allra þeirra manna, sem eru að örmagnast.
{31:9} Ljúk þú upp munni þínum, dæm með réttvísi og rétt þú hlut hinna voluðu og snauðu.
{31:10} Væna konu, hver hlýtur hana? hún er miklu meira virði en perlur.
{31:11} Hjarta manns hennar treystir henni, og ekki vantar að honum fénist.
{31:12} Hún gjörir honum gott og ekkert illt alla ævidaga sína.
{31:13} Hún sér um ull og hör og vinnur fúslega með höndum sínum.
{31:14} Hún er eins og kaupförin, sækir björgina langt að.
{31:15} Hún fer á fætur fyrir dag, skammtar heimilisfólki sínu og segir þernum sínum fyrir verkum.
{31:16} Hún hefir augastað á akri og kaupir hann, af ávexti handa sinna plantar hún víngarð.
{31:17} Hún gyrðir lendar sínar krafti og tekur sterklega til armleggjunum.
{31:18} Hún finnur, að atvinna hennar er arðsöm, á lampa hennar slokknar eigi um nætur.
{31:19} Hún réttir út hendurnar eftir rokknum, og fingur hennar grípa snælduna.
{31:20} Hún breiðir út lófann móti hinum bágstadda og réttir út hendurnar móti hinum snauða.
{31:21} Hún er ekki hrædd um heimilisfólk sitt, þótt snjói, því að allt heimilisfólk hennar er klætt skarlati.
{31:22} Hún býr sér til ábreiður, klæðnaður hennar er úr baðmull og purpura.
{31:23} Maður hennar er mikils metinn í borgarhliðunum, þá er hann situr með öldungum landsins.
{31:24} Hún býr til skyrtur og selur þær, og kaupmanninum fær hún belti.
{31:25} Kraftur og tign er klæðnaður hennar, og hún hlær að komandi degi.
{31:26} Hún opnar munninn með speki, og ástúðleg fræðsla er á tungu hennar.
{31:27} Hún vakir yfir því, sem fram fer á heimili hennar, og etur ekki letinnar brauð.
{31:28} Synir hennar ganga fram og segja hana sæla, maður hennar gengur fram og hrósar henni:
{31:29} "Margar konur hafa sýnt dugnað, en þú tekur þeim öllum fram!"
{31:30} Yndisþokkinn er svikull og fríðleikinn hverfull, en sú kona, sem óttast Drottin, á hrós skilið.
{31:31} Gefið henni af ávexti handa hennar, og verk hennar skulu lofa hana í borgarhliðunum.
