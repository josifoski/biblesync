{i1:1} شیطان ایُّوب کو آزماتاہے
{1:1} عُو ض کی سرزمِین میں ایُّوب نام ایک شخص تھا ۔ وہ شخص کامِل اور راستباز تھا اور خُدا سے ڈرتا اور بدی سے دُور رہتا تھا۔
{1:2} اُس کے ہاں سات بیٹے اور تِین بیٹِیاں پَیدا ہُوئِیں۔
{1:3} اُس کے پاس سات ہزار بھیڑیں اور تِین ہزار اُونٹ اورپانچ سَو جوڑی بَیل اور پانچ سَو گدھیاں اور بُہت سے نَوکرچاکر تھے اَیسا کہ اہلِ مشرِق میں وہ سب سے بڑا آدمی تھا۔
{1:4} اُس کے بیٹے ایک دُوسرے کے گھر جایا کرتے تھے اور ہرایک اپنے دِن پر ضِیافت کرتا تھا اور اپنے ساتھ کھانے پِینے کو اپنی تِینوں بہنوں کو بُلوا بھیجتے تھے۔
{1:5} اور جب اُن کی ضِیافت کے دِن پُورے ہو جاتے تو ایُّوب اُنہیں بُلوا کر پاک کرتا اور صُبح کو سویرے اُٹھ کر اُن سبھوں کے شُمار کے مُوافِق سوختنی قُربانیاں چڑھاتا تھاکیونکہ ایُّوب کہتا تھا کہ شاید میرے بیٹوں نے کُچھ خطا کی ہو اور اپنے دِل میں خُدا کی تکفِیر کی ہو ۔ ایُّوب ہمیشہ اَیسا ہی کِیا کرتا تھا۔
{1:6} اور ایک دِن خُدا کے بیٹے آئے کہ خُداوند کے حضُورحاضِر ہوں اور اُن کے درمِیان شَیطان بھی آیا۔
{1:7} اور خُداوند نے شَیطان سے پُوچھا کہ تُو کہاں سے آتاہے؟ شَیطان نے خُداوند کو جواب دِیا کہ زمِین پر اِدھراُدھر گُھومتا پِھرتا اور اُس میں سَیر کرتا ہُؤا آیا ہُوں۔
{1:8} خُداوند نے شَیطان سے کہا کیا تُو نے میرے بندہ ایُّوب کے حال پر بھی کُچھ غَور کِیا؟ کیونکہ زمِین پر اُس کی طرح کامِل اور راستباز آدمی جو خُدا سے ڈرتا اور بدی سے دُور رہتا ہو کوئی نہیں۔
{1:9} شَیطان نے خُداوند کو جواب دِیا کیا ایُّوب یُوں ہی خُدا سے ڈرتا ہے؟۔
{1:10} کیا تُو نے اُس کے اور اُس کے گھر کے گِرد اور جو کُچھ اُس کا ہے اُس سب کے گِرد چاروں طرف باڑ نہیں بنائی ہے؟تُو نے اُس کے ہاتھ کے کام میں برکت بخشی ہے اور اُس کے گلّے مُلک میں بڑھ گئے ہیں۔
{1:11} پر تُو ذرا اپنا ہاتھ بڑھا کر جو کُچھ اُس کا ہے اُسے چُھو ہی دے تو کیا وہ تیرے مُنہ پر تیری تکفِیر نہ کرے گا؟۔
{1:12} خُداوند نے شَیطان سے کہا دیکھ اُس کا سب کُچھ تیرے اِختیار میں ہے ۔ صِرف اُس کو ہاتھ نہ لگانا ۔ تب شَیطان خُداوند کے سامنے سے چلا گیا۔
{i1:13} ایُّوب کے بچّے ہلاک اور دَولت برباد ہوجاتی ہے
{1:13} اور ایک دِن جب اُس کے بیٹے اور بیٹِیاں اپنے بڑے بھائی کے گھر میں کھانا کھا رہے اور مَے نوشی کر رہے تھے۔
{1:14} تو ایک قاصِد نے ایُّوب کے پاس آ کر کہا کہ بَیل ہل میں جُتے تھے اور گدھے اُن کے پاس چَر رہے تھے۔
{1:15} کہ سبا کے لوگ اُن پر ٹُوٹ پڑے اور اُنہیں لے گئے اور نَوکروں کو تہِ تیغ کِیا اور فقط مَیں ہی اکیلا بچ نِکلا کہ تُجھے خبر دُوں۔
{1:16} وہ ابھی یہ کہہ ہی رہا تھا کہ ایک اَور بھی آ کر کہنے لگا کہ خُدا کی آگ آسمان سے نازِل ہُوئی اور بھیڑوں اور نَوکروں کو جلا کر بھسم کر دِیا اور فقط مَیں ہی اکیلا بچ نِکلا کہ تُجھے خبر دُوں۔
{1:17} وہ ابھی یہ کہہ ہی رہا تھا کہ ایک اَور بھی آ کر کہنے لگا کہ کسدی تِین غول ہو کر اُونٹوں پر آ گِرے اوراُنہیں لے گئے اور نَوکروں کو تہِ تیغ کِیا اور فقط مَیں ہی اکیلا بچ نِکلا کہ تُجھے خبر دُوں۔
{1:18} وہ ابھی یہ کہہ ہی رہا تھا کہ ایک اَور بھی آ کر کہنے لگا کہ تیرے بیٹے بیٹِیاں اپنے بڑے بھائی کے گھر میں کھانا کھا رہے اور مَے نوشی کر رہے تھے۔
{1:19} اور دیکھ! بیابان سے ایک بڑی آندھی چلی اور اُس گھرکے چاروں کونوں پر اَیسے زور سے ٹکرائی کہ وہ اُن جوانوں پر گِر پڑا اور وہ مَر گئے اور فقط مَیں ہی اکیلا بچ نِکلاکہ تُجھے خبر دُوں۔
{1:20} تب ایُّوب نے اُٹھ کر اپنا پَیراہن چاک کِیا اور سرمُنڈایا اور زمِین پر گِر کر سِجدہ کِیا۔
{1:21} اور کہا ننگا مَیں اپنی ماں کے پیٹ سے نِکلا اور ننگاہی واپس جاؤُں گا ۔ خُداوند نے دِیا اور خُداوند نے لے لِیا ۔ خُداوند کا نام مُبارک ہو۔
{1:22} اِن سب باتوں میں ایُّوب نے نہ تو گُناہ کِیا اور نہ خُدا پر بیجا کام کا عَیب لگایا۔
{i2:1} شیطان ایُّوب کو دوبارہ آزماتا ہے
{2:1} پِھر ایک دِن خُدا کے بیٹے آئے کہ خُداوند کے حضُور حاضِر ہوں اور شَیطان بھی اُن کے درمِیان آیا کہ خُداوندکے آگے حاضِر ہو۔
{2:2} اور خُداوند نے شَیطان سے پُوچھا کہ تُو کہاں سے آتاہے؟ شَیطان نے خُداوند کو جواب دِیا کہ زمِین پر اِدھراُدھر گُھومتا پِھرتا اور اُس میں سَیر کرتا ہُؤا آیاہُوں۔
{2:3} خُداوند نے شَیطان سے کہا کیا تُو نے میرے بندہ ایُّوب کے حال پر بھی کُچھ غَور کیا؟ کیونکہ زمِین پر اُس کی طرح کامِل اور راستباز آدمی جو خُدا سے ڈرتا اور بدی سے دُور رہتا ہو کوئی نہیں اور گو تُو نے مُجھ کو اُبھاراکہ بے سبب اُسے ہلاک کرُوں تَو بھی وہ اپنی راستی پرقائِم ہے۔
{2:4} شَیطان نے خُداوند کو جواب دِیا کہ کھال کے بدلے کھال بلکہ اِنسان اپنا سارا مال اپنی جان کے لِئے دے ڈالے گا۔
{2:5} اب فقط اپنا ہاتھ بڑھا کر اُس کی ہڈّی اور اُس کے گوشت کو چُھو دے تو وہ تیرے مُنہ پر تیری تکفِیر کرے گا۔
{2:6} خُداوند نے شَیطان سے کہا کہ دیکھ وہ تیرے اِختیارمیں ہے ۔ فقط اُس کی جان محفُوظ رہے۔
{2:7} تب شَیطان خُداوند کے سامنے سے چلا گیا اور ایُّوب کو تلوے سے چاند تک درد ناک پھوڑوں سے دُکھ دِیا۔
{2:8} اور وہ اپنے کو کُھجانے کے لِئے ایک ٹِھیکرا لے کر راکھ پر بَیٹھ گیا۔
{2:9} تب اُس کی بِیوی اُس سے کہنے لگی کہ کیا تُو اب بھی اپنی راستی پرقائِم رہے گا؟ خُدا کی تکفِیر کر اورمَر جا۔
{2:10} پر اُس نے اُس سے کہا کہ تُو نادان عَورتوں کی سی باتیں کرتی ہے ۔ کیا ہم خُدا کے ہاتھ سے سُکھ پائیں اوردُکھ نہ پائیں؟ اِن سب باتوں میں ایُّوب نے اپنے لبوں سے خطا نہ کی۔
{i2:11} ایُّوب کے دوست آتے ہیں
{2:11} جب ایُّوب کے تِین دوستوں تیمانی الِیفز اور سُوخی بِلدد اور نعماتی ضُوفر نے اُس ساری آفت کا حال جواُس پر آئی تھی سُنا تو وہ اپنی اپنی جگہ سے چلے اوراُنہوں نے آپس میں عہد کِیا کہ جا کر اُس کے ساتھ روئیں اور اُسے تسلّی دیں۔
{2:12} اور جب اُنہوں نے دُور سے نِگاہ کی اور اُسے نہ پہچاناتو وہ چِلاّ چِلاّ کر رونے لگے اور ہر ایک نے اپنا پَیراہن چاک کِیا اور اپنے سر کے اُوپر آسمان کی طرف دُھول اُڑائی۔
{2:13} اور وہ سات دِن اور سات رات اُس کے ساتھ زمِین پر بَیٹھے رہے اور کِسی نے اُس سے ایک بات نہ کہی کیونکہ اُنہوں نے دیکھا کہ اُس کا غم بُہت بڑا ہے۔
{i3:1} ایُّوب خُدا سے شِکایت کرتا ہے
{3:1} اِس کے بعد ایُّوب نے اپنا مُنہ کھول کر اپنے جنم دِن پر لَعنت کی۔
{3:2} اور ایُّوب کہنے لگا:-
{3:3} نابُود ہو وہ دِن جِس میں مَیں پَیدا ہؤُا اور وہ رات بھی جِس میں کہا گیا کہ دیکھو بیٹاہُؤا!
{3:4} وہ دِن اندھیرا ہو جائے ۔ خُدا اُوپر سے اُس کا لِحاظ نہ کرے اور نہ اُس پر روشنی پڑے!
{3:5} اندھیرا اور مَوت کا سایہ اُس پر قابِض ہوں۔ بدلی اُس پر چھائی رہے اور دِن کو تارِیک کر دینے والی چِیزیں اُسے دہشت زدہ کریں۔
{3:6} گہری تارِیکی اُس رات کو دبوچ لے ۔ وہ سال کے دِنوں کے درمِیان خُوشی نہ کرنے پائے اور نہ مہِینوں کے شُمار میں آئے!
{3:7} وہ رات بانجھ ہو جائے۔ اُس میں خُوشی کی کوئی صدا نہ آئے!
{3:8} دِن پر لَعنت کرنے والے اُس پر لَعنت کریں اور وہ بھی جو اژدہا کو چھیڑنے کو تیّارہیں!
{3:9} اُس کی شام کے تارے تارِیک ہو جائیں ۔ وہ رَوشنی کی راہ دیکھے جب کہ وہ ہے نہیں اور نہ وہ صُبح کی پلکوں کودیکھے!
{3:10} کیونکہ اُس نے میری ماں کے رَحِم کے دروازوں کو بندنہ کِیا اور دُکھ کو میری آنکھوں سے چُھپا نہ رکھّا۔
{3:11} مَیں رَحِم ہی میں کیوں نہ مَرگیا؟ مَیں نے پیٹ سے نِکلتے ہی جان کیوں نہ دے دی؟
{3:12} مُجھے قبُول کرنے کو گُھٹنے کیوں تھے اور چھاتِیاں کہ مَیں اُن سے پِیُوں؟
{3:13} نہیں تو اِس وقت مَیں پڑا ہوتا اور بے خبر رہتا مَیں سو جاتا ۔ تب مُجھے آرام مِلتا۔
{3:14} زمِین کے بادشاہوں اور مُشِیروں کے ساتھ جِنہوں نے اپنے لِئے مقبرے بنائے۔
{3:15} یا اُن شاہزادوں کے ساتھ ہوتا جِن کے پاس سونا تھا ۔ جِنہوں نے اپنے گھر چاندی سے بھر لِئے تھے۔
{3:16} یا پوشِیدہ اِسقاطِ حمل کی مانِند مَیں وجُود میں نہ آتا یا اُن بچّوں کی مانِند جِنہوں نے رَوشنی ہی نہ دیکھی۔
{3:17} وہاں شرِیر فساد سے باز آتے ہیں اور تھکے ماندے راحت پاتے ہیں۔
{3:18} وہاں قَیدی مِل کر آرام کرتے ہیں اور داروغہ کی آواز سُننے میں نہیں آتی۔
{3:19} چھوٹے اور بڑے دونوں وہِیں ہیں اور نَوکر اپنے آقا سے آزاد ہے۔
{3:20} دُکھیارے کوروشنی اور تلخ جان کو زِندگی کیوں مِلتی ہے؟
{3:21} جو مَوت کی راہ دیکھتے ہیں پر وہ آتی نہیں اور چُھپے خزانوں سے زِیادہ اُس کے جویان ہیں۔
{3:22} جو نِہایت شادمان اور خُوش ہوتے ہیں جب قبر کو پا لیتے ہیں
{3:23} اَیسے آدمی کو روشنی کیوں مِلتی ہے جِس کی راہ چُھپی ہے اور جِسے خُدا نے ہر طرف سے بند کر دِیا ہے؟
{3:24} کیونکہ میرے کھانے کی جگہ میری آہیں ہیں اور میرا کراہنا پانی کی طرح جاری ہے۔
{3:25} کیونکہ جِس بات سے مَیں ڈرتا ہُوں وُہی مُجھ پر آتی ہے اور جِس بات کا مُجھے خَوف ہوتا ہے وُہی مُجھ پر گُذرتی ہے ۔
{3:26} کیونکہ مُجھے نہ چَین ہے نہ آرام نہ مُجھے کل پڑتی ہے بلکہ مُصِیبت ہی آتی ہے۔
{i4:1} پہلا مُکالمہ
{4:1} تب تیمانی الِیفز کہنے لگا:-
{4:2} اگر کوئی تُجھ سے بات چِیت کرنے کی کوشِش کرے تو کیاتُو رنجِیدہ ہوگا؟ پر بولے بغَیر کَون رہ سکتاہے ؟
{4:3} دیکھ! تُو نے بُہتوں کو سِکھایا اور کمزور ہاتھوں کو مضبُوط کِیا۔
{4:4} تیری باتوں نے گِرتے ہُوئے کو سنبھالا اور تُو نے لڑکھڑاتے گُھٹنوں کو پایدار کِیا۔
{4:5} پر اب تو تُجھی پر آ پڑی اور تُو بے دِل ہُؤا جاتاہے ۔ اُس نے تُجھے چُھؤا اور تُو گھبرا اُٹھا۔
{4:6} کیا تیری خُدا ترسی ہی تیرا بھروسا نہیں؟ کیا تیری راہوں کی راستی تیری اُمّیدنہیں؟
{4:7} کیا تُجھے یاد ہے کہ کبھی کوئی معصُوم بھی ہلاک ہُؤاہے؟ یا کہِیں راستباز بھی کاٹ ڈالے گئے؟
{4:8} میرے دیکھنے میں تو جو گُناہ کو جوتتے اور دُکھ بوتے ہیں وُہی اُس کو کاٹتے ہیں۔
{4:9} وہ خُدا کے دَم سے ہلاک ہوتے اور اُس کے غضب کے جھوکے سے بھسم ہوتے ہیں۔
{4:10} بَبر کی گرج اور خُون خوار بَبر کی دھاڑ اور بَبر کے بچّوں کے دانت ۔ یہ سب توڑے جاتے ہیں ۔
{4:11} شِکار نہ پانے سے بُڈّھا بَبر ہلاک ہوتا اور شیرنی کے بچّے تِتّربِتّر ہو جاتے ہیں۔
{4:12} ایک بات چُپکے سے میرے پاس پُہنچائی گئی ۔ اُس کی بِھنک میرے کان میں پڑی۔
{4:13} رات کی رویتوں کے خیالوں کے درمِیان جب لوگوں کو گہری نِیند آتی ہے۔
{4:14} مُجھے خَوف اور کپکپی نے اَیسا پکڑا کہ میری سب ہڈِّیوں کو ہِلاڈالا۔
{4:15} تب ایک رُوح میرے سامنے سے گذُری اور میرے رونگٹے کھڑے ہو گئے۔
{4:16} وہ چُپ چاپ کھڑی ہو گئی پر مَیں اُس کی شکل پہچان نہ سکا ۔ ایک صُورت میری آنکھوں کے سامنے تھی اور سنّاٹا تھا ۔ پِھر مَیں نے ایک آواز سُنی ۔کہ
{4:17} کیا فانی اِنسان خُدا سے زِیادہ عادِل ہو گا؟ کیا آدمی اپنے خالِق سے زِیادہ پاک ٹھہرے گا؟
{4:18} دیکھ! اُسے اپنے خادِموں کا اِعتبار نہیں اور وہ اپنے فرِشتوں پر حماقت کو عائِد کرتا ہے۔
{4:19} پِھر بھلا اُن کی کیا حقِیقت ہے جو مِٹّی کے مکانوں میں رہتے ہیں۔ جِن کی بُنیاد خاک میں ہے اور جو پتنگے سے بھی جلدی پِس جاتے ہیں!
{4:20} وہ صُبح سے شام تک ہلاک ہوتے ہیں۔ وہ ہمیشہ کے لِئے فنا ہو جاتے ہیں اور کوئی اُن کا خیال بھی نہیں کرتا۔
{4:21} کیا اُن کے ڈیرے کی ڈوری اُن کے اندر ہی اندر توڑی نہیں جاتی؟ وہ مَرتے ہیں اور یہ بھی بغَیر دانائی کے۔
{5:1} ذرا پُکار ۔ کیا کوئی ہے جو تُجھے جواب دے گا؟ اور مُقدّسوں میں سے تُو کِس کی طرف پِھرے گا؟
{5:2} کیونکہ کُڑھنا بیوُقُوف کو مار ڈالتا ہے اور جلن احمق کی جان لے لیتی ہے۔
{5:3} مَیں نے بیوُقُوف کو جڑ پکڑتے دیکھا ہے پر ناگہان اُس کے مسکن پر لَعنت کی۔
{5:4} اُس کے بال بچّے سلامتی سے دُور ہیں ۔ وہ پھاٹک ہی پر کُچلے جاتے ہیں اور کوئی نہیں جو اُنہیں چُھڑائے۔
{5:5} بُھوکا اُس کی فصل کو کھاتا ہے بلکہ اُسے کانٹوں میں سے بھی نِکال لیتا ہے اور پِیاسا اُس کے مال کو نِگل جاتا ہے۔
{5:6} کیونکہ مُصِیبت مِٹّی میں سے نہیں اُگتی ۔ نہ دُکھ زمِین میں سے نِکلتا ہے۔
{5:7} پر جَیسے چِنگارِیاں اُوپر ہی کو اُڑتی ہیں وَیسے ہی اِنسان دُکھ کے لِئے پَیدا ہُؤا ہے۔
{5:8} لیکن مَیں تو خُدا کا ہی طالِب رہُوں گا اور اپنا مُعاملہ خُدا ہی پر چھوڑُوںگا۔
{5:9} جو اَیسے بڑے بڑے کام جو دریافت نہیں ہو سکتے اور بے شُمار عجِیب کام کرتا ہے۔
{5:10} وُہی زمِین پر مِینہ برساتا اور کھیتوں میں پانی بھیجتا ہے۔
{5:11} اِسی طرح وہ فروتنوں کو اُونچی جگہ پر بِٹھاتا ہے اور ماتم کرنے والے سلامتی کی سرفرازِی پاتے ہیں۔
{5:12} وہ عیّاروں کی تدبِیروں کو باطِل کر دیتا ہے ۔ یہاں تک کہ اُن کے ہاتھ اُن کے مقصُود کو پُورا نہیں کرسکتے
{5:13} وہ ہوشیاروں کو اُن ہی کی چالاکِیوں میں پھنساتا ہے اور ٹیڑھے لوگوں کی مشورت جلد جاتی رہتی ہے۔
{5:14} اُنہیں دِن دِہاڑے اندھیرے سے پالا پڑتا ہے اور وہ دوپہر کے وقت اَیسے ٹٹولتے پِھرتے ہیں جَیسے رات کو۔
{5:15} لیکن مُفلِس کو اُن کے مُنہ کی تلوار اور زبردست کے ہاتھ سے وہ بچا لیتا ہے۔
{5:16} سو مسکِین کو اُمّید رہتی ہے اور بدکاری اپنا مُنہ بند کر لیتی ہے۔
{5:17} دیکھ! وہ آدمی جِسے خُدا تنبِیہ کرتا ہے خُوش قِسمت ہے ۔ اِس لِئے قادِرِ مُطلق کی تادِیب کو حقِیر نہ جان۔
{5:18} کیونکہ وُہی مجرُوح کرتا اور پٹّی باندھتا ہے ۔ وُہی زخمی کرتا ہے اور اُسی کے ہاتھ چنگا کرتے ہیں۔
{5:19} وہ تُجھے چھ مُصِیبتوں سے چُھڑائے گا بلکہ سات میں بھی کوئی آفت تُجھے چُھونے نہ پائے گی ۔
{5:20} کال میں وہ تُجھ کو مَوت سے بچائے گا اور لڑائی میں تلوار کی دھار سے۔
{5:21} تُو زُبان کے کوڑے سے محفُوظ رکھّاجائے گا اور جب ہلاکت آئے گی تو تُجھے ڈر نہیں لگے گا۔
{5:22} تُو ہلاکت اور خُشک سالی پرہنسے گا اور زمِین کے درِندوں سے تُجھے کُچھ خَوف نہ ہو گا۔
{5:23} مَیدان کے پتّھروں کے ساتھ تیرا ایکا ہوگا اور جنگلی درِندے تُجھ سے میل رکھّیں گے
{5:24} اور تُو جانے گا کہ تیرا ڈیرا محفُوظ ہے اور تُو اپنے مسکن میں جائے گا اور کوئی چِیز غائِب نہ پائے گا۔
{5:25} تُجھے یہ بھی معلُوم ہو گا کہ تیری نسل بڑی اور تیری اَولاد زمِین کی گھاس کی مانِند برومند ہوگی۔
{5:26} تُو پُوری عُمر میں اپنی قبر میں جا ئے گا جَیسے اناج کے پُولے اپنے وقت پر جمع کِئے جاتے ہیں ۔
{5:27} دیکھ! ہم نے اِس کی تحقِیق کی اور یہ بات یُوں ہی ہے۔ اِسے سُن لے اور اپنے فائِدہ کے لِئے اِسے یاد رکھ۔
{6:1} تب ایُّوب نے جواب دیا:-
{6:2} کاشکہ میرا کُڑھنا تولا جاتا اور میری ساری مُصِیبت ترازُو میں رکھّی جاتی!
{6:3} تو وہ سمُندر کی ریت سے بھی بھاری اُترتی۔ اِسی لِئے میری باتیں بے تامُّلی کی ہیں
{6:4} کیونکہ قادِرِ مُطلق کے تِیر میرے اندر لگے ہُوئے ہیں ۔ میری رُوح اُن ہی کے زہر کو پی رہی ہے۔ خُدا کی ڈراونی باتیں میرے خِلاف صف باندھے ہُوئے ہیں۔
{6:5} کیا جنگلی گدھا اُس وقت بھی رینکتاہے جب اُسے گھاس مِل جاتی ہے؟ یا کیا بَیل چارا پا کر ڈکارتا ہے؟
{6:6} کیا پِھیکی چِیز بے نمک کھائی جا سکتی ہے؟ یا کیا انڈے کی سفیدی میں کوئی مزہ ہے؟
{6:7} میری رُوح کو اُن کے چُھونے سے بھی اِنکار ہے ۔ وہ میرے لِئے مکرُوہ غِذا ہیں۔
{6:8} کاش کہ میری درخواست منظُورہوتی اور خُدا مُجھے وہ چِیز بخشتا جِس کی مُجھے آرزُو ہے!
{6:9} یعنی خُدا کو یِہی منظُور ہوتا کہ مُجھے کُچل ڈالے
{6:10} اور اپنا ہاتھ چلا کر مُجھے کاٹ ڈالے! تو مُجھے تسلّی ہوتی بلکہ مَیں اُس اٹل درد میں بھی شادمان رہتا کیونکہ مَیں نے اُس قُدُّوس کی باتوں کا اِنکار نہیں کِیا۔
{6:11} میری طاقت ہی کیا ہے جو مَیں ٹھہرارہُوں؟ اور میرا انجام ہی کیا ہے جو مَیں صبرکرُوں؟
{6:12} کیا میری طاقت پتّھروں کی طاقت ہے؟ یا میرا جِسم پِیتل کاہے؟
{6:13} کیا بات یِہی نہیں کہ مَیں بے بس ہُوں اور کام کرنے کی قُوّت مُجھ سے جاتی رہی ہے؟
{6:14} اُس پر جو بے دِل ہونے کو ہے اُس کے دوست کی طرف سے مِہربانی ہونی چاہئے بلکہ اُس پر بھی جو قادِرِ مُطلِق کا خَوف چھوڑ دیتاہے۔
{6:15} میرے بھائِیوں نے نالے کی طرح دغا کی۔ اُن وادِیوں کے نالوں کی طرح جو سُوکھ جاتے ہیں۔
{6:16} جو یخ کے سبب سے کالے ہیں اور جِن میں برف چُھپی ہے۔
{6:17} جِس وقت وہ گرم ہوتے ہیں تو غائِب ہو جاتے ہیں اور جب گرمی پڑتی ہے تو اپنی جگہ سے اُڑ جاتے ہیں۔
{6:18} قافِلے اپنے راستہ سے مُڑ جاتے ہیں اور بیابان میں جا کر ہلاک ہو جاتے ہیں۔
{6:19} تیما کے قافِلے دیکھتے رہے ۔ سبا کے کاروان اُن کے اِنتظار میں رہے۔
{6:20} وہ شرمِندہ ہُوئے کیونکہ اُنہوں نے اُمّید کی تھی۔ وہ وہاں آئے اور پشیمان ہُوئے۔
{6:21} سو تُمہاری بھی کوئی حقِیقت نہیں ۔ تُم ڈراونی چِیز دیکھ کر ڈر جاتے ہو۔
{6:22} کیا مَیں نے کہا کُچھ مُجھے دو؟ یا اپنے مال میں سے میرے لِئے رِشوت دو؟
{6:23} یا مُخالِف کے ہاتھ سے مُجھے بچاؤ؟ یا ظالِموں کے ہاتھ سے مُجھے چُھڑاؤ؟
{6:24} مُجھے سمجھاؤ اور مَیں خاموش رہُوں گا اور مُجھے سمجھاؤ کہ مَیں کِس بات میں چُوکا۔
{6:25} راستی کی باتیں کَیسی مُؤثِّر ہوتی ہیں! پر تُمہا ری دلِیل کِس بات کی تردِید کرتی ہے؟
{6:26} کیا تُم اِس خیال میں ہو کہ لفظوں کی تردِیدکرو؟ اِس لِئے کہ مایُوس کی باتیں ہوا کی طرح ہوتی ہیں۔
{6:27} ہاں تُم تو یتِیموں پر قُرعہ ڈالنے والے اور اپنے دوست کو سَوداگری کا مال بنانے والے ہو۔
{6:28} اِس لِئے ذرا میری طرف نِگاہ کرو کیونکہ تُمہارے مُنہ پر مَیں ہرگِز جُھوٹ نہ بولُوںگا۔
{6:29} مَیں تُمہاری مِنّت کرتا ہُوں ۔ باز آؤ ۔ بے اِنصافی نہ کرو۔ ہاں باز آؤ ۔ مَیں حق پر ہُوں۔
{6:30} کیا میری زُبان پر بے اِنصافی ہے؟ کیا فِتنہ انگیزی کی باتوں کے پہچاننے کا مُجھے شعُور نہیں؟
{7:1} کیا اِنسان کے لِئے زمِین پر جنگ و جدل نہیں؟ اور کیا اُس کے دِن مزدُور کے سے نہیں ہوتے؟
{7:2} جَیسے نَوکر سایہ کی بڑی آرزُو کرتا ہے اور مزدُور اپنی اُجرت کا مُنتظِر رہتا ہے۔
{7:3} وَیسے ہی مَیں بُطلان کے مہِینوں کا مالِک بنایا گیا ہُوں اور مُصِیبت کی راتیں میرے لِئے ٹھہرائی گئی ہیں۔
{7:4} جب مَیں لیٹتا ہُوں تو کہتا ہُوں کب اُٹُھوں گا؟ پر رات لمبی ہوتی ہے اور دِن نِکلنے تک اِدھر اُدھر کروٹیں بدلتا رہتا ہُوں۔
{7:5} میرا جِسم کِیڑوں اور مِٹّی کے ڈھیلوں سے ڈھکا ہے ۔ میری کھال سِمٹتی اور پِھر ناسُور ہو جاتی ہے
{7:6} میرے دِن جُلاہے کی ڈھرکی سے بھی تیز رفتار ہیں اور بغَیر اُمّید کے گُذر جاتے ہیں۔
{7:7} آہ! یاد کر کہ میری زِندگی ہوا ہے اور میری آنکھ خُوشی کو پِھر نہ دیکھے گی۔
{7:8} جو مُجھے اب دیکھتا ہے اُس کی آنکھ مُجھے پِھر نہ دیکھے گی۔ تیری آنکھیں تو مُجھ پر ہوں گی پر مَیں نہ ہُوںگا۔
{7:9} جَیسے بادل پھٹ کر غائِب ہو جاتا ہے وَیسے ہی وہ جو قبر میں اُترتا ہے پِھر کبھی اُوپرنہیں آتا۔
{7:10} وہ اپنے گھر کو پِھر نہ لَوٹے گا ۔ نہ اُس کی جگہ اُسے پِھر پہچانے گی۔
{7:11} اِس لِئے مَیں اپنا مُنہ بند نہیں رکھُّوںگا ۔ مَیں اپنی رُوح کی تلخی میں بولتا جاؤُںگا۔ مَیں اپنی جان کے عذاب میں شِکوہ کرُوںگا۔
{7:12} کیا مَیں سمُندر ہُوں یامگرمچھ جو تُو مُجھ پرپہرا بِٹھاتاہے؟
{7:13} جب مَیں کہتا ہُوں میرا بِستر مُجھے آرام پُہنچائے گا ۔ میرا بِچَھونا میرے غم کو ہلکاکرے گا
{7:14} تو تُو خوابوں سے مُجھے ڈراتا اور رویتوں سے مُجھے سہما دیتا ہے۔
{7:15} یہاں تک کہ میری جان پھانسی اور مَوت کو میری اِن ہڈّیوں پر ترجِیح دیتی ہے۔
{7:16} مُجھے اپنی جان سے نفرت ہے ۔ مَیں ہمیشہ تک زِندہ رہنانہیں چاہتا۔ مُجھے چھوڑ دے کیونکہ میرے دِن بُطلان ہیں۔
{7:17} اِنسان کی بِساط ہی کیا ہے جو تُو اُسے سرفراز کرے اور اپنا دِل اُس پر لگائے
{7:18} اور ہر صُبح اُس کی خبرلے اور ہر لمحہ اُسے آزمائے؟
{7:19} تُو کب تک اپنی نِگاہ میری طرف سے نہیں ہٹائے گا اور مُجھے اِتنی بھی مُہلت نہ دے گا کہ اپنا تُھوک نِگل لُوں؟
{7:20} اَے بنی آدم کے ناظِر! اگر مَیں نے گُناہ کِیا ہے توتیراکیا بِگاڑتا ہُوں؟ تُو نے کیوں مُجھے اپنا نِشانہ بنا لِیا ہے یہاں تک کہ مَیں اپنے آپ پر بوجھ ہُوں؟
{7:21} تُو میرا گُناہ کیوں نہیں مُعاف کرتا اور میری بدکاری کیوں نہیں دُور کردیتا؟ اب تو مَیں مِٹّی میں سوجاؤُںگا اور تُو مُجھے خُوب ڈُھونڈے گا پر مَیں نہ ہُوںگا۔
{8:1} تب بِلدد سُوخی کہنے لگا:-
{8:2} تُو کب تک اَیسے ہی بکتارہے گا؟ اور تیرے مُنہ کی باتیں کب تک آندھی کی طرح ہوں گی ؟
{8:3} کیا خُدا بے اِنصافی کرتا ہے؟ کیا قادرِ مُطلق عدل کا خُون کرتا ہے؟
{8:4} اگر تیرے فرزندوں نے اُس کا گُناہ کِیا ہے اور اُس نے اُنہیں اُن ہی کی خطا کے حوالہ کردِیا
{8:5} تَو بھی اگر تُو خُدا کو خُوب ڈھونڈتا اور قادرِ مُطلق کے حضُور مِنّت کرتا
{8:6} تو اگر تُو پاک دِل اور راستبازہوتا تو وہ ضرُور اب تیرے لِئے بیدار ہوجاتا اور تیری راستبازی کے مسکن کو برومند کرتا۔
{8:7} اور اگرچہ تیرا آغاز چھوٹا ساتھا تَو بھی تیرا انجام بُہت بڑا ہوتا۔
{8:8} ذرا پِچھلے زمانہ کے لوگوں سے پُوچھ اور جو کُچھ اُن کے باپ دادا نے تحقِیق کی ہے اُس پر دھیان کر
{8:9} (کیونکہ ہم تو کل کے ہیں اور کُچھ نہیں جانتے اور ہمارے دِن زمِین پر سایہ کی مانِندہیں)۔
{8:10} کیا وہ تُجھے نہ سِکھائیں گے اورنہ بتائیں گے اور اپنے دِل کی باتیں نہیں کریں گے؟
{8:11} کیا ناگرموتھا بغَیر کِیچڑ کے اُگ سکتاہے؟ کیا سرکنڈا بغَیر پانی کے بڑھ سکتا؟
{8:12} جب وہ ہرا ہی ہے اور کاٹا بھی نہیں گیا تَو بھی اَور پَودوں سے پہلے سُوکھ جاتا ہے۔
{8:13} اَیسی ہی اُن سب کی راہیں ہیں جو خُدا کو بُھول جاتے ہیں۔ بے خُدا آدمی کی اُمّید ٹُوٹ جائے گی۔
{8:14} اُس کا اِعتماد جاتارہے گا اور اُس کا بھروسا مکڑی کا جالا ہے۔
{8:15} وہ اپنے گھر پر ٹیک لگائے گا لیکن وہ کھڑانہ رہے گا۔ وہ اُسے مضبُوطی سے تھامے گا پر وہ قائِم نہ رہے گا۔
{8:16} وہ دُھوپ پا کر ہرا بھرا ہو جاتاہے اور اُس کی ڈالِیاں اُسی کے باغ میں پَھیلتی ہیں۔
{8:17} اُس کی جڑیں ڈھیر میں لِپٹی ہُوئی ہیں۔ وہ پتّھروں کی جگہ کو دیکھ لیتا ہے۔
{8:18} اگر وہ اپنی جگہ سے نیست کِیاجائے تو وہ اُس کا اِنکار کر کے کہنے لگے گی کہ مَیں نے تُجھے دیکھا ہی نہیں۔
{8:19} دیکھ! اُس کی راہ کی خُوشی اِتنی ہی ہے اور مِٹّی میں سے دُوسرے اُگ آئیں گے۔
{8:20} دیکھ! خُدا کامِل آدمی کو چھوڑ نہ دے گا۔ نہ وہ بدکرداروں کو سنبھالے گا۔
{8:21} وہ اب بھی تیرے مُنہ کو ہنسی سے بھردے گا اور تیرے لبوں کو للکار کی آواز سے۔
{8:22} تیرے نفرت کرنے والے شرم کا جامہ پہنیں گے اور شرِیروں کا ڈیرا قائِم نہ رہے گا۔
{9:1} پِھر ایُّوب نے جواب دِیا:-
{9:2} درحقِیقت مَیں جانتا ہُوں کہ بات یُوں ہی ہے پر اِنسان خُدا کے حضُور کَیسے راستباز ٹھہرے؟
{9:3} اگر وہ اُس سے بحث کرنے کو راضی بھی ہو تو یہ ہزار باتوں میں سے اُسے ایک کا بھی جواب نہ دے سکے گا ۔
{9:4} وہ دِل کا عقل مند اور طاقت میں زورآور ہے ۔ کِس نے جُرأت کر کے اُس کا سامنا کِیا اور برومند ہُؤا؟
{9:5} وہ پہاڑوں کو ہٹا دیتا ہے اور اُنہیں پتا بھی نہیں لگتا۔ وہ اپنے قہر میں اُنہیں اُلٹ دیتا ہے ۔
{9:6} وہ زمِین کو اُس کی جگہ سے ہِلا دیتاہے اور اُس کے سُتُون کانپنے لگتے ہیں۔
{9:7} وہ آفتاب کو حُکم کرتا ہے اور وہ طلُوع نہیں ہوتا اور سِتاروں پر مُہر لگا دیتا ہے۔
{9:8} وہ آسمانوں کو اکیلا تان دیتا ہے اور سمُندر کی لہروں پر چلتا ہے ۔
{9:9} اُس نے بناتُ النّعش اور جبّار اورثُریّا اور جنُوب کے بُرجوں کو بنایا ۔
{9:10} وہ بڑے بڑے کام جو دریافت نہیں ہوسکتے اور بے شُمار عجائِب کرتا ہے۔
{9:11} دیکھو! وہ میرے پاس سے گُذرتا ہے پر مُجھے دِکھائی نہیں دیتا ۔ وہ آگے بھی بڑھ جاتا ہے پر مَیں اُسے نہیں دیکھتا۔
{9:12} دیکھو! وہ شِکار پکڑتا ہے ۔ کَون اُسے روک سکتا ہے؟ کَون اُس سے کہے گا کہ تُو کیا کرتاہے؟
{9:13} خُدا اپنے غضب کو نہیں ہٹائے گا۔ رہب کے مددگار اُس کے نِیچے جُھک جاتے ہیں۔
{9:14} پِھر میری کیا حقِیقت ہے کہ مَیں اُسے جواب دُوں اور اُس سے بحث کرنے کو اپنے لفظ چھانٹ چھانٹ کر نِکالُوں؟
{9:15} اُسے تو مَیں اگر صادِق بھی ہوتا تو جواب نہ دیتا۔ مَیں اپنے مُخالِف کی مِنّت کرتا۔
{9:16} اگر وہ میرے پُکارنے پر مُجھے جواب بھی دیتا تَو بھی مَیں یقِین نہ کرتا کہ اُس نے میری آواز سُنی۔
{9:17} وہ طُوفان سے مُجھے توڑتا ہے اور بے سبب میرے زخموں کو زِیادہ کرتا ہے۔
{9:18} وہ مُجھے دَم نہیں لینے دیتا بلکہ مُجھے تلخی سے لبریز کرتا ہے۔
{9:19} اگر زورآور کی طاقت کا ذِکر ہو تو دیکھو وہ ہے! اور اگر اِنصاف کا تو میرے لِئے وقت کَون ٹھہرائے گا؟
{9:20} اگر مَیں صادِق بھی ہُوں تَو بھی میرا ہی مُنہ مُجھے مُلزِم ٹھہرائے گا۔ اگر مَیں کامِل بھی ہُوں تَو بھی یہ مُجھے کج رَو ثابِت کرے گا۔
{9:21} مَیں کامِل تو ہُوں پر مَیں اپنے کو کُچھ نہیں سمجھتا۔ مَیں اپنی زِندگی کو حقِیر جانتا ہُوں۔
{9:22} یہ سب ایک ہی بات ہے اِس لِئے مَیں کہتا ہُوں کہ وہ کامِل اور شرِیر دونوں کو ہلاک کر دیتاہے۔
{9:23} اگر مری ناگہان ہلاک کرنے لگے تو وہ بے گُناہ کی آزمایِش کا مضحکہ اُڑاتا ہے۔
{9:24} زمِین شرِیروں کو سپُرد کر دی گئی ہے۔ وہ اُس کے حاکِموں کے مُنہ ڈھانک دیتا ہے۔ اگر وُہی نہیں تو اَور کَون ہے؟
{9:25} میرے دِن ہرکاروں سے بھی تیزرَو ہیں۔ وہ اُڑے چلے جاتے ہیں اور خُوشی نہیں دیکھنے پاتے۔
{9:26} وہ تیز جہازوں کی طرح نِکل گئے اور اُس عُقاب کی مانِند جو شِکار پر جھپٹتا ہو۔
{9:27} اگر مَیں کہُوں مَیں اپنا غم بُھلا دُوں گا اور اُداسی کو چھوڑ کر دِل شاد ہُوںگا
{9:28} تو مَیں اپنے دُکھوں سے ڈرتا ہُوں۔ مَیں جانتا ہُوں کہ تُو مُجھے بے گُناہ نہ ٹھہرائے گا۔
{9:29} مَیں تو مُلزِم ٹھہرُوں گا۔ پِھر مَیں عبث زحمت کیوں اُ ٹھاؤُں؟
{9:30} اگر مَیں اپنے کو برف کے پانی سے دھوؤُں اور اپنے ہاتھ کِتنے ہی صاف کرُوں
{9:31} تَو بھی تُو مُجھے کھائی میں غوطہ دے گا اور میرے ہی کپڑے مُجھ سے گِھن گھائیں گے ۔
{9:32} کیونکہ وہ میری طرح آدمی نہیں کہ مَیں اُسے جواب دُوں اور ہم عدالت میں باہم حاضِر ہوں۔
{9:33} ہمارے درمیان کوئی ثالِث نہیں جو ہم دونوں پر اپنا ہاتھ رکھّے۔
{9:34} وہ اپنا عصا مُجھ سے ہٹا لے اور اُس کی ڈراونی بات مُجھے ہِراسان نہ کرے ۔
{9:35} تب مَیں کُچھ کہُوں گا اور اُس سے ڈرنے کا نہیں کیونکہ اپنے آپ میں تو مَیں اَیسا نہیں ہُوں
{10:1} میری رُوح میری زِندگی سے بیزار ہے۔ مَیں اپنا شِکوہ خُوب دِل کھول کر کرُوں گا۔ مَیں اپنے دِل کی تلخی میں بولُوں گا۔
{10:2} مَیں خُدا سے کہُوںگا مُجھے مُلزِم نہ ٹھہرا۔ مُجھے بتا کہ تُو مُجھ سے کیوں جھگڑتا ہے۔
{10:3} کیا تُجھے اچھّا لگتا ہے کہ اندھیر کرے اور اپنے ہاتھوں کی بنائی ہُوئی چِیز کو حقِیر جانے اور شرِیروں کی مشورت کو روشن کرے؟
{10:4} کیا تیری آنکھیں گوشت کی ہیں یا تُو اَیسے دیکھتا ہے جَیسے آدمی دیکھتاہے؟
{10:5} کیا تیرے دِن آدمی کے دِن کی طرح اور تیرے سال اِنسان کے ایّام کی مانِند ہیں
{10:6} کہ تُو میری بدکاری کو پُوچھتا اور میرا گُناہ ڈُھونڈتا ہے
{10:7} گو تُجھے معلُوم ہے کہ مَیں شرِیر نہیں ہُوں اور کوئی نہیں جو تیرے ہاتھ سے چُھڑاسکے؟
{10:8} تیرے ہی ہاتھوں نے مُجھے بنایا اور سراسر جوڑ کر کامِل کِیا۔ پِھر بھی تُو مُجھے ہلاک کرتا ہے۔
{10:9} یاد کر کہ تُو نے گُندھی ہُوئی مِٹّی کی طرح مُجھے بنایا اور کیا تُو مُجھے پِھر خاک میں مِلائے گا؟
{10:10} کیا تُو نے مُجھے دُودھ کی طرح نہیں اُنڈیلا اور پنِیر کی طرح نہیں جمایا؟
{10:11} پِھر تُو نے مُجھ پر چمڑا اور گوشت چڑھایا اور ہڈِ ّیوں اور نسوں سے مُجھے جوڑ دِیا۔
{10:12} تُو نے مُجھے جان بخشی اور مُجھ پر کرم کِیا اور تیری نِگہبانی نے میری رُوح سلامت رکھّی
{10:13} تَو بھی تُو نے یہ باتیں اپنے دِل میں چُھپا رکھّی تِھیں۔ مَیں جانتا ہُوں کہ تیرا یِہی اِرادہ ہے کہ
{10:14} اگر مَیں گُناہ کرُوں تو تُو مُجھ پر نِگران ہو گا۔ اور تُو مُجھے میری بدکاری سے بری نہیں کرے گا۔
{10:15} اگر مَیں بدی کرُوں تو مُجھ پرافسوس! اگر مَیں صادِق بنُوں تَو بھی اپنا سر نہیں اُٹھانے کا کیونکہ مَیں رُسوائی سے بھرا ہُوں اور اپنی مُصِیبت کو دیکھتا رہتاہُوں
{10:16} اور اگر سر اُٹھاؤں تو تُو شیر کی طرح مُجھے شِکارکرتا ہے اور پِھر عجِیب صُورت میں مُجھ پر ظاہِر ہوتا ہے۔
{10:17} تُو میرے خِلاف نئے نئے گواہ لاتا ہے اور اپنا قہر مُجھ پر بڑھاتا ہے۔ نئی نئی فَوجیں مُجھ پر چڑھ آتی ہیں۔
{10:18} پس تُو نے مُجھے رَحِم سے نِکالا ہی کیوں؟ مَیں جان دے دیتا اور کوئی آنکھ مُجھے دیکھنے نہ پاتی۔
{10:19} مَیں اَیسا ہوتا کہ گویا تھا ہی نہیں۔ مَیں رَحِم ہی سے قبر میں پُہنچا دِیا جاتا۔
{10:20} کیا میرے دِن تھوڑے سے نہیں؟ بازآ اور مُجھے چھوڑ دے تاکہ مَیں کُچھ راحت پاؤُں۔
{10:21} اِس سے پہلے کہ مَیں وہاں جاؤُں جہاں سے پِھر نہ لَوٹُوں گا یعنی تارِیکی اور مَوت اور سایہ کی سرزمِین کو
{10:22} گہری تارِیکی کی سرزمِین جو خُود تارِیکی ہی ہے ۔ مَوت کے سایہ کی سرزمِین جو بے ترتِیب ہے اور جہاں روشنی بھی اَیسی ہے جَیسی تارِیکی ۔
{11:1} تب ضُوفر نعماتی نے جواب دِیا:-
{11:2} کیا اِن بُہت سی باتوں کا جواب نہ دِیاجائے؟ اور کیا بکواسی آدمی راست ٹھہرایاجائے؟
{11:3} کیا تیری لاف زنی لوگوں کو خاموش کردے؟ اور جب تُو ٹھٹّھا کرے تو کیا کوئی تُجھے شرمِندہ نہ کرے؟
{11:4} کیونکہ تُو کہتا ہے میری تعلِیم پاک ہے اور مَیں تیری نِگاہ میں بے گُناہ ہُوں۔
{11:5} کاش! خُدا خُود بولے اور تیرے خِلاف اپنے لبوں کو کھولے
{11:6} اور حِکمت کے اسرار تُجھے دِکھائے کہ وہ تاثِیر میں گُوناگُون ہے! سو جان لے کہ تیری بدکاری جِس لائِق ہے اُس سے کم ہی خُدا تُجھ سے مُطالبہ کرتا ہے۔
{11:7} کیا تُو تلاش سے خُدا کو پا سکتاہے؟ کیا تُو قادرِ مُطلق کا بھید کمال کے ساتھ دریافت کر سکتاہے؟
{11:8} وہ آسمان کی طرح اُونچا ہے ۔ تُو کیا کر سکتاہے؟ وہ پاتال سے گہرا ہے ۔ تُو کیا جان سکتاہے؟
{11:9} اُس کی ناپ زمِین سے لمبی اور سمُندر سے چَوڑی ہے۔
{11:10} اگر وہ بِیچ سے گُذر کر بند کر دے اور عدالت میں بُلائے تو کَون اُسے روک سکتاہے؟
{11:11} کیونکہ وہ بے ہُودہ آدمِیوں کو پہچانتا ہے اور بدکاری کو بھی دیکھتا ہے خواہ اُس کا خیال نہ کرے۔
{11:12} لیکن بے ہُودہ آدمی سمجھ سے خالی ہوتا ہے بلکہ اِنسان گورخر کے بچّہ کی طرح پَیدا ہوتا ہے۔
{11:13} اگر تُو اپنے دِل کو ٹِھیک کرے اور اپنے ہاتھ اُس کی طرف پَھیلائے۔
{11:14} اگر تیرے ہاتھ میں بدکاری ہو تو اُسے دُور کرے اور ناراستی کو اپنے ڈیروں میں رہنے نہ دے
{11:15} تب یقِیناً تُو اپنا مُنہ بے داغ اُٹھائے گا بلکہ تُو ثابِت قدم ہو جائے گا اور ڈرنے کا نہیں
{11:16} کیونکہ تُو اپنی خَستہ حالی کو بُھول جائے گا۔ تُو اُسے اُس پانی کی طرح یاد کرے گا جو بہہ گیا ہو۔
{11:17} اور تیری زِندگی دوپہر سے زِیادہ رَوشن ہو گی اور اگر تارِیکی ہُوئی تو وہ صُبح کی طرح ہو گی
{11:18} اور تُو مُطمئِن رہے گا کیونکہ اُمّید ہو گی اور اپنے چَوگِرد دیکھ دیکھ کر سلامتی سے آرام کرے گا
{11:19} اور تُو لیٹ جائے گا اور کوئی تُجھے ڈرائے گا نہیں بلکہ بُہتیرے تُجھ سے فریاد کریں گے
{11:20} پر شرِیروں کی آنکھیں رہ جائیں گی۔ اُن کے لِئے بھاگنے کو بھی راستہ نہ ہو گا اوردَم دے دینا ہی اُ ن کی اُمّید ہو گی۔
{12:1} تب ایُّوب نے جواب دِیا:-
{12:2} بے شک آدمی تو تُم ہی ہو اور حِکمت تُمہارے ہی ساتھ مَرے گی۔
{12:3} لیکن مُجھ میں بھی سمجھ ہے جَیسے تُم میں ہے۔ مَیں تُم سے کم نہیں۔ بَھلا اَیسی باتیں جَیسی یہ ہیں کَون نہیں جانتا؟
{12:4} مَیں اُس آدمی کی طرح ہُوں جو اپنے پڑوسی کے لِئے ہنسی کا نِشانہ بنا ہے۔ مَیں وہ آدمی تھا جو خُدا سے دُعا کرتا اور وہ اُس کی سُن لیتا تھا۔ راست اور کامِل آدمی ہنسی کا نِشانہ ہوتا ہی ہے ۔
{12:5} جو چَین سے ہے اُس کے خیال میں دُکھ کے لِئے حقارت ہوتی ہے۔ یہ اُن کے لِئے تیّار رہتی ہے جِن کا پاؤں پِھسلتا ہے۔
{12:6} ڈاکُوؤں کے ڈیرے سلامت رہتے ہیں اور جو خُدا کو غُصّہ دِلاتے ہیں وہ محفُوظ رہتے ہیں۔ اُن ہی کے ہاتھ کو خُدا خُوب بھرتا ہے۔
{12:7} حَیوانوں سے پُوچھ اور وہ تُجھے سِکھائیں گے اور ہُوا کے پرِندوں سے دریافت کر اور وہ تُجھے بتائیں گے۔
{12:8} یا زمِین سے بات کر اور وہ تُجھے سِکھائے گی اور سمُندر کی مچھلِیاں تُجھ سے بیان کریں گی۔
{12:9} کَون نہیں جانتا کہ اِن سب باتوں میں خُداوند ہی کا ہاتھ ہے جِس نے یہ سب بنایا؟
{12:10} اُسی کے ہاتھ میں ہر جاندار کی جان اور کُل بنی آدم کا دَم ہے۔
{12:11} کیا کان باتوں کو نہیں پرکھ لیتا جَیسے زُبان کھانے کو چکھ لیتی ہے؟
{12:12} بُڈّھوں میں سمجھ ہوتی ہے اور عُمر کی درازی میں دانائی۔
{12:13} خُدا میں سمجھ اور قُوّت ہے۔ اُس کے پاس مصلحت اور دانائی ہے۔
{12:14} دیکھو! وہ ڈھا دیتا ہے تو پِھر بنتا نہیں۔ وہ آدمی کو بند کر دیتا ہے تو پِھر کُھلتا نہیں۔
{12:15} دیکھو! وہ مِینہ کو روک لیتا ہے تو پانی سُوکھ جاتا ہے۔ پِھر جب وہ اُسے بھیجتا ہے تو وہ زمِین کو اُلٹ دیتا ہے ۔
{12:16} اُس میں طاقت اور تاثِیر کی قُوّت ہے۔ فریب کھانے والا اور فریب دینے والا دونوں اُسی کے ہیں ۔
{12:17} وہ مُشِیروں کو لُٹوا کر اسِیری میں لے جاتا ہے اور عدالت کرنے والوں کو بیوُقُوف بنا دیتا ہے۔
{12:18} وہ شاہی بندھنوں کو کھول ڈالتا ہے اور بادشاہوں کی کمر پر پٹکا باندھتا ہے۔
{12:19} وہ کاہِنوں کو لُٹوا کر اسِیری میں لے جاتا اور زبردستوں کو پچھاڑ دیتا ہے۔
{12:20} وہ اِعتماد والے کی قُوّتِ گویائی دُور کرتا اور بزُرگوں کی دانائی کو چِھین لیتا ہے۔
{12:21} وہ اُمرا پر حقارت برساتاہے اور زورآوروں کے کمربند کو کھول ڈالتا ہے۔
{12:22} وہ اندھیرے میں سے گہری باتوں کو آشکاراکرتا اور مَوت کے سایہ کو بھی رَوشنی میں لے آتا ہے۔
{12:23} وہ قَوموں کو بڑھا کر اُنہیں ہلاک کر ڈالتا ہے۔ وہ قَوموں کو پَھیلاتا اور پِھر اُنہیں سمیٹ لیتا ہے۔
{12:24} وہ زمِین کی قَوموں کے سرداروں کی عقل اُڑا دیتا اور اُنہیں اَیسے بیابان میں بھٹکا دیتا ہے جہاں راستہ نہیں ۔
{12:25} وہ روشنی کے بغَیر تارِیکی میں ٹٹولے پِھرتےہیں اور وہ اُنہیں اَیسا بنا دیتا ہے کہ متوالے کی طرح لڑکھڑاتے ہُوئے چلتے ہیں۔
{13:1} میری آنکھ نے تو یہ سب کُچھ دیکھا ہے۔ میرے کان نے یہ سُنا اور سمجھ بھی لِیا ہے۔
{13:2} جو کُچھ تُم جانتے ہو اُسے مَیں بھی جانتا ہُوں۔ مَیں تُم سے کم نہیں۔
{13:3} مَیں تو قادرِ مُطلِق سے گُفتگو کرنا چاہتا ہُوں۔ میری آرزُو ہے کہ خُدا کے ساتھ بحث کرُوں۔
{13:4} لیکن تُم لوگ تو جُھوٹی باتوں کے گھڑنے والے ہو۔ تُم سب کے سب نِکمّے طبِیب ہو۔
{13:5} کاش تُم بِالکُل خاموش ہوجاتے! یِہی تُمہاری عقل مندی ہوتی۔
{13:6} اب میری دلِیل سُنو اور میرے مُنہ کے دعویٰ پر کان لگاؤ۔
{13:7} کیا تُم خُدا کے حق میں ناراستی سے باتیں کرو گے اور اُس کے حق میں فریب سے بولوگے؟
{13:8} کیا تُم اُس کی طرف داری کروگے؟ کیا تُم خُدا کی طرف سے جھگڑوگے؟
{13:9} کیا یہ اچھّا ہو گا کہ وہ تُمہاری تفتِیش کرے؟ کیا تُم اُسے فریب دو گے جَیسے آدمی کو؟
{13:10} وہ ضرُور تُمہیں ملامت کرے گا۔ اگر تُم خُفیتہً طرف دارِی کرو۔
{13:11} کیا اُس کا جلال تُمہیں ڈرا نہ دے گا اور اُس کا رُعب تُم پر چھا نہ جائے گا؟
{13:12} تُمہاری معرُوف باتیں راکھ کی کہاوتیں ہیں۔ تُمہاری فصِیلیں مِٹّی کی فصِیلیں ہیں۔
{13:13} تُم چُپ رہو ۔ مُجھے چھوڑو تاکہ مَیں بول سکُوں اور پِھر مُجھ پر جو بِیتے سو بِیتے۔
{13:14} مَیں اپنا ہی گوشت اپنے دانتوں سے کیوں چباؤُں اور اپنی جان اپنی ہتھیلی پر کیوں رکھُّوں؟
{13:15} دیکھو وہ مُجھے قتل کرے گا ۔ مَیں اِنتِظار نہیں کرُوں گا ۔ بہر حال مَیں اپنی راہوں کی تائِید اُس کے حضُور کرُوں گا ۔
{13:16} یہ بھی میری نجات کا باعِث ہو گا کیونکہ کوئی بے خُدا اُس کے سامنے آ نہیں سکتا۔
{13:17} میری تقرِیر کو غَور سے سُنو اور میرا بیان تُمہارے کانوں میں پڑے۔
{13:18} دیکھو مَیں نے اپنا دعویٰ درُست کر لِیا ہے۔ مَیں جانتا ہُوں کہ مَیں صادِق ہُوں۔
{13:19} کَون ہے جو میرے ساتھ جھگڑے گا؟ کیونکہ پِھر تو مَیں چُپ ہو کر اپنی جان دے دُوں گا۔
{13:20} فقط دو ہی کام مُجھ سے نہ کر۔ تب مَیں تُجھ سے نہیں چُھپُوں گا۔
{13:21} اپنا ہاتھ مُجھ سے دُور ہٹالے اور تیری ہَیبت مُجھے خَوف زدہ نہ کرے۔
{13:22} تب تیرے بُلانے پر مَیں جواب دُوں گا۔ یا مَیں بولُوں اور تُو مُجھے جواب دے۔
{13:23} میری بدکارِیاں اور گُناہ کِتنے ہیں؟ اَیسا کر کہ مَیں اپنی خطا اور گُناہ کو جان لُوں۔
{13:24} تُو اپنا مُنہ کیوں چُھپاتا ہے اور مُجھے اپنا دُشمن کیوں جانتا ہے؟
{13:25} کیا تُو اُڑتے پتّے کو پریشان کرے گا؟ کیا تُو سُوکھے ڈنٹھل کے پِیچھے پڑے گا؟
{13:26} کیونکہ تُو میرے خِلاف تلخ باتیں لِکھتا ہے اور میری جوانی کی بدکارِیاں مُجھ پر واپس لاتا ہے۔
{13:27} تُو میرے پاؤں کاٹھ میں ٹھونکتا اور میری سب راہوں کی نِگرانی کرتا ہے۔ اور میرے پاؤں کے گِرد خط کھینچتا ہے۔
{13:28} اگرچہ مَیں سڑی ہُوئی چِیز کی طرح ہُوں جو فنا ہو جاتی ہے۔ یا اُس کپڑے کی مانِند ہُوں جِسے کِیڑے نے کھا لِیا ہو۔
{14:1} اِنسان جو عَورت سے پَیدا ہوتا ہے۔ تھوڑے دِنوں کا ہے اور دُکھ سے بھرا ہے۔
{14:2} وہ پُھول کی طرح نِکلتا اور کاٹ ڈالا جاتا ہے۔ وہ سایہ کی طرح اُڑ جاتا ہے اور ٹھہرتا نہیں۔
{14:3} سو کیا تُو اَیسے پر اپنی آنکھیں کھولتا ہے اور مُجھے اپنے ساتھ عدالت میں گھسِیٹتا ہے؟
{14:4} ناپاک چِیز میں سے پاک چِیز کَون نِکال سکتا ہے؟ کوئی نہیں۔
{14:5} اُس کے دِن تو ٹھہرے ہُوئے ہیں اور اُس کے مہِینوں کی تعدادتیرے پاس ہے اور تُو نے اُس کی حدّوں کو مُقرّر کر دِیا ہے جِنہیں وہ پار نہیں کر سکتا۔
{14:6} سو اُس کی طرف سے نظر ہٹا لے تاکہ وہ آرام کرے جب تک وہ مزدُور کی طرح اپنا دِن پُورا نہ کر لے۔
{14:7} کیونکہ درخت کی تو اُمّید رہتی ہے کہ اگر وہ کاٹا جا ئے تو پِھر پُھوٹ نِکلے گا اور اُس کی نرم نرم ڈالِیاں مَوقُوف نہ ہوںگی۔
{14:8} اگرچہ اُس کی جڑ زمِین میں پُرانی ہو جائے اور اُس کا تنہ مِٹّی میں گل جائے
{14:9} تَو بھی پانی کی بُو پاتے ہی وہ شگُوفے لائے گا اور پَودے کی طرح شاخیں نِکالے گا۔
{14:10} لیکن اِنسان مَر کر پڑا رہتا ہے بلکہ اِنسان دَم چھوڑ دیتا ہے اور پِھر وہ کہاں رہا؟
{14:11} جَیسے جِھیل کا پانی مَوقُوف ہو جاتا اور دریا اُترتا اور سُوکھ جاتا ہے وَیسے آدمی لیٹ جاتا ہے اور اُٹھتا نہیں۔
{14:12} جب تک آسمان ٹل نہ جائے وہ بیدار نہ ہوں گے اور نہ اپنی نِیند سے جگائے جائیں گے۔
{14:13} کاش کہ تُو مُجھے پاتال میں چُھپا دے اور جب تک تیرا قہر ٹل نہ جائے مُجھے پوشِیدہ رکھّے اور کوئی مُعیّن وقت میرے لِئے ٹھہرائے اور مُجھے یاد کرے!
{14:14} اگر آدمی مَر جائے تو کیا وہ پِھرجِئے گا مَیں اپنی جنگ کے کُل ایّام میں مُنتِطر رہتا جب تک میرا چُھٹکارا نہ ہوتا۔
{14:15} تُو مُجھے پُکارتا اور مَیں تُجھے جواب دیتا۔ تُجھے اپنے ہاتھوں کی صنعت کی طرف رغبت ہوتی۔
{14:16} پر اب تو تُو میرے قدم گِنتا ہے۔ کیا تُو میرے گُناہ کی تاک میں لگا نہیں رہتا؟
{14:17} میری خطا تَھیلی میں سر بہ مُہر ہے۔ تُو نے میرے گُناہ کو سی رکھّا ہے۔
{14:18} یقِیناً پہاڑ گِرتے گِرتے معدُوم ہو جاتا ہے اور چٹان اپنی جگہ سے ہٹا دی جاتی ہے۔
{14:19} پانی پتّھروں کو گِھس ڈالتا ہے۔ اُس کی باڑھ زمِین کی خاک کو بہا لے جاتی ہے۔ اِسی طرح تُو اِنسان کی اُمّید کو مِٹا دیتا ہے۔
{14:20} تُو سدا اُس پر غالِب ہوتا ہے ۔ سو وہ گُذر جاتا ہے۔ تُو اُس کا چِہرہ بدل ڈالتا اور اُسے خارِج کر دیتاہے۔
{14:21} اُس کے بیٹوں کی عِزّت ہوتی ہے پر اُسے خبر نہیں۔ وہ ذلِیل ہوتے ہیں پر وہ اُن کا حال نہیں جانتا۔
{14:22} بلکہ اُس کا گوشت جو اُس کے اُوپر ہے دُکھی رہتا اور اُس کی جان اُس کے اندر ہی اندر غم کھاتی رہتی ہے۔
{i15:1} دُوسرا مُکالمہ
{15:1} تب الِیفز تیمانی نے جواب دِیا:-
{15:2} کیا عقل مند کو چاہئے کہ لغو باتیں جوڑ کر جواب دے اور مشرِقی ہوا سے اپنا پیٹ بھرے؟
{15:3} کیا وہ بے فائِدہ بکواس سے بحث کرے یا اَیسی تقرِیروں سے جو بے سُودہیں؟
{15:4} بلکہ تُو خَوف کو برطرف کرکے خُدا کے حضُور عِبادت کو زائِل کرتا ہے۔
{15:5} کیونکہ تیرا گُناہ تیرے مُنہ کو سِکھاتا ہے اور تُو عَیّاروں کی زُبان اِختیار کرتا ہے۔
{15:6} تیرا ہی مُنہ تُجھے مُلزِم ٹھہراتا ہے نہ کہ مَیں بلکہ تیرے ہی ہونٹ تیرے خِلاف گواہی دیتے ہیں۔
{15:7} کیا پہلا اِنسان تُو ہی پَیداہؤُا؟ یا پہاڑوں سے پہلے تیری پَیدایش ہُوئی؟
{15:8} کیا تُو نے خُدا کی پوشِیدہ مصلحت سُن لی ہے اور اپنے لِئے عقل مندی کا ٹھیکہ لے رکھّاہے؟
{15:9} تُو اَیسا کیا جانتا ہے جو ہم نہیں جانتے؟ تُجھ میں اَیسی کیا سمجھ ہے جو ہم میں نہیں؟
{15:10} ہم لوگوں میں سفید سر اور بڑے بُوڑھے بھی ہیں جو تیرے باپ سے بھی بُہت زِیادہ عُمر کے ہیں۔
{15:11} کیا خُدا کی تسلّی تیرے نزدِیک کُچھ کم ہے اور وہ کلام جو تُجھ سے نرمی کے ساتھ کِیا جاتاہے؟
{15:12} تیرا دِل کیوں تُجھے کھینچ لے جاتا ہے اور تیری آنکھیں کیوں اِشارہ کرتی ہیں
{15:13} کہ تُو اپنی رُوح کو خُدا کی مُخالفت پر آمادہ کرتاہے اور اپنے مُنہ سے اَیسی باتیں نِکلنے دیتاہے؟
{15:14} اِنسان ہے کیا کہ وہ پاک ہو؟ اور وہ جو عَورت سے پَیدا ہُؤا کیا ہے کہ صادِق ہو؟
{15:15} دیکھ! وہ اپنے قُدسِیوں کا اِعتبار نہیں کرتا بلکہ آسمان بھی اُس کی نظر میں پاک نہیں۔
{15:16} پِھر بھلا اُس کا کیا ذِکر جو گِھنونا اور خراب ہے یعنی وہ آدمی جو بدی کو پانی کی طرح پِیتا ہے؟
{15:17} مَیں تُجھے بتاتا ہُوں ۔ تُو میری سُن اور جو مَیں نے دیکھا ہے اُس کا بیان کرُوں گا۔
{15:18} (جِسے عقل مندوں نے اپنے باپ دادا سے سُن کر بتایا ہے اور اُسے چُھپایا نہیں
{15:19} صِرف اُن ہی کو مُلک دِیا گیا تھا اور کوئی پردیسی اُن کے درمِیان نہیں آیا)۔
{15:20} شرِیر آدمی اپنی ساری عُمر درد سے کراہتا ہے۔ یعنی سب برس جو ظالِم کے لِئے رکھّے گئے ہیں۔
{15:21} ڈراونی آوازیں اُس کے کان میں گُونجتی رہتی ہیں ۔ اِقبال مندی کے وقت غارت گر اُس پر آ پڑے گا۔
{15:22} اُسے یقِین نہیں کہ وہ اندھیرے سے باہر نِکلے گا اور تلوار اُس کی مُنتظِر ہے۔
{15:23} وہ روٹی کے لِئے مارا مارا پِھرتا ہے کہ کہاں مِلے گی ۔ وہ جانتا ہے کہ اندھیرے کا دِن پاس ہی ہے۔
{15:24} مُصِیبت اور سخت تکلِیف اُسے ڈراتی ہیں۔ اَیسے بادشاہ کی طرح جو لڑائی کے لِئے تیّار ہو وہ اُس پر غالِب آتی ہیں۔
{15:25} اِس لِئے کہ اُس نے خُدا کے خِلاف اپنا ہاتھ بڑھایا ہے اور قادرِ مُطلق کے خِلاف بے باکی کرتا ہے۔
{15:26} وہ اپنی ڈھالوں کی موٹی موٹی گُل میخوں کے ساتھ گردن کش ہو کر اُس پر لپکتا ہے۔
{15:27} اِس لِئے کہ اُس کے مُنہ پر مُٹاپا چھا گیا ہے اور اُس کے پہلُوؤں پر چربی کی تہیں جم گئی ہیں۔
{15:28} اور وہ وِیران شہروں میں بس گیا ہے۔ اَیسے مکانوں میں جِن میں کوئی آدمی نہ بسا اور جو کھنڈر ہونے کو تھے۔
{15:29} وہ دَولت مند نہ ہو گا ۔ اُس کا مال بنا نہ رہے گا اور اَیسوں کی پَیداوار زمِین کی طرف نہ جُھکے گی۔
{15:30} وہ اندھیرے سے کبھی نہ نِکلے گا۔ شُعلے اُس کی شاخوں کو خُشک کر دیں گے اور وہ خُدا کے مُنہ کے دَم سے جاتا رہے گا۔
{15:31} وہ اپنے آپ کو دھوکا دے کر بطالت کا بھروسا نہ کرے کیونکہ بطالت ہی اُس کا اجر ٹھہرے گی۔
{15:32} یہ اُس کے وقت سے پہلے پُورا ہو جائے گا اور اُس کی شاخ ہری نہ رہے گی۔
{15:33} تاک کی طرح اُس کے انگُور کچّے ہی جھڑ جائیں گے اور زَیتُون کی طرح اُس کے پُھول گِر جائیں گے۔
{15:34} کیونکہ بے خُدا لوگوں کی جماعت بے پَھل رہے گی اور رِشوت کے ڈیروں کو آگ بھسم کر دے گی۔
{15:35} وہ شرارت سے باردار ہوتے ہیں اور بدی پَیدا ہوتی ہے اور اُن کا پیٹ دغا کو تیّار کرتا ہے۔
{16:1} تب ایُّوب نے جواب دِیا:-
{16:2} اَیسی بُہت سی باتیں مَیں سُن چُکا ہُوں۔ تُم سب کے سب نِکمّے تسلّی دینے والے ہو۔
{16:3} کیا لغو باتیں کبھی ختم ہوںگی؟ تُو کَون سی بات سے جِھڑک کر جواب دیتاہے؟
{16:4} مَیں بھی تُمہاری طرح بات بنا سکتا ہُوں۔ اگر تُمہاری جان میری جان کی جگہ ہوتی تو مَیں تُمہارے خِلاف باتیں گھڑ سکتا اور تُم پر اپنا سر ہِلا سکتا۔
{16:5} بلکہ مَیں اپنی زُبان سے تُمہیں تقوِیت دیتا اور میرے لبوں کی غمگُساری تُم کو تسلّی دیتی۔
{16:6} اگرچہ مَیں بولتا ہُوں پر مُجھ کو تسلّی نہیں ہوتی اور گو چُپکا بھی ہو جاتا ہُوں پر مُجھے کیا راحت ہوتی ہے؟
{16:7} پر اُس نے تو مُجھے بیزار کر ڈالا ہے۔ تُو نے میرے سارے جتھے کو تباہ کر دِیا ہے۔
{16:8} تُو نے مُجھے مضبُوطی سے پکڑ لِیا ہے ۔ یِہی مُجھ پر گواہ ہے۔ میری لاغری میرے خِلاف کھڑی ہو کر میرے مُنہ پر گواہی دیتی ہے۔
{16:9} اُس نے اپنے غضب میں مُجھے پھاڑا اور میرا پِیچھا کِیاہے۔ اُس نے مُجھ پر دانت پِیسے۔ میرا مُخالِف مُجھے آنکھیں دِکھاتا ہے۔
{16:10} اُنہوں نے مُجھ پر مُنہ پسارا ہے۔ اُنہوں نے طنزاً مُجھے گال پر مارا ہے۔ وہ میرے خِلاف اِکٹّھے ہوتے ہیں۔
{16:11} خُدا مُجھے بے دِینوں کے حوالہ کرتا ہے اور شرِیروں کے ہاتھوں میں مُجھے سپُرد کرتا ہے۔
{16:12} مَیں آرام سے تھا اور اُس نے مُجھے چُور چُور کر ڈالا۔ اُس نے میری گردن پکڑ لی اور مُجھے پٹک کر ٹُکڑے ٹُکڑے کر دِیا۔ اور اُس نے مُجھے اپنا نِشانہ بنا کر کھڑا کر لِیاہے۔
{16:13} اُس کے تِیرانداز مُجھے چاروں طرف سے گھیر لیتے ہیں۔ وہ میرے گُردوں کو چِیرتا ہے اور رحم نہیں کرتا اور میرے پِت کو زمِین پر بہا دیتا ہے۔
{16:14} وہ مُجھے زخم پر زخم لگا کر خستہ کرتا ہے۔ وہ پہلوان کی طرح مُجھ پر دھاوا کرتا ہے۔
{16:15} مَیں نے اپنی کھال پر ٹاٹ کو سی لِیا ہے اور اپنا سِینگ خاک میں رکھ دِیاہے۔
{16:16} میرا مُنہ روتے روتے سُوج گیا اور میری پلکوں پر مَوت کا سایہ ہے۔
{16:17} اگرچہ میرے ہاتھوں میں ظُلم نہیں اور میری دُعا بے رِیا ہے۔
{16:18} اَے زمِین! میرے خُون کو نہ ڈھانکنا اور میری فریاد کو آرام کی جگہ نہ مِلے۔
{16:19} اب بھی دیکھ! میرا گواہ آسمان پر ہے اور میرا ضامِن عالمِ بالا پر ہے۔
{16:20} میرے دوست میری حقارت کرتے ہیں پر میری آنکھ خُدا کے حضُور آنسُو بہاتی ہے۔
{16:21} تاکہ وہ آدمی کے حق کو اپنے ساتھ اور آدم زاد کے حق کو اُس کے پڑوسی کے ساتھ قائِم رکھّے۔
{16:22} کیونکہ جب چند سال نِکل جائیں گے تو مَیں اُس راستہ سے چلا جاؤں گا جِس سے پِھر لَوٹنے کا نہیں۔
{17:1} میری جان تباہ ہو گئی ۔ میرے دِن ہو چُکے۔ قبر میرے لِئے تیّار ہے۔
{17:2} یقِیناً ہنسی اُڑانے والے میرے ساتھ ساتھ ہیں اور میری آنکھ اُن کی چھیڑ چھاڑ پر لگی رہتی ہے۔
{17:3} ضمانت دے ۔ اپنے اور میرے بِیچ میں تُو ہی ضامِن ہو۔ کَون ہے جو میرے ہاتھ پر ہاتھ مارے؟
{17:4} کیونکہ تُو نے اِن کے دِل کو سمجھ سے روکا ہے اِس لِئے تُو اِن کو سرفراز نہ کرے گا۔
{17:5} جو لُوٹ کی خاطِر اپنے دوستوں کو مُلزِم ٹھہراتا ہے اُس کے بچّوں کی آنکھیں بھی جاتی رہیں گی۔
{17:6} اُس نے مُجھے لوگوں کے لِئے ضربُ المثل بنا دِیا ہے اور مَیں اَیسا ہو گیا کہ لوگ میرے مُنہ پر تُھوکیں۔
{17:7} میری آنکھ غم کے مارے دُھندلا گئی اور میرے سب اعضا پرچھائیں کے مانِند ہیں۔
{17:8} راستباز آدمی اِس بات سے حَیران ہوں گے۔ اور معصُوم آدمی بے خُدا لوگوں کے خِلاف جوش میں آئے گا۔
{17:9} تَو بھی صادِق اپنی راہ میں ثابِت قدم رہے گا اور جِس کے ہاتھ صاف ہیں وہ زورآور ہی ہوتا جائے گا
{17:10} پر تُم سب کے سب آتے ہو تو آؤ۔ مُجھے تُمہارے درمِیان ایک بھی عقل مند آدمی نہ مِلے گا۔
{17:11} میرے دِن ہو چُکے ۔ میرے مقصُود بلکہ میرے دِل کے ارمان مِٹ گئے۔
{17:12} وہ رات کو دِن سے بدلتے ہیں۔ وہ کہتے ہیں روشنی تارِیکی کے نزدِیک ہے۔
{17:13} اگر مَیں اُمّید کرُوں کہ پاتال میرا گھر ہے۔ اگر مَیں نے اندھیرے میں اپنا بِچَھونا بِچھا لِیاہے۔
{17:14} اگر مَیں نے سڑاہٹ سے کہا ہے کہ تُو میرا باپ ہے اور کِیڑے سے کہ تُو میری ماں اور بہن ہے
{17:15} تو میری اُمّید کہاں رہی؟ اور جو میری اُمّید ہے اُسے کَون دیکھے گا؟
{17:16} وہ پاتال کے پھاٹکوں تک نِیچے اُتر جائے گی جب ہم مِل کر خاک میں آرام پائیں گے ۔
{18:1} تب بِلدد سُوخی نے جواب دِیا:-
{18:2} تُم کب تک لفظوں کی جُستجُو میں رہوگے؟ غَور کر لو ۔ پِھر ہم بولیں گے۔
{18:3} ہم کیوں جانوروں کی مانِند سمجھے جاتے اور تُمہاری نظر میں ناپاک ٹھہرے ہیں؟
{18:4} تُو جو اپنے قہر میں اپنے کو پھاڑتا ہے تو کیا زمِین تیرے سبب سے اُجڑ جائے گی یا چٹان اپنی جگہ سے ہٹا دی جائے گی ؟
{18:5} بلکہ شرِیر کا چراغ گُل کر دِیا جائے گا اور اُس کی آگ کا شُعلہ بے نُور ہو جائے گا۔
{18:6} روشنی اُس کے ڈیرے میں تارِیکی ہو جائے گی اور جو چراغ اُس کے اُوپر ہے بُجھا دِیا جائے گا۔
{18:7} اُس کی قُوّت کے قدم چھوٹے کِئے جائیں گے اور اُسی کی مصلحت اُسے نِیچے گِرائے گی۔
{18:8} کیونکہ وہ اپنے ہی پاؤں سے جال میں پھنستا ہے اور پھندوں پر چلتا ہے۔ دام اُس کی ایڑی کو پکڑ لے گا
{18:9} اور جال اُس کو پھنسا لے گا۔
{18:10} کمند اُس کے لِئے زمِین میں چُھپا دی گئی ہے اور پھندا اُس کے لِئے راستہ میں رکھّا گیا ہے۔
{18:11} دہشت ناک چِیزیں ہر طرف سے اُسے ڈرائیں گی اور اُس کے درپَے ہو کر اُسے بھگائیں گی۔
{18:12} اُس کا زور بُھوک کا مارا ہو گا اور آفت اُس کے شامِلِ حال رہے گی۔
{18:13} وہ اُس کے جِسم کے اعضا کو کھا جائے گی بلکہ مَوت کا پہلوٹھا اُس کے اعضا کو چٹ کر جائے گا۔
{18:14} وہ اپنے ڈیرے سے جِس پر اُس کا بھروسا ہے اُکھاڑ دِیاجائے گا اور دہشت کے بادشاہ کے پاس پُہنچایا جائے گا۔
{18:15} وہ جو اُس کا نہیں اُس کے ڈیرے میں بسے گا۔ اُس کے مکان پر گندھک چِھترائی جائے گی۔
{18:16} نِیچے اُس کی جڑیں سُکھائی جائیں گی اور اُوپر اُس کی ڈالی کاٹی جائے گی۔
{18:17} اُس کی یادگار زمِین پر سے مِٹ جائے گی اور کُوچوں میں اُس کا نام نہ ہو گا۔
{18:18} وہ رَوشنی سے اندھیرے میں ہنکا دِیا جائے گا اور دُنیا سے کھدیڑ دِیا جائے گا۔
{18:19} اُس کے لوگوں میں اُس کا نہ کوئی بیٹا ہو گا نہ پوتا اور جہاں وہ ٹِکا ہُؤا تھا وہاں کوئی اُس کا باقی نہ رہے گا۔
{18:20} وہ جو پِیچھے آنے والے ہیں اُس کے دِن پر حَیران ہوں گے جَیسے وہ جو پہلے ہُوئے ڈر گئے تھے۔
{18:21} ناراستوں کے مسکن یقِیناً اَیسے ہی ہیں۔ اور جو خُدا کو نہیں پہچانتا اُس کی جگہ اَیسی ہی ہے۔
{19:1} تب ایُّوب نے جواب دِیا:-
{19:2} تُم کب تک میری جان کھاتے رہو گے اور باتوں سے مُجھے چُور چُور کروگے؟
{19:3} اب دس بار تُم نے مُجھے ملامت ہی کی۔ تُمہیں شرم نہیں آتی کہ تُم میرے ساتھ سختی سے پیش آتے ہو۔
{19:4} اور مانا کہ مُجھ سے خطا ہُوئی۔ میری خطا میری ہی ہے۔
{19:5} اگر تُم میرے مُقابلہ میں اپنی بڑائی کرتے ہو اور میرے ننگ کو میرے خِلاف پیش کرتے ہو
{19:6} تو جان لو کہ خُدا نے مُجھے پست کِیا اور اپنے جال سے مُجھے گھیر لِیا ہے۔
{19:7} دیکھو! مَیں ظُلم ظُلم پُکارتا ہُوں پر میری سُنی نہیں جاتی۔ مَیں مدد کے لِئے دُہائی دیتا ہُوں پر اِنصاف نہیں ہو تا ۔
{19:8} اُس نے میرا راستہ اَیسا مسدُود کر دِیا ہے کہ مَیں گُذر نہیں سکتا۔ اُس نے میری راہوں پر تارِیکی کو بِٹھا دِیا ہے۔
{19:9} اُس نے میری حشمت مُجھ سے چِھین لی اور میرے سر پر سے تاج اُتار لِیا۔
{19:10} اُس نے مُجھے ہر طرف سے توڑ کر نِیچے گِرا دِیا ۔ بس مَیں تو ہو لِیا اور میری اُمّید کو اُس نے پیڑ کی طرح اُکھاڑ ڈالا ہے ۔
{19:11} اُس نے اپنے غضب کو بھی میرے خِلاف بھڑکایا ہے اور وہ مُجھے اپنے مُخالِفوں میں شُمار کرتا ہے۔
{19:12} اُس کی فَوجیں اِکٹّھی ہو کر آتی اور میرے خِلاف اپنی راہ تیّارکرتی اور میرے ڈیرے کے چَوگِرد خَیمہ زن ہوتی ہیں۔
{19:13} اُس نے میرے بھائیوں کو مُجھ سے دُور کر دِیا ہے اور میرے جان پہچان مُجھ سے بیگانہ ہو گئے ہیں۔
{19:14} میرے رِشتہ دار کام نہ آئے اور میرے دِلی دوست مُجھے بُھول گئے ہیں۔
{19:15} مَیں اپنے گھر کے رہنے والوں اور اپنی لَونڈِیوں کی نظر میں اجنبی ہُوں۔ مَیں اُن کی نِگاہ میں پردیسی ہو گیا ہُوں۔
{19:16} مَیں اپنے نَوکر کو بُلاتا ہُوں اور وہ مُجھے جواب نہیں دیتا اگرچہ مَیں اپنے مُنہ سے اُس کی مِنّت کرتا ہُوں۔
{19:17} میرا سانس میری بِیوی کے لِئے مکرُوہ ہے اور میری مِنّت میری ماں کی اَولاد کے لِئے۔
{19:18} چھوٹے بچّے بھی مُجھے حقِیر جانتے ہیں۔ جب مَیں کھڑا ہوتا ہُوں تو وہ مُجھ پر آوازہ کَستے ہیں۔
{19:19} میرے سب ہم راز دوست مُجھ سے نفرت کرتے ہیں۔ اور جِن سے مَیں مُحبّت کرتا تھا وہ میرے خِلاف ہوگئے ہیں۔
{19:20} میری کھال اور میرا گوشت میری ہڈِّیوں سے چِمٹ گئے ہیں اور مَیں بال بال بچ نِکلا ہُوں۔
{19:21} اَے میرے دوستو! مُجھ پر ترس کھاؤ ۔ ترس کھاؤ! کیونکہ خُدا کا ہاتھ مُجھ پر بھاری ہے۔
{19:22} تُم کیوں خُدا کی طرح مُجھے ستاتے ہو۔ اور میرے گوشت پر قناعت نہیں کرتے؟
{19:23} کاش کہ میری باتیں اب لِکھ لی جاتِیں! کاش کہ وہ کِسی کِتاب میں قلم بندہوتِیں!
{19:24} کاش کہ وہ لوہے کے قلم اور سِیسے سے ہمیشہ کے لِئے چٹان پر کندہ کی جاتِیں!
{19:25} لیکن مَیں جانتا ہُوں کہ میرا مخلصی دینے والا زِندہ ہے۔ اور آخِرکار وہ زمِین پر کھڑا ہو گا۔
{19:26} اور اپنی کھال کے اِس طرح برباد ہو جانے کے بعد بھی مَیں اپنے اِس جِسم میں سے خُدا کو دیکُھوں گا۔
{19:27} جِسے مَیں خُود دیکُھوں گا اور میری ہی آنکھیں دیکھیں گی نہ کہ بیگانہ کی۔ میرے گُردے میرے اندر فنا ہو گئے ہیں۔
{19:28} اگر تُم کہو ہم اُسے کَیسا کَیسا ستائیں گے! حالانکہ اصلی بات مُجھ میں پائی گئی ہے
{19:29} تو تُم تلوار سے ڈرو کیونکہ قہر تلوار کی سزاؤں کو لاتا ہے تاکہ تُم جان لو کہ اِنصاف ہو گا۔
{20:1} تب ضُو فر نعماتی نے جواب دِیا:-
{20:2} اِسی ِلئے میرے خیال مُجھے جواب سِکھاتے ہیں۔ اُس جلد بازی کی وجہ سے جو مُجھ میں ہے
{20:3} مَیں نے وہ جِھڑکی سُن لی جو مُجھے شرمِندہ کرتی ہے اور میری عقل کی رُوح مُجھے جواب دیتی ہے۔
{20:4} کیا تُو قدِیم زمانہ کی یہ بات نہیں جانتا جب سے اِنسان زمِین پر بسایا گیا
{20:5} کہ شرِیروں کی فتح چند روزہ ہے اور بے دِینوں کی خُوشی دَم بھر کی ہے؟
{20:6} خواہ اُس کا جاہ و جلال آسمان تک بُلند ہو جائے اور اُس کا سر بادلوں تک پُہنچے
{20:7} تَو بھی وہ اپنے ہی فُضلہ کی طرح ہمیشہ کے لِئے فناہو جائے گا۔ جِنہوں نے اُسے دیکھا ہے کہیں گے وہ کہاں ہے؟
{20:8} وہ خواب کی طرح اُڑ جائے گا اور پِھر نہ مَلے گا بلکہ وہ رات کی رویا کی طرح دُور کر دِیا جائے گا۔
{20:9} جِس آنکھ نے اُسے دیکھا وہ اُسے پِھر نہ دیکھے گی ۔ نہ اُس کا مکان اُسے پِھر کبھی دیکھے گا۔
{20:10} اُس کی اَولاد غرِیبوں کی خُوشامد کرے گی اور اُسی کے ہاتھ اُس کی دَولت کو واپس دیں گے۔
{20:11} اُس کی ہڈِّیاں اُس کی جوانی سے پُر ہیں پر وہ اُس کے ساتھ خاک میں مِل جائے گی۔
{20:12} خواہ شرارت اُس کو مِیٹھی لگے۔ خواہ وہ اُسے اپنی زُبان کے نِیچے چُھپائے۔
{20:13} خواہ وہ اُسے بچا رکھّے اور نہ چھوڑے۔ بلکہ اُسے اپنے مُنہ کے اندر دبا رکھّے
{20:14} تَو بھی اُس کا کھانا اُس کی انتڑِیوں میں بدل گیا ہے ۔ وہ اُس کے اندر افعی کا زہر ہے۔
{20:15} وہ دَولت کو نِگل گیا ہے پر وہ اُسے پِھر اُگلے گا۔ خُدا اُسے اُس کے پیٹ سے باہر نِکال دے گا۔
{20:16} وہ افعی کا زہر چُوسے گا۔ افعی کی زُبان اُسے مار ڈالے گی۔
{20:17} وہ دریاؤں کو دیکھنے نہ پائے گا یعنی شہد اور مکھّن کی بہتی ندِیوں کو۔
{20:18} جِس چِیز کے لِئے اُس نے مشقّت کھینچی اُسے وہ واپس کرے گااور نِگلے گا نہیں۔ جو مال اُس نے جمع کِیا اُس کے مُطابِق وہ خُوشی نہ کرے گا۔
{20:19} کیونکہ اُس نے غرِیبوں پر ظُلم کِیا اور اُنہیں ترک کر دِیا۔ اُس نے زبردستی گھر چِھینا پر وہ اُسے بنانے نہ پائے گا۔
{20:20} اِس سبب سے کہ وہ اپنے باطِن میں آسُودگی سے واقِف نہ ہُؤا۔ وہ اپنی دِ ل پسند چِیزوں میں سے کُچھ نہیں بچائے گا۔
{20:21} کوئی چِیز اَیسی باقی نہ رہی جِس کو اُس نے نِگلا نہ ہو۔ اِس لِئے اُس کی اِقبال مندی قائِم نہ رہے گی۔
{20:22} اپنی کمال آسُودہ حالی میں بھی وہ تنگی میں ہو گا۔ ہر دُکھیارے کا ہاتھ اُس پر پڑے گا۔
{20:23} جب وہ اپنا پیٹ بھرنے پر ہو گا تو خُدا اپنا قہرِ شدِید اُس پرنازِل کرے گا۔ اور جب وہ کھاتا ہو گا تب یہ اُس پر برسے گا۔
{20:24} وہ لوہے کے ہتھیار سے بھا گے گا لیکن پِیتل کی کمان اُسے چھیدڈالے گی
{20:25} وہ تِیر نِکالے گا اور وہ اُس کے جِسم سے باہر آئے گا۔ اُس کی چمکتی نوک اُس کے پِتّے سے نِکلے گی۔ دہشت اُس پر چھائی ہُوئی ہے۔
{20:26} ساری تارِیکی اُس کے خزانوں کے لِئے رکھّی ہُوئی ہے۔ وہ آگ جو کِسی اِنسان کی سُلگائی ہُوئی نہیں اُسے کھا جائے گی۔ وہ اُسے جو اُس کے ڈیرے میں بچا ہُؤا ہو گا بھسم کر دے گی۔
{20:27} آسمان اُس کی بدی کو ظاہِر کر دے گا اور زمِین اُس کے خِلاف کھڑی ہو جائے گی۔
{20:28} اُس کے گھر کی بڑھتی جاتی رہے گی۔ خُدا کے غضب کے دِن اُس کا مال جاتا رہے گا۔
{20:29} خُدا کی طرف سے شرِیر آدمی کا حِصّہ اور اُس کے لِئے خُدا کی مُقرّر کی ہُوئی مِیراث یِہی ہے۔
{21:1} تب ایُّوب نے جواب دیا:-
{21:2} غَور سے میری بات سُنو اور یِہی تُمہارا تسلّی دینا ہو۔
{21:3} مُجھے اِجازت دو تو مَیں بھی کُچھ کہُوں گا اور جب مَیں کہہ چُکُوں تو ٹھٹّھا مار لینا۔
{21:4} لیکن مَیں ۔ کیا میری فریاد اِنسان سے ہے؟ پِھر مَیں بے صبری کیوں نہ کرُوں؟
{21:5} مُجھ پر غَور کرو اور مُتعجِّب ہو اور اپنا ہاتھ اپنے مُنہ پر رکھّو۔
{21:6} جب مَیں یاد کرتا ہُوں تو گھبرا جاتا ہُوں اور میرا جِسم تھرّا اُٹھتا ہے۔
{21:7} شرِیر کیوں جِیتے رہتے۔ عُمر رسِیدہ ہوتے بلکہ قُوّت میں زبردست ہوتے ہیں؟
{21:8} اُن کی اَولاد اُن کے ساتھ اُن کے دیکھتے دیکھتے اور اُن کی نسل اُن کی آنکھوں کے سامنے قائِم ہو جاتی ہے۔
{21:9} اُن کے گھر ڈر سے محفُوظ ہیں اور خُدا کی چھڑی اُن پر نہیں ہے۔
{21:10} اُن کا سانڈ باردار کر دیتا ہے اور چُوکتا نہیں۔ اُن کی گائے بیاتی ہے اور اپنا بچّہ نہیں گِراتی۔
{21:11} وہ اپنے چھوٹے چھوٹے بچّوں کو ریوڑ کی طرح باہر بھیجتے ہیں اور اُن کی اَولاد ناچتی ہے۔
{21:12} وہ خنجری اور سِتار کے تال پر گاتے اور بانسلی کی آواز سے خُوش ہوتے ہیں۔
{21:13} وہ خُوشحالی میں اپنے دِن کاٹتے اور دَم کے دَم میں پاتال میں اُتر جاتے ہیں
{21:14} حالانکہ اُنہوں نے خُدا سے کہا تھا کہ ہمارے پاس سے چلا جا۔ کیونکہ ہم تیری راہوں کی معرفت کے خواہاں نہیں۔
{21:15} قادرِ مُطلِق ہے کیا کہ ہم اُس کی عِبادت کریں؟ اور اگر ہم اُس سے دُعا کریں تو ہمیں کیا فائِدہ ہوگا؟
{21:16} دیکھو! اُن کی اِقبال مندی اُن کے ہاتھ میں نہیں ہے۔ شرِیروں کی مشورت مُجھ سے دُور ہے۔
{21:17} کِتنی بار شرِیروں کا چراغ بُجھ جاتا ہے اور اُن کی آفت اُن پر آ پڑتی ہے! اور خُدا اپنے غضب میں اُنہیں غم پر غم دیتا ہے
{21:18} اور وہ اَیسے ہیں جَیسے ہوا کے آگے ڈنٹھل اور جَیسے بُھوسا جِسے آندھی اُڑا لے جاتی ہے۔
{21:19} خُدا اُس کی بدی اُس کے بچّوں کے لِئے رکھ چھوڑتا ہے۔ وہ اُس کا بدلہ اُسی کو دے تاکہ وہ جان لے۔
{21:20} اُس کی ہلاکت کو اُسی کی آنکھیں دیکھیں اور وہ قادرِ مُطلِق کے غضب میں سے پِئے۔
{21:21} کیونکہ اپنے بعد اُس کو اپنے گھرانے سے کیا خُوشی ہے جب اُس کے مہِینوں کا سِلسِلہ ہی کاٹ ڈالاگیا؟
{21:22} کیا کوئی خُدا کو عِلم سِکھائے گا؟ جِس حال کہ وہ سرفرازوں کی عدالت کرتا ہے۔
{21:23} کوئی تو اپنی پُوری طاقت میں چَین اور سُکھ سے رہتا ہُؤا مَر جاتا ہے۔
{21:24} اُس کی دوہنِیاں دُودھ سے بھری ہیں اور اُس کی ہڈِّیوں کا گُودا تر ہے۔
{21:25} اور کوئی اپنے جی میں کُڑھ کُڑھ کر مَرتا ہے اور کبھی سُکھ نہیں پاتا۔
{21:26} وہ دونوں مِٹّی میں یکساں پڑ جاتے ہیں اور کِیڑے اُنہیں ڈھانک لیتے ہیں۔
{21:27} دیکھو! مَیں تُمہارے خیالوں کو جانتا ہُوں اور اُن منصُوبوں کو بھی جو تُم بے اِنصافی سے میرے خِلاف باندھتے ہو
{21:28} کیونکہ تُم کہتے ہو کہ امِیرکا گھر کہاں رہا ؟ اور وہ خَیمہ کہاں ہے جِس میں شرِیر بستے تھے؟
{21:29} کیا تُم نے راستہ چلنے والوں سے کبھی نہیں پُوچھا؟ اور اُن کے آثار نہیں پہچانتے؟
{21:30} کہ شرِیر آفت کے دِن کے لِئے رکھّا جاتا ہے اور غضب کے دِن تک پُہنچایا جاتا ہے؟
{21:31} کَون اُس کی راہ کو اُس کے مُنہ پر بیان کرے گا؟ اور اُس کے کِئے کا بدلہ کَون اُسے دے گا؟
{21:32} تَو بھی وہ گور میں پُہنچایا جائے گا اور اُس کی قبر پر پہرا دِیا جائے گا۔
{21:33} وادی کے ڈھیلے اُسے مرغُوب ہیں اور سب لوگ اُس کے پِیچھے چلے جائیں گے۔ جَیسے اُس سے پہلے بے شُمار لوگ گئے۔
{21:34} سو تُم کیوں مُجھے عبث تسلّی دیتے ہو جِس حال کہ تُمہاری باتوں میں جُھوٹ ہی جُھوٹ ہے؟
{i22:1} تِیسرا مُکالمہ
{22:1} تب الِیفز تیمانی نے جواب دِیا:-
{22:2} کیا کوئی اِنسان خُدا کے کام آ سکتا ہے؟ یقِیناً عقل مند اپنے ہی کام کا ہے۔
{22:3} کیا تیرے صادِق ہونے سے قادرِ مُطلِق کو کوئی خُوشی ہے؟ یا اِس بات سے کہ تُو اپنی راہوں کو کامِل کرتا ہے اُسے کُچھ فائِدہ ہے؟
{22:4} کیا اِس لِئے کہ تُجھے اُس کا خَوف ہے وہ تُجھے جِھڑکتا اور تُجھے عدالت میں لاتا ہے؟
{22:5} کیا تیری شرارت بڑی نہیں؟ کیا تیری بدکارِیوں کی کوئی حدہے؟
{22:6} کیونکہ تُو نے اپنے بھائی کی چِیزیں بے سبب رہن رکھِّیں اور ننگوں کا لِباس اُتار لِیا۔
{22:7} تُو نے تھکے ماندوں کو پانی نہ پِلایا اور بُھوکوں سے روٹی کو روک رکھّا۔
{22:8} لیکن زبردست آدمی زمِین کا مالِک بنا اور عِزّت دار آدمی اُس میں بسا۔
{22:9} تُو نے بیواؤں کو خالی چلتا کِیا اور یتِیموں کے بازُو توڑے گئے۔
{22:10} اِس لِئے پھندے تیری چاروں طرف ہیں اور ناگہانی خَوف تُجھے ستاتا ہے۔
{22:11} یا اَیسی تارِیکی کہ تُو دیکھ نہیں سکتا اور پانی کی باڑھ تُجھے چُھپائے لیتی ہے۔
{22:12} کیا آسمان کی بُلندی میں خُدا نہیں؟ اور تاروں کی بُلندی کو دیکھ ۔ وہ کَیسے اُونچے ہیں!
{22:13} پِھر تُو کہتا ہے کہ خُدا کیا جانتا ہے؟ کیا وہ گہری تارِیکی میں سے عدالت کرے گا ؟
{22:14} دَلدار بادل اُس کے لِئے پردہ ہیں کہ وہ دیکھ نہیں سکتا۔ وہ آسمان کے دائِرہ میں سَیر کرتا پِھرتا ہے۔
{22:15} کیا تُو اُسی پُرانی راہ پر چلتا رہے گا جِس پر شرِیر لوگ چلے ہیں؟
{22:16} جو اپنے وقت سے پہلے اُٹھا لِئے گئے اور سَیلاب اُن کی بُنیاد کو بہا لے گیا۔
{22:17} جو خُدا سے کہتے تھے ہمارے پاس سے چلا جا اور یہ کہ قادرِ مُطلِق ہمارے لِئے کر کیا سکتا ہے؟
{22:18} تَو بھی اُس نے اُن کے گھروں کو اچّھی اچّھی چِیزوں سے بھر دِیا لیکن شرِیروں کی مشورت مُجھ سے دُور ہے۔
{22:19} صادِق یہ دیکھ کر خُوش ہوتے ہیں اور بے گُناہ اُن کی ہنسی اُڑاتے ہیں
{22:20} اور کہتے ہیں کہ یقِیناً وہ جو ہمارے خِلاف اُٹھے تھے کٹ گئے اور جو اُن میں سے باقی رہ گئے تھے اُن کو آگ نے بھسم کر دِیا ہے۔
{22:21} اُس سے مِلا رہ تو سلامت رہے گا اور اِس سے تیرا بھلا ہو گا۔
{22:22} مَیں تیری مِنّت کرتا ہُوں کہ شرِیعت کو اُسی کی زُبانی قبُول کر اور اُس کی باتوں کو اپنے دِل میں رکھ لے۔
{22:23} اگر تُو قادرِ مُطلِق کی طرف پِھرے تو بحال کِیا جائے گا۔ بشرطیکہ تُو ناراستی کو اپنے خَیموں سے دُور کر دے۔
{22:24} تُو اپنے خزانہ کو مِٹّی میں اور اوفِیر کے سونے کو ندیوں کے پتّھروں میں ڈال دے
{22:25} تب قادرِ مُطلِق تیراخزانہ اور تیرے لِئے بیش قِیمت چاندی ہو گا۔
{22:26} کیونکہ تب ہی تُو قادرِ مُطلِق میں مسرُور رہے گا اور خُدا کی طرف اپنا مُنہ اُٹھائے گا۔
{22:27} تُو اُس سے دُعا کرے گا اور وہ تیری سُنے گا اور تُو اپنی مَنّتیں پُوری کرے گا۔
{22:28} جِس بات کو تُو کہے گا وہ تیرے لِئے ہو جائے گی اور نُور تیری راہوں کو رَوشن کرے گا۔
{22:29} جب وہ پست کریں گے تُو کہے گا بُلندی ہو گی۔ اور وہ حلِیم آدمی کو بچائے گا۔
{22:30} وہ اُس کو بھی چُھڑالے گا جو بے گُناہ نہیں ہے۔ ہاں وہ تیرے ہاتھوں کی پاکِیزگی کے سبب سے چُھڑایا جائے گا۔
{23:1} تب ایُّوب نے جواب دیا:-
{23:2} میری شِکایت آج بھی تلخ ہے۔ میری مار میرے کراہنے سے بھی بھاری ہے۔
{23:3} کاش کہ مُجھے معلُوم ہوتا کہ وہ مُجھے کہاں مِل سکتا ہے تاکہ مَیں عَین اُس کی مسند تک پُہنچ جاتا!
{23:4} مَیں اپنا مُعاملہ اُس کے حضُور پیش کرتا اور اپنا مُنہ دلِیلوں سے بھر لیتا۔
{23:5} مَیں اُن لفظوں کو جان لیتا جِن میں وہ مُجھے جواب دیتا اور جو کُچھ وہ مُجھ سے کہتا مَیں سمجھ لیتا۔
{23:6} کیا وہ اپنی قُدرت کی عظمت میں مُجھ سے لڑتا؟ نہیں ۔ بلکہ وہ میری طرف توجُّہ کرتا۔
{23:7} راستباز وہاں اُس کے ساتھ بحث کر سکتے۔ یُوں مَیں اپنے مُنصِف کے ہاتھ سے ہمیشہ کے لِئے رہائی پاتا۔
{23:8} دیکھو! مَیں آگے جاتا ہُوں پر وہ وہاں نہیں اور پِیچھے ہٹتا ہُوں پر مَیں اُسے دیکھ نہیں سکتا۔
{23:9} بائیں ہاتھ پِھرتا ہُوں جب وہ کام کرتا ہے پر وہ مُجھے دِکھائی نہیں دیتا ۔ وہ دہنے ہاتھ کی طرف چُھپ جاتا ہے اَیسا کہ مَیں اُسے دیکھ نہیں سکتا۔
{23:10} لیکن وہ اُس راستہ کو جِس پر مَیں چلتا ہُوں جانتا ہے۔ جب وہ مُجھے تالے گا تو مَیں سونے کی مانِند نِکل آؤں گا ۔
{23:11} میرا پاؤں اُس کے قدموں سے لگا رہا ہے۔ مَیں اُس کے راستہ پر چلتا رہا ہُوں اور برگشتہ نہیں ہُؤا۔
{23:12} مَیں اُس کے لبوں کے حُکم سے ہٹا نہیں۔ مَیں نے اُس کے مُنہ کی باتوں کو اپنی ضرُوری خُوراک سے بھی زِیادہ ذخِیرہ کِیا۔
{23:13} لیکن وہ ایک خیال میں رہتا ہے اور کَون اُس کو پِھراسکتاہے؟ اور جو کُچھ اُس کا جی چاہتا ہے وہ کرتا ہے۔
{23:14} کیونکہ جو کُچھ میرے لِئے مُقرّر ہے وہ پُورا کرتا ہے اور بُہت سی اَیسی باتیں اُس کے ہاتھ میں ہیں۔
{23:15} اِسی لِئے مَیں اُس کے حضُور میں گھبرا جاتا ہُوں۔ مَیں جب سوچتا ہُوں تو اُس سے ڈر جاتا ہُوں
{23:16} کیونکہ خُدا نے میرے دِل کو بودا کر ڈالا ہے اور قادرِ مُطلِق نے مُجھ کو گھبرا دِیا ہے۔
{23:17} اِس لِئے کہ مَیں اِس ظُلمت سے پہلے کاٹ ڈالا نہ گیا اور اُس نے بڑی تارِیکی کو میرے سامنے سے نہ چُھپایا۔
{24:1} قادرِ مُطلِق نے وقت کیوں نہیں ٹھہرائے اور جو اُسے جانتے ہیں وہ اُس کے دِنوں کو کیوں نہیں دیکھتے؟
{24:2} اَیسے لوگ بھی ہیں جو زمِین کی حدّوں کو سرکا دیتے ہیں۔ وہ ریوڑوں کو زبردستی لے جاتے اور اُنہیں چراتے ہیں ۔
{24:3} وہ یتِیم کے گدھے کو ہانک لے جاتے ہیں۔ وہ بیوہ کے بَیل کو گِرَو لیتے ہیں۔
{24:4} وہ مُحتاج کو راستہ سے ہٹا دیتے ہیں۔ زمِین کے غرِیب اِکٹّھے چُھپتے ہیں۔
{24:5} دیکھو! وہ بیابان کے گورخروں کی طرح اپنے کام کو جاتے اور مشقّت اُٹھا کر خُوراک ڈُھونڈتے ہیں۔ بیابان اُن کے بچّوں کے لِئے خُوراک بہم پُہنچاتا ہے۔
{24:6} وہ کھیت میں اپنا چارا کاٹتے ہیں اور شرِیروں کے انگُور کی خوشہ چِینی کرتے ہیں۔
{24:7} وہ ساری رات بے کپڑے ننگے پڑے رہتے ہیں اور جاڑوں میں اُن کے پاس کوئی اوڑھنا نہیں ہوتا۔
{24:8} وہ پہاڑوں کی بارِش سے بِھیگے رہتے ہیں اور کِسی آڑ کے نہ ہونے سے چٹان سے لِپٹ جاتے ہیں ۔
{24:9} اَیسے لوگ بھی ہیں جو یتِیم کو چھاتی پر سے ہٹا لیتے ہیں اور غرِیبوں سے گِرَو لیتے ہیں۔
{24:10} سو وہ بے کپڑے ننگے پِھرتے اور بُھوک کے مارے پُولِیاں ڈھوتے ہیں۔
{24:11} وہ اِن لوگوں کے اِحاطوں میں تیل نِکالتے ہیں۔ وہ اُن کے کُنڈوں میں انگُور رَوندتے اور پِیاسے رہتے ہیں۔
{24:12} آباد شہر میں سے نِکل کر لوگ کراہتے ہیں اور زخمِیوں کی جان فریاد کرتی ہے۔ تَو بھی خُدا اِس حماقت کا خیال نہیں کرتا۔
{24:13} یہ اُن میں سے ہیں جو نُور سے بغاوت کرتے ہیں ۔ وہ اُس کی راہوں کو نہیں جانتے۔ نہ اُس کے راستوں پر قائِم رہتے ہیں۔
{24:14} خُونی روشنی ہوتے ہی اُٹھتا ہے ۔ وہ غرِیبوں اور مُحتاجوں کو مار ڈالتا ہے اور رات کو وہ چور کی مانِند ہے۔
{24:15} زانی کی آنکھ بھی شام کی مُنتظِر رہتی ہے۔ وہ کہتا ہے کِسی کی نظر مُجھ پر نہ پڑے گی اور وہ اپنا مُنہ ڈھانک لیتا ہے۔
{24:16} اندھیرے میں وہ گھروں میں سِیند مارتے ہیں۔ وہ دِن کے وقت چُھپے رہتے ہیں۔ وہ نُور کو نہیں جانتے
{24:17} کیونکہ صُبح اُن سبھوں کے لِئے اَیسی ہے جَیسے مَوت کاسایہ اِس لِئے کہ اُنہیں مَوت کے سایہ کی دہشت معلُوم ہے ۔
{24:18} وہ پانی کی سطح پر تیزرَو ہے۔ زمِین پر اُن کا بخرہ ملعُون ہے۔ وہ تاکِستانوں کی راہ پر نہیں چلتے۔
{24:19} خُشکی اور گرمی برفانی پانی کے نالوں کو سُکھا دیتی ہیں ۔ اَیسا ہی قبر گُنہگاروں کے ساتھ کرتی ہے۔
{24:20} رَحِم اُسے بُھول جائے گا ۔ کِیڑا اُسے مزہ سے کھائے گا۔ اُس کی یاد پِھر نہ ہو گی۔ ناراستی درخت کی طرح توڑ دی جائے گی۔
{24:21} وہ بانجھ کو جو جنتی نہیں نِگل جاتا ہے اور بیوہ کے ساتھ بھلائی نہیں کرتا۔
{24:22} خُدا اپنی قُوّت سے زبردستوں کو بھی کھینچ لیتا ہے۔ وہ اُٹھتا ہے اور کِسی کو زِندگی کا یقِین نہیں رہتا۔
{24:23} خُدا اُنہیں امن بخشتا ہے اور وہ اُسی میں قائِم رہتے ہیں اور اُس کی آنکھیں اُن کی راہوں پر لگی رہتی ہیں۔
{24:24} وہ سرفراز تو ہوتے ہیں پر تھوڑی ہی دیر میں جاتے رہتے ہیں بلکہ وہ پست کِئے جاتے ہیں اور سب دُوسروں کی طرح راستہ سے اُٹھا لِئے جاتے اور اناج کی بالوں کی طرح کاٹ ڈالے جاتے ہیں۔
{24:25} اور اگر یہ یُوں ہی نہیں ہے تو کَون مُجھے جُھوٹا ثابِت کرے گا۔ اور میری تقرِیر کو ناچِیزٹھہرائے گا؟
{25:1} تب بِلدد سُوخی نے جواب دِیا:-
{25:2} اِقتدار اور دبدبہ اُس کے ساتھ ہے۔ وہ اپنے بُلند مقاموں میں امن رکھتا ہے۔
{25:3} کیا اُس کی فَوجوں کی کوئی تعدادہے؟ اور کَون ہے جِس پر اُس کی روشنی نہیں پڑتی؟
{25:4} پِھر اِنسان کیونکر خُدا کے حضُور راست ٹھہر سکتا ہے؟ یا وہ جو عَورت سے پَیدا ہُؤا ہے کیونکر پاک ہو سکتا ہے؟
{25:5} دیکھ! چاند میں بھی روشنی نہیں اور تارے اُس کی نظر میں پاک نہیں۔
{25:6} پِھر بھلا اِنسان کا جو محض کِیڑا ہے اور آدم زاد کا جو صِرف کِرم ہے کیا ذِکر؟
{26:1} تب ایُّوب نے جواب دِیا:-
{26:2} جو بے طاقت ہے اُس کی تُو نے کَیسی مددکی! جِس بازُو میں قُوّت نہ تھی اُس کو تُو نے کَیسا سنبھالا!
{26:3} نادان کو تُو نے کَیسی صلاح دی اور حقِیقی معرفت خُوب ہی بتائی!
{26:4} تُو نے جو باتیں کہیِں سو کِس سے؟ اور کِس کی رُوح تُجھ میں سے ہو کر نِکلی؟
{26:5} مُردوں کی رُوحیں پانی اور اُس کے رہنے والوں کے نِیچے کانپتی ہیں۔
{26:6} پاتال اُس کے حضُور کُھلا ہے اور جہنّم بے پردہ ہے۔
{26:7} وہ شِمال کو فضا میں پَھیلاتا ہے اور زمِین کو خلا میں لٹکاتا ہے۔
{26:8} وہ اپنے دَلدار بادلوں میں پانی کو باندھ دیتا ہے اور بادل اُس کے بوجھ سے پھٹتا نہیں۔
{26:9} وہ اپنے تخت کو ڈھانک لیتا ہے اور اُس کے اُوپر اپنے بادل کو تان دیتا ہے۔
{26:10} اُس نے روشنی اور اندھیرے کے مِلنے کی جگہ تک پانی کی سطح پر حدباندھ دی ہے۔
{26:11} آسمان کے سُتُون کانپتے اور اُس کی جِھڑکی سے حَیران ہوتے ہیں۔
{26:12} وہ اپنی قُدرت سے سمُندر کو مَوجزن کرتا اور اپنے فہم سے رہب کو چھید دیتا ہے۔
{26:13} اُس کے دَم سے آسمان آراستہ ہوتا ہے۔ اُس کے ہاتھ نے تیزرَو سانپ کو چھیدا ہے۔
{26:14} دیکھو! یہ تو اُس کی راہوں کے فقط کنارے ہیں اور اُس کی کَیسی دِھیمی آواز ہم سُنتے ہیں! پر کَون اُس کی قُدرت کی گرج کو سمجھ سکتاہے؟
{27:1} اور ایُّوب نے پِھر اپنی مثل شرُوع کی اور کہنے لگا:-
{27:2} زِندہ خُدا کی قَسم جِس نے میرا حق چِھین لِیا اور قادِرِ مُطلِق کی سَوگند جِس نے میری جان کو دُکھ دِیا ہے ۔
{27:3} (کیونکہ میری جان مُجھ میں اب تک سالِم ہے اور خُدا کا دَم میرے نتھنوں میں ہے)۔
{27:4} یقِناً میرے لب ناراستی کی باتیں نہ کہیں گے نہ میری زُبان سے فریب کی بات نِکلے گی۔
{27:5} خُدا نہ کرے کہ مَیں تُمہیں راست ٹھہراؤُں۔ مَیں مَرتے دَم تک اپنی راستی کو ترک نہ کرُوں گا۔
{27:6} مَیں اپنی صداقت پر قائِم ہُوں اور اُسے نہ چھوڑُوں گا۔ جب تک میری زِندگی ہے میرا دِل مُجھے ملامت نہ کرے گا۔
{27:7} میرا دُشمن شرِیروں کی مانِند ہو اور میرے خِلاف اُٹھنے والا ناراستوں کی مانِند!
{27:8} کیونکہ گو بے دِین دَولت حاصِل کر لے تَو بھی اُس کی اُمّید کیا ہے جب خُدا اُس کی جان لے لے؟
{27:9} کیا خُدا اُس کی فریاد سُنے گا جب مُصِیبت اُس پرآئے؟
{27:10} کیا وہ قادرِ مُطلق میں مسرُور رہے گا اور ہر وقت خُدا سے دُعاکرے گا؟
{27:11} مَیں تُمہیں خُدا کے برتاؤ کی تعلِیم دُوں گا اور قادرِ مُطلق کی بات نہ چُھپاؤُں گا۔
{27:12} دیکھو! تُم سبھوں نے خُود یہ دیکھا ہے پِھر تُم بِالکُل خُود بِین کَیسے ہوگئے؟
{27:13} خُدا کی طرف سے شرِیر آدمی کا حِصّہ اور ظالِموں کی مِیراث جو وہ قادرِ مُطلق کی طرف سے پاتے ہیں یِہی ہے۔
{27:14} اگر اُس کے بچّے بُہت ہو جائیں تو وہ تلوار کے لِئے ہیں اور اُس کی اَولاد روٹی سے سیر نہ ہو گی۔
{27:15} اُس کے باقی لوگ مَر کر دفن ہوں گے اور اُس کی بیوائیں نَوحہ نہ کریں گی۔
{27:16} چاہے وہ خاک کی طرح چاندی جمع کر لے اور کثرت سے لِباس تیّار کر رکھّے۔
{27:17} وہ تیّار کر لے پر جو راست ہیں وہ اُن کو پہنیں گے اور جو بے گُناہ ہیں وہ اُس چاندی کو بانٹ لیں گے۔
{27:18} اُس نے مکڑی کی طرح اپنا گھر بنایا اور اُس جھونپڑی کی طرح جِسے رکھوالا بناتا ہے۔
{27:19} وہ لیٹتا ہے دَولت مند پر وہ دفن نہ کِیا جائے گا۔ وہ اپنی آنکھ کھولتا ہے اور وہ ہے ہی نہیں۔
{27:20} دہشت اُسے پانی کی طرح آ لیتی ہے۔ رات کو طُوفان اُسے اُڑا لے جاتا ہے۔
{27:21} مشرِقی ہوا اُسے اُڑا لے جاتی ہے اور وہ جاتا رہتا ہے۔ وہ اُسے اُس کی جگہ سے اُکھاڑ پھینکتی ہے۔
{27:22} کیونکہ خُدا اُس پر برسائے گا اور چھوڑنے کا نہیں۔ وہ اُس کے ہاتھ سے نِکل بھاگنا چاہے گا۔
{27:23} لوگ اُس پر تالِیاں بجائیں گے اور سُسکار کر اُسے اُس کی جگہ سے نِکال دیں گے۔
{i28:1} حِکمت کی تعرِیف میں
{28:1} یقِیناً چاندی کی کان ہوتی ہے اور سونے کے لِئے جگہ ہوتی ہے جہاں تایا جاتا ہے۔
{28:2} لوہا زمِین سے نِکالا جاتا ہے اور پِیتل پتّھر میں سے گلایا جاتا ہے۔
{28:3} اِنسان تارِیکی کی تہ تک پُہنچتا ہے اور ظُلمات اور مَوت کے سایہ کی اِنتِہا تک پتّھروں کی تلاش کرتا ہے۔
{28:4} آبادی سے دُور وہ سُرنگ لگاتا ہے۔ آنے جانے والوں کے پاؤں سے بے خبر اور لوگوں سے دُور وہ لٹکتے اور جُھولتے ہیں۔
{28:5} اور زمِین ۔ اُس سے خُوراک پَیدا ہوتی ہے اور اُس کے اندر گویا آگ سے اِنقلاب ہوتا رہتا ہے۔
{28:6} اُس کے پتّھروں میں نِیلم ہے۔ اور اُس میں سونے کے ذرّے ہیں۔
{28:7} اُس راہ کو کوئی شِکاری پرِندہ نہیں جانتا نہ باز کی آنکھ نے اُسے دیکھا ہے
{28:8} نہ مُتکبِّر جانور اُس پر چلے ہیں نہ خُون خوار بَبر اُدھر سے گُذرا ہے۔
{28:9} وہ چقماق کی چٹان پر ہاتھ لگاتا ہے۔ وہ پہاڑوں کو جڑ سے اُلٹ دیتا ہے۔
{28:10} وہ چٹانوں میں سے نالِیاں کاٹتا ہے۔ اُس کی آنکھ ہر بیش قِیمت چِیز کو دیکھ لیتی ہے۔
{28:11} وہ ندِیوں کو مسدُود کرتا ہے کہ وہ ٹپکتی بھی نہیں اور چُھپی چِیز کو وہ روشنی میں نِکال لاتا ہے۔
{28:12} لیکن حِکمت کہاں مِلے گی؟ اور خِرد کی جگہ کہاں ہے؟
{28:13} نہ اِنسان اُس کی قدر جانتا ہے نہ وہ زِندوں کی سرزمِین میں مِلتی ہے۔
{28:14} گہراؤ کہتا ہے وہ مُجھ میں نہیں ہے۔ سمُندر کہتا ہے وہ میرے پاس نہیں۔
{28:15} نہ وہ سونے کے بدلے مِل سکتی ہے نہ چاندی اُس کی قِیمت کے لِئے تُلے گی
{28:16} نہ اوفِیر کا سونا اُس کا مول ہو سکتا ہے اور نہ قِیمتی سُلیمانی پتّھر یا نِیلم۔
{28:17} نہ سونا اور کانچ اُس کی برابری کر سکتے ہیں نہ چوکھے سونے کے زیور اُس کا بدل ٹھہریں گے۔
{28:18} مونگے اور بِلّور کا نام بھی نہیں لِیا جائے گا بلکہ حِکمت کی قِیمت مرجان سے بڑھ کر ہے۔
{28:19} نہ کُو ش کا پُکھراج اُس کے برابر ٹھہرے گا نہ چوکھا سونا اُس کا مول ہو گا۔
{28:20} پِھر حِکمت کہاں سے آتی ہے؟ اور خِرد کی جگہ کہاں ہے؟
{28:21} جِس حال کہ وہ سب زِندوں کی آنکھوں سے چُھپی ہے اور ہوا کے پرِندوں سے پوشِیدہ رکھّی گئی ہے۔
{28:22} ہلاکت اور مَوت کہتی ہیں ہم نے اپنے کانوں سے اُس کی افواہ تو سُنی ہے۔
{28:23} خُدا اُس کی راہ کو جانتا ہے اور اُس کی جگہ سے واقِف ہے۔
{28:24} کیونکہ وہ زمِین کی اِنتِہا تک نظر کرتا ہے اور سارے آسمان کے نِیچے دیکھتا ہے
{28:25} تاکہ وہ ہوا کا وزن ٹھہرائے بلکہ وہ پانی کو پَیمانہ سے ناپتا ہے۔
{28:26} جب اُس نے بارِش کے لِئے قانُون اور رَعد کی برق کے لِئے راستہ ٹھہرایا
{28:27} تب ہی اُس نے اُسے دیکھا اور اُس کا بیان کِیا۔ اُس نے اُسے قائِم کِیا بلکہ اُسے ڈھُونڈ نِکالا
{28:28} اور اُس نے اِنسان سے کہا دیکھ خُداوند کا خَوف ہی حِکمت ہے اور بدی سے دُور رہنا خِرد ہے۔
{i29:1} اپنے مُعاملہ کے بارے میں ایُّوب کا آخری بیان
{29:1} اور ایُّوب پِھر اپنی مثل لا کر کہنے لگا:-
{29:2} کاش کہ مَیں اَیسا ہوتا جَیسا گُذشتہ مہِینوں میں یعنی جَیسا اُن دِنوں میں جب خُدا میری حِفاظت کر تا تھا ۔
{29:3} جب اُس کا چراغ میرے سر پر رَوشن رہتا تھا اور مَیں اندھیرے میں اُس کے نُور کے ذرِیعہ سے چلتا تھا۔
{29:4} جَیسا مَیں اپنی برومندی کے ایّام میں تھا۔ جب خُدا کی خُوشنُودی میرے ڈیرے پر تھی۔
{29:5} جب قادرِ مُطلق ہنوز میرے ساتھ تھا اور میرے بچّے میرے ساتھ تھے۔
{29:6} جب میرے قدم مکّھن سے دُھلتے تھے اور چٹان میرے لِئے تیل کی ندیاں بہاتی تھی!
{29:7} جب مَیں شہر کے پھاٹک پر جاتا اور اپنے لِئے چَوک میں بَیٹھک تیّار کرتا تھا
{29:8} تو جوان مُجھے دیکھتے اور چُھپ جاتے اور عُمر رسِیدہ لوگ اُٹھ کھڑے ہوتے تھے۔
{29:9} اُمرا بولنا بند کر دیتے اور اپنا ہاتھ اپنے مُنہ پر رکھ لیتے تھے۔
{29:10} رئِیسوں کی آواز تھم جاتی اور اُن کی زُبان تالُو سے چِپک جاتی تھی۔
{29:11} کیونکہ کان جب میری سُن لیتا تو مُجھے مُبارک کہتا تھا اور آنکھ جب مُجھے دیکھ لیتی تو میری گواہی دیتی تھی
{29:12} کیونکہ مَیں غرِیب کو جب وہ فریاد کرتا چُھڑاتا تھا اور یتِیم کو بھی جِس کا کوئی مددگار نہ تھا۔
{29:13} ہلاک ہونے والا مُجھے دُعا دیتا تھا اور مَیں بیوہ کے دِل کو اَیسا خُوش کرتا تھا کہ وہ گانے لگتی تھی ۔
{29:14} مَیں نے صداقت کو پہنا اور اُس سے مُلبّس ہُؤا۔ میرا اِنصاف گویا جُبّہ اور عمامہ تھا۔
{29:15} مَیں اندھوں کے لِئے آنکھیں تھا اورلنگڑوں کے لِئے پاؤں۔
{29:16} مَیں مُحتاج کا باپ تھا اور مَیں اجنبی کے مُعاملہ کی بھی تحقِیق کرتا تھا۔
{29:17} مَیں ناراست کے جبڑوں کو توڑ ڈالتا اور اُس کے دانتوں سے شِکار چُھڑا لیتا تھا۔
{29:18} تب مَیں کہتا تھا کہ مَیں اپنے آشیانہ میں مرُوں گا اور مَیں اپنے دِنوں کو ریت کی طرح بے شُمار کرُوں گا۔
{29:19} میری جڑیں پانی تک پَھیل گئی ہیں اور رات بھر اوس میری شاخوں پر رہتی ہے۔
{29:20} میری شَوکت مُجھ میں تازہ ہے اور میری کمان میرے ہاتھ میں نئی کی جاتی ہے۔
{29:21} لوگ میری طرف کان لگاتے اور مُنتظِر رہتے اور میری مشورت کے لِئے خاموش ہو جاتے تھے ۔
{29:22} میری باتوں کے بعد وہ پِھر نہ بولتے تھے اور میری تقرِیر اُن پر ٹپکتی تھی۔
{29:23} وہ میرا اَیسا اِنتظار کرتے تھے جَیسا بارِش کا اور اپنا مُنہ اَیسے پسارتے تھے جَیسے پِچھلے مِینہ کے لِئے۔
{29:24} جب وہ مایُوس ہوتے تھے تو مَیں اُن پر مُسکراتا تھا اور میرے چِہرہ کی بشاشت کو اُنہوں نے کبھی نہ بِگا ڑ ا ۔
{29:25} مَیں اُن کی راہ کو چُنتا اور سردار کی طرح بَیٹھتا اور اَیسے رہتا تھا جَیسے فَوج میں بادشاہ اور جَیسے وہ جو غم زدوں کو تسلّی دیتا ہے۔
{30:1} پر اب تو وہ جو مُجھ سے کم عُمر ہیں میرا تمسخر کرتے ہیں جِن کے باپ دادا کو اپنے گلّہ کے کُتّوں کے ساتھ رکھنا بھی مُجھے ناگوار تھا۔
{30:2} بلکہ اُن کے ہاتھوں کی قُوّت مُجھے کِس بات کا فائِدہ پُہنچائے گی؟ وہ اَیسے آدمی ہیں جِن کی جوانی کا زور زائِل ہو گیا۔
{30:3} وہ اِفلاس اور قحط کے مارے دُبلے ہو گئے ہیں۔ وہ وِیرانی اور سُنسانی کی تارِیکی میں خاک چاٹتے ہیں۔
{30:4} وہ جھاڑِیوں کے پاس لونِئے کا ساگ توڑتے ہیں اور جھاؤ کی جڑیں اُن کی خُوراک ہے۔
{30:5} وہ لوگوں کے درمِیان رگیدے گئے ہیں۔ لوگ اُن کے پِیچھے اَیسے چِلاّتے ہیں جَیسے چور کے پِیچھے۔
{30:6} اُن کو وادِیوں کے شِگافوں میں اور غاروں اور زمِین کے بھٹّوں میں رہنا پڑتا ہے۔
{30:7} وہ جھاڑِیوں کے درمِیان رینگتے اور جھنکاڑوں کے نِیچے اِکٹّھے پڑے رہتے ہیں۔
{30:8} وہ احمقوں بلکہ کمِینوں کی اَولاد ہیں۔ وہ مُلک سے مار مار کر نِکالے گئے تھے۔
{30:9} اور اب مَیں اُن کا گِیت بنا ہُوں۔ بلکہ اُن کے لِئے ضربُ المثل ہُوں۔
{30:10} وہ مُجھ سے گِھن کھاتے ۔ وہ مُجھ سے دُور کھڑے ہوتے اور میرے مُنہ پر تُھوکنے سے باز نہیں رہتے ہیں۔
{30:11} کیونکہ خُدا نے میرا چِلّہ ڈِھیلا کر دِیا اور مُجھ پر آفت بھیجی۔ اِس لِئے وہ میرے سامنے بے لگام ہو گئے ہیں۔
{30:12} میرے دہنے ہاتھ پر لوگوں کا ہجُوم اُٹھتا ہے۔ وہ میرے پاؤں کو ایک طرف سرکا دیتے ہیں اور میرے خِلاف اپنی مُہلِک راہیں نِکالتے ہیں۔
{30:13} اَیسے لوگ بھی جِن کا کوئی مددگار نہیں میرے راستہ کوبِگاڑتے اور میری مُصِیبت کو بڑھاتے ہیں۔
{30:14} وہ گویا بڑے رخنہ میں سے ہو کر آتے ہیں اور تباہی میں مُجھ پر ٹُوٹ پڑتے ہیں۔
{30:15} دہشت مُجھ پر طاری ہو گئی۔ وہ ہوا کی طرح میری آبرُو کو اُڑاتی ہے۔ میری عافِیت بادل کی طرح جاتی رہی۔
{30:16} اب تو میری جان میرے اندر گُداز ہو گئی ۔ دُکھ کے دِنوں نے مُجھے جکڑ لِیا ہے۔
{30:17} رات کے وقت میری ہڈِّیاں میرے اندر چِھد جاتی ہیں اور وہ درد جو مُجھے کھائے جاتے ہیں دَم نہیں لیتے۔
{30:18} میرے مرض کی شِدّت سے میری پوشاک بدنُما ہو گئی۔ وہ میرے پَیراہن کے گریبان کی طرح مُجھ سے لِپٹی ہُوئی ہے۔
{30:19} اُس نے مُجھے کِیچڑ میں دھکیل دِیا ہے۔ مَیں خاک اور راکھ کی مانِند ہو گیا ہُوں۔
{30:20} مَیں تُجھ سے فریاد کرتا ہُوں اور تُو مُجھے جواب نہیں دیتا۔ مَیں کھڑا ہوتا ہُوں اور تُو مُجھے گُھورنے لگتا ہے۔
{30:21} تُو بدل کر مُجھ پر بے رحم ہو گیا ہے۔ اپنے بازُو کے زور سے تُو مُجھے ستاتا ہے۔
{30:22} تُو مُجھے اُوپر اُٹھا کر ہوا پر سوار کرتا ہے اور مُجھے آندھی میں گُھلا دیتا ہے۔
{30:23} کیونکہ مَیں جانتا ہُوں کہ تُو مُجھے مَوت تک پُہنچا ئے گا اور اُس گھر تک جو سب زِندوں کے لِئے مُقرّر ہے۔
{30:24} تَو بھی کیا تباہی کے وقت کوئی اپنا ہاتھ نہ بڑھائے گا اور مُصِیبت میں فریاد نہ کرے گا؟
{30:25} کیا مَیں درد مند کے لِئے روتا نہ تھا؟ کیا میری جان مُحتاج کے لِئے آزُردہ نہ ہوتی تھی؟
{30:26} جب مَیں بھلائی کا مُنتظِر تھا تو بُرائی پیش آئی۔ جب مَیں روشنی کے لِئے ٹھہرا تھا تو تارِیکی آئی۔
{30:27} میری انتڑِیاں اُبل رہی ہیں اور آرام نہیں پاتِیں۔ مُجھ پر مُصِیبت کے دِن آ پڑے ہیں۔
{30:28} مَیں بغَیر دُھوپ کے کالا ہو گیا ہُوں۔ مَیں مجمع میں کھڑا ہو کر مدد کے لِئے دُہائی دیتاہُوں۔
{30:29} میں گِیدڑوں کا بھائی اور شُتر مُرغوں کا ساتھی ہُوں۔
{30:30} میری کھال کالی ہو کر مُجھ پر سے گِرتی جاتی ہے اور میری ہڈِّیاں حرارت سے جل گئِیں۔
{30:31} اِسی لِئے میری سِتار سے ماتم اور میری بانسلی سے رونے کی آواز نِکلتی ہے۔
{31:1} مَیں نے اپنی آنکھوں سے عہد کِیا ہے۔ پِھر مَیں کِسی کُنواری پر کیونکر نظرکرُوں؟
{31:2} کیونکہ اُوپر سے خُدا کی طرف سے کیا بخرہ ہے اور عالمِ بالا سے قادرِ مُطلق کی طرف سے کیا مِیراث ہے ؟
{31:3} کیا وہ ناراستوں کے لِئے آفت اور بدکرداروں کے لِئے تباہی نہیں ہے؟
{31:4} کیا وہ میری راہوں کو نہیں دیکھتا اور میرے سب قدموں کو نہیں گِنتا؟
{31:5} اگر مَیں بطالت سے چلا ہُوں اور میرے پاؤں نے دغا کے لِئے جلدی کی ہے
{31:6} (تو مَیں ٹِھیک ترازُو میں تولا جاؤُں تاکہ خُدا میری راستی کو جان لے)۔
{31:7} اگر میرا قدم راستہ سے برگشتہ ہُؤا ہے اور میرے دِل نے میری آنکھوں کی پَیروی کی ہے اور اگر میرے ہاتھوں پر داغ لگاہے
{31:8} تو مَیں بوؤں اور دُوسرا کھائے اور میرے کھیت کی پَیداوار اُکھاڑ دی جائے۔
{31:9} اگر میرا دِل کِسی عَورت پر فریفتہ ہُؤا اور مَیں اپنے پڑوسی کے دروازہ پر گھات میں بَیٹھا
{31:10} تو میری بِیوی دُوسرے کے لِئے پِیسے اور غَیر مَرد اُس پر جُھکیں۔
{31:11} کیونکہ یہ نِہایت بُرا جُرم ہوتا بلکہ اَیسی بدی ہوتی جِس کی سزا قاضی دیتے ہیں۔
{31:12} کیونکہ وہ اَیسی آگ ہے جو جلا کر بھسم کر دیتی ہے اور میرے سارے حاصِل کو جڑ سے نیست کر ڈالتی ہے ۔
{31:13} اگر مَیں نے اپنے خادِم یا اپنی خادِمہ کا حق ماراہو جب اُنہوں نے مُجھ سے جھگڑاکِیا
{31:14} تو جب خُدا اُٹھے گا تب مَیں کیا کرُوں گا؟ اور جب وہ آئے گا تو مَیں اُسے کیا جواب دُوں گا؟
{31:15} کیا وُہی اُس کا بنانے والا نہیں جِس نے مُجھے بطن میں بنایا؟ اور کیا ایک ہی نے ہماری صُورت رَحِم میں نہیں بنائی؟
{31:16} اگر مَیں نے مُحتاج سے اُس کی مُراد روک رکھّی یا اَیسا کِیا کہ بیوہ کی آنکھیں رہ گئِیں۔
{31:17} یا اپنا نوالہ اکیلے ہی کھایا ہو اور یتِیم اُس میں سے کھانے نہ پایا۔
{31:18} (نہیں ۔ بلکہ میرے لڑکپن سے وہ میرے ساتھ اَیسے پلاجَیسے باپ کے ساتھ اور مَیں اپنی ماں کے بطن ہی سے بیوہ کا رہنُما رہاہُوں )۔
{31:19} اگر مَیں نے دیکھا کہ کوئی بے کپڑے مَرتا ہے یا کِسی مُحتاج کے پاس اوڑھنے کو نہیں۔
{31:20} اگر اُس کی کمر نے مُجھ کو دُعا نہ دی ہو اور اگر وہ میری بھیڑوں کی اُون سے گرم نہ ہُؤا ہو۔
{31:21} اگر مَیں نے کِسی یتِیم پر ہاتھ اُٹھایا ہو کیونکہ پھاٹک پر مُجھے اپنی کُمک دِکھائی دی
{31:22} تو میرا کندھا میرے شانہ سے اُتر جائے اور میرے بازُو کی ہڈّی ٹُوٹ جائے
{31:23} کیونکہ مُجھے خُدا کی طرف سے آفت کا خَوف تھا اور اُس کی بزُرگی کی وجہ سے مَیں کُچھ نہ کر سکا۔
{31:24} اگر مَیں نے سونے پر بھروسا کِیاہو اور چوکھے سونے سے کہا میرا اِعتماد تُجھ پر ہے۔
{31:25} اگر مَیں اِس لِئے کہ میری دولت فراوان تھی اور میرے ہاتھ نے بُہت کُچھ حاصِل کر لِیا تھا نازان ہُؤا۔
{31:26} اگر مَیں نے سُورج پر جب وہ چمکتا ہے نظر کی ہو یا چاند پر جب وہ آب و تاب میں چلتا ہے
{31:27} اور میرا دِل خُفیتہً فریفتہ ہو گیا ہو اور میرے مُنہ نے میرے ہاتھ کو چُوم لِیا ہو
{31:28} تو یہ بھی اَیسی بدی ہے جِس کی سزا قاضی دیتے ہیں کیونکہ یُوں مَیں نے خُدا کا جو عالمِ بالا پر ہے اِنکار کِیا ہوتا ۔
{31:29} اگر مَیں اپنے نفرت کرنے والے کی ہلاکت سے خُوش ہُؤا یا جب اُس پر آفت آئی تو شادمان ہُؤا۔
{31:30} (ہاں مَیں نے تو اپنے مُنہ کو اِتنا گُناہ بھی نہ کرنے دِیا کہ لَعنت بھیج کر اُس کی مَوت کے لِئے دُعا کرتا) ۔
{31:31} اگر میرے خَیمہ کے لوگوں نے یہ نہ کہاہو اَیسا کَون ہے جو اُس کے ہاں گوشت سے سیر نہ ہُؤا؟
{31:32} پردیسی کو گلی کُوچوں میں ٹِکنا نہ پڑا بلکہ مَیں مُسافِر کے لِئے اپنے دروازے کھول دیتا تھا۔
{31:33} اگر آد م کی طرح اپنی بدی اپنے سِینہ میں چُھپا کر مَیں نے اپنی تقصِیروں پر پردہ ڈالاہو
{31:34} اِس سبب سے کہ مُجھے عوامُ النّاس کا خَوف تھا اور مَیں خاندانوں کی حقارت سے ڈر گیا۔ یہاں تک کہ مَیں خاموش ہو گیا اور دروازہ سے باہر نہ نِکلا۔
{31:35} کاش کہ کوئی میری سُننے والاہوتا! (یہ لو میرا دستخط ۔ قادرِ مُطلق مُجھے جواب دے)۔ کاش کہ میرے مُخالِف کے دعویٰ کی تحرِیرہوتی!
{31:36} یقِیناً مَیں اُسے اپنے کندھے پر لِئے پِھرتا اور اُسے اپنے لِئے عمامہ کی طرح باندھ لیتا۔
{31:37} مَیں اُسے اپنے قدموں کی تعداد بتاتا۔ امِیر کی طرح مَیں اُس کے پاس جاتا۔
{31:38} اگر میری زمِین میرے خِلاف دُہائی دیتی ہو اور اُس کی ریگھاریاں مِل کر روتی ہوں۔
{31:39} اگر مَیں نے بے دام اُس کے پَھل کھائے ہوں یا اَیسا کِیا کہ اُس کے مالِکوں کی جان گئی
{31:40} تو گیہُوں کے بدلے اُونٹ کٹارے اور جَو کے بدلے کڑوے دانے اُگیں۔ ایُّوب کی باتیں تمام ہُوئِیں۔
{i32:1} الِیہُو کی تقریریں (۳۲‏:۱‏-۳۷‏:۲۴)
{32:1} سو اُن تِینوں آدمِیوں نے ایُّو ب کو جواب دینا چھوڑ دِیااِس لِئے کہ وہ اپنی نظر میں صادِق تھا۔
{32:2} تب الِیہُو بِن براکیل بُوزی کا جو رام کے خاندان سے تھا قہر بھڑکا ۔ اُس کا قہر ایُّوب پر بھڑکااِس لِئے کہ اُس نے خُدا کو نہیں بلکہ اپنے آپ کو راست ٹھہرایا۔
{32:3} اور اُس کے تِینوں دوستوں پر بھی اُس کا قہر بھڑکا اِس لِئے کہ اُنہیں جواب تو سُوجھا نہیں تَو بھی اُنہوں نے ایُّو ب کو مُجرِم ٹھہرایا۔
{32:4} اور الِیہُو ایُّوب سے بات کرنے سے اِس لِئے رُکارہا کہ وہ اُس سے بڑے تھے۔
{32:5} جب الِیہُو نے دیکھا کہ اُن تِینوں کے مُنہ میں جواب نہ رہا تو اُس کا قہر بھڑک اُٹھا۔
{32:6} اور براکیل بُوزی کا بیٹا الِیہُو کہنے لگا:- مَیں جوان ہُوں اور تُم بُہت عُمر رسِیدہ ہو اِس لِئے مَیں رُکا رہا اور اپنی رائے دینے کی جُرأت نہ کی ۔
{32:7} مَیں نے کہا سالخُوردہ لوگ بولیں اور عُمر رسِیدہ حِکمت سِکھائیں۔
{32:8} لیکن اِنسان میں رُوح ہے اور قادرِ مُطلق کا دَم خِرد بخشتا ہے۔
{32:9} بڑے آدمی ہی عقل مند نہیں ہوتے اور عُمر رسِیدہ ہی اِنصاف کو نہیں سمجھتے۔
{32:10} اِس لِئے مَیں کہتا ہُوں میری سُنو۔ مَیں بھی اپنی رائے دُوں گا۔
{32:11} دیکھو! مَیں تُمہاری باتوں کے لِئے رُکا رہا جب تُم الفاظ کی تلاش میں تھے۔ مَیں تُمہاری دلِیلوں کا مُنتظِررہا
{32:12} بلکہ مَیں تُمہاری طرف توجُّہ کرتا رہا اور دیکھو تُم میں کوئی نہ تھا جو ایُّو ب کو قائِل کرتا یا اُس کی باتوں کا جواب دیتا۔
{32:13} خبردار یہ نہ کہنا کہ ہم نے حِکمت کو پا لِیا ہے۔ خُدا ہی اُسے لاجواب کر سکتا ہے نہ کہ اِنسان۔
{32:14} کیونکہ نہ اُس نے مُجھے اپنی باتوں کا نِشانہ بنایا نہ مَیں تُمہاری سی تقرِیروں سے اُسے جواب دُوں گا۔
{32:15} وہ حَیران ہیں ۔ وہ اب جواب نہیں دیتے۔ اُن کے پاس کہنے کو کوئی بات نہ رہی۔
{32:16} اور کیا مَیں رُکا رہُوں اِس لِئے کہ وہ بولتے نہیں۔ اِس لِئے کہ وہ چُپ چاپ کھڑے ہیں اور اب جواب نہیں دیتے؟
{32:17} مَیں بھی اپنی بات کہُوں گا۔ مَیں بھی اپنی رائے دُوں گا۔
{32:18} کیونکہ مَیں باتوں سے بھرا ہُوں اور جو رُوح میرے اندر ہے وہ مُجھے مجبُور کرتی ہے۔
{32:19} دیکھو! میرا پیٹ بے نِکاس شراب کی مانِند ہے۔ وہ نئی مشکوں کی طرح پھٹنے ہی کو ہے۔
{32:20} مَیں بولُوں گا تاکہ مُجھے تسکِین ہو۔ مَیں اپنے لبوں کو کھولُوں گا اور جواب دُوں گا۔
{32:21} نہ مَیں کِسی آدمی کی طرف داری کرُوں گا نہ مَیں کِسی شخص کو خُوشامد کے خِطاب دُوں گا
{32:22} کیونکہ مُجھے خُوشامد کے خِطاب دینا نہیں آتا۔ ورنہ میرا بنانے والا مُجھے جلد اُٹھا لیتا۔
{33:1} تَو بھی اَے ایُّوب ذرا میری تقرِیر سُن لے اور میری سب باتوں پر کان لگا۔
{33:2} دیکھ مَیں نے اپنا مُنہ کھولا ہے۔ میری زُبان نے میرے مُنہ میں سُخن آرائی کی ہے۔
{33:3} میری باتیں میرے دِل کی راستبازی کو ظاہِر کریں گی اور میرے لب جو کُچھ جانتے ہیں اُسی کو سچّائی سے کہیں گے۔
{33:4} خُدا کی رُوح نے مُجھے بنایا ہے اور قادرِ مُطلق کا دَم مُجھے زِندگی بخشتا ہے۔
{33:5} اگر تُو مُجھے جواب دے سکتا ہے تو دے اور اپنی باتوں کو میرے سامنے ترتِیب دے کر کھڑا ہوجا۔
{33:6} دیکھ! خُدا کے حضُور مَیں تیرے برابر ہُوں۔ مَیں بھی مِٹّی سے بنا ہُوں۔
{33:7} دیکھ! میرا رُعب تُجھے ہِراسان نہ کرے گا۔ میرا دباؤ تُجھ پر بھاری نہ ہو گا۔
{33:8} یقِیناً تُو نے میرے سُنتے کہا ہے اور مَیں نے تیری باتیں سُنی ہیں
{33:9} کہ مَیں صاف اور بے تقصِیر ہُوں۔ مَیں بے گُناہ ہُوں اور مُجھ میں بدی نہیں۔
{33:10} وہ میرے خِلاف مَوقع ڈُھونڈتا ہے۔ وہ مُجھے اپنا دُشمن سمجھتا ہے۔
{33:11} وہ میرے دونوں پاؤں کو کاٹھ میں ٹھونک دیتا ہے۔ وہ میری سب راہوں کی نِگرانی کرتا ہے۔
{33:12} دیکھ مَیں تُجھے جواب دیتا ہُوں ۔ اِس بات میں تُوحق پر نہیں کیونکہ خُدا اِنسان سے بڑا ہے۔
{33:13} تُو کیوں اُس سے جھگڑتاہے؟ کیونکہ وہ اپنی باتوں میں سے کِسی کا حِساب نہیں دیتا۔
{33:14} کیونکہ خُدا ایک بار بولتا ہے بلکہ دو بار ۔ خواہ اِنسان اِس کا خیال نہ کرے۔
{33:15} خواب میں ۔ رات کی رویا میں جب لوگوں کو گہری نِیند آتی ہے اور بِستر پر سوتے وقت۔
{33:16} تب وہ لوگوں کے کان کھولتا ہے اور اُن کی تعلِیم پر مُہر لگاتا ہے
{33:17} تاکہ اِنسان کو اُس کے مقصُود سے روکے اور غرُور کو اِنسان سے دُور کرے۔
{33:18} وہ اُس کی جان کو گڑھے سے بچاتا ہے اور اُس کی زِندگی تلوار کی مار سے۔
{33:19} وہ اپنے بِستر پر درد سے تنبِیہ پاتا ہے اور اُس کی ہڈِّیوں میں دائِمی جنگ ہے۔
{33:20} یہاں تک کہ اُس کا جی روٹی سے اور اُس کی جان لذِیذ کھانے سے نفرت کرنے لگتی ہے ۔
{33:21} اُس کا گوشت اَیسا سُوکھ جاتا ہے کہ دِکھائی نہیں دیتا اور اُس کی ہڈِّیاں جو دِکھائی نہیں دیتی تِھیں نِکل آتی ہیں ۔
{33:22} بلکہ اُس کی جان گڑھے کے قرِیب پُہنچتی ہے اور اُس کی زِندگی ہلاک کرنے والوں کے نزدِیک۔
{33:23} وہاں اگر اُس کے ساتھ کوئی فرِشتہ ہو یا ہزار میں ایک تعبِیر کرنے والا جو اِنسان کو بتائے کہ اُس کے لِئے کیا ٹِھیک ہے
{33:24} تو وہ اُس پررحم کرتا اور کہتا ہے کہ اُسے گڑھے میں جانے سے بچا لے۔ مُجھے فِدیہ مِل گیا ہے۔
{33:25} تب اُس کا جِسم بچّے کے جِسم سے بھی تازہ ہو گا اور اُس کی جوانی کے دِن لَوٹ آتے ہیں۔
{33:26} وہ خُدا سے دُعا کرتا ہے اور وہ اُس پر مِہربان ہوتاہے۔ اَیسا کہ وہ خُوشی سے اُس کا مُنہ دیکھتا ہے اور وہ اِنسان کی صداقت کو بحال کر دیتا ہے۔
{33:27} وہ لوگوں کے سامنے گانے اور کہنے لگتا ہے کہ مَیں نے گُناہ کِیا اور حق کو اُلٹ دِیا اور اِس سے مُجھے فائِدہ نہ ہُؤا۔
{33:28} اُس نے میری جان کو گڑھے میں جانے سے بچایا اور میری زِندگی روشنی کو دیکھے گی۔
{33:29} دیکھو! خُدا آدمی کے ساتھ یہ سب کام دو بار بلکہ تِین بار کرتا ہے
{33:30} تاکہ اُس کی جان کو گڑھے سے لَوٹا لائے اور وہ زِندوں کے نُور سے مُنوّر ہو۔
{33:31} اَے ایُّوب! توجُّہ سے میری سُن۔ خاموش رہ اور مَیں بولُوں گا۔
{33:32} اگر تُجھے کُچھ کہنا ہے تو مُجھے جواب دے۔ بول کیونکہ مَیں تُجھے راست ٹھہرانا چاہتا ہُوں۔
{33:33} اگر نہیں تو تُو میری سُن۔ خاموش رہ اور مَیں تُجھے دانائی سِکھاؤُں گا۔
{34:1} اِس کے عِلاوہ الِیہُو نے یہ بھی کہا:-
{34:2} اَے تُم عقل مند لوگو! میری باتیں سُنو اور اَے تُم جو اہلِ معرفت ہو! میری طرف کان لگاؤ
{34:3} کیونکہ کان باتوں کو پرکھتا ہے جَیسے زُبان کھانے کو چکھتی ہے۔
{34:4} جو کُچھ ٹِھیک ہے ہم اپنے لِئے چُن لیں۔ جو بھلا ہے ہم آپس میں جان لیں۔
{34:5} کیونکہ ایُّوب نے کہا مَیں صادِق ہُوں اور خُدا نے میری حق تلفی کی ہے۔
{34:6} اگرچہ مَیں حق پر ہُوں تَو بھی جُھوٹا ٹھہرتا ہُوں۔ گو مَیں بے تقصِیر ہُوں ۔ میرا زخم لاعِلاج ہے۔
{34:7} ایُّوب سا بہادُر کَون ہے جو تمسخُر کو پانی کی طرح پی جاتا ہے؟
{34:8} جو بد کرداروں کی رفاقت میں چلتا اور شرِیر لوگوں کے ساتھ پِھرتا ہے۔
{34:9} کیونکہ اُس نے کہا ہے کہ آدمی کو کُچھ فائِدہ نہیں کہ وہ خُدا مَیں مسرُور رہے۔
{34:10} اِس لِئے اَے اہلِ خِرد میری سُنو۔ یہ ہرگِز ہو نہیں سکتا کہ خُدا شرارت کا کام کرے اور قادرِ مُطلق بدی کرے۔
{34:11} وہ اِنسان کو اُس کے اعمال کے مُطابِق جزا دے گا اور اَیسا کرے گا کہ ہر کِسی کو اپنی ہی راہوں کے مُطابِق بدلہ مِلے گا۔
{34:12} یقِیناً خُدا بُرائی نہیں کرے گا۔ قادرِ مُطلق سے بے اِنصافی نہ ہو گی۔
{34:13} کِس نے اُس کو زمِین پر اِختیاردِیا؟ یا کِس نے ساری دُنیا کا اِنتِظام کِیاہے؟
{34:14} اگر وہ اِنسان سے اپنا دِل لگائے۔ اگر وہ اپنی رُوح اور اپنے دَم کو واپس لے لے
{34:15} تو تمام بشر اِکٹّھے فنا ہو جائیں گے اور اِنسان پِھر مِٹّی میں مِل جائے گا۔
{34:16} سو اگر تُجھ میں سمجھ ہے تو اِسے سُن لے اور میری باتوں پر توجُّہ کر۔
{34:17} کیا وہ جو حق سے عداوت رکھتا ہے حُکومت کرے گا ؟ اور کیا تُو اُسے جو عادِل اور قادِر ہے مُلزم ٹھہرائے گا؟
{34:18} وہ تو بادشاہ سے کہتا ہے تُو رذِیل ہے اور شرِیفوں سے کہ تُم شرِیر ہو۔
{34:19} وہ اُمرا کی طرف داری نہیں کرتا اور امِیر کو غرِیب سے زِیادہ نہیں مانتا کیونکہ وہ سب اُسی کے ہاتھ کی کارِیگری ہیں۔
{34:20} وہ دَم بھر میں آدھی رات کو مَر جاتے ہیں۔ لوگ ہِلائے جاتے اور گُذر جاتے ہیں اور زبردست لوگ بغیر ہاتھ لگائے اُٹھا لِئے جاتے ہیں ۔
{34:21} کیونکہ اُس کی آنکھیں آدمی کی راہوں پر لگی ہیں اور وہ اُس کی سب روِشوں کو دیکھتا ہے۔
{34:22} نہ کوئی اَیسی تارِیکی نہ مَوت کا سایہ ہے جہاں بدکردار چُھپ سکیں۔
{34:23} کیونکہ اُسے ضرُور نہیں کہ آدمی کا زِیادہ خیال کرے تاکہ وہ خُدا کے حضُور عدالت میں جائے۔
{34:24} وہ بِلا تفتِیش زبردستوں کو ٹُکڑے ٹُکڑے کرتا اور اُن کی جگہ اَوروں کو برپا کرتا ہے۔
{34:25} اِس لِئے وہ اُن کے کاموں کا خیال رکھتا ہے اور وہ اُنہیں رات کو اُلٹ دیتا ہے اَیسا کہ وہ ہلاک ہو جاتے ہیں۔
{34:26} وہ اَوروں کے دیکھتے ہُوئے اُن کو اَیسا مارتا ہے جَیسا شرِیروں کو
{34:27} اِس لِئے کہ وہ اُس کی پیرَوی سے پِھر گئے اور اُس کی کِسی راہ کا خیال نہ کِیا۔
{34:28} یہاں تک کہ اُن کے سبب سے غرِیبوں کی فریاد اُس کے حضُورپُہنچی اور اُس نے مُصِیبت زدوں کی فریاد سُنی۔
{34:29} جب وہ راحت بخشے تو کَون مُلزم ٹھہرا سکتاہے؟ جب وہ مُنہ چُھپا لے تو کَون اُسے دیکھ سکتاہے؟ خواہ کوئی قَوم ہو یا آدمی ۔ دونوں کے ساتھ یکساں سلُوک ہے۔
{34:30} تاکہ بے دِین آدمی سلطنت نہ کرے اور لوگوں کو پھندے میں پھنسانے کے لِئے کوئی نہ ہو۔
{34:31} کیونکہ کیا کِسی نے خُدا سے کہاہے مَیں نے سزا اُٹھا لی ہے ۔ مَیں اب بُرائی نہ کرُوں گا۔
{34:32} جو مُجھے دِکھائی نہیں دیتا وہ تُو مُجھے سِکھا۔ اگر مَیں نے بدی کی ہے تو اب اَیسا نہیں کرُوں گا؟
{34:33} کیا اُس کا اجر تیری مرضی پر ہو کہ تُو اُسے نا منظُور کرتاہے؟ کیونکہ تُجھے فَیصلہ کرنا ہے نہ کہ مُجھے۔ اِس لِئے جو کُچھ تُو جانتا ہے کہہ دے۔
{34:34} اہلِ خِرد مُجھ سے کہیں گے بلکہ ہر عقل مند جو میری سُنتا ہے کہے گا
{34:35} ایُّوب نادانی سے بولتا ہے اور اُس کی باتیں حِکمت سے خالی ہیں۔
{34:36} کاش کہ ایُّوب آخِر تک آزمایا جاتا کیونکہ وہ شرِیروں کی طرح جواب دیتا ہے۔
{34:37} اِس لِئے کہ وہ اپنے گُناہ پر بغاوت کو بڑھاتا ہے۔ وہ ہمارے درمِیان تالِیاں بجاتا ہے اور خُدا کے خِلاف بُہت باتیں بناتا ہے۔
{35:1} اِس کے عِلاوہ الِیہُو نے یہ بھی کہا:-
{35:2} کیا تُو اِسے اپنا حق سمجھتا ہے یا یہ دعویٰ کرتا ہے کہ تیری صداقت خُدا کی صداقت سے زِیادہ ہے۔
{35:3} جو تُو کہتا ہے کہ مُجھے اِس سے کیا نفع مِلے گا؟ اور مُجھے اِس میں گُنہگار ہونے کی نِسبت کَونسا زِیادہ فائِدہ ہوگا؟
{35:4} مَیں تُجھے اور تیرے ساتھ تیرے رفِیقوں کو جواب دُوں گا۔
{35:5} آسمان کی طرف نظر کر اوردیکھ اور افلاک پر جو تُجھ سے بُلند ہیں نِگاہ کر۔
{35:6} اگر تُو گُناہ کرتا ہے تو اُس کا کیا بِگاڑتاہے؟ اور اگر تیری تقصِیریں بڑھ جائیں تو تُو اُس کا کیا کرتا ہے ؟
{35:7} اگر تُو صادِق ہے تو اُس کو کیا دے دیتا ہے؟ یا اُسے تیرے ہاتھ سے کیا مِل جاتا ہے؟
{35:8} تیری شرارت تُجھ جَیسے آدمی کے لِئے ہے اور تیری صداقت آدم زاد کے لِئے۔
{35:9} ظُلم کی کثرت کی وجہ سے وہ چِلاّتے ہیں۔ زبردست کے بازُو کے سبب سے وہ مدد کے لِئے دُہائی دیتے ہیں۔
{35:10} پر کوئی نہیں کہتا کہ خُدا میرا خالِق کہاں ہے جو رات کے وقت نغمے عِنایت کرتا ہے۔
{35:11} جو ہم کو زمِین کے جانوروں سے زِیادہ تعلِیم دیتا ہے اور ہمیں ہوا کے پرِندوں سے زِیادہ عقل مند بناتا ہے؟
{35:12} وہ دُہائی دیتے ہیں پر کوئی جواب نہیں دیتا۔ یہ بُرے آدمِیوں کے غرُور کے سبب سے ہے۔
{35:13} یقِیناً خُدا بطالت کو نہیں سُنے گا اور قادرِ مُطلق اُس کا لِحاظ نہ کرے گا۔
{35:14} خاص کر جب تُو کہتا ہے کہ تُو اُسے دیکھتا نہیں۔ مُقدّمہ اُس کے سامنے ہے اور تُو اُس کے لِئے ٹھہرا ہُؤا ہے۔
{35:15} پر اب چُونکہ اُس نے اپنے غضب میں سزا نہ دی اور وہ غرُور کا زیادہ خیال نہیں کرتا
{35:16} اِس لِئے ایُّوب خُود بِینی کے سبب سے اپنا مُنہ کھولتاہے اور نادانی سے باتیں بناتا ہے۔
{36:1} پِھر الِیہُو نے یہ بھی کہا:-
{36:2} مُجھے ذرا اِجازت دے اور مَیں تُجھے بتاؤُں گا۔ کیونکہ خُدا کی طرف سے مُجھے کُچھ اَور بھی کہنا ہے۔
{36:3} مَیں اپنے عِلم کو دُور سے لاؤُں گا اور راستی اپنے خالِق سے منسُوب کرُوں گا
{36:4} کیونکہ فی الحقِیقت میری باتیں جُھوٹی نہیں ہیں۔ وہ جو تیرے ساتھ ہے عِلم میں کامِل ہے۔
{36:5} دیکھ! خُدا قادِر ہے اور کِسی کو حقِیر نہیں جانتا۔ وہ فہم کی قُوّت میں غالِب ہے۔
{36:6} وہ شرِیروں کی زِندگی کو برقرار نہیں رکھتا بلکہ مُصِیبت زدوں کو اُن کا حق عطا کرتا ہے۔
{36:7} وہ صادِقوں کی طرف سے اپنی آنکھیں نہیں پھیرتا بلکہ اُنہیں بادشاہوں کے ساتھ ہمیشہ کے لِئے تخت پر بِٹھاتا ہے اور وہ سرفراز ہوتے ہیں۔
{36:8} اور اگر وہ بیڑیوں سے جکڑے جائیں اور مُصِیبت کی رسّیِوں سے بندھیں
{36:9} تو وہ اُنہیں اُن کا عمل اور اُن کی تقصِیریں دِکھاتا ہے کہ اُنہوں نے گھمنڈ کِیا۔
{36:10} وہ اُن کے کان کو تعلِیم کے لِئے کھولتا ہے اور حُکم دیتا ہے کہ وہ بدی سے باز آئیں۔
{36:11} اگر وہ سُن لیں اور اُس کی عِبادت کریں تو اپنے دِن اِقبال مندی میں اور اپنے برس خُوشحالی میں بسر کریں گے۔
{36:12} پر اگر نہ سُنیں تو وہ تلوار سے ہلاک ہوں گے اور جہالت میں مَریں گے۔
{36:13} لیکن وہ جو دِل میں بے دِین ہیں غضب کو رکھ چھوڑتےہیں۔ جب وہ اُنہیں باندھتا ہے تو وہ مدد کے لِئے دُہائی نہیں دیتے۔
{36:14} وہ جوانی میں مَرتے ہیں اور اُن کی زِندگی لُوطِیوں کے درمِیان برباد ہوتی ہے۔
{36:15} وہ مُصِیبت زدہ کو اُ س کی مُصِیبت سے چُھڑاتا ہے اور ظُلم میں اُن کے کان کھولتا ہے۔
{36:16} بلکہ وہ تُجھے بھی دُکھ سے چُھٹکارا دے کر اَیسی وسِیع جگہ میں جہاں تنگی نہیں ہے پُہنچا دیتا اور جو کُچھ تیرے دسترخوان پر چُنا جاتا ہے وہ چِکنائی سے پُر ہوتا
{36:17} پر تُو تو شرِیروں کے مُقدّمہ کی تائِید کرتا ہے۔ اِس لِئے عدل اور اِنصاف تُجھ پر قابِض ہیں۔
{36:18} خبردار! تیرا قہر تُجھ سے تکفِیر نہ کرائے اور فِدیہ کی فراوانی تُجھے گُمراہ نہ کرے۔
{36:19} کیا تیرا رونا یا تیری قُوّت و توانائی اِس بات کے لِئے کافی ہیں کہ تُو دُکھ میں نہ پڑے؟
{36:20} اُس رات کی خواہِش نہ کر جِس میں قَومیں اپنے مسکنوں سے اُٹھا لی جاتی ہیں۔
{36:21} ہوشیار رہ! بدی کی طرف راغِب نہ ہو کیونکہ تُو نے مُصِیبت کو نہیں بلکہ اِسی کو چُنا ہے۔
{36:22} دیکھ! خُدا اپنی قُدرت سے بڑے بڑے کام کرتا ہے ۔ کَونسا اُستاد اُ س کی مانِندہے؟
{36:23} کِس نے اُسے اُ س کا راستہ بتایا؟ یا کَون کہہ سکتا ہے کہ تُو نے ناراستی کی ہے؟
{36:24} اُ س کے کام کی بڑائی کرنا یادرکھ جِس کی تعرِیف لوگ گاتے رہے ہیں۔
{36:25} سب لوگوں نے اِس کو دیکھا ہے۔ اِنسان اُسے دُور سے دیکھتا ہے۔
{36:26} دیکھ! خُدا بزُرگ ہے اور ہم اُسے نہیں جانتے۔ اُ س کے برسوں کا شُمار دریافت سے باہر ہے۔
{36:27} کیونکہ وہ پانی کے قطروں کو اُوپر کھینچتاہے جو اُسی کے ابخرات سے مِینہ کی صُورت میں ٹپکتے ہیں
{36:28} جِن کو افلاک اُنڈیلتے اور اِنسان پر کثرت سے برساتے ہیں۔
{36:29} بلکہ کیا کوئی بادلوں کے پَھیلاؤ اور اُ س کے شامِیانہ کی گرجوں کو سمجھ سکتاہے؟
{36:30} دیکھ! وہ اپنے نُور کو اپنے چَوگِرد پَھیلاتا ہے اور سمُندر کی تہ کو ڈھانکتا ہے۔
{36:31} کیونکہ اِن ہی سے وہ قَوموں کا اِنصاف کرتا ہے اور خُوراک اِفراط سے عطا فرماتا ہے۔
{36:32} وہ بِجلی کو اپنے ہاتھوں میں لے کر اُسے حُکم دیتا ہے کہ دُشمن پر گِرے۔
{36:33} اِس کی کڑک اُسی کو خبر دیتی ہے۔ چَوپائے بھی طُوفان کی آمد بتاتے ہیں۔
{37:1} اِس بات سے بھی میرا دِل کانپتا ہے اور اپنی جگہ سے اُچھل پڑتا ہے۔
{37:2} ذرا اُ س کے بولنے کی آواز کو سُنو اور اُس زمزمہ کو جو اُ س کے مُنہ سے نِکلتا ہے۔
{37:3} وہ اُسے سارے آسمان کے نِیچے اور اپنی بِجلی کو زمِین کی اِنتہا تک بھیجتا ہے۔
{37:4} اِس کے بعد رعد کی آواز آتی ہے ۔ وہ اپنے جلال کی آواز سے گرجتا ہے اور جب اُ س کی آواز سُنائی دیتی ہے تو وہ اُسے روکتا ہے۔
{37:5} خُدا عجِیب طَور پر اپنی آواز سے گرجتا ہے۔ وہ بڑے بڑے کام کرتا ہے جِن کو ہم سمجھ نہیں سکتے۔
{37:6} کیونکہ وہ برف کو فرماتا ہے کہ تُو زمِین پر گِر۔ اِسی طرح وہ بارِش سے اور مُوسلا دھار مِینہ سے کہتا ہے۔
{37:7} وہ ہر آدمی کے ہاتھ پر مُہر کر دیتا ہے تاکہ سب لوگ جِن کو اُس نے بنایا ہے اِس بات کو جان لیں۔
{37:8} تب درِندے غاروں میں گُھس جاتے اور اپنی اپنی ماند میں پڑے رہتے ہیں۔
{37:9} آندھی جنُوب کی کوٹھری سے اور سردی شِمال سے آتی ہے۔
{37:10} خُدا کے دَم سے برف جم جاتی ہے اور پانی کا پَھیلاؤ تنگ ہو جاتا ہے۔
{37:11} بلکہ وہ گھٹا پر نمی کو لادتا ہے اور اپنے بِجلی والے بادلوں کو دُور تک پَھیلاتا ہے۔
{37:12} اُسی کی ہدایت سے وہ اِدھر اُدھر پِھرائے جاتے ہیں تاکہ جو کُچھ وہ اُنہیں فرمائے اُسی کو وہ دُنیا کے آباد حِصّہ پر انجام دیں
{37:13} خواہ تنبِیہ کے لِئے یا اپنے مُلک کے لِئے۔ یا رحمت کے لِئے وہ اُسے بھیجے۔
{37:14} اَے ایُّوب اِس کو سُن لے۔ چُپ چاپ کھڑا رہ اور خُدا کے حَیرت انگیز کاموں پر غَور کر۔
{37:15} کیا تُجھے معلُوم ہے کہ خُدا کیوں کر اُنہیں تاکِید کرتا ہے اور اپنے بادل کی بِجلی کو چمکاتاہے؟
{37:16} کیا تُو بادلوں کے مُوازنہ سے واقِف ہے؟ یہ اُسی کے حَیرت انگیز کام ہیں جو عِلم میں کامِل ہے۔
{37:17} جب زمِین پر جنُوبی ہَوا کی وجہ سے سنّاٹا ہوتاہے تو تیرے کپڑے کیوں گرم ہو جاتے ہیں؟
{37:18} کیا تُو اُ س کے ساتھ فلک کو پَھیلا سکتا ہے جو ڈھلے ہُوئے آئِینہ کی طرح مضبُوط ہے؟
{37:19} ہم کو سِکھا کہ ہم اُس سے کیا کہیں کیونکہ اندھیرے کے سبب سے ہم اپنی تقرِیر کو درُست نہیں کر سکتے
{37:20} کیا اُ س کو بتایا جائے کہ مَیں بولنا چاہتاہُوں؟ یا کیا کوئی آدمی یہ خواہش کرے کہ وہ نِگل لِیاجائے؟
{37:21} ابھی تو آدمی اُس نُور کو نہیں دیکھتے جو افلاک پر روشن ہے لیکن ہوا چلتی ہے اور اُنہیں صاف کر دیتی ہے۔
{37:22} شِمال سے سُنہری روشنی آتی ہے۔ خُدا مُہِیب شَوکت سے مُلبّس ہے۔
{37:23} ہم قادرِ مُطلق کو پا نہیں سکتے۔ وہ قُدرت اور عدل میں شاندار ہے اور اِنصاف کی فراوانی میں ظُلم نہ کرے گا۔
{37:24} اِسی لِئے لوگ اُس سے ڈرتے ہیں۔ وہ دانا دِلوں کی پروا نہیں کرتا۔
{i38:1} خُداوند ایُّوب کو جواب دیتا ہے
{38:1} تب خُداوند نے ایُّوب کو بگولے میں سے یُوں جواب دیا:-
{38:2} یہ کَون ہے جو نادانی کی باتوں سے مصلحت پر پردہ ڈالتاہے؟
{38:3} مَرد کی مانِند اب اپنی کمر کس لے کیونکہ مَیں تُجھ سے سوال کرتا ہُوں اور تُو مُجھے بتا۔
{38:4} تُو کہاں تھا جب مَیں نے زمِین کی بُنیاد ڈالی؟ تُو دانِش مند ہے تو بتا۔
{38:5} کیا تُجھے معلُوم ہے کِس نے اُ س کی ناپ ٹھہرائی ؟ یا کِس نے اُس پر سُوت کھینچا؟
{38:6} کِس چِیز پر اُ س کی بُنیاد ڈالی گئی؟ یا کِس نے اُ س کے کونے کا پتّھربِٹھایا
{38:7} جب صُبح کے سِتارے مِل کر گاتے تھے اور خُدا کے سب بیٹے خُوشی سے للکارتے تھے؟
{38:8} یا کِس نے سمُندر کو دروازوں سے بندکِیا جب وہ اَیسا پُھوٹ نِکلا گویا رَحِم سے۔
{38:9} جب مَیں نے بادل کو اُ س کا لِباس بنایا اور گہری تارِیکی کو اُ س کا لپیٹنے کا کپڑا
{38:10} اور اُ س کے لِئے حد ٹھہرائی اور بینڈے اور کِواڑلگائے
{38:11} اور کہا یہاں تک تُو آنا پر آگے نہیں اور یہاں تیری بِپھرتی ہُوئی مَوجیں رُک جائیں گی؟
{38:12} کیا تُو نے اپنی عُمر میں کبھی صُبح پر حُکمرانی کی اور کیا تُو نے فجر کو اُ س کی جگہ بتائی
{38:13} تاکہ وہ زمِین کے کناروں پر قبضہ کرے اور شرِیر لوگ اُس میں سے جھاڑ دِئے جائیں؟
{38:14} وہ اَیسے بدلتی ہے جَیسے مُہر کے نیچے چِکنی مِٹّی اور تمام چِیزیں کپڑے کی طرح نُمایاں ہو جاتی ہیں۔
{38:15} اور شرِیروں سے اُن کی رَوشنی روک لی جاتی ہے اور بُلند بازُو توڑا جاتا ہے۔
{38:16} کیا تُو سمُندر کے سوتوں میں داخِل ہُؤا ہے؟ یا گہراؤ کی تھاہ میں چلاہے؟
{38:17} کیا مَوت کے پھاٹک تُجھ پر ظاہِر کر دِئے گئے ہیں ؟ یا تُو نے مَوت کے سایہ کے پھاٹکوں کو دیکھ لِیا ہے؟
{38:18} کیا تُو نے زمِین کی چَوڑائی کو سمجھ لِیاہے؟ اگر تُو یہ سب جانتا ہے تو بتا۔
{38:19} نُور کے مسکن کا راستہ کہاں ہے۔ رہی تارِیکی ۔ سو اُ س کا مکان کہاں ہے
{38:20} تاکہ تُو اُسے اُ س کی حد تک پُہنچا دے اور اُ س کے مکان کی راہوں کوپہچانے؟
{38:21} بے شک تُو جانتا ہو گا کیونکہ تُو اُس وقت پَیدا ہُؤا تھا اور تیرے دِنوں کا شُمار بڑاہے!
{38:22} کیا تُو برف کے مخزنوں میں داخِل ہُؤا ہے یا اولوں کے مخزنوں کو تُو نے دیکھا ہے
{38:23} جِن کو مَیں نے تکلِیف کے وقت کے لِئے اور لڑائی اور جنگ کے دِن کی خاطِر رکھ چھوڑاہے؟
{38:24} رَوشنی کِس طرِیق سے تقسِیم ہوتی ہے یا مشرِقی ہوا زمِین پر پَھیلائی جاتی ہے؟
{38:25} سَیلاب کے لِئے کِس نے نالی کاٹی یا رَعد کی بِجلی کے لِئے راستہ
{38:26} تاکہ اُسے غَیر آباد زمِین پر برسائے اور بیابان پر جِس میں اِنسان نہیں بستا
{38:27} تاکہ اُجڑی اور سُونی زمِین کو سیراب کرے اور نرم نرم گھاس اُگائے؟
{38:28} کیا بارِش کا کوئی باپ ہے؟ یا شبنم کے قطرے کِس سے تولُّدہُوئے؟
{38:29} یخ کِس کے بطن سے نِکلا اور آسمان کے سفید پالے کو کِس نے پَیداکِیا؟
{38:30} پانی پتّھر سا ہو جاتا ہے اور گہراؤ کی سطح جم جاتی ہے۔
{38:31} کیا تُو عقدِ ثُر یّا کو باندھ سکتا یا جبّار کے بندھن کو کھول سکتا ہے؟
{38:32} کیا تُو مِنطقتُہ البُرُوج کو اُن کے وقتوں پر نِکال سکتا ہے؟ یا بناتُ النّعش کی اُن کی سہیلِیوں کے ساتھ رہبری کر سکتاہے؟
{38:33} کیا تُو آسمان کے قوانِین کو جانتا ہے اور زمِین پر اُن کا اِختیار قائِم کر سکتاہے؟
{38:34} کیا تُو بادلوں تک اپنی آواز بُلند کر سکتا ہے تاکہ پانی کی فراوانی تُجھے چُھپالے؟
{38:35} کیا تُو بِجلی کو روانہ کر سکتا ہے کہ وہ جائے اور تُجھ سے کہے مَیں حاضِرہُوں؟
{38:36} باطِن میں حِکمت کِس نے رکھّی؟ اور دِل کو دانِش کِس نے بخشی؟
{38:37} بادلوں کو حِکمت سے کَون گِن سکتاہے؟ یا کَون آسمان کی مشکوں کو اُنڈیل سکتا ہے
{38:38} جب گرد مِل کر تُودہ بن جاتی ہے اور ڈھیلے باہم سٹ جاتے ہیں؟
{38:39} کیا تُو شیرنی کے لِئے شِکار ماردے گا یا بَبر کے بچّوں کو آسُودہ کر دے گا
{38:40} جب وہ اپنی ماندوں میں بَیٹھے ہوں اور گھات لگائے آڑ میں دبکے ہوں؟
{38:41} پہاڑی کوّے کے لِئے کَون خُوراک مُہیّا کرتا ہے جب اُ س کے بچّے خُدا سے فریادکرتے اور خُوراک نہ مِلنے سے اُڑتے پِھرتے ہیں؟
{39:1} کیا تُو جانتا ہے پہاڑ کی جنگلی بکریاں کب بچّے دیتی ہیں؟ یا جب ہرنِیاں بیاتی ہیں تو کیا تُو دیکھ سکتاہے؟
{39:2} کیا تُو اُن مہِینوں کو جِنہیں وہ پُورا کرتی ہیں گِن سکتا ہے؟ یا تُجھے وہ وقت معلُوم ہے جب وہ بچّے دیتی ہیں؟
{39:3} وہ جُھک جاتی ہیں ۔ وہ اپنے بچّے دیتی ہیں اور اپنے درد سے رہائی پاتی ہیں۔
{39:4} اُن کے بچّے موٹے تازہ ہوتے ہیں ۔ وہ کُھلے مَیدان میں بڑھتے ہیں۔ وہ نِکل جاتے ہیں اور پِھر نہیں لَوٹتے۔
{39:5} گورخر کو کِس نے آزادکِیا؟ جنگلی گدھے کے بند کِس نے کھولے؟
{39:6} بیابان کو مَیں نے اُ س کا مکان بنایا اور زمِینِ شور کو اُ س کا مسکن۔
{39:7} وہ شہر کے شور و غُل کو ہیچ سمجھتا ہے اور ہانکنے والے کی ڈانٹ کو نہیں سُنتا۔
{39:8} پہاڑوں کا سِلسِلہ اُ س کی چراگاہ ہے اور وہ ہریالی کی تلاش میں رہتا ہے۔
{39:9} کیا جنگلی سانڈ تیری خِدمت پر راضی ہوگا؟ کیا وہ تیری چرنی کے پاس رہے گا؟
{39:10} کیا تُو جنگلی سانڈ کو رسّے سے باندھ کر ریگھاری میں چلا سکتاہے؟ یا وہ تیرے پِیچھے پِیچھے وادِیوں میں ہینگا پھیر ے گا؟
{39:11} کیا تُو اُ س کی بڑی طاقت کے سبب سے اُس پر بھروسا کرے گا؟ یا کیا تُو اپنا کام اُس پر چھوڑدے گا؟
{39:12} کیا تُو اُس پر اِعتماد کرے گا کہ وہ تیرا غلّہ گھر لے آئے اور تیرے کھلِیہان کا اناج اِکٹّھاکرے؟
{39:13} شُتر مُرغ کے بازُو آسُودہ ہیں لیکن کیا اُ س کے پر و بال سے شفقت ظاہِر ہوتی ہے؟
{39:14} کیونکہ وہ تو اپنے انڈے زمِین پر چھوڑ دیتی ہے اور ریت سے اُن کو گرمی پُہنچاتی ہے
{39:15} اور بُھول جاتی ہے کہ وہ پاؤں سے کُچلے جائیں گے یا کوئی جنگلی جانور اُن کو روند ڈالے گا۔
{39:16} وہ اپنے بچّوں سے اَیسی سخت دِلی کرتی ہے کہ گویا وہ اُ س کے نہیں۔ خواہ اُ س کی مِحنت رایگاں جائے اُسے کُچھ خَوف نہیں۔
{39:17} کیونکہ خُدا نے اُسے عقل سے محرُوم رکھّا اور اُسے سمجھ نہیں دی۔
{39:18} جب وہ تن کر سِیدھی کھڑی ہو جاتی ہے تو گھوڑے اور اُ س کے سوار دونوں کو ناچِیز سمجھتی ہے۔
{39:19} کیا گھوڑے کو اُ س کا زور تُو نے دِیا ہے؟ کیا اُ س کی گردن کو لہراتی ایال سے تُو نے مُلبّس کِیا؟
{39:20} کیا اُسے ٹِڈّی کی طرح تُو نے کُدایاہے؟ اُ س کے فرّانے کی شان مُہِیب ہے۔
{39:21} وہ وادی میں ٹاپ مارتا ہے اور اپنے زور میں خُوش ہے۔ وہ مُسلّح آدمِیوں کا سامنا کرنے کو نِکلتا ہے۔
{39:22} وہ خَوف کو ناچِیز جانتا ہے اور گھبراتا نہیں اور وہ تلوار سے مُنہ نہیں موڑتا۔
{39:23} ترکش اُس پر کھڑکھڑاتا ہے۔ چمکتا ہُؤا بھالا اور سانگ بھی۔
{39:24} وہ تُندی اور قہر میں زمِین پَیما ئی کرتا ہے اور اُسے یقِین نہیں ہوتا کہ یہ تُرہی کی آواز ہے۔
{39:25} جب جب تُرہی بجتی ہے وہ ہِن ہِن کرتا ہے اور لڑائی کو دُور سے سُونگھ لیتا ہے۔ سرداروں کی گرج اور للکار کو بھی۔
{39:26} کیا باز تیری حِکمت سے اُڑتا ہے اور جنُوب کی طرف اپنے بازُو پَھیلاتاہے؟
{39:27} کیا عُقاب تیرے حُکم سے اُوپر چڑھتا ہے اور بُلندی پر اپنا گھونسلا بناتاہے؟
{39:28} وہ چٹان پر رہتا اور وہِیں بسیرا کرتا ہے۔ یعنی چٹان کی چوٹی پر اور پناہ کی جگہ میں۔
{39:29} وہِیں سے وہ شِکار تاڑ لیتا ہے اُ س کی آنکھیں اُسے دُور سے دیکھ لیتی ہیں۔
{39:30} اُ س کے بچّے بھی خُون چُوستے ہیں اور جہاں مقتُول ہیں وہاں وہ بھی ہے۔
{40:1} خُداوند نے ایُّوب سے یہ بھی کہا:-
{40:2} کیا جو فضُول حُجّت کرتا ہے وہ قادرِ مُطلق سے جھگڑا کرے؟ جو خُدا سے بحث کرتا ہے وہ اِس کا جواب دے۔
{40:3} تب ایُّوب نے خُداوند کو جواب دِیا:-
{40:4} دیکھ! مَیں ناچِیز ہُوں ۔ مَیں تُجھے کیا جواب دُوں ؟ مَیں اپنا ہاتھ اپنے مُنہ پر رکھتا ہُوں۔
{40:5} اب جواب نہ دُوں گا ۔ ایک بار مَیں بول چُکا بلکہ دو بار ۔ پر اب آگے نہ بڑھُوں گا۔
{40:6} تب خُداوند نے ایُّوب کو بگولے میں سے جواب دِیا:-
{40:7} مَرد کی مانِند اب اپنی کمر کس لے۔ مَیں تُجھ سے سوال کرتا ہُوں اور تُو مُجھے بتا۔
{40:8} کیا تُو میرے اِنصاف کو بھی باطِل ٹھہرائے گا؟ کیا تُو مُجھے مُجرِم ٹھہرائے گا تاکہ خُود راست ٹھہرے؟
{40:9} یا کیا تیرا بازُو خُدا کا سا ہے؟ اور کیا تُو اُ س کی سی آواز سے گرج سکتا ہے؟
{40:10} اب اپنے کو شان و شَوکت سے آراستہ کر اور عِزّت و جلال سے مُلبّس ہو جا۔
{40:11} اپنے قہر کے سَیلابوں کو بہادے اور ہر مغرُور کو دیکھ اور ذلِیل کر۔
{40:12} ہر مغرُور کو دیکھ اور اُسے نِیچا کر اور شرِیروں کو جہاں کھڑے ہوں پامال کر دے۔
{40:13} اُن کو اِکٹّھا مِٹّی میں چُھپا دے اور اُس پوشِیدہ مقام میں اُن کے مُنہ باندھ دے۔
{40:14} تب مَیں بھی تیرے بارے میں مان لُوں گا کہ تیرا ہی دہنا ہاتھ تُجھے بچا سکتا ہے۔
{40:15} اب دریائی گھوڑے کو دیکھ جِسے مَیں نے تیرے ساتھ بنایا۔ وہ بَیل کی طرح گھاس کھاتا ہے۔
{40:16} دیکھ! اُ س کی طاقت اُ س کی کمر میں ہے اور اُ س کا زور اُ س کے پیٹ کے پٹّھوں میں۔
{40:17} وہ اپنی دُم کو دیودار کی طرح ہِلاتا ہے۔ اُ س کی رانوں کی نسیں باہم پَیوستہ ہیں۔
{40:18} اُ س کی ہڈِّیاں پِیتل کے نلوں کی طرح ہیں۔ اُ س کے اعضا لوہے کی بینڈوں کی مانِند ہیں۔
{40:19} وہ خُدا کی خاص صنعت ہے۔ اُ س کے خالِق ہی نے اُسے تلوار بخشی ہے۔
{40:20} یقِیناً ٹِیلے اُ س کے لِئے خُوراک بہم پُہنچاتے ہیں جہاں مَیدان کے سب جانور کھیلتے کُودتے ہیں۔
{40:21} وہ کنول کے درخت کے نِیچے لیٹتا ہے۔ سرکنڈوں کی آڑ اور دلدل میں۔
{40:22} کنول کے درخت اُسے اپنے سایہ کے نِیچے چُھپا لیتے ہیں۔ نالے کی بیدیں اُسے گھیر لیتی ہیں۔
{40:23} دیکھ! اگر دریا میں باڑھ ہو تو وہ نہیں کانپتا۔ خواہ یَرد ن اُ س کے مُنہ تک چڑھ آئے وہ بے خَوف ہے ۔
{40:24} جب وہ چَوکس ہو تو کیا کوئی اُسے پکڑلے گا یا پھندا لگا کر اُ س کی ناک کوچھیدے گا؟
{41:1} کیا تُو مگر کو شست سے باہر نِکال سکتا ہے؟ یا رسّی سے اُس کی زُبان کو دبا سکتاہے؟
{41:2} کیا تُو اُس کی ناک میں رسّی ڈال سکتاہے؟ یا اُس کا جبڑا میخ سے چھید سکتاہے؟
{41:3} کیا وہ تیری بُہت مِنّت سماجت کرے گا؟ یا تُجھ سے مِیٹھی مِیٹھی باتیں کہے گا؟
{41:4} کیا وہ تیرے ساتھ عہدباندھے گا کہ تُو اُسے ہمیشہ کے لِئے نَوکر بنالے؟
{41:5} کیا تُو اُس سے اَیسے کھیلے گا جَیسے پرِندہ سے؟ یا کیا تُو اُسے اپنی لڑکِیوں کے لِئے باندھ دے گا؟
{41:6} کیا لوگ اُس کی تجارت کریں گے؟ کیا وہ اُسے سَوداگروں میں تقسِیم کریں گے؟
{41:7} کیا تُو اُس کی کھال کو بھالوں سے یا اُس کے سر کو ماہی گِیر کے ترسُولوں سے بھر سکتا ہے؟
{41:8} تُو اپنا ہاتھ اُس پردھرے تو لڑائی کو یاد رکھّے گا اور پِھر اَیسا نہ کرے گا۔
{41:9} دیکھ! اُس کے بارے میں اُمّید بے فائِدہ ہے۔ کیا کوئی اُسے دیکھتے ہی گِر نہ پڑے گا؟
{41:10} کوئی اَیسا تُندخُو نہیں جو اُسے چھیڑنے کی جُرأت کرے۔ پِھر وہ کَون ہے جو میرے سامنے کھڑا ہوسکے؟
{41:11} کِس نے مُجھے پہلے کُچھ دِیا ہے کہ مَیں اُسے ادا کرُو ں؟ جو کُچھ سارے آسمان کے نِیچے ہے وہ میرا ہے۔
{41:12} نہ مَیں اُس کے اعضا کے بارے میں خاموش رہُوں گا نہ اُس کی بڑی طاقت اور خُوب صُورت ڈِیل ڈَول کے بارے میں۔
{41:13} اُس کے اُوپر کا لِباس کَون اُتار سکتا ہے؟ اُس کے جبڑوں کے بِیچ کَون آئے گا؟
{41:14} اُس کے مُنہ کے کِواڑوں کو کَون کھول سکتا ہے ؟ اُس کے دانتوں کا دائِرہ دہشت ناک ہے۔
{41:15} اُس کی ڈھالیں اُس کا فخر ہیں۔ جو گویا سخت مُہر سے پَیوستہ کی گئی ہیں۔
{41:16} وہ ایک دُوسری سے اَیسی جُٹی ہُوئی ہیں کہ اُن کے درمِیان ہوا بھی نہیں آ سکتی۔
{41:17} وہ ایک دُوسری سے باہم پَیوستہ ہیں۔ وہ آپس میں اَیسی سٹی ہیں کہ جُدا نہیں ہو سکتِیں۔
{41:18} اُس کی چِھینکیں نُور افشانی کرتی ہیں۔ اُس کی آنکھیں صُبح کے پپوٹوں کی طرح ہیں۔
{41:19} اُس کے مُنہ سے جلتی مشعلیں نِکلتی ہیں اور آگ کی چِنگاریاں اُڑتی ہیں
{41:20} اُس کے نتھنوں سے دُھؤاں نِکلتا ہے۔ گویا کَھولتی دیگ اور سُلگتے سرکنڈے سے۔
{41:21} اُس کا سانس کوئِلوں کو دہکا دیتا ہے اور اُس کے مُنہ سے شُعلے نِکلتے ہیں۔
{41:22} طاقت اُس کی گردن میں بستی ہے اور دہشت اُس کے آگے آگے چلتی ہے۔
{41:23} اُس کے گوشت کی تہیں آپس میں جُڑی ہُوئی ہیں۔ وہ اُس پر خُوب سٹی ہیں اور ہٹ نہیں سکتِیں۔
{41:24} اُس کا دِل پتّھر کی طرح مضبُوط ہے بلکہ چکّی کے نِچلے پاٹ کی طرح۔
{41:25} جب وہ اُٹھ کھڑا ہوتا ہے تو زبردست لوگ ڈر جاتے ہیں اور گھبرا کر حواس باختہ ہو جاتے ہیں۔
{41:26} اگر کوئی اُس پر تلوار چلائے تو اُس سے کُچھ نہیں بنتا۔ نہ بھالے ۔ نہ تِیر ۔ نہ برچھی سے۔
{41:27} وہ لوہے کو بُھوسا سمجھتا ہے اور پِیتل کو گلی ہُوئی لکڑی۔
{41:28} تِیر اُسے بھگا نہیں سکتا۔ فلاخن کے پتّھر اُس پر تِنکے سے ہیں۔
{41:29} لاٹِھیاں گویا تِنکے ہیں۔ وہ برچھی کے چلنے پر ہنستا ہے۔
{41:30} اُس کے نِیچے کے حِصّے تیز ٹِھیکروں کی مانِند ہیں۔ وہ کِیچڑ پر گویا ہینگا پھیرتا ہے۔
{41:31} وہ گہراؤ کو دیگ کی طرح کھَولاتا اور سمُندر کو مرہم کی مانِند بنا دیتا ہے۔
{41:32} وہ اپنے پِیچھے چمکِیلی لِیک چھوڑتا جاتا ہے۔ گہراؤ گویا سفید نظر آنے لگتا ہے۔
{41:33} زمِین پر اُس کا نظِیر نہیں جو اَیسا بے خَوف پَیدا ہُؤا ہو۔
{41:34} وہ ہر اُونچی چِیز کو دیکھتا ہے اور سب مغرُوروں کا بادشاہ ہے۔
{42:1} تب ایُّوب نے خُداوند کو یُوں جواب دِیا:-
{42:2} مَیں جانتا ہُوں کہ تُو سب کُچھ کر سکتا ہے اور تیرا کوئی اِرادہ رُک نہیں سکتا۔
{42:3} یہ کَون ہے جو نادانی سے مصلحت پر پردہ ڈالتا ہے؟ لیکن مَیں نے جو نہ سمجھا وُہی کہا یعنی اَیسی باتیں جو میرے لِئے نِہایت عجِیب تِھیں جِن کو مَیں جانتا نہ تھا۔
{42:4} مَیں تیری مِنّت کرتا ہُوں سُن ۔ مَیں کُچھ کہُوں گا ۔ مَیں تُجھ سے سوال کرُوں گا ۔ تُو مُجھے بتا۔
{42:5} مَیں نے تیری خبر کان سے سُنی تھی پر اب میری آنکھ تُجھے دیکھتی ہے
{42:6} اِس لِئے مُجھے اپنے آپ سے نفرت ہے اور مَیں خاک اور راکھ میں تَوبہ کرتا ہُوں۔
{i42:7} حاصِل کلام
{42:7} اور اَیسا ہُؤا کہ جب خُداوند یہ باتیں ایُّوب سے کہہ چُکا تو اُس نے الِیفز تیمانی سے کہا کہ میراغضب تُجھ پر اور تیرے دونوں دوستوں پر بھڑکا ہے کیونکہ تُم نے میری بابت وہ بات نہ کہی جو حق ہے جَیسے میرے بندہ ایُّوب نے کہی۔
{42:8} پس اب اپنے لِئے سات بَیل اور سات مینڈھے لے کر میرے بندہ ایُّوب کے پاس جاؤ اور اپنے لِئے سوختنی قُربانی گُذرانو اور میرا بندہ ایُّوب تُمہارے لِئے دُعا کرے گاکیونکہ اُسے تو مَیں قبُول کرُوں گا تاکہ تُمہاری جہالت کے مُطابِق تُمہارے ساتھ سلُوک نہ کرُوں کیونکہ تُم نے میری بابت وہ بات نہ کہی جو حق ہے جَیسے میرے بندہ ایُّوب نے کہی۔
{42:9} سو اِلیفز تیمانی اور بِلدد سُوخی اورضُو فر نعماتی نے جا کر جَیسا خُداوند نے اُن کو فرمایا تھا کِیا اورخُداوند نے ایُّوب کوقبُول کِیا۔
{42:10} اور خُداوند نے ایُّوب کی اسِیری کو جب اُس نے اپنے دوستوں کے لِئے دُعا کی بدل دِیا اور خُداوند نے ایُّوب کو جِتنا اُس کے پاس پہلے تھا اُس کا دوچند دِیا۔
{42:11} تب اُس کے سب بھائی اور سب بہنیں اور اُس کے سب اگلے جان پہچان اُس کے پاس آئے اور اُس کے گھر میں اُس کے ساتھ کھانا کھایا اور اُس پر نَوحہ کِیا اور اُن سب بلاؤں کے بارے میں جو خُداوند نے اُس پر نازِل کی تِھیں اُسے تسلّی دی ۔ ہر شخص نے اُسے ایک سِکّہ بھی دِیا اور ہرایک نے سونے کی ایک بالی۔
{42:12} یُوں خُداوند نے ایُّوب کے آخِری ایّام میں اِبتداکی نِسبت زِیادہ برکت بخشی اور اُس کے پاس چَودہ ہزار بھیڑ بکرِیاں اور چھ ہزار اُونٹ اور ہزار جوڑی بَیل اور ہزار گدھیاں ہو گئِیں۔
{42:13} اُس کے سات بیٹے اور تِین بیٹِیاں بھی ہُوئِیں۔
{42:14} اور اُس نے پہلی کا نام یمِیمہ اور دُوسری کا نام قصِیعا ہ اور تِیسری کا نام قرن ہپُّوک رکھّا۔
{42:15} اور اُس ساری سرزمِین میں اَیسی عَورتیں کہِیں نہ تِھیں جو ایُّوب کی بیٹِیوں کی طرح خُوب صُورت ہوں اور اُن کے باپ نے اُن کو اُن کے بھائِیوں کے درمِیان مِیراث دی۔
{42:16} اور اِس کے بعد ایُّوب ایک سو چالِیس برس جِیتا رہااور اپنے بیٹے اور پوتے چَوتھی پُشت تک دیکھے۔
{42:17} اور ایُّوب نے بُڈّھا اور عُمر رسِیدہ ہو کر وفات پائی۔
