{i1:1} Животът и вярата на солунските християни
{1:1} Павел, Сила и Тимотей до солунската църква в Бога Отца и Господ Исус Христос: Благодат и мир да бъде на вас.
{1:2} Винаги благодарим на Бога за всички ви и ви споменаваме в молитвите си,
{1:3} като си спомняме непрестанно пред нашия Бог и Отец вашата работа с вяра и труд, с любов и с твърда надежда в нашия Господ Исус Христос.
{1:4} Понеже знаем, възлюбени от Бога братя, че Той ви е избрал;
{1:5} защото нашето благовестване между вас не беше само с думи, но и със сила, със Святия Дух и с голяма увереност; както и знаете какви се показахме помежду ви заради вас.
{1:6} И вие станахте подражатели на нас и на Господа, като всред много скърби приехте словото с радост, която е от Святия Дух;
{1:7} така че станахте пример на всички вярващи в Македония и Ахая.
{1:8} Защото Господнето слово бе прогласено от вас не само в Македония и Ахая, но и навсякъде се разчу за вашата вяра в Бога, така че няма нужда ние да казваме нещо за нея.
{1:9} Защото тези неща сами носят вестта за нас - какъв достъп имахме при вас и как сте се обърнали от идолите към Бога, за да служите на жив и истинен Бог
{1:10} и да очаквате Неговия Син от небесата, същия Исус, Когото възкреси от мъртвите, Който ни избавя от идващия гняв.
{i2:1} Дейността на апостола в Солун
{2:1} Защото самите вие знаете, братя, че нашият достъп при вас не беше напразен;
{2:2} а като бяхме пострадали и бяхме опозорени преди това във Филипи, както знаете, одързостихме се в нашия Бог да ви проповядваме Божието благовестие всред голяма борба.
{2:3} Защото в нашето увещание не е имало самоизмама, нито нечисти подбуди, нито е било с лукавство;
{2:4} но както сме били одобрени от Бога да ни се повери делото на благовестието, така говорим не като да угаждаме на човеците, а на Бога, Който изпитва сърцата ни.
{2:5} Защото, както знаете, никога не сме употребили ласкателни думи или прикрито сребролюбие (Бог е свидетел);
{2:6} нито сме търсили слава от човеци, било от вас или от други (ако и да сме могли да притежаваме власт като Христови апостоли),
{2:7} а сме били нежни сред вас, както кърмачка, когато се грижи за децата си.
{2:8} Така, като имахме гореща любов към вас, беше ни драго да ви предадем не само Божието благовестие, но и своите души, защото ни бяхте станали мили.
{2:9} Затова вие, братя, помните нашия труд и усилие, как като работехме денем и нощем, за да не бъдем в тежест на нито един от вас, проповядвахме ви Божието благовестие.
{2:10} Вие сте свидетели и Бог, как свято, праведно и безукорно се отнасяхме към вас, вярващите,
{2:11} като знаете как увещавахме и утешавахме всеки един от вас, както баща - децата си,
{2:12} и ви заръчахме да водите живот, достоен за Бога, Който ви призовава в Своето царство и слава.
{2:13} И затова ние непрестанно благодарим на Бога за това, че като приехте чрез нас словото на Божието послание, приехте го не като човешко слово, а като Божие слово, каквото е наистина, което и действа между вас, вярващите.
{2:14} Защото вие, братя, станахте подражатели на Божиите църкви в Христос Исус, които са в Юдея, понеже вие пострадахте същото от своите си сънародници, както и те от юдеите,
{2:15} които убиха и Господ Исус, и пророците, и нас прогониха, на Бога не угаждат и на всички човеци са противни,
{2:16} като ни забраняват да говорим на езичниците, за да се спасят. Така те винаги допълват мярката на греховете си; но безграничният гняв ги постигна.
{i2:17} Апостолът желае да посети солунската църква
{2:17} А ние, братя, като осиротяхме от вас за малко време (що се отнася до присъствие телом, но не и духом), се постарахме още повече, с голямо желание, дано видим лицето ви.
{2:18} Защото поискахме да дойдем при вас (поне аз, Павел) един-два пъти, но Сатана ни попречи.
{2:19} Понеже коя е нашата надежда или радост, или венец, с който се хвалим? Не сте ли вие - пред нашия Господ Исус при Неговото пришествие?
{2:20} Защото вие сте наша слава и радост.
{3:1} Затова, когато не можахме вече да търпим, намерихме за добре да останем сами в Атина;
{3:2} и изпратихме Тимотей, нашия брат и Божий служител в Христовото благовестие, да ви утвърди и да ви утеши във вярата ви,
{3:3} за да не се разколебава никой от тези скърби; защото вие знаете, че за това сме определени.
{3:4} Защото когато бяхме при вас, казахме ви предварително, че има да претърпим беди; което и стана, както знаете.
{3:5} И по тази причина, когато не можех вече да търпя, пратих да узная за вярата ви, да не би да ви е изкусил изкусителят и трудът ни да бъде напразно.
{3:6} Но сега, когато Тимотей дойде при нас и ни донесе добри вести за вярата и любовта ви и че винаги си спомняте с добро за нас и желаете да ни видите, както и ние вас,
{3:7} затова, братя, при цялата наша нужда и скръб, утешихме се за вас поради вярата ви;
{3:8} понеже ние сега живеем, ако вие стоите твърдо в Господа.
{3:9} Защото как можем достатъчно да благодарим на Бога за вас, за цялата тази радост, с която се радваме за вас пред нашия Бог?
{3:10} Нощем и денем се молим най-усърдно да видим лицето ви и да допълним това, което не достига на вярата ви.
{3:11} А сам нашият Бог и Отец и нашият Господ Исус дано насочи пътя ни към вас.
{3:12} И Господ да ви направи да растете и да преизобилвате в любов един към друг и към всички, както и ние преизобилваме към вас,
{3:13} за да утвърди сърцата ви непорочни в святост пред нашия Бог и Отец при пришествието на нашия Господ Исус с всички Негови светии.
{i4:1} Наставление за християнски живот
{4:1} И така, братя, молим и ви увещаваме в Господ Исус, така както сте научили от нас как трябва да постъпвате и да угаждате на Бога (както и живеете), така да преуспявате повече и повече.
{4:2} Защото знаете какви заръки ви дадохме от името на Господ Исус.
{4:3} Понеже това е Божията воля - вашето освещение: да се въздържате от блудство;
{4:4} да знае всеки от вас как да държи своя съсъд със святост и почест,
{4:5} не в страстна похот, както езичниците, които не познават Бога;
{4:6} и никой да не престъпва и да подмамва брат си в това нещо; защото за всичко това Бог въздава заслуженото, както и отнапред ви предупредихме и уверихме.
{4:7} Защото Бог не ни е призовал за нечистота, а за святост.
{4:8} Затова който отхвърля това, отхвърля не човек, но Бога, Който ви дава Святия Си Дух.
{4:9} А за братолюбието няма нужда да ви пиша; защото сами вие сте научени от Бога да се обичате един друг,
{4:10} понеже и правите това към всички братя по цяла Македония. Но ви молим, братя, да преуспявате в това повече и повече
{4:11} и усърдно да се стараете да живеете тихо, да вършите своите работи и да работите с ръцете си, както ви заръчахме,
{4:12} за да живеете благоприлично пред външните и да нямате нужда от нищо.
{i4:13} Възкресението на мъртвите
{4:13} А не желаем, братя, да останете в неизвестност за онези, които умират, за да не скърбите както другите, които нямат надежда.
{4:14} Защото, ако вярваме, че Исус умря и възкръсна, така и починалите в Исус Бог ще приведе заедно с Него.
{4:15} Защото това ви казваме чрез Господнето слово, че ние, които останем живи до Господнето пришествие, няма да изпреварим починалите.
{4:16} Понеже сам Господ ще слезе от небето с повелителен вик, при глас на архангел и при Божия тръба; и мъртвите в Христос ще възкръснат по-напред;
{4:17} после ние, които сме останали живи, ще бъдем грабнати заедно с тях в облаците да посрещнем Господа във въздуха; и така ще бъдем винаги с Господа.
{4:18} И така, насърчавайте се един друг с тези думи.
{i5:1} Постоянна готовност за Господния ден
{5:1} А за годините и времената, братя, няма нужда да ви се пише,
{5:2} защото вие добре знаете, че Господният ден ще дойде като крадец нощем.
{5:3} Когато казват: Мир и безопасност!, тогава ще ги постигне внезапна погибел като родилните болки на бременна жена, и никак няма да я избегнат.
{5:4} Но вие, братя, не сте в тъмнина, за да ви постигне онзи ден като крадец.
{5:5} Защото вие всички сте синове на светлината, синове на деня; не сме от нощта, нито от тъмнината.
{5:6} И така, да не спим, както другите, а да бъдем будни и трезвени.
{5:7} Защото които спят, нощем спят, и които се опиват, нощем се опиват;
{5:8} а ние, като сме от деня, нека бъдем трезвени и нека облечем за бронен нагръдник вярата и любовта и да сложим за шлем надеждата за спасение.
{5:9} Защото Бог ни е определил не за гняв, а да получим спасение чрез нашия Господ Исус Христос,
{5:10} Който умря за нас, така че, дали сме живи или сме починали, да живеем заедно с Него.
{5:11} Затова, насърчавайте се помежду си и се назидавайте един друг, както и правите.
{i5:12} Заключителни наставления и поздрави
{5:12} И ви молим, братя, да признавате тези, които се трудят между вас като ваши настойници в Господа и ваши увещатели,
{5:13} и да ги почитате твърде много с любов заради делото им. Живейте в мир помежду си.
{5:14} Молим ви още, братя, увещавайте онези, които постъпват нередно, насърчавайте малодушните, поддържайте слабите, бъдете търпеливи към всички.
{5:15} Внимавайте никой да не връща на никого зло за зло, а винаги търсете доброто един на друг и на всички.
{5:16} Винаги се радвайте.
{5:17} Непрестанно се молете.
{5:18} За всичко благодарете, защото това е Божията воля за вас в Христос Исус.
{5:19} Духа не угасвайте.
{5:20} Пророчества не презирайте.
{5:21} Всичко изпитвайте, дръжте доброто.
{5:22} Въздържайте се от всякакво зло.
{5:23} А сам Бог на мира да ви освети напълно; и дано се запазят непокътнати духът, душата и тялото ви без порок до пришествието на нашия Господ Исус Христос.
{5:24} Верен е Онзи, Който ви призовава и ще извърши това.
{5:25} Братя, молете се за нас.
{5:26} Поздравете всички братя със свята целувка.
{5:27} Заклевам ви в Господа да се прочете това послание на всички (святи) братя.
{5:28} Благодатта на нашия Господ Исус Христос да бъде с вас. Амин.
