{i1:1} Вярата и нейните плодове
{1:1} Симон Петър, слуга и апостол на Исус Христос, на вас, които чрез правдата на нашия Бог и Спасител Исус Христос сте получили еднаква с нас скъпоценна вяра:
{1:2} Благодат и мир да ви се умножи чрез познаването на Бога и на Исус, нашия Господ.
{1:3} Понеже Неговата божествена сила ни е подарила всичко, което е потребно за живота и за благочестието, чрез познаването на Този, Който ни е призовал чрез Своята слава и сила,
{1:4} чрез които се подариха скъпоценните ни и твърде големи обещания, за да станете чрез тях участници в божественото естество, като сте избягали от произлязлото от похотта разложение в света;
{1:5} поради тази причина положете всяко старание и прибавете към вярата си добродетел, към добродетелта си - благоразумие,
{1:6} към благоразумието си - себеобуздание, към себеобузданието си - твърдост, към твърдостта си - благочестие,
{1:7} към благочестието си - братолюбие, и към братолюбието си - любов.
{1:8} Защото ако тези добродетели се намират у вас и изобилстват, те не допускат да бъдете безделни, нито безплодни в познаването на нашия Господ Исус Христос.
{1:9} Но онзи, у когото те не се намират, е сляп, късоглед и е забравил, че е бил очистен от старите си грехове.
{1:10} Затова, братя, постарайте се още повече да затвърдявате вашето призвание и избиране; защото като вършите тези добродетели, никога няма да отпаднете.
{1:11} Понеже така ще ви се даде голям достъп във вечното царство на нашия Господ и Спасител Исус Христос.
{1:12} Затова винаги ще бъда готов да ви напомням за тези работи, ако и да ги знаете и да сте утвърдени в истината, която сега държите.
{1:13} И мисля, че е правилно, докато съм в тази телесна хижа, да ви подтиквам чрез напомняне;
{1:14} понеже зная, че скоро ще напусна хижата си, както ми извести нашият Господ Исус Христос.
{1:15} Даже ще се постарая, така че вие и след смъртта ми да можете винаги да помните тези работи.
{i1:16} Свидетелството на пророците и апостолите
{1:16} Защото когато ви обявихме силата и пришествието на нашия Господ Исус Христос, ние не следвахме хитро измислени басни, а бяхме очевидци на Неговото величие.
{1:17} Защото Той прие от Бога Отца почест и слава, когато от великолепната Слава дойде до Него такъв глас: "Този е Моят възлюбен Син, в Когото е Моето благоволение."
{1:18} И самите ние чухме този глас да идва от небето, когато бяхме с Него на святата планина.
{1:19} И така, пророческото слово става още по-достоверно за нас; и вие добре правите, че внимавате в него като в светило, което свети в тъмно място, докато се зазори и зорницата изгрее в сърцата ви.
{1:20} И това да знаете преди всичко, че никое пророчество в Писанието не е собствено обяснение на пророка на Божията воля;
{1:21} защото никога не е идвало пророчество по човешка воля, а святите човеци са говорили от Бога, движени от Святия Дух.
{i2:1} Опасността от лъжеучители
{2:1} Но е имало и лъжливи пророци между народа, както и между вас ще има лъжливи учители, които ще въведат тайно гибелни ереси, като се отричат даже от Господаря, Който ги е купил, и ще навлекат на себе си бърза погибел.
{2:2} И мнозина ще последват техните похотливи дела, поради които човеци пътят на истината ще се похули.
{2:3} От користолюбие те ще ви мамят с престорени думи; но тяхната присъда, отдавна приготвена, не се забавя и тяхната погибел не дреме.
{2:4} Защото ако Бог не пощади и ангели, когато съгрешиха, а ги хвърли в мрака на най-дълбоките ровове и ги предаде да бъдат пазени за съд;
{2:5} и ако не пощади стария свят, а опази с още седем души Ной, проповедника на правдата, когато докара потоп върху нечестивия свят;
{2:6} така също ако Той осъди на разорение содомските и гоморските градове и ги обърна на пепел, и ги постави за пример на онези, които щяха да вършат нечестие,
{2:7} а избави праведния Лот, на когото беше дотегнал развратният живот на нечестивите човеци
{2:8} (защото този праведен човек, като живееше между тях, измъчваше ден след ден праведната си душа, като гледаше и слушаше беззаконните им дела);
{2:9} но Господ знае как да избави благочестивите от напаст, а неправедните да държи под наказание за съдния ден,
{2:10} а особено тези, които с нечисто пожелание следват плътските страсти и презират властта. Смели и упорити, те не се страхуват да хулят славните същества;
{2:11} докато ангелите, ако и да са по-големи в мощ и сила, не представят против тях хулителна присъда пред Господа.
{2:12} Тези обаче, като животни без разум създания, по естеството си родени да бъдат ловени и изтребвани, хулят за неща, които не знаят, и ще погинат в своя разврат,
{2:13} наближаващи да получат заплатата на неправдата - хора, които смятат за удоволствие всекидневния разкош. Те са петна и позор; наслаждават се с измамите си, когато са на угощение с вас;
{2:14} очите им са пълни с блудство и непрестанен грях; подмамват неутвърдени души; сърцето им е научено на користолюбие; те са предадени на проклятие;
{2:15} оставиха правия път и се заблудиха, като последваха пътя на Валаам, Веоровия син, който обикна заплатата на неправдата,
{2:16} но беше изобличен за своето беззаконие, когато ням осел проговори с човешки глас и възпря безумието на пророка.
{2:17} Те са безводни кладенци, мъгли, тласкани от буря, за които е запазена мрачна тъмнина довека.
{2:18} Защото, като говорят с надуто празнословие, те с разпътството си подмамват в плътските похоти онези, които едва са се отдръпнали от живеещите в заблуда.
{2:19} Обещават им свобода, а те сами са роби на разврата; защото от каквото е победен някой, на това и става роб.
{2:20} Понеже, ако след като са избягали от светските мръсотии чрез познаването на Господа и Спасителя Исус Христос, те пак са се заплели в тях и остават победени, то последното им състояние е станало по-лошо от първото.
{2:21} Понеже по-добре би било за тях да не бяха познали пътя на правдата, отколкото след като са го познали, да се отвърнат от предадената им свята заповед.
{2:22} С тях се е случило това, което казва истинната пословица: Псето се върна на бълвоча си, и: Окъпаната свиня се върна да се валя в тинята.
{i3:1} Идването на Господа
{3:1} Ето, възлюбени, пиша ви това второ послание; и в двете събуждам чрез напомняне вашия чист разум,
{3:2} за да помните думите, изговорени отнапред от святите пророци, и заповедта на Господа Спасителя, дадена чрез изпратените при вас апостоли.
{3:3} Преди всичко знайте това, че в последните дни ще дойдат присмиватели, които с подигравките си ще ходят по своите страсти и ще казват:
{3:4} Къде е обещаното Му пришествие? Защото откакто са починали бащите ни, всичко си стои така, както от началото на създанието.
{3:5} Защото те своеволно не признават това, че чрез Божието слово от начало е имало небе и земя, сплотена от водата и всред водата,
{3:6} но пак посредством тях тогавашният свят, потопен от водата, загина.
{3:7} Така със същото слово и днешните небе и земя са натрупани за огън, пазени до деня на страшния съд и погибелта на нечестивите човеци.
{3:8} Още и това нещо да не забравяте, възлюбени, че за Господа един ден е като хиляда години и хиляда години - като един ден.
{3:9} Господ не забавя това, което е обещал, както някои смятат това за забавяне, но заради вас търпи дълго време, понеже не иска да погинат някои, а всички да дойдат до покаяние.
{3:10} А Господният ден ще дойде като крадец, когато небето ще премине с бучене, а стихиите нажежени ще се разпаднат и земята и каквото се е вършило по нея ще изчезнат.
{3:11} И така, понеже всичко това ще се разпадне, какви трябва да сте вие в свят живот и в благочестие,
{3:12} като очаквате и копнеете за идването на Божия ден, когато небето възпламенено ще се разпадне и стихиите нажежени ще се стопят!
{3:13} А според обещанието Му очакваме ново небе и нова земя, в която да живее правда.
{i3:14} Призив към търпение
{3:14} Затова, възлюбени, като очаквате тези неща, старайте се да бъдете чисти и непорочни пред Него, с мир в сърцата си.
{3:15} И смятайте дълготърпението на нашия Господ като средство за спасение; както възлюбеният ни брат Павел ви е писал, според дадената му мъдрост,
{3:16} както пише и във всичките си послания, когато говори в тях за тези работи; в които послания има някои неща, трудни за разбиране, които неучените и неутвърдените изопачават, както правят и с другите Писания, за своята погибел.
{3:17} И така, вие, възлюбени, като сте предизвестени за това, пазете се да не би да се завлечете от заблуждението на беззаконните и да отпаднете от утвърждението си.
{3:18} Но растете в благодатта и познаването на нашия Господ и Спасител Исус Христос. На Него да бъде слава и сега, и до вечния ден. Амин.
