{i1:1} Общение с въплътеното, вечно Слово
{1:1} Това, което беше отначало, което чухме, което видяхме с очите си, което наблюдавахме и ръцете ни попипаха, за Словото на живота
{1:2} (защото животът се яви и ние видяхме и свидетелстваме, и ви възвестяваме вечния живот, който беше у Отца и се яви на нас);
{1:3} това, което сме видели и чули, него възвестяваме и на вас, за да имате и вие общение с нас; а пък нашето общение е с Отца и с Неговия Син Исус Христос.
{1:4} И това ви пишем, за да бъде пълна вашата радост.
{i1:5} Общение с Бога като светлина
{1:5} И известието, което чухме от Него и известяваме на вас, е това, че Бог е светлина и в Него няма никаква тъмнина.
{1:6} Ако кажем, че имаме общение с Него, а ходим в тъмнината, лъжем и не действаме според истината.
{1:7} Но ако ходим в светлината, както е Той в светлината, имаме общение един с друг и кръвта на Сина Му Исус Христос ни очиства от всеки грях.
{i1:8} Признание за нашия грях
{1:8} Ако кажем, че нямаме грях, лъжем себе си и истината не е в нас.
{1:9} Ако изповядваме греховете си, Той е верен и праведен да ни прости греховете и да ни очисти от всяка неправда.
{1:10} Ако кажем, че не сме съгрешили, правим Бога лъжец и Неговото слово не е в нас.
{2:1} Дечица мои, това ви пиша, за да не съгрешите; но ако някой съгреши, имаме Ходатай при Отца - Исус Христос Праведния.
{2:2} Той е умилостивение за нашите грехове и не само за нашите, но и за греховете на целия свят.
{i2:3} Общение в любов
{2:3} И от това разбираме, че Го познаваме, ако пазим заповедите Му.
{2:4} Който казва: Познавам Го, а не пази заповедите Му, е лъжец и истината не е в него.
{2:5} Но ако някой пази словото Му, неговата любов към Бога е наистина съвършена. По това знаем, че сме в Него.
{2:6} Който казва, че пребъдва в Него, е длъжен да постъпва, както е постъпвал Христос.
{2:7} Възлюбени, не е нова заповедта, която ви пиша, а е стара заповед, която сте имали отначало; старата заповед е словото, което сте чули.
{2:8} Но все пак е нова заповедта, която ви пиша, което нещо е истинско и в Него, и във вас; защото тъмнината преминава и истинската светлина вече свети.
{2:9} Който казва, че е в светлината, а мрази брат си, той и досега е в тъмнината.
{2:10} Който обича брат си, той пребъдва в светлината; и в него няма повод за съблазън.
{2:11} А който мрази брат си, той е в тъмнината и в тъмнината ходи, и не знае къде отива, защото тъмнината е заслепила очите му.
{2:12} Пиша на вас, дечица, защото ви се простиха греховете заради Неговото име.
{2:13} Пиша на вас, бащи, защото познавате Този, Който е отначало. Пиша на вас, младежи, защото победихте лукавия. Писах на вас, дечица, защото познавате Отца.
{2:14} Писах на вас, бащи, защото познавате Този, Който е отначало. Писах на вас, младежи, защото сте силни и Божието слово пребъдва във вас, и победихте лукавия.
{2:15} Не обичайте света, нито каквото е на света. Ако някой обича света, в него няма любов към Отца.
{2:16} Защото всичко, което е в света - похотта на плътта, пожеланието на очите и тщеславието на живота, не е от Отца, но от света;
{2:17} и светът преминава, и неговите похоти; но който върши Божията воля, пребъдва до века.
{i2:18} Предпазване от антихристи
{2:18} Дечица, последно време е; защото, както сте чули, че идва Антихрист, и понеже сега има много антихристи, от това знаем, че е последно време.
{2:19} От нас излязоха, но не бяха от нас; защото ако бяха от нас, щяха да си останат с нас; но излязоха, за да стане явно, че те всички не са от нас.
{2:20} А вие сте помазани от Святия и знаете всичко.
{2:21} Пиша ви не защото не знаете истината, а защото я знаете и разбирате, че никаква лъжа не е от истината.
{2:22} Кой е лъжец освен онзи, който отрича, че Исус е Христос? Такъв човек е антихрист, който се отрича от Отца и от Сина.
{2:23} Никой, който се отрича от Сина, няма нито Отца; а който изповядва Сина, има и Отца.
{2:24} А колкото за вас, онова, което сте чули отначало, нека остане у вас. Ако остане у вас това, което сте чули отначало, то и вие ще пребъдете в Сина и в Отца.
{2:25} И обещанието, което Той ни даде, е това - вечен живот.
{2:26} Пиша ви това поради тези, които желаят да ви заблудят;
{2:27} а колкото за вас, помазанието, което приехте от Него, остава във вас и нямате нужда да ви учи някой; затова, както неговото помазание ви учи за всичко и е истинско, а не лъжливо, пребъдвайте в Него, както ви е научило да правите.
{2:28} И сега, дечица, пребъдвайте в Него и когато се яви, да имате дръзновение и да не се посрамим пред Него при пришествието Му.
{2:29} Ако знаете, че Той е праведен, знайте, че и всеки, който върши правда, е от Него роден.
{i3:1} Да живеем като Божии чеда
{3:1} Вижте каква любов ни е дал Отец, да се наречем Божии деца; а такива и сме. Затова светът не познава нас, защото Него не позна.
{3:2} Възлюбени, сега сме Божии деца и още не е станало явно какво ще бъдем; но знаем, че когато стане явно, ще бъдем подобни на Него, защото ще Го видим, Какъвто е.
{i3:3} Скъсване с греха
{3:3} И всеки, който има тази надежда в Него, очиства себе си, както Той е чист.
{3:4} Всеки, който върши грях, върши и беззаконие, защото грехът е беззаконие;
{3:5} и вие знаете, че Той се яви да носи греховете. В Него няма грях.
{3:6} Никой, който пребъдва в Него, не съгрешава; никой, който съгрешава, не Го е видял, нито Го е познал.
{3:7} Дечица, никой да не ви заблуждава: който върши правда, е праведен, и Христос е праведен.
{3:8} Който върши грях, от дявола е; защото дяволът отначало съгрешава. Затова се яви Божият Син, да съсипе делата на дявола.
{3:9} Никой, който е роден от Бога, не върши грях, защото Неговият зародиш пребъдва в него; и не може да съгрешава, защото е роден от Бога.
{3:10} По това се разпознават Божиите чеда и дяволските чеда; всеки, който не върши правда, не е от Бога, нито онзи, който не обича брат си.
{i3:11} Живот в любов
{3:11} Защото поръчението, което чухте отначало, е това: Да се обичаме един друг;
{3:12} и да не бъдем както Каин, който беше от лукавия и уби брат си. И защо го уби? Защото неговите дела бяха нечестиви, а на брат му - праведни.
{3:13} Недейте се чуди, братя, ако светът ви мрази.
{3:14} Ние знаем, че сме преминали от смърт в живот, защото обичаме братята. Който не обича, остава в смърт.
{3:15} Всеки, който мрази брат си, е човекоубиец; и вие знаете, че у никой човекоубиец не пребъдва вечен живот.
{3:16} По това познаваме любовта, че Той даде живота Си за нас. Така и ние сме длъжни да дадем живота си за братята.
{3:17} Но ако някой, който има благата на този свят, вижда брат си в нужда, а заключи сърцето си за него, как ще пребъдва в него Божията любов?
{3:18} Дечица, да не обичаме с думи, нито с език, но с дело и в действителност.
{3:19} По това ще познаем, че сме от истината, и ще уверим сърцето си пред Него
{3:20} относно всичко, в което нашето сърце ни осъжда; защото Бог е по-голям от сърцето ни и знае всичко.
{3:21} Възлюбени, ако нашето сърце не ни осъжда, имаме дръзновение спрямо Бога;
{3:22} и каквото и да поискаме, получаваме от Него, защото пазим заповедите Му и вършим това, което е угодно пред Него.
{3:23} И това е Неговата заповед - да вярваме в името на Неговия Син Исус Христос и да се обичаме един друг, както ни е заповядал.
{3:24} И който пази Неговите заповеди, пребъдва в Бога и Бог - в него; и по това познаваме, че Той пребъдва в нас - по Духа, който ни е дал.
{i4:1} Предпазване от лъжеучителите
{4:1} Възлюбени, не вярвайте на всеки дух, а изпитвайте духовете дали са от Бога; защото много лъжепророци излязоха по света.
{4:2} По това познавайте Божия Дух: всеки дух, който изповяда, че Исус Христос дойдѐ в плът, е от Бога;
{4:3} а никой дух, който не изповядва Спасителя, не е от Бога; и това е духът на Антихриста, за когото сте чули, че идва, и сега е вече в света.
{4:4} Вие сте от Бога, дечица, и сте ги победили; защото Този, Който е във вас, е по-велик от онзи, който е в света.
{4:5} Те са от света, затова светски говорят и светът тях слуша.
{4:6} Ние сме от Бога; който познава Бога, нас слуша; който не е от Бога, не ни слуша. По това разпознаваме духа на истината и духа на заблудата.
{i4:7} Извор на любовта
{4:7} Възлюбени, да се обичаме един друг, защото любовта е от Бога; и всеки, който обича, е роден от Бога и познава Бога.
{4:8} Който не обича, не е познал Бога; защото Бог е любов.
{4:9} В това се яви Божията любов към нас, че Бог изпрати на света Своя Единороден Син, за да живеем чрез Него.
{4:10} В това се състои любовта - не че ние сме възлюбили Бога, а че Той възлюби нас и прати Сина Си като умилостивение за греховете ни.
{4:11} Възлюбени, понеже Бог така ни е възлюбил, то и ние сме длъжни да се обичаме един друг.
{4:12} Никой никога не е видял Бога; но ако се обичаме един друг, Бог пребъдва в нас и Неговата любов е съвършена в нас.
{4:13} По това познаваме, че пребъдваме в Него и Той в нас, защото ни е дал от Духа Си.
{4:14} И ние видяхме и свидетелстваме, че Отец прати Своя Син да бъде Спасител на света.
{4:15} Ако някой изповяда, че Исус е Божият Син, Бог пребъдва в него и той в Бога.
{4:16} И ние сме познали и сме повярвали в любовта, която Бог има към нас. Бог е любов; и който пребъдва в любовта, пребъдва в Бога и Бог - в него.
{4:17} В това се усъвършенства любовта в нас, че имаме дръзновение в съдния ден, защото както е Той, така сме и ние в този свят.
{4:18} В любовта няма страх, а съвършената любов пропъжда страха; защото страхът има в себе си наказание и който се страхува, не е стигнал до съвършенство в любовта.
{4:19} Ние обичаме Него, защото първо Той възлюби нас.
{4:20} Ако някой каже: Обичам Бога, а мрази брат си, той е лъжец; защото който не обича брат си, когото е видял, не може да обича Бога, Когото не е видял.
{4:21} И тази заповед имаме от Него: Който обича Бога, да обича и брат си.
{i5:1} Вярата - победа над света
{5:1} Всеки, който вярва, че Исус е Христос, е роден от Бога; и всеки, който обича Родителя, обича и Родения от Него.
{5:2} По това познаваме, че обичаме Божиите чеда, когато обичаме Бога и изпълняваме Неговите заповеди,
{5:3} защото това е любов към Бога: да пазим Неговите заповеди; а заповедите Му не са тежки.
{5:4} Защото всичко, което е родено от Бога, побеждава света; и тази победа, която е победила света, е спечелила нашата вяра.
{5:5} И кой побеждава света, ако не е този, който вярва, че Исус е Божият Син?
{5:6} Това е Исус Христос, Който е дошъл чрез вода и кръв; не само чрез водата, а чрез водата и чрез кръвта;
{5:7} и Духът е, Който свидетелства, понеже Духът е истината.
{5:8} Защото три са, които свидетелстват: Духът, водата и кръвта; и тези три са съгласни.
{5:9} Ако приемаме свидетелството на човеците, свидетелството на Бога е по-важно; защото това, което Бог заявява, е, че Той е свидетелствал за Сина Си.
{5:10} Който вярва в Божия Син, има това свидетелство в себе си; който не вярва на Бога, направил Го е лъжец, защото не е повярвал на свидетелството, което Бог е свидетелствал за Своя Син.
{5:11} И свидетелството е това, че Бог ни е дал вечен живот и че този живот е в Неговия Син.
{5:12} Който има Сина, има този живот; който няма Божия Син, няма този живот.
{5:13} Това писах на вас, които вярвате в името на Божия Син, за да знаете, че имате вечен живот и да вярвате в името на Божия Син.
{5:14} И дръзновението, което имаме пред Него, е това, че ако просим нещо по Неговата воля, Той ни слуша;
{5:15} и ако знаем, че ни слуша, за каквото и да попросим, знаем, че получаваме това, което сме просили от Него.
{5:16} Ако някой види брат си, че извърши несмъртен грях, нека се моли и Бог ще му даде живот, т. е. на онези, които съгрешават несмъртно. Има грях (водещ) към смърт - не казвам за него да се моли.
{5:17} Всяка неправда е грях; и има грях, който не води към смърт.
{5:18} Знаем, че всеки, който е роден от Бога, не съгрешава; но онзи, който се е родил от Бога, пази себе си и лукавият не се докосва до него.
{5:19} Знаем, че ние сме от Бога; и целият свят лежи в лукавия.
{5:20} Знаем също, че Божият Син е дошъл и ни е дал разум да познаем истинния Бог; и ние сме в Истинния, в Неговия Син Исус Христос. Този е истинският Бог и вечен живот.
{5:21} Дечица, пазете себе си от идоли.
