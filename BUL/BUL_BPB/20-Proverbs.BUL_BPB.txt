{i1:1} (1:1-9:18) Притчите - мъдрост и поука
{1:1} Увод Притчи на Давидовия син Соломон, Израелев цар,
{1:2} записани, за да познае някой мъдрост и поука, за да разбере благоразумни думи,
{1:3} за да приеме поука за мъдро постъпване в правда, правосъдие и справедливост,
{1:4} за да се даде остроумие на простите, знание и разсъждение на младежа,
{1:5} за да слуша мъдрият и да стане по-мъдър, и за да достигне разумният здрави съвети,
{1:6} за да се разбират притча и иносказание, изреченията на мъдрите и гатанките им.
{1:7} Страхът от Господа е начало на мъдростта; но безумните презират мъдростта и поуката.
{i1:8} Съвет към младите хора
{1:8} Сине мой, слушай поуката на баща си и не отхвърляй наставлението на майка си,
{1:9} защото те ще бъдат благодатен венец за главата ти и огърлица около шията ти.
{1:10} Сине мой, ако грешните те прилъгват, не се съгласявай!
{1:11} Ако кажат: Ела с нас, нека поставим засада за кръвопролитие, нека причакаме без причина невинния,
{1:12} както адът нека ги погълнем живи, даже съвършените, като онези, които слизат в рова,
{1:13} ще намерим всякакъв скъпоценен имот, ще напълним къщите си с плячка,
{1:14} ще хвърлиш жребия си като един от нас, една кесия ще имаме всички, -
{1:15} сине мой, не ходи на път с тях, въздържай крака си от пътеката им,
{1:16} защото техните крака тичат към злото и бързат да проливат кръв.
{1:17} Защото напразно се разтяга мрежа пред очите на каквато и да било птица.
{1:18} И тези поставят засада против своята си кръв, причакват собствения си живот.
{1:19} Такива са пътищата на всеки сребролюбец: сребролюбието отнема живота на завладените от него.
{i1:20} Призивът на мъдростта
{1:20} Превъзходната мъдрост прогласява по улиците, издига гласа си по площадите,
{1:21} вика по главните места на пазарите, при входовете на портите, възвестява из града думите си:
{1:22} Глупави, докога ще обичате глупостта? Присмивателите докога ще се наслаждават на насмешките си и безумните ще мразят знанието?
{1:23} Обърнете се при изобличението ми. Ето, аз ще излея духа си на вас, ще ви направя да разберете словата ми.
{1:24} Понеже аз виках, а вие отказахте да слушате, понеже протягах ръката си, а никой не внимаваше,
{1:25} но отхвърлихте съвета ми и не приехте изобличението ми -
{1:26} то и аз ще се смея на вашето бедствие, ще се присмея, когато ви нападне страхът,
{1:27} когато ви нападне страхът - като опустошителна буря, и бедствието ви се устреми като вихрушка, когато скръб и мъка ви нападнат,
{1:28} тогава те ще призоват, но аз няма да отговоря, ревностно ще ме търсят, но няма да ме намерят.
{1:29} Понеже намразиха знанието и не разбраха страха от Господа,
{1:30} не приеха съвета ми и презряха цялото ми изобличение,
{1:31} затова ще ядат от плодовете на своя си път и ще се наситят от своите си измислици.
{1:32} Защото глупавите ще бъдат умъртвени от собственото си отстъпване и безумните ще бъдат погубени от своето си безгрижие.
{1:33} А всеки, който ме слуша, ще живее в безопасност и ще бъде спокоен, без да се бои от зло.
{i2:1} Наградата на мъдростта
{2:1} Сине мой, ако приемеш думите ми и запазиш заповедите ми у себе си,
{2:2} така че да отвориш ухото си към мъдростта и да предадеш сърцето си на разума,
{2:3} ако призовеш благоразумието и издигнеш гласа си към разума,
{2:4} ако го издирваш като сребро и го потърсиш като скрити съкровища,
{2:5} тогава ще разбереш страха от Господа и ще намериш познанието на Бога.
{2:6} Защото Господ дава мъдрост, от устата Му излизат знание и разум.
{2:7} Той запазва истинска мъдрост за праведните, щит е за ходещите в незлобие,
{2:8} за да защитава пътищата на правосъдието и да пази пътя на светиите Си.
{2:9} Тогава ще разбереш правда, правосъдие, правдивост, да! И всеки добър път.
{2:10} Защото мъдрост ще влезе в сърцето ти, знание ще услажда душата ти,
{2:11} разсъждение ще те пази, благоразумие ще те закриля,
{2:12} за да те избави от пътя на злото, от човек, който говори извратено -
{2:13} от онези, които оставят пътищата на правотата, за да ходят по пътищата на тъмнината,
{2:14} на които прави удоволствие да вършат зло и се радват на извратеността на злите,
{2:15} чиито пътища са криви и пътеките им опаки;
{2:16} за да те избави от чужда жена, от чужда, която ласкае с думите си,
{2:17} която е оставила другаря на младостта си и е забравила завета на своя Бог,
{2:18} защото домът ѝ води надолу към смъртта и пътеките ѝ - към мъртвите;
{2:19} никой от онези, които влизат при нея, не се връща, нито стига пътищата на живота;
{2:20} за да ходиш ти в пътя на добрите и да пазиш пътеките на праведните.
{2:21} Защото правдивите ще населят земята и непорочните ще останат в нея,
{2:22} а нечестивите ще бъдат изтребени от земята и коварните ще бъдат изкоренени от нея.
{i3:1} Съвет към младите хора
{3:1} Сине мой, не забравяй поуката ми и сърцето ти нека пази заповедите ми,
{3:2} защото дългоденствие, години на живот и мир ще ти прибавят те.
{3:3} Благост и вярност нека не те изоставят; вържи ги около шията си, напиши ги на плочата на сърцето си.
{3:4} Така ще намериш благоволение и добро име пред Бога и хората.
{3:5} Уповавай на Господа от все сърце и не се облягай на своя разум.
{3:6} Във всичките си пътища признавай Него и Той ще оправя пътеките ти.
{3:7} Не мисли себе си за мъдър; бой се от Господа и се отклонявай от зло;
{3:8} това ще бъде здраве за тялото ти и влага за костите ти.
{3:9} Почитай Господа от имота си и от първото на целия доход.
{3:10} Така ще се изпълнят житниците ти с изобилие и линовете ти ще преливат от ново вино.
{3:11} Сине мой, не презирай наказанието от Господа и да не ти дотяга, когато Той те изобличава,
{3:12} защото Господ изобличава онзи, когото обича, както и бащата - сина, който му е мил.
{3:13} Блажен онзи човек, който е намерил мъдрост, и човек, който е придобил разум,
{3:14} защото търговията с нея е по-изгодна от търговията със сребро и печалбата от нея - по-скъпа от чисто злато.
{3:15} Тя е по-скъпоценна от безценни камъни и нищо, което би пожелал ти, не се сравнява с нея.
{3:16} Дългоденствие е в десницата ѝ и в левицата ѝ - богатство и слава.
{3:17} Пътищата ѝ са пътища приятни и всичките ѝ пътеки - мир.
{3:18} Тя е дърво на живот за тези, които я прегръщат, и блажени са онези, които я държат.
{3:19} С мъдрост Господ основа земята, с разум утвърди небето.
{3:20} Чрез Неговото знание се разтвориха бездните и от облаците капе роса.
{3:21} Сине мой, не отделяй тези неща от очите си; пази здравомислие и разсъдливост,
{3:22} така те ще бъдат живот на душата ти и украшение на шията ти.
{3:23} Тогава ще ходиш безопасно по пътя си и кракът ти няма да се спъне.
{3:24} Когато лягаш, няма да се страхуваш. Да! Ще лягаш и сънят ти ще бъде сладък.
{3:25} Няма да се боиш от внезапен страх, нито от бурята, когато нападне нечестивите,
{3:26} защото Господ ще бъде твое упование и ще опази крака ти от клопка.
{3:27} Не въздържай доброто от онези, на които се дължи, когато ти се отдава възможност да го направиш.
{3:28} Не казвай на ближния си: Иди си, върни се пак утре и ще ти дам, когато имаш у себе си това, от което се нуждае.
{3:29} Не намисляй зло против ближния си, който с увереност живее при тебе.
{3:30} Не се карай с някого без причина, щом не ти е направил зло.
{3:31} Не завиждай на човек-насилник и не избирай нито един от пътищата му,
{3:32} защото Господ се гнуси от извратения, а общува интимно с праведните.
{3:33} Проклятия от Господа има в дома на нечестивия; а Той благославя жилището на праведните.
{3:34} Наистина Той се присмива на присмивателите, а на смирените дава благодат.
{3:35} Мъдрите ще наследят слава, а безумните ще отнесат срам.
{i4:1} Ползата от мъдростта
{4:1} Послушайте, синове, бащина поука и внимавайте да се научите на разум.
{4:2} Понеже ви давам добро учение, не изоставяйте наставлението ми.
{4:3} Защото и аз бях син на баща си, гален и най-любим на майка си,
{4:4} и той ме наставляваше и ми казваше: Пази думите ми в сърцето си, пази заповедите ми и ще живееш,
{4:5} придобий мъдрост, придобий разум; не забравяй, нито се отклонявай от думите на устата ми.
{4:6} Не я изоставяй и тя ще те пази. Обичай я - и ще те предпазва.
{4:7} Главното е мъдростта; затова придобивай мъдрост; и при всичко, което си придобил, прибавяй разум.
{4:8} Въздигай я и тя ще те въздигне; когато я прегърнеш, ще ти донесе слава.
{4:9} Ще положи на главата ти красив венец. Ще ти даде славна корона.
{4:10} Слушай ме, сине мой, и приеми думите ми, и годините на живота ти ще се умножат.
{4:11} Наставлявал съм те в пътя на мъдростта, водил съм те по прави пътеки.
{4:12} Когато ходиш, стъпките ти няма да бъдат къси; и когато тичаш, няма да се спънеш.
{4:13} Хвани се здраво за поуката, недей я оставя; пази я, понеже тя е животът ти.
{4:14} Не влизай в пътеката на нечестивите и не ходи по пътя на лошите.
{4:15} Отбягвай от него, не минавай край него. Отклони се от него и замини.
{4:16} Защото те не заспиват, ако не сторят зло, и сън не ги хваща, ако не спънат някого.
{4:17} Понеже ядат хляб на нечестие и пият вино на насилие.
{4:18} А пътят на праведните е като светлината на разсъмване, която се развиделява, докато стане съвършен ден.
{4:19} Пътят на нечестивите е като тъмнина; не знаят от какво се спъват.
{i4:20} Мъдростта води към живот
{4:20} Сине мой, внимавай в думите ми, приклони ухото си към беседите ми.
{4:21} Да не се отдалечат от очите ти. Пази ги дълбоко в сърцето си,
{4:22} защото те са живот за тези, които ги намират, и здраве за цялото им тяло.
{4:23} Повече от всичко друго, което пазиш, пази сърцето си, защото от него са изворите на живота.
{4:24} Отмахни от себе си лъжливи уста и отдалечи от себе си развратени устни.
{4:25} Очите ти нека гледат право напред и клепачите ти нека бъдат оправени право пред теб.
{4:26} Обмисляй внимателно пътеката на краката си и всичките ти пътища нека бъдат добре уредени.
{4:27} Не се отбивай нито надясно, нито наляво; отклони крака си от зло.
{i5:1} Предпазване от съблазън
{5:1} Сине мой, внимавай в мъдростта ми. Приклони ухото си към разума ми,
{5:2} за да опазиш разсъдливост и устните ти да пазят знание.
{5:3} Защото от устните на чуждата жена капе мед и устата ѝ са по-меки от дървено масло;
{5:4} но краят ѝ е горчив като пелин, остър като изострен от двете страни меч.
{5:5} Краката ѝ слизат към смърт, стъпките ѝ стигат до ада,
{5:6} така че тя никога не намира пътя на живота; нейните пътеки са непостоянни и тя не знае накъде водят.
{5:7} И така, синове, слушайте мен и не отстъпвайте от думите ми.
{5:8} Отдалечи пътя си от нея и не се приближавай до вратата на къщата ѝ,
{5:9} да не би да дадеш жизнеността си на други и годините си - на безмилостните;
{5:10} да не би да се наситят чужди от имота ти и трудът ти да отиде в чужд дом,
{5:11} а ти да охкаш в сетните си дни, когато плътта ти и тялото ти се изтощят,
{5:12} и да казваш: Как можах да пренебрегна поуката и сърцето ми да презре изобличението,
{5:13} и аз да не послушам гласа на учителите си, нито да приклоня ухото си към наставниците си!
{5:14} Малко остана да изпадна във всяко зло сред събранието и множеството.
{5:15} Пий вода от своя водоем и онази, която извира от твоя кладенец.
{5:16} Вън ли да се изливат изворите ти и водните ти потоци - по улиците?
{5:17} Нека бъдат само на теб, а не и на чужди заедно с тебе.
{5:18} Да бъде благословен твоят извор. И се весели с жената на младостта си.
{5:19} Тя да ти бъде като любима кошута и мила сърна: нейните гърди да те задоволяват по всяко време; и се възхищавай винаги на нейната любов.
{5:20} Понеже, сине мой, защо ти е да се възхищаваш от чужда жена и да прегръщаш обятията на чуждата?
{5:21} Защото пътищата на човека са пред очите на Господа и Той внимателно измерва всичките му пътеки.
{5:22} Нечестивият ще бъде хванат от собствените си беззакония и с въжетата на своя грях ще бъде държан.
{5:23} Той ще умре от своето нежелание да се поучи; и от голямото си безумие ще се заблуди.
{i6:1} Съвети за избягване на грехове
{6:1} Сине мой, ако си станал поръчител за ближния си или си дал ръка за някой чужд,
{6:2} ти си се впримчил с думите на устата си, хванат си с думите на устата си.
{6:3} Затова, сине мой, направи следното и се отърви, тъй като си паднал в ръцете на ближния си: иди, падни при краката на ближния си и го моли настоятелно.
{6:4} Не давай сън на очите си, нито дрямка на клепачите си,
{6:5} докато не се отървеш - като сърна от ръката на ловеца и като птица от ръката на птицеловец.
{6:6} Иди при мравката, о, ленивецо, размишлявай за постъпките ѝ и бъди мъдър -
{6:7} която, макар че няма началник, надзирател или управител,
{6:8} приготвя си храната лете, събира яденето си по жътва.
{6:9} Докога ще спиш, ленивецо? Кога ще станеш от съня си?
{6:10} Още малко спане, малко дрямка, малко сгъване на ръце за сън,
{6:11} така ще връхлети сиромашия върху тебе - като разбойник, и немотия - като въоръжен мъж.
{6:12} Човек нехранимайко, човек беззаконен е онзи, който ходи с извратени уста.
{6:13} Намигва с очите си, говори с краката си, дава знак с пръстите си;
{6:14} който има извратено сърце, непрестанно крои зло, сее раздори,
{6:15} затова гибелта му ще дойде внезапно; изведнъж ще бъде съсипан, и то непоправимо.
{6:16} Шест неща мрази Господ, даже седем са мерзост за душата Му:
{6:17} надменни очи, лъжлив език, ръце, които проливат невинна кръв,
{6:18} сърце, което крои лоши замисли, крака, които тичат бързо да вършат зло,
{6:19} неверен свидетел, който говори лъжа, и онзи, който сее раздори между братя.
{i6:20} Предпазване от прелюбодеяние
{6:20} Сине мой, пази заповедта на баща си и не се отклонявай от наставлението на майка си -
{6:21} завържи ги завинаги за сърцето си, увий ги около шията си.
{6:22} Когато ходиш, наставлението ще те води; когато спиш, ще те пази; когато се събудиш, ще разговаря с тебе.
{6:23} Защото заповедта им е светилник и наставлението им е светлина, и поучителните им изобличения са път към живот.
{6:24} За да те пазят от лоша жена, от ласкателния език на чужда жена.
{6:25} Да не пожелаеш хубостта ѝ в сърцето си; да не те улови с клепачите си;
{6:26} защото поради блудница човек изпада в нужда за парче хляб; а прелюбодейката лови скъпоценната душа.
{6:27} Може ли някой да сложи огън в пазвата си и дрехите му да не изгорят?
{6:28} Може ли някой да ходи по разпалени въглища и краката му да не се опекат?
{6:29} Така е с онзи, който влиза при жената на ближния си; който се допре до нея, няма да остане ненаказан.
{6:30} Дори крадецът не се отървава ненаказан, даже ако краде, за да насити душата си, когато е гладен;
{6:31} и ако бъде хванат, той трябва да върне седмократно, трябва да даде целия имот на къщата си.
{6:32} Онзи, който прелюбодейства с жена, е безумен. Който прави това, би погубил душата си.
{6:33} Биене и позор ще намери и срамът му няма да се изличи.
{6:34} Защото ревнуването на мъжа е истинска ярост; и той няма да пожали в деня на възмездието;
{6:35} няма да иска да знае за никакъв откуп, нито ще се умилостиви, дори и да му дадеш много подаръци.
{i7:1} Не се съблазнявай
{7:1} Сине мой, пази думите ми и запазвай заповедите ми у себе си.
{7:2} Пази заповедите ми и ще живееш - и поуката ми, като зениците на очите си.
{7:3} Завържи ги за пръстите си, напиши ги на плочата на сърцето си.
{7:4} Кажи на мъдростта: Сестра си ми; и наречи разума роднина,
{7:5} за да те пазят от чужда жена, от чужда жена, която ласкае с думите си.
{7:6} Понеже, като поглеждах през решетките на прозореца на къщата си,
{7:7} видях сред безумните, забелязах между младежите един млад, безумен човек,
{7:8} който минаваше по улицата близо до ъгъла ѝ и отиваше по пътя към къщата ѝ.
{7:9} Беше в дрезгавината, когато се свечери, в мрака на нощта и в тъмнината.
{7:10} И го посрещна жена, облечена като блудница и с хитро сърце
{7:11} (бъбрива и упорита - краката ѝ не остават в къщи;
{7:12} кога по улиците, кога по площадите, тя причаква при всеки ъгъл);
{7:13} като го хвана, целуна го и с безсрамно лице му каза:
{7:14} Като бях задължена да принеса мирни жертви, днес изпълних оброците си,
{7:15} затова излязох да те посрещна с желание да видя лицето ти и те намерих.
{7:16} Постлала съм легло с красиви покривки, с шарени платове от египетска прежда.
{7:17} Покадила съм леглото си със смирна, алое и канела.
{7:18} Ела, нека се наситим с любов до зори, нека се насладим с милувки.
{7:19} Защото мъжът ми не е у дома. Замина на дълъг път;
{7:20} взе кесия с пари в ръката си, чак на пълнолуние ще се върне у дома.
{7:21} С многото си придумки тя го прилъга, привлече го с ласкателството на устните си.
{7:22} Изведнъж той тръгна след нея, както отива говедо на клане или както безумен в окови за наказание,
{7:23} докато стрела прониза дроба му - както птица бърза към примката, без да знае, че това е против живота ѝ.
{7:24} И така, сега, синове, послушайте ме. И внимавайте в думите на устата ми.
{7:25} Да не се уклонява сърцето ти в пътищата ѝ, не се заблуждавай в пътеките ѝ;
{7:26} защото мнозина е направила да паднат ранени; и силни са всичките убити от нея.
{7:27} Домът ѝ е път към ада и води надолу в клетките на смъртта.
{i8:1} Призив на мъдростта
{8:1} Не вика ли мъдростта? И разумът не надава ли гласа си?
{8:2} Тя стои по върха на високите места край пътя, на кръстопътя;
{8:3} прогласява при портите, при входа на града, при входа на вратите:
{8:4} Към вас, хора, викам и гласът ми е към човешките синове.
{8:5} Вие, глупави, разберете благоразумие; и вие, безумни, придобивайте разумно сърце.
{8:6} Послушайте, защото ще говоря хубави неща и ще отворя устните си да произнеса правото.
{8:7} Защото езикът ми ще изговори истина, а нечестието е мерзост за устните ми.
{8:8} Всичките думи на устата ми са справедливи, в тях няма нищо лъжливо или коварно.
{8:9} Те всички са ясни за разумния човек и правилни за тези, които намират знание.
{8:10} Приемете поуката ми, а не сребро, и по-добре знание, отколкото избрано злато.
{8:11} Защото мъдростта е по-добра от скъпоценни камъни и всичко желателно не се сравнява с нея.
{8:12} Аз, мъдростта, обитавам с благоразумието и издирвам знание на умни мисли.
{8:13} Страх от Господа е да се мрази злото. Аз мразя гордост и високомерие, лош път и извратени уста.
{8:14} В мен е съветът и здравомислието; аз съм разум; в мен е силата.
{8:15} Чрез мене царете царуват и началниците узаконяват правда.
{8:16} Чрез мене князете началстват, също и големците, и всички земни съдии.
{8:17} Аз обичам онези, които ме обичат, и онези, които ме търсят ревностно, ще ме намерят.
{8:18} Богатството и славата са с мене. Да! Трайният имот и правдата.
{8:19} Плодовете ми са по-добри от злато, даже от най-чисто злато, и приходът от мен - от избрано сребро.
{8:20} Ходя по пътя на правдата, сред пътеките на правосъдието,
{8:21} за да направя да наследят имот тези, които ме обичат, и за да напълня съкровищницата им.
{8:22} Господ ме имаше в начало на пътя Си, като първо от древните Си дела.
{8:23} От вечността бях поставена, от начало, преди създаването на земята.
{8:24} Родих се, когато не съществуваха бездните, когато нямаше извори, пълни с вода.
{8:25} Преди да се поставят планините, преди хълмовете - аз бях родена,
{8:26} докато Господ още не беше направил земята, нито полетата, нито първите буци пръст на света.
{8:27} Когато приготвяше небето, аз бях там; когато разпростираше свод над лицето на бездната,
{8:28} когато закрепваше облаците горе, когато усилваше изворите на бездната,
{8:29} когато налагаше закона Си на морето, така че водите да не престъпват повелението Му, когато нареждаше основите на земята,
{8:30} тогава аз бях при Него като майсторски работник и всеки ден се наслаждавах, веселях се винаги пред Него.
{8:31} Радвах се на обитаемата Му земя и насладата ми беше с човешки синове.
{8:32} И така, сега, послушайте ме, о, синове, защото блажени са онези, които пазят моите пътища.
{8:33} Послушайте поуката, не я отхвърляйте и станете мъдри.
{8:34} Блажен този човек, който ме слуша, като бди всеки ден при моите порти и чака при стълбовете на вратата ми.
{8:35} Защото който ме намери, намира живот и придобива благоволение от Господа;
{8:36} а който ме пропуска, онеправдава своята душа; всички, които мразят мен, обичат смъртта.
{i9:1} Мъдрост и глупост
{9:1} Мъдростта съгради дома си, издяла седемте си стълба,
{9:2} закла животните си, смеси виното си и сложи трапезата си.
{9:3} Изпрати слугите си да викат по високите места на града:
{9:4} Който е прост, нека се отбие тук. И на безумните казва:
{9:5} Елате, яжте от хляба ми и пийте от виното, което смесих,
{9:6} оставете глупостта и живейте, и ходете по пътя на разума.
{9:7} Който поправя присмивателя, навлича на себе си срам; и който изобличава нечестивия, лепва на себе си петно.
{9:8} Не изобличавай присмивателя, да не би да те намрази. Изобличавай мъдрия и той ще те обикне.
{9:9} Давай наставление на мъдрия и той ще стане по-мъдър; учи праведния и ще стане по-учен.
{9:10} Страхът от Господа е начало на мъдростта; и познаването на Святия е разум.
{9:11} Защото чрез мене ще се умножат дните ти и ще ти се прибавят години на живот.
{9:12} Ако станеш мъдър, ще бъдеш мъдър за себе си; и ако се присмееш, ти сам ще понасяш.
{9:13} Безумната жена е бъбрива, проста е и не знае нищо.
{9:14} Седи при вратата на къщата си, на стол по високите места на града
{9:15} и кани онези, които минават, които вървят право по пътя си, като им казва:
{9:16} Който е прост, нека се отбие тук. А колкото до безумния, на него казва:
{9:17} Крадените води са сладки и хляб, който се яде скришом, е вкусен,
{9:18} но той не знае, че мъртвите са там и че гостите ѝ са в дълбочините на ада.
{i10:1} (10:1-22:16) Праведният и нечестивият
{10:1} Първи сборник с мъдрости на Соломон Притчи Соломонови. Мъдър син радва баща си. А безумен син е тъга за майка си.
{10:2} Съкровища, придобити с неправда, не ползват; а правдата избавя от смърт.
{10:3} Господ няма да остави да гладува душата на праведния; но отхвърля злобното желание на нечестивите.
{10:4} Ленивата ръка докарва бедност, а трудолюбивата ръка обогатява.
{10:5} Който събира лятно време, той е разумен син, а който спи по жътва, той е син, който докарва срам.
{10:6} Благословения почиват върху главата на праведния; а устата на нечестивите покриват насилие.
{10:7} Паметта на праведния е благословена, а името на нечестивите ще изгние.
{10:8} Мъдрият по сърце приема заповеди; а безумният бъбривец пада.
{10:9} Който ходи непорочно, ходи безопасно, а който изкривява пътищата си, ще се познае.
{10:10} Който намигва с око, докарва скръб, а безумният бъбривец пада.
{10:11} Устата на праведния са извор на живот, а устата на нечестивите покриват насилие.
{10:12} Омразата повдига раздори, а любовта покрива всички грешки.
{10:13} В устните на разумния се намира мъдрост, а тоягата е за гърба на безумния.
{10:14} Мъдрите запазват знанието, а устата на безумния са близка гибел.
{10:15} Имотът на богатия е неговият укрепен град, а съсипия за бедните е тяхната бедност.
{10:16} Заплатата на праведния е за живот, а благоуспяването на нечестивия е за грях.
{10:17} Който внимава в изобличението, е по пътя към живот, а който пренебрегва мъмренето, се заблуждава.
{10:18} Който таи омраза, има лъжливи устни; и който възгласява клевета, е безумен.
{10:19} В многото говорене грехът е неизбежен; а който въздържа устните си, е разумен.
{10:20} Езикът на праведния е избрано сребро; сърцето на нечестивите струва малко.
{10:21} Устните на праведния хранят мнозина; а безумните умират от нямане на разум.
{10:22} Благословението Господне обогатява; и трудът на човека няма да прибави нищо.
{10:23} Злотворството е като забавление за безумния. Така е и мъдростта на разумния човек.
{10:24} Това, от което се страхува нечестивият, ще го постигне; а желанието на праведните ще се изпълни.
{10:25} Както отминава вихрушката, така и нечестивият изчезва; а праведният има вечна основа.
{10:26} Както е оцетът за зъбите и димът за очите, така е ленивият за онези, които го пращат.
{10:27} Страхът от Господа прибавя дни, а годините на нечестивите се съкращават.
{10:28} Надеждата на праведните е радост, а очакването на нечестивите е напразно.
{10:29} Пътят Господен е крепост за непорочния и съсипване за онези, които вършат беззаконие.
{10:30} Праведният никога няма да се поклати, а нечестивите няма да населят земята.
{10:31} От устата на праведния блика мъдрост, а лъжливият език ще бъде отрязан.
{10:32} Устните на праведния знаят приятното за слушане; а устата на нечестивите говорят извратеното.
{i11:1} Щедрите стават по-богати
{11:1} Неточни везни са мерзост пред Господа; а точни грамове са угодни на Него.
{11:2} Дойде ли гордост, идва и срам. А мъдростта е със смирените.
{11:3} Незлобието на справедливите ще ги ръководи, а извратеността на коварните ще ги погуби.
{11:4} В ден на гняв богатството не ползва, а правдата избавя от смърт.
{11:5} Правдата на непорочния ще оправя пътя му, а нечестивият ще падне чрез своето нечестие.
{11:6} Правдата на справедливите ще ги избави, а коварните ще се хванат в злобата си.
{11:7} Когато умира нечестивият, очакваното от него загива; така загива надеждата на насилниците.
{11:8} Праведният се отървава от беда, а вместо него в нея изпада нечестивият.
{11:9} Безбожният погубва ближния си с устата си, но чрез знанието на праведните ближният ще бъде избавен.
{11:10} Когато благоденстват праведните, градът се весели; и когато погиват нечестивите, става тържество.
{11:11} Чрез благословението върху праведните градът се въздига, а чрез устата на нечестивите се съсипва.
{11:12} Който презира ближния си, е скудоумен; а благоразумният човек мълчи.
{11:13} Одумникът обикаля и открива тайните, а верният духом потайва работата.
{11:14} Където няма мъдро ръководене, народът пропада, а в многото съветници има безопасност.
{11:15} Който поръчителства за чужд човек, зле ще пострада, а който мрази поръчителството, е в безопасност.
{11:16} Благодатната жена придобива чест; и насилниците придобиват богатство.
{11:17} Милостивият човек прави добро на себе си, а жестокият смущава своето тяло.
{11:18} Нечестивият придобива измамлива печалба, а който сее правда, има сигурна награда.
{11:19} Който е утвърден в правдата, ще стигне живот, а който се стреми към злото, съдейства за своята смърт.
{11:20} Развратените в сърце са мерзост за Господа, а непорочните в пътя си са угодни на Него.
{11:21} Даже ръка с ръка да се съедини, пак нечестивият няма да остане ненаказан, а потомството на праведните ще се избави.
{11:22} Както е златна халка на носа на свиня, така е красивата, но безразсъдна жена.
{11:23} Желаното от праведните е само добро, а онова, което очаква нечестивите, е гняв.
{11:24} Един разпръсва щедро, но пак има повече изобилие, а друг се скъпи без мяра, но пак стига до немотия.
{11:25} Благотворната душа ще бъде наситена; и който пои, сам ще бъде напоен.
{11:26} Който задържа жито, ще бъде проклинан от народа, а който продава, благословение ще почива на главата му.
{11:27} Който усърдно търси доброто, търси и благоволение, а който търси злото, то ще дойде и върху него.
{11:28} Който уповава на богатството си, ще падне, а праведните ще цъфтят като зелен лист.
{11:29} Който смущава своя дом, ще наследи вятър; и безумният ще стане слуга на мъдрия по сърце.
{11:30} Плодът на праведния е дърво на живот; и който е мъдър, придобива души.
{11:31} Ето, и на праведния се въздава на земята - колко повече на нечестивия и на грешния!
{i12:1} В пътя на правдата има живот
{12:1} Който обича поправление, обича знание, но който мрази изобличения, е невеж.
{12:2} Добрият човек намира благоволение пред Господа; а зломислещия Той ще осъди.
{12:3} Човек няма да се утвърди чрез беззаконие, а коренът на праведните няма да се поклати.
{12:4} Добродетелната жена е венец на мъжа си; а онази, която докарва срам, е като гнилост в костите му.
{12:5} Мислите на праведните са справедливи, а намеренията на нечестивите са коварство.
{12:6} Думите на нечестивите са засада за кръвопролитие; а устата на праведните ще ги избавят.
{12:7} Нечестивите се съсипват и ги няма, а домът на праведните ще стои.
{12:8} Човек бива похвален според разума си, а опакият в сърце ще бъде поругаван.
{12:9} По-щастлив е скромният, който слугува на себе си, от онзи, който се надига и няма хляб.
{12:10} Праведният се грижи за живота на добитъка си, а благостите на нечестивите са немилостиви.
{12:11} Който обработва земята си, ще се насити с хляб, а който следва суетни неща, е без разум.
{12:12} Нечестивият търси такава плячка, каквато вземат злите, а коренът на праведния дава плод.
{12:13} В престъплението на устните се намира опасна примка, а праведният ще се отърве от затруднение.
{12:14} От плода на устата си човек се насища с добрини; и според делата на ръцете на човека му се въздава.
{12:15} Пътят на безумния е прав в неговите очи, а който е мъдър, той слуша съвети.
{12:16} Безумният показва явно отегчението си, а благоразумният скрива оскърблението.
{12:17} Който диша истина, възвестява правдата, а лъжесвидетелят - измамата.
{12:18} Намират се такива, чието несмислено говорене пронизва като меч, а езикът на мъдрите докарва здраве.
{12:19} Устните, които говорят истината, ще се утвърдят завинаги, а лъжливият език ще трае за минута.
{12:20} Измама има в сърцето на онези, които планират зло; а радост имат тези, които съветват за мир.
{12:21} Никаква пакост няма да се случи на праведния, а нечестивите ще се изпълнят със злощастие.
{12:22} Лъжливите устни са мерзост за Господа, а онези, които постъпват вярно, са приятни на Него.
{12:23} Благоразумният човек покрива знанието си, а сърцето на безумните изказва глупостта си.
{12:24} Ръката на трудолюбивите ще властва, а ленивите ще бъдат подчинени.
{12:25} Тъгата смирява човешкото сърце, а благата дума го развеселява.
{12:26} Праведният води ближния си, а пътят на нечестивите въвежда самите тях в заблуждение.
{12:27} Ленивият не пече лова си; а скъпоценностите на хората са за трудолюбивия.
{12:28} В пътя на правдата има живот и в пътеката ѝ няма смърт.
{i13:1} Богатство, придобито с измама, се загубва
{13:1} Мъдрият син слуша бащината си поука, а присмивателят не внимава в изобличение.
{13:2} От плодовете на устата си човек ще се храни с добрини, а душата на коварните ще яде насилие.
{13:3} Който пази устата си, опазва душата си, а който отваря широко устните си, ще погине.
{13:4} Душата на ленивия желае и няма, а душата на трудолюбивите ще се насити.
{13:5} Праведният мрази лъжата, а нечестивият постъпва подло и срамно.
{13:6} Правдата пази ходещия непорочно, а нечестието съсипва грешния.
{13:7} Един се преструва на богат, а няма нищо; друг се преструва на беден, но има много имот.
{13:8} Богатството на човека служи за откуп на живота му; а сиромахът не обръща внимание на заплашвания.
{13:9} Светлината на праведните е весела, а светилникът на нечестивите ще изгасне.
{13:10} От гордостта произхожда само препиране, а мъдростта е с онези, които приемат съвети.
{13:11} Богатството, придобито чрез измама, ще намалее, а който събира с ръката си, ще го умножи.
{13:12} Отлагано очакване изнемощява сърцето, а постигнатото желание е дърво на живот.
{13:13} Който презира словото, сам на себе си вреди, а който почита заповедта, получава отплата.
{13:14} Поуката на мъдрия е извор на живот, за да отбягва човек примките на смъртта.
{13:15} Здравият разум дава благодат, а пътят на коварните е неравен.
{13:16} Всеки благоразумен човек работи със знание, а безумният разсява глупост.
{13:17} Лошият пратеник изпада в зло, а верният посланик дава здраве.
{13:18} Сиромашия и срам ще постигнат този, който отхвърля поука, а който внимава в изобличение, ще бъде почитан.
{13:19} Изпълнено желание услажда душата, а за безумните е омразно да се отклоняват от злото.
{13:20} Ходѝ с мъдрите и ще станеш мъдър, а другарят на безумните ще пострада зле.
{13:21} Злото преследва грешните, а на праведните ще се въздаде добро.
{13:22} Добрият оставя наследство на внуците си, а богатството на грешния се запазва за праведния.
{13:23} Земеделието на сиромасите доставя много храна, но някои погиват от липса на разсъдък.
{13:24} Който щади тоягата си, мрази сина си, а който го обича, го наказва навреме.
{13:25} Праведният яде до насищане на душата си, а коремът на нечестивите няма да бъде задоволен.
{i14:1} Размисли за праведния и нечестивия, за богатия и бедния
{14:1} Всяка мъдра жена съгражда дома си, а безумната го събаря със собствените си ръце.
{14:2} Който ходи в правотата си, се бои от Господа; а опакият в пътищата си Го презира.
{14:3} В устата на безумния има пръчка за гордостта му, а устните на мъдрите ще ги пазят.
{14:4} Където няма волове, яслите са чисти, но в силата на воловете е голямото изобилие.
{14:5} Верният свидетел няма да лъже, а лъжливият свидетел диша лъжи.
{14:6} Присмивателят търси мъдрост и не я намира, а за разумния учението е лесно.
{14:7} Отмини безумния човек, щом си узнал, че той няма разумни устни.
{14:8} Мъдростта на благоразумния е да обмисля пътя си, а глупостта на безумните е да заблуждават.
{14:9} У глупците живее вина, а между праведните има Божие благоволение.
{14:10} Сърцето познава своята си горест и чужд не участва в неговата радост.
{14:11} Къщата на нечестивите ще бъде съборена, а шатърът на праведните ще благоденства.
{14:12} Има път, който се вижда прав на човека, но краят му е пътища към смърт.
{14:13} Даже и сред смеха сърцето си има болката и краят на веселието е тегота.
{14:14} Развратният по сърце ще се насити от своите пътища, а добрият човек ще се насити от себе си.
{14:15} Простият вярва на всяка дума, а благоразумният внимава добре в стъпките си.
{14:16} Мъдрият се бои и се отклонява от злото, а безумният самонадеяно се хвърля напред.
{14:17} Избухливият човек постъпва несмислено и зломислещият е мразен.
{14:18} Безумните наследяват глупост, а благоразумните се увенчават със знание.
{14:19} Злите се кланят пред добрите и нечестивите - при портите на праведния.
{14:20} Сиромахът е мразен даже от ближния си, а на богатия приятелите са много.
{14:21} Който презира ближния си, съгрешава, а който показва милост към сиромасите, е блажен.
{14:22} Не се ли заблуждават онези, които измислят зло? А милост и вярност ще се показват към тези, които измислят добро.
{14:23} От всеки труд има полза, а от бъбренето с устните - само оскъдност.
{14:24} Богатството на мъдрите е венец за тях, а глупостта на безумните е винаги глупост.
{14:25} Верният свидетел избавя души, а който издиша лъжи, е цяла измама.
{14:26} В страха от Господа има силна увереност и Неговите деца ще имат прибежище.
{14:27} Страхът от Господа е извор на живот, за да се отдалечава човек от примките на смъртта.
{14:28} Когато народът е многоброен, слава е за царя, а когато народът е малоброен, съсипване е за княза.
{14:29} Който не се гневи бързо, показва голямо благоразумие, а който лесно се гневи, проявява безумие.
{14:30} Тихо сърце е живот на тялото, а разяреността е гнилост на костите.
{14:31} Който угнетява бедния, нанася укор на Създателя, а който е милостив към бедните, показва почит към Него.
{14:32} Нечестивият е смазан във време на бедствието си, а праведният и в смъртта си има упование.
{14:33} В сърцето на разумния мъдростта почива, а между безумните тя се явява.
{14:34} Правдата възвисява народ, а грехът е позор за племената.
{14:35} Благоволението на царя е към разумния слуга, а яростта му - против онзи, който докарва срам.
{i15:1} Езикът и сърцето на мъдрите
{15:1} Мек отговор отклонява от ярост, а оскърбителната дума възбужда гняв.
{15:2} Езикът на мъдрите изказва знание, а устата на безумните изригват глупост.
{15:3} Очите Господни са на всяко място и наблюдават злите и добрите.
{15:4} Благият език е дърво на живот, а извратеността в него съкрушава духа.
{15:5} Безумният презира поуката на баща си, а който внимава в изобличението, е благоразумен.
{15:6} В дома на праведния има голямо изобилие, а в доходите на нечестивия има загриженост.
{15:7} Устните на мъдрите разсяват знание, а сърцето на безумните не прави така.
{15:8} Жертвата на нечестивите е мерзост пред Господа, а молитвата на праведните е приятна за Него.
{15:9} Пътят на нечестивия е мерзост за Господа, а Той обича този, който следва правдата.
{15:10} Има тежко наказание за онези, които се отбиват от пътя; и който мрази изобличение, ще умре.
{15:11} Адът и гибелта са открити пред Господа, колко повече - сърцата на човешките синове!
{15:12} Присмивателят не обича изобличителя си, нито ще отиде при мъдрите.
{15:13} Весело сърце прави засмяно лице, а от скръбта на сърцето духът се съкрушава.
{15:14} Сърцето на разумния търси знание, а устата на безумните се хранят с глупост.
{15:15} За наскърбения всички дни са зли, а онзи, който е с весело сърце, има вечно пируване.
{15:16} По-добро е малкото със страх от Господа, отколкото много съкровища с безпокойство.
{15:17} По-добра е гощавката от зеле с любов, отколкото охранено говедо с омраза.
{15:18} Яростният човек повдига препирни, а който не се гневи, бързо усмирява крамоли.
{15:19} Пътят на ленивия е като трънен плет, а пътят на праведните е като друм.
{15:20} Мъдър син радва баща си, а безумен човек презира майка си.
{15:21} На безумния глупостта е радост, а разумен човек ходи по прав път.
{15:22} Където няма съветване, намеренията се осуетяват, а в множеството на съветниците те се утвърждават.
{15:23} От отговора на устата си човек изпитва радост; и дума, навреме казана, колко е добра!
{15:24} За разумния пътят на живота върви нагоре, за да се отклони от ада долу.
{15:25} Господ съсипва дома на горделивите, а утвърждава предела на вдовицата.
{15:26} Лошите помисли са мерзост пред Господа! А чистите думи са Му угодни.
{15:27} Користолюбивият смущава своя дом, а който мрази даровете, ще живее.
{15:28} Сърцето на праведния обмисля какво да отговаря, а устата на нечестивите изригват зло.
{15:29} Господ е далеч от нечестивите, а слуша молитвата на праведните.
{15:30} Светъл поглед весели сърцето и добри вести угояват костите.
{15:31} Ухо, което слуша животворното изобличение, ще пребивава между мъдрите.
{15:32} Който отхвърля поуката, презира душата си, а който слуша изобличението, придобива разум.
{15:33} Страхът от Господа е възпитание в мъдрост и смирението предшества славата.
{i16:1} Господ и пътищата на човека
{16:1} Плановете на сърцето принадлежат на човека, но отговорът на езика е от Господа.
{16:2} Всички пътища на човека са чисти в собствените му очи, но Господ претегля духовете.
{16:3} Възлагай делата си на Господа и ще се утвърдят твоите намерения.
{16:4} Господ е направил всяко нещо за Себе Си, дори и нечестивия - за деня на злото.
{16:5} Мерзост е за Господа всеки, който е с горделиво сърце, даже ръка с ръка да се съедини, той пак няма да остане ненаказан.
{16:6} С милост и вярност се отплаща за беззаконието и чрез страх от Господа хората се отклоняват от злото.
{16:7} Когато пътищата на човека са угодни на Господа, Той примирява с него и неприятелите му.
{16:8} По-добре малко с правда, отколкото големи доходи с неправда.
{16:9} Сърцето на човека начертава пътя му, но Господ оправя стъпките му.
{16:10} Присъдата в устните на царя е боговдъхновена; устата му няма да сгрешат в съда.
{16:11} Вярната теглилка и везни са от Господа, всички грамове в торбата са Негово дело.
{16:12} Да се върши беззаконие е мерзост за царете, защото престолът се утвърждава с правда.
{16:13} Праведните устни са благоприятни на царете и те обичат онзи, който говори право.
{16:14} Яростта на царя е вестител на смърт, но мъдрият човек я укротява.
{16:15} В светлината от лицето на царя има живот и неговото благоволение е като облак с пролетен дъжд.
{16:16} Колко по-желателно е придобиването на мъдрост, отколкото на злато! И придобиването на разум е за предпочитане, отколкото на сребро.
{16:17} Да се отклоняват от зло е път на праведните; който пази пътя си, опазва душата си.
{16:18} Гордостта предшества погибелта, а високомерието - падането.
{16:19} По-добре някой да е със смирен дух между кротките, отколкото да дели плячка с горделивите.
{16:20} Който внимава в словото, ще намери добро. И който уповава на Господа, е блажѐн.
{16:21} Който е с мъдро сърце, ще се нарече благоразумен; и сладостта на устните умножава знание.
{16:22} Разумът е извор на живот за притежателя му, а глупостта на безумните е наказанието им.
{16:23} Сърцето на мъдрия вразумява устата му и прибавя знание в устните му.
{16:24} Благите думи са медена пита, сладост на душата и здраве на костите.
{16:25} Има път, който се вижда прав на човека, но краят му е пътища към смърт.
{16:26} Охотата на работника работи за него, защото устата му го принуждават.
{16:27} Лошият човек копае зло и в устните му има сякаш пламнал огън.
{16:28} Опак човек сее раздори и клюкарят разделя най-близки приятели.
{16:29} Насилникът мами ближния си и го води в погрешен път;
{16:30} затваря очите си, за да измисля извратени неща, и прехапва устните си, за да постигне зло.
{16:31} Белите коси са венец на слава, когато се намират по пътя на правдата.
{16:32} Който не се гневи бързо, е по-добър от храбрия, и който владее духа си - от завоевател на град.
{16:33} Жребият се хвърля в скута, но решението чрез него е от Господа.
{i17:1} Праведни и нечестиви уста
{17:1} По-добре сух залък и мир с него, отколкото къща, пълна с пируване и разпра с него.
{17:2} Благоразумен слуга ще владее над син, който докарва срам, и ще вземе дял от наследството между братята.
{17:3} Горнилото е за среброто и пещта за златото, а Господ изпитва сърцата.
{17:4} Злосторникът слуша беззаконните устни и лъжецът дава ухо на лошия език.
{17:5} Който се присмива на бедния, нанася позор на Създателя му, и който се радва на бедствия, няма да остане ненаказан.
{17:6} Деца на деца са венец на старците и бащите са слава на децата им.
{17:7} Хубава реч не подхожда на безумния, много по-малко - лъжливи устни на началника.
{17:8} Подаръкът е като скъпоценен камък в очите на притежателя му; накъдето и да бъде обърнат, той се показва изящен.
{17:9} Който покрива престъпление, търси любов, а който говори много за работата, разделя най-близки приятели.
{17:10} Изобличението прави повече впечатление на благоразумния, отколкото сто бича на безумния.
{17:11} Злият човек търси само бунтове, затова жесток пратеник е изпратен против него.
{17:12} По-добре някой да срещне мечка, лишена от малките си, отколкото безумен човек в буйството му.
{i17:13} Мъдрост в поведението
{17:13} Който въздава зло за добро, злото няма да се отдалечи от дома му.
{17:14} Започването на разпра е, както когато някой отваря път на вода, затова оставѝ препирнята, преди да има каране.
{17:15} Който оправдава нечестивия и който осъжда праведния - и двамата са мерзост за Господа.
{17:16} Какво ползват парите в ръката на безумния, за да купи мъдрост, когато няма ум?
{17:17} Приятел обича винаги и е като роден брат във време на нужда.
{17:18} Човек без разум дава ръка и става поръчител на ближния си.
{17:19} Който обича препирни, обича престъпления, и който построи високо вратата си, търси пагуба.
{17:20} Който има опако сърце, не намира добро, и който има извратен език, изпада в нещастие.
{17:21} Който ражда безумен син, ще има скръб, и бащата на глупавия няма радост.
{17:22} Веселото сърце е благотворно лекарство, а унилият дух изсушава костите.
{17:23} Нечестивият приема подарък изпод пазва, за да изкриви пътищата на правосъдието.
{17:24} Мъдростта е пред лицето на разумния, а очите на безумния са към краищата на земята.
{17:25} Безумен син е тъга на баща си и горест на тази, която го е родила.
{17:26} Не е добре да се глобява праведният, нито да се бие благородният за справедливостта им.
{17:27} Който щади думите си, е умен, и търпеливият човек е благоразумен.
{17:28} Даже и безумният, когато мълчи, се смята за мъдър, и когато затваря устата си, се смята за разумен.
{i18:1} Славата на мъдрия и позорът на глупеца
{18:1} Който се отлъчва от другите, търси само своето желание и се противи на всеки здрав разум.
{18:2} Безумният не се наслаждава от благоразумието, а само от изявяване на сърцето си.
{18:3} С идването на нечестивия идва и презрение и с подлостта идва и позор.
{18:4} Думите от устата на човека са като дълбоки води и изворът на мъдростта е като поток.
{18:5} Не е добре да се приема нечестивият или да се изкривява съдът на праведния.
{18:6} Устните на безумния причиняват препирни и устата му предизвикват плесници.
{18:7} Устата на безумния са погибел за него и устните му са примка за душата му.
{18:8} Думите на клюкаря са като сладки залъци и слизат вътре в корема.
{18:9} Немарливият в работата си е брат на разсипника.
{18:10} Името Господне е яка кула; праведният прибягва в нея и е поставен на високо.
{18:11} Имотът на богатия е укрепен град за него и той е висока стена във въображението му.
{18:12} Преди загиването сърцето на човека се превъзнася и преди прославянето то се смирява.
{18:13} Да отговаря някой преди да чуе, е безумие и позор за него.
{18:14} Духът на човека ще го подпира в немощта му; кой може да повдига унилия дух?
{18:15} Сърцето на благоразумния придобива разум и ухото на мъдрите търси знание.
{18:16} Подаръкът, който дава човек, отваря място за него и го привежда пред големците.
{18:17} Който пръв защитава делото си, изглежда да е прав, но съседът му идва и го изпитва.
{18:18} Жребият прекратява разприте и решава между силните.
{18:19} Брат онеправдан е по-недостъпен от укрепен град и разногласията им са като лостове на крепост.
{18:20} От плодовете на устата на човека ще се насити коремът му; от произведението на устните си човек ще се насити.
{18:21} Смърт и живот има в силата на езика и онези, които го обичат, ще ядат плодовете му.
{18:22} Който е намерил съпруга, намерил е добро и е получил благоволение от Господа.
{18:23} Сиромахът говори с молби, а богатият отговаря грубо.
{18:24} Човек, който има много приятели, намира в това погубването си; но има приятел, който се държи по-близко и от брат.
{i19:1} Богатство и бедност
{19:1} По-добър е сиромахът, който ходи в непорочността си, отколкото онзи, който е с извратени устни, а при това безумен.
{19:2} Наистина сърдечно желание без разсъдък не е добро и който бърза с краката си, сбърква пътя си.
{19:3} Безумието на човека изкривява пътя му и сърцето му негодува против Господа.
{19:4} Богатството прибавя много приятели, а сиромахът бива изоставен от приятеля си.
{19:5} Лъжливият свидетел няма да остане ненаказан и който диша лъжи, няма да избегне възмездие.
{19:6} Мнозина търсят благоволението на щедрия и всеки е приятел на онзи, който дава подаръци.
{19:7} Всичките братя на сиромаха го мразят - колко повече го отбягват приятелите му! Той тича след тях с умилителни думи, но тях ги няма.
{19:8} Който придобива ум, обича душата си; който пази благоразумие, ще намери добро.
{19:9} Лъжлив свидетел няма да остане ненаказан и който изказва лъжи, ще загине.
{19:10} Изнежеността не прилича на безумен, много по-малко - на слуга да властва над началници.
{19:11} Благоразумието на човека възпира гнева му и слава е за него да не се взира в престъпление.
{19:12} Гневът на царя е като рев на лъв, а благоволението му е като роса на тревата.
{19:13} Безумен син е бедствие за баща си и препирните на свадлива жена са като непрестанен капчук.
{19:14} Къща и богатство се оставят наследство от бащите, но благоразумна жена е от Господа.
{19:15} Ленивостта хвърля в дълбок сън и бездейна душа ще гладува.
{19:16} Който пази заповедта, пази душата си, а който занемарява пътищата си, ще загине.
{19:17} Който показва милост към бедния, заема на Господа и Той ще му въздаде за благодеянието му.
{i19:18} Мъдри съвети към младите хора
{19:18} Наказвай сина си, докато има надежда, и не закоравявай сърцето си да го оставиш да загине.
{19:19} Гневлив човек ще понесе наказание; защото, ако го пожалиш, после пак ще трябва да го наказваш.
{19:20} Слушай съвет и приемай поука, за да станеш мъдър в сетните си дни.
{19:21} Има много помисли в сърцето на човека, но намерението Господне - то ще устои.
{19:22} Милосърдието на човека е чест за него и сиромах човек е по-добър от този, който разочарова.
{19:23} Страхът от Господа спомага за живот; който го има, ще си ляга наситен и няма да срещне зло.
{19:24} Ленивият потапя ръката си в паницата и не иска дори в устата си да я върне.
{19:25} Ако накажеш присмивателя, простият ще стане внимателен; и ако изобличиш благоразумния, той ще придобие знание.
{19:26} Който опропастява баща си и изпъжда майка си, той е син, който причинява срам и нанася позор.
{19:27} Престани, сине мой, да слушаш съвети, които те отклоняват от мъдростта.
{19:28} Лошият свидетел се присмива на правосъдието; и устата на нечестивите поглъщат беззаконие.
{19:29} Присъди се приготвят за присмивателите и бой - за гърба на безумните.
{i20:1} Непорочността на праведния
{20:1} Виното е присмехулник и спиртното питие - крамолник; и който се увлича по тях, е неблагоразумен.
{20:2} Царското заплашване е като рев на лъв; който го дразни, съгрешава против живота си.
{20:3} Чест е за човека да страни от препирни; а всеки безумен се кара.
{20:4} Ленивият не иска да оре - поради зимата, затова когато търси във време на жътва, няма да има нищо.
{20:5} Намерението в сърцето на човека е като дълбока вода; но разумен човек ще го извади.
{20:6} Повечето хора разгласяват всеки своята доброта; но кой може да намери верен човек?
{20:7} Децата на праведен човек, който ходи в непорочността си, са блажени след него.
{20:8} Цар, който седи на съдебен престол, пресява всяко зло с очите си.
{20:9} Кой може да каже: Очистих сърцето си; чист съм от греховете си?
{20:10} Нееднакви грамове и различни мерки - и двете са мерзост за Господа.
{20:11} Даже и детето се изявява чрез постъпките си - дали делата му са чисти и прави.
{20:12} Слушащото ухо и гледащото око - Господ е направил и двете.
{20:13} Не обичай спането, да не би да обеднееш! Отвори очите си и ще се наситиш с хляб.
{20:14} Лошо е! Лошо е! - казва купувачът, но като си отиде, тогава се хвали.
{i20:15} Заграбеното богатство
{20:15} Има злато и изобилие от скъпоценни камъни, но устните на знанието са скъпоценно украшение.
{20:16} Вземи дрехата на този, който поръчителства за чужд. Да! Вземи залог от онзи, който поръчителства за чужди хора.
{20:17} Хлябът, спечелен с лъжа, е сладък за човека; но после устата му ще се напълнят с камъчета.
{20:18} Намеренията се утвърждават чрез съвещание, затова с мъдър съвет обявявай война.
{20:19} Одумникът обикаля и открива тайни, затова не се събирай с онзи, който отваря широко устните си.
{20:20} Светилникът на този, който злослови баща си или майка си, ще изгасне в най-мрачната тъмнина.
{20:21} На богатство, което бързо се придобива първоначално, сетнината няма да бъде благословена.
{20:22} Не казвай: Ще въздам на злото; почакай Господа и Той ще те избави.
{20:23} Различни грамове са мерзост за Господа и неверните везни не са добри.
{20:24} Стъпките на човека се оправят от Господа; и така, как би познал човек пътя си?
{20:25} Примка е за човека да казва необмислено: Посвещавам това, и след като се е обрекъл, тогава да разпитва.
{20:26} Мъдрият цар пресява нечестивите и докарва върху тях колелото на вършачката.
{20:27} Духът на човека е светило Господне, което изпитва всички най-вътрешни части на тялото.
{20:28} Милост и вярност пазят царя и той поддържа престола си с милост.
{20:29} Славата на младите е силата им и украшението на старците са белите им коси.
{20:30} Бой, който наранява, и удари, които стигат до най-вътрешните части на тялото, очистват злото.
{i21:1} Съкровищата на нечестивеца и на мъдрия
{21:1} Сърцето на царя е в ръката на Господа - като водни бразди: Той го обръща накъдето иска.
{21:2} Всички пътища на човека са прави в неговите очи, но Господ претегля сърцата.
{21:3} Да върши човек правда и правосъдие, е по-угодно на Господа от жертва.
{21:4} Надигнато око и горделиво сърце, които за нечестивите са светилник, е грях.
{21:5} Мислите на трудолюбивите спомагат само да има изобилие, а на всеки припрян - само оскъдност.
{21:6} Придобиването на съкровища с лъжлив език е преходна па̀ра; които ги търсят, търсят смърт.
{21:7} Грабителството на нечестивите ще ги отвлече, защото отказват да вършат това, което е право.
{21:8} Пътят на развратния човек е много крив, а делото на чистия е право.
{21:9} По-добре да живее някой в ъгъл на покрива, отколкото в широка къща със свадлива жена.
{21:10} Душата на нечестивия желае зло, ближният му не намира благоволение пред очите му.
{21:11} Когато бъде наказан присмивателят, простият става по-мъдър, и когато се поучава мъдрият, той придобива знание.
{21:12} Справедливият Бог наблюдава дома на нечестивия, Той съсипва нечестивите до унищожение.
{21:13} Който запушва ушите си за вика на сиромаха, ще викне и той, но няма да бъде послушан.
{21:14} Тайният подарък укротява ярост и подаръкът в пазва укротява силен гняв.
{21:15} Радост е за праведния да върши правосъдие, а измъчване е за онези, които вършат беззаконие.
{21:16} Човек, който се отбие от пътя на разума, ще стигне в събранието на мъртвите.
{21:17} Който обича удоволствие, осиромашава, който обича вино и масло, не забогатява.
{21:18} Нечестивият ще бъде откуп за праведния и коварният - вместо праведните.
{21:19} По-добре да живее някой в пуста земя, отколкото със свадлива жена и досада.
{21:20} Скъпоценно съкровище и масло се намират в жилището на мъдрия, а безумният човек ги поглъща.
{21:21} Който следва правда и милост, намира живот, правда и чест.
{21:22} Мъдрият превзема с пристъп града на мощните и събаря силата, на която те уповават.
{21:23} Който въздържа устата си и езика си, опазва душата си от смущения.
{21:24} Присмивател се нарича онзи горделив и надменен човек, който действа с високоумна гордост.
{21:25} Желанието на ленивия го умъртвява, защото ръцете му не искат да работят.
{21:26} Той се лакоми цял ден, а праведният дава и не му се свиди.
{21:27} Жертвата на нечестивите е мерзост - колко повече, когато я принасят за нечестива цел!
{21:28} Лъжливият свидетел ще загине, а човек, който слуша поука - ще го търсят да говори винаги.
{21:29} Нечестив човек прави дръзко лицето си, а праведният оправя пътища си.
{21:30} Няма мъдрост, няма разум, няма кроеж против Господа.
{21:31} Конят се приготвя за деня на боя, но избавлението е от Господа.
{i22:1} Ценността на доброто име
{22:1} За предпочитане е добро име, отколкото голямо богатство, и благоволение е по-добро от сребро и злато.
{22:2} Богат и сиромах се срещат; Господ е Създателят на всички тях.
{22:3} Благоразумният предвижда злото и се укрива, а неразумните вървят напред - и страдат.
{22:4} Наградата за смирението и за страха от Господа е богатство, слава и живот.
{22:5} Тръни и примки има по пътя на опакия; който пази душата си, се отдалечава от тях.
{22:6} Възпитавай детето отрано в подходящия за него път и то няма да се отклони от него, дори когато остарее.
{22:7} Богатият властва над сиромасите и който взема назаем, е слуга на заемодавеца.
{22:8} Който сее беззаконие, ще пожъне бедствие и жезълът на буйството му ще изчезне.
{22:9} Който има щедро око, ще бъде благословен, защото дава от хляба си на сиромаха.
{22:10} Изпъди присмивателя и караницата ще се прекрати, и свадата и позорът ще престанат.
{22:11} Който обича чистота в сърцето и има благодатни устни, царят ще му бъде приятел.
{22:12} Очите на Господа пазят онзи, който има знание, и Той осуетява думите на коварния.
{22:13} Ленивецът казва: Лъв има вън! Ще бъда убит сред улиците!
{22:14} Устата на чужди жени са дълбока яма и онзи, на когото Господ се гневи, ще падне в нея.
{22:15} Безумието е вързано в сърцето на детето, но тоягата на наказанието ще го изгони от него.
{22:16} Който угнетява сиромаха, за да умножи богатството си, и който дава на богатия, непременно ще изпадне в немотия. Сборник с притчи на други мъдреци "Чуй думите на мъдрите"
{i22:17} (22:17-24:34) "Чуй думите на мъдрите"
{22:17} Приклони ухото си и чуй думите на мъдрите, и взимай присърце моето знание.
{22:18} Защото е приятно, ако ги пазиш вътре в себе си и ако бъдат винаги готови върху устните ти.
{22:19} За да бъде упованието ти в Господа, аз те научих на тях днес - да!, - тебе.
{22:20} Не ти ли писах хубави неща, като те съветвах и поучавах,
{22:21} за да те направя да познаеш верността на думите на истината, за да отговаряш с думи на истината на онези, които те пращат?
{22:22} Не оголвай сиромаха, защото той е беден, нито притеснявай в портата угнетения,
{22:23} защото Господ ще защити делото им и ще оголи живота на онези, които са ги оголили.
{22:24} Не завързвай приятелство с припрян човек и не ходи с гневлив човек,
{22:25} да не би да научиш пътищата му и да приготвиш примка за душата си.
{22:26} Не бъди от тези, които дават ръка, от тези, които стават поръчители за дългове;
{22:27} ако нямаш с какво да платиш, защо да вземат постелката ти изпод тебе?
{22:28} Не премествай старите межди, които са положили бащите ти.
{22:29} Видял ли си човек, трудолюбив в работата си? Той ще стои пред царе, няма да стои пред неизвестни хора.
{i23:1} Срещу лакомията на чревоугодника
{23:1} Когато седнеш да ядеш с началник, прегледай добре какво има пред тебе;
{23:2} постави ограничение на гърлото си, ако си лаком;
{23:3} не пожелавай вкусните му ястия, защото те са примамливи гозби.
{23:4} Не се старай да придобиеш богатство, изостави тази си мисъл.
{23:5} Устремиш ли към него очите си - вече го няма! Защото наистина богатството си прави крила - както орел, който лети към небето.
{23:6} Не яж хляба на онзи, който има лошо око, нито пожелавай вкусните му ястия,
{23:7} защото каквито са мислите в душата му - такъв е и той. Казва ти: Яж и пий, но сърцето му не е с тебе.
{23:8} Залъка, който си изял, ще повърнеш и ще изгубиш добрите си думи.
{23:9} Не говори на безумния, защото той ще презре разумността на думите ти.
{23:10} Не премествай стари межди, нито влизай в нивите на сирачетата,
{23:11} защото Изкупителят им е мощен; Той ще защити делото им против тебе.
{23:12} Предай сърцето си на поука и ушите си - към думи на знание.
{23:13} Да не ти се свиди да наказваш детето, защото, ако и да го биеш с пръчка, няма да умре.
{23:14} Ти, като го биеш с пръчката, ще избавиш душата му от ада.
{i23:15} Наставления на мъдър баща към син
{23:15} Сине мой, ако сърцето ти бъде мъдро, то и на моето сърце ще е драго.
{23:16} Да! Сърцето ми ще се радва, когато устните ти изговарят правото.
{23:17} Сърцето ти да не завижда на грешните, а да пребъдва в страх от Господа цял ден,
{23:18} защото наистина има бъдеще и надеждата ти няма да загине.
{23:19} Ти, сине мой, слушай и бъди мъдър, и оправяй сърцето си в пътя.
{23:20} Не бъди между онези, които се напиват с вино, между невъздържани хора, които преяждат с месо,
{23:21} защото пияницата и чревоугодникът ще осиромашеят и сънливостта ще облече човека с дрипи.
{23:22} Слушай баща си, който те е родил, и не презирай майка си, когато остарее.
{23:23} Купувай истината и не я продавай, също и мъдростта, поуката и разума.
{23:24} Бащата на праведния ще се радва много и който ражда мъдър син, ще има радост от него.
{23:25} И така, нека се веселят твоят баща и твоята майка и да се възхищава онази, която те е родила.
{23:26} Сине мой, дай сърцето си на мен и очите ти нека внимават в моите пътища,
{23:27} защото блудницата е дълбока яма и чуждата жена е тесен ров.
{23:28} Да! Тя причаква като за плячка и умножава числото на неверните между хората.
{23:29} На кого горест? На кого скръб? На кого каране? На кого оплакване? На кого удари без причина? На кого подпухнали очи? -
{23:30} На онези, които се бавят около виното, които отиват да вкусят подправено вино.
{23:31} Не гледай виното, че е червено, че показва цвета си в чашата, че се поглъща гладко,
{23:32} защото после то хапе като змия и жили като ехидна.
{23:33} Очите ти ще гледат чужди жени и сърцето ти ще изригва развратни неща;
{23:34} даже ще бъдеш като някой, който би легнал сред море, или като някой, който би лежал на върха на мачта.
{23:35} Удариха ме, ще кажеш, и не ме заболя; биха ме - и не усетих. Кога ще се събудя, за да го търся пак?
{24:1} Не завиждай на злите хора, нито пожелавай да си с тях,
{24:2} защото сърцето им размишлява за насилие и устните им говорят за пакост.
{i24:3} Значение на мъдростта
{24:3} С мъдрост се гради къща и с разум се утвърждава,
{24:4} и чрез знание стаите се напълват с всякакви скъпоценни и приятни богатства.
{24:5} Мъдрият човек е силен и човек със знание се укрепява в сила,
{24:6} защото с мъдър съвет ще водиш войната си и чрез множеството съветници ще дойде избавлението.
{24:7} Мъдростта е непостижима за безумния, той не отваря устата си в портата.
{24:8} Който намисля да прави зло, ще се нарече пакостлив човек;
{24:9} помислянето на такова безумие е грях и присмивателят е мерзост за хората.
{24:10} Ако покажеш малодушие в усилно време, силата ти е малка.
{24:11} Избавяй онези, които се влачат на смърт, и гледай да задържиш онези, които политат към клане.
{24:12} Ако кажеш: Ето, ние не знаехме това!, то Онзи, Който претегля сърцата, не разбира ли? Онзи, Който пази душата ти, не знае ли и няма ли да въздаде на всеки според делата му?
{24:13} Сине мой, яж мед, защото е добър, и медена пита, защото е сладка в устата ти.
{24:14} И ще знаеш, че такава е мъдростта за душата ти, ако си я намерил; и има бъдеще, и надеждата ти няма да загине.
{24:15} Не поставяй засада, о, нечестиви човече, против жилището на праведния. Не разваляй мястото му за почивка.
{24:16} Защото праведният, ако седем пъти пада, пак става, докато нечестивите се препъват в злото.
{24:17} Не се радвай, когато падне неприятелят ти, и да не се весели сърцето ти, когато той се подхлъзне.
{24:18} Да не би да съгледа Господ и това да Му се види зло, и Той да оттегли гнева Си от него.
{24:19} Не се раздразвай поради злодеите, нито завиждай на нечестивите,
{24:20} защото злите няма да имат бъдеще; светилникът на нечестивите ще изгасне.
{24:21} Сине мой, бой се от Господа и от царя и не се събирай с непостоянните,
{24:22} защото бедствие ще се издигне против тях внезапно и кой знае какво наказание ще им бъде наложено и от двамата?
{24:23} И тези са изречения на мъдрите: Лицеприятие в съд не е добро.
{24:24} Който казва на нечестивия: Праведен си, него народи ще кълнат, него племена ще мразят;
{24:25} но които го изобличават, към тях ще се показва благоволение и върху тях ще дойде благословение.
{24:26} Който дава прав отговор, той целува в устни.
{24:27} Нареди си работата навън и си я приготви на нивата, и после съгради къщата си.
{24:28} Не бъди свидетел против ближния си без причина, нито мами с устните си.
{24:29} Не казвай: Както ми направи той, така ще му направя и аз, ще въздам на човека според делата му.
{24:30} Минах край нивата на ленивия и край лозето на нехайния човек
{24:31} и всичко беше обрасло с тръни, коприва беше покрила повърхността му и каменната му ограда беше съборена.
{24:32} Тогава, като разгледах, размислих в сърцето си, видях и си извадих поука.
{24:33} Още малко спане, малко дрямка, малко сгъване на ръце за сън -
{24:34} и сиромашията ще дойде върху тебе като крадец и немотията - като въоръжен мъж.
{i25:1} (25:1-29:27) Пред лицето на царя
{25:1} Втори сборник с мъдрости на Соломон И тези са Соломонови притчи, които събраха хората на Юдейския цар Езекия:
{25:2} Слава за Бога е да скрива всяко нещо, а слава е на царете да издирват работите.
{25:3} Височината на небето и дълбочината на земята, и сърцата на царете са неизследими.
{25:4} Отмахни нечистото от среброто и ще излезе съд за златаря.
{25:5} Отмахни нечестивите от царя и престолът му ще се утвърди в правда.
{25:6} Не се надигай пред царя и не стой на мястото на големците,
{25:7} защото по-добре е да ти кажат: Мини тук, по-горе, отколкото да те сложат по-долу в присъствието на началника, когото са видели очите ти.
{25:8} Не бързай да излезеш, за да се караш, да не би най-сетне да не знаеш какво правиш, когато те засрами противникът ти.
{25:9} Разисквай делото си с противника си сам, но не разкривай чужди тайни,
{25:10} да не би да те укори онзи, който те слуша, и твоето безчестие да остане незаличимо.
{25:11} Дума, казана на място, е като златни ябълки в сребърни съдове.
{25:12} Както е обица и украшение от чисто злато за човек, така е мъдрият изобличител за внимателното ухо.
{25:13} Както е ледената прохлада в жътвено време, така е верният посланик на тези, които го изпращат, защото освежава душата на господаря си.
{25:14} Който лъжливо се хвали за подаръци, които дава, прилича на облаци от вятър без дъжд.
{i25:15} Правила за живот и отношението към врага
{25:15} Чрез въздържаност се склонява управител и мек език троши кости.
{25:16} Намериш ли мед, яж само колкото ти е нужно, да не би да се преситиш от него и да го повърнеш.
{25:17} Рядко слагай крака си в къщата на съседа си, да не би да му досадиш и той да те намрази.
{25:18} Човек, който лъжесвидетелства против ближния си, е като чук, меч и остра стрела.
{25:19} Доверие към неверен човек, в усилно време, е като счупен зъб и изкълчен крак.
{25:20} Както е този, който съблича дрехата си в студено време, и както оцет на рана, така е и онзи, който пее песни на оскърбено сърце.
{25:21} Ако е гладен врагът ти, дай му хляб да яде, и ако е жаден, утоли жаждата му с вода.
{25:22} Защото така ще натрупаш жар на главата му и Господ ще те възнагради.
{25:23} Както северният вятър причинява дъжд, така и тайно одумващият език - разгневено лице.
{25:24} По-добре е да живее някой в ъгъл на покрива, отколкото в широка къща със свадлива жена.
{25:25} Както е студената вода за жадна душа, така е добрата вест от далечна земя.
{25:26} Праведният, който отстъпва пред нечестивия, е като мътен извор и развален източник.
{25:27} Не е добре да яде някой много мед. Така също не е славно да търсят хората своята си слава.
{25:28} Който не владее духа си, е като съборен град без стени.
{i26:1} Безумният и неговото безумие
{26:1} Както сняг лятно време и както дъжд по жътва, така и чест не прилича на безумния.
{26:2} Както врабче хвръква и както лястовица отлита, така и проклятие не постига без причина.
{26:3} Бич за коня, юзда за осела и тояга за гърба на безумните.
{26:4} Не отговаряй на безумния според безумието му, да не би да станеш и ти подобен на него.
{26:5} Отговаряй на безумния според безумието му, да не би да се има за мъдър в очите си.
{26:6} Който праща известие чрез безумния, отсича краката си и си докарва вреда.
{26:7} Както безполезни висят краката на куция, така е притча в устата на безумния.
{26:8} Както онзи, който хвърля възел със скъпоценни камъни в грамада, така е този, който отдава чест на безумния.
{26:9} Като трън, който боде ръката на пияницата, така е притча в устата на безумните.
{26:10} Както стрелец, който безогледно наранява всички, така е онзи, който наема на работа безумен, или онзи, който наема на работа скитници.
{26:11} Както кучето се връща на бълвоча си, така безумният повтаря своята глупост.
{26:12} Видял ли си човек, който се смята за мъдър? Повече надежда има за безумния, отколкото за него.
{i26:13} Ленивият човек и лъжливият език
{26:13} Ленивият казва: Лъв има на пътя! Лъв има по улиците!
{26:14} Както врата се завърта на пантите си, така и ленивият - на постелката си.
{26:15} Ленивият потапя ръката си в паницата, а го мързи да я върне в устата си.
{26:16} Ленивият смята себе си за по-мъдър от седем души, които могат да дадат умен отговор.
{26:17} Минувачът, който се дразни от чужда разпра, е като онзи, който хваща куче за ушите.
{26:18} Както лудият, който хвърля главни, стрели и смърт,
{26:19} така е човекът, който мами ближния си и казва: Не направих ли това на шега?
{26:20} Където няма дърва, огънят изгасва; и където няма клюкар, раздорът престава.
{26:21} Както са въглища за жарта и дърва за огъня, така е и кавгаджията, за да разпалва препирня.
{26:22} Думите на клюкаря са като сладки залъци и слизат вътре в корема.
{26:23} Усърдните устни с нечестиво сърце са като сребърна глеч, намазана на пръстен съд.
{26:24} Ненавистникът лицемерства с устните си, но крои коварство в сърцето си;
{26:25} когато говори сладко, не му вярвай, защото има седем мерзости в сърцето му;
{26:26} макар омразата му да се покрива с измама, нечестието му ще се изяви сред събранието.
{26:27} Който копае ров, ще падне в него, и който търкаля камък, върху него ще се обърне.
{26:28} Лъжливият език мрази наранените от него и ласкателните уста докарват съсипия.
{i27:1} Мъдростта и човешките недостатъци
{27:1} Не се хвали с утрешния ден, защото не знаеш какво ще роди денят.
{27:2} Нека те хвали друг, а не твоите уста, чужд, а не твоите устни.
{27:3} Камъкът е тежък и пясъкът много тежи; но досадата на безумния е по-тежка и от двете.
{27:4} Яростта е жестока и гневът е като наводнение, но кой може да устои пред завистта?
{27:5} Явното изобличение е по-добро от онази любов, която не се проявява.
{27:6} Удари от приятел са искрени, а целувки от неприятел - изобилни.
{27:7} Наситената душа се отвръща и от медена пита, а на гладната душа всичко горчиво е сладко.
{27:8} Както птица, която е напуснала гнездото си, така е човек, който е напуснал мястото си.
{27:9} Както благоуханните масла и каденията веселят сърцето, така - и сладостта на сърдечния съвет на приятел.
{27:10} Не изоставяй своя приятел, нито приятеля на баща си. И не влизай в къщата на брат си в деня на нещастието си. По-добре близък съсед, отколкото далечен брат.
{27:11} Сине мой, бъди мъдър и радвай сърцето ми, за да имам какво да отговарям на онзи, който ме укорява.
{27:12} Благоразумният предвижда злото и се укрива, а неразумните вървят напред - и страдат.
{27:13} Вземи дрехата на този, който поръчителства за чужд. Да! Вземи залог от онзи, който поръчителства за чужда жена.
{27:14} Който става рано и благославя ближния си с висок глас, ще се сметне, като че го кълне.
{27:15} Непрестанно капене в дъждовен ден и свадлива жена са еднакви;
{27:16} който може да я обуздае, би обуздал вятъра и би скрил благоуханно масло с десницата си.
{i27:17} Неудовлетвореността на човека
{27:17} Желязо остри желязо; така и човек наостря лицето си срещу приятеля си.
{27:18} Който пази смокинята, ще яде плода ѝ, и който се грижи за господаря си, ще бъде почитан.
{27:19} Както водата отразява лице срещу лице, така сърцето - човек срещу човека.
{27:20} Адът и смъртта не се насищат; така и човешките очи не се насищат.
{27:21} Горнилото е за пречистване среброто и пещта - за златото. А човек се изпитва чрез онова, с което се хвали.
{27:22} Дори и с черясло да сгрухаш безумния в кутел между грухано жито, пак безумието му няма да се отдели от него.
{27:23} Внимавай да познаваш състоянието на стадата си и се грижи за добитъка си;
{27:24} защото богатството не е вечно и короната не трае от род в род.
{27:25} Сеното се прибира, зеленината се явява и планинските билки се събират.
{27:26} Агнетата ти служат за облекло и козлите - за купуване на нива.
{27:27} Ще има достатъчно козе мляко за храна на тебе, на дома ти и за живеене на слугините ти.
{i28:1} Нечестиви и праведници - възмездие и награда
{28:1} Нечестивите бягат, без да ги гони някой, а праведните са смели като млад лъв.
{28:2} От бунтовете на страната началниците ѝ са много, но чрез умни и вещи хора един неин управител продължава дълго време.
{28:3} Беден човек, който насилва немотните, е като пороен дъжд, който не оставя храна.
{28:4} Които отстъпват от закона, хвалят нечестивите, но които пазят закона, се противят на тях.
{28:5} Злите хора не разбират от правосъдие, но тези, които търсят Господа, разбират всичко.
{28:6} По-добър е сиромахът, който ходи в непорочността си, отколкото онзи, който се криви между два пътя, макар и да е богат.
{28:7} Който пази закона, е разумен син, а който дружи с чревоугодниците, засрамва баща си.
{28:8} Който умножава имота си с лихварство и грабителство, го събира за този, който показва милост към сиромасите.
{28:9} Който отклонява ухото си от слушане на закона, на такъв самата му молитва е мерзост.
{28:10} Който заблуждава праведните в лош път, той сам ще падне в своята яма, а непорочните ще наследят добрини.
{28:11} Богатият човек мисли себе си за мъдър, но разумният сиромах го преценява.
{28:12} Когато тържествуват праведните, има голяма слава, а когато се издигнат нечестивите, човек се крие.
{28:13} Който крие престъпленията си, няма да успее, а който ги изповяда и оставя, ще намери милост.
{28:14} Блажен онзи човек, който се бои винаги, а който закоравява сърцето си, ще изпадне в бедствие.
{28:15} Като ревящ лъв и гладна мечка е нечестив управител над беден народ.
{28:16} О, княже, лишен от разум, но велик да насилстваш, знай, че който мрази грабителство, ще продължи дните си.
{28:17} Човек, който е натоварен с кръвта на друг човек, ще побърза да отиде в ямата; никой да не го спира.
{28:18} Който ходи непорочно, ще се избави, а който ходи по криви пътища, изведнъж ще падне.
{28:19} Който обработва земята си, ще се насити с хляб, а който следва суетни неща, ще го постигне сиромашия.
{28:20} Верният човек ще има много благословения; а който бърза да се обогати, няма да остане ненаказан.
{28:21} Не е добре да бъде човек лицеприятен, защото за един залък хляб такъв човек ще извърши престъпление.
{28:22} Който има лошо око, бърза да се обогати, а не знае, че ще го постигне немотия.
{28:23} Който изобличава човека, после ще намери по-голямо благоволение, отколкото онзи, който ласкае с езика си.
{28:24} Който краде от баща си или от майка си и казва: Не е грях, той е другар на грабителя.
{28:25} Човек с надменна душа повдига крамоли, а който уповава на Господа, ще затлъстее.
{28:26} Който уповава на своето си сърце, е безумен, а който ходи разумно, той ще се избави.
{28:27} Който дава на сиромасите, няма да изпадне в немотия, а който закрива очите си, за да не ги вижда, ще има много клетви.
{28:28} Когато се възвисят нечестивите, хората се крият, но когато те загиват, праведните се умножават.
{i29:1} Възхвала на правосъдието и проклятие на нечестието
{29:1} Човек, който често е изобличаван, закоравява врата си, внезапно ще бъде съкрушен, и то без поправление.
{29:2} Когато праведните са на власт, народът се радва; но когато нечестивият началства, народът въздиша.
{29:3} Който обича мъдростта, радва баща си, а който дружи с блудници, разпилява имота му.
{29:4} Чрез правосъдие царят утвърждава земята си, а който ламти за подкупи и подаръци, я съсипва.
{29:5} Човек, който ласкае ближния си, опъва мрежа пред стъпките му.
{29:6} В беззаконието на лошия човек има примка, а праведният пее и се радва.
{29:7} Праведният вниква в съдебните дела на бедните; нечестивият няма даже разум, за да ги изследва.
{29:8} Присмивателите палят града, а мъдрият усмирява гнева.
{29:9} Ако мъдър човек има спор с безумен, той се разярява, смее се и няма спокойствие.
{29:10} Кръвожадните мъже мразят непорочния, но праведните се грижат за живота му.
{29:11} Безумният излива целия си гняв, а мъдрият го задържа и укротява.
{29:12} Ако управителят слуша лъжливи думи, то всичките му слуги стават нечестиви.
{29:13} Сиромах и притеснител се срещат; Господ просвещава очите на всички тях.
{29:14} Когато цар съди вярно сиромасите, престолът му ще бъде утвърден завинаги.
{29:15} Тоягата и изобличението дават мъдрост, а пренебрегнатото дете засрамва майка си.
{29:16} Когато нечестивите са на власт, беззаконието се умножава, но праведните ще видят падането им.
{29:17} Наказвай сина си и той ще те успокои. Да! Ще даде наслада на душата ти.
{29:18} Където няма пророческо видение, народът се разюздва, а който пази закона, е блажен.
{29:19} Слугата не се поправя с думи, защото, при все че разбира, не обръща внимание.
{29:20} Видял ли си човек, прибързан в работите си? Има повече надежда за безумния, отколкото за него.
{29:21} Ако някой глези слугата си от детинство, най-накрая той ще му стане като син.
{29:22} Гневлив човек възбужда препирни и сприхав човек беззаконства много.
{29:23} Гордостта на човека ще го смири, а смиреният ще придобие чест.
{29:24} Който е съдружник с крадец, мрази душата си; той слуша заклеването, а не издава.
{29:25} Страхът от човека слага примка, а който уповава на Господа, ще бъде поставен нависоко.
{29:26} Мнозина търсят благоволението на управителя, но съдбата на човека е от Господа.
{29:27} Несправедлив човек е мерзост за праведните; и който ходи в прав път, е мерзост за нечестивите.
{i30:1} (30:1-31:31) Мъдри слова на Агур
{30:1} Поучения на Агур и на цар Лемуил Думите на Якеевия син Агур, Массовия цар, които той изговори: Изморих се, о, Боже, изморих се, о, Боже, изтощих се;
{30:2} защото съм по-несмислен от който и да било човек и нямам човешки разум;
{30:3} понеже не научих мъдрост, нито имам знание за Всесветия.
{30:4} Кой се е възкачил на небето и слязъл? Кой е събрал вятъра в шепите си? Кой е вързал водите в дрехата си? Кой е утвърдил всички земни краища? Как е името Му и как е името на сина Му? Кажи, ако го знаеш!
{30:5} Всяко слово Божие е опитано: Той е щит на тези, които уповават на Него.
{30:6} Не прибавяй към Неговите думи, да не би да те изобличи и се окажеш лъжец.
{30:7} Две неща моля от Тебе, не ми ги отказвай, преди да умра:
{30:8} Отдалечи от мен измамата и лъжата; не ми давай нито сиромашия, нито богатство; храни ме с хляба, който ми се пада;
{30:9} да не би да се преситя и се отрека от Теб, и да кажа: Кой е Господ? Или да не би да осиромашея, за да открадна и да употребя скверно името на моя Бог.
{30:10} Не одумвай слуга пред господаря му, да не би да те закълне и ти да се окажеш виновен.
{30:11} Има поколение, което кълне баща си и не благославя майка си.
{30:12} Има поколение, което е чисто пред своите си очи, обаче не е измито от нечистотата си.
{30:13} Има поколение - колко високо са очите им и колко са надигнати клепачите им!
{30:14} Има поколение, чиито зъби са мечове и челюстта му - ножове, за да изпояжда от земята сиромасите и немотните сред хората.
{30:15} Пиявицата има две дъщери, които викат: Дай, дай! Три неща има, които са ненаситни, дори четири, които не казват: Стига! -
{30:16} Адът и неплодната утроба, земята, която не се насища с вода, и огънят, който не казва: Стига.
{30:17} Окото, което се присмива на баща си и презира покорност към майка си, гарвани от долината ще го изкълват и орлови пилци ще го изядат.
{30:18} Три неща има, които са непостижими за мене, дори четири, които не разбирам:
{30:19} следите на орел по въздуха, следите на змия върху канара, следите на кораб сред морето и следите на мъж при девица.
{30:20} Такъв е пътят и на жена прелюбодейка - яде, бърше си устата и казва: Не съм извършила беззаконие.
{30:21} Поради три неща се тресе земята. Да! Поради четири тя не може да търпи:
{30:22} поради слуга, когато стане цар, и безумен, когато се насити с хляб;
{30:23} поради омразна жена, когато се омъжи, и слугиня, която измества господарката си.
{30:24} Четири неща има на земята, които са малки, но са извънредно мъдри:
{30:25} мравките, които не са силен народ, но лете приготвят храната си;
{30:26} дивите зайци, които са слаб народ, но поставят жилищата си на канара;
{30:27} скакалците, които нямат цар, но излизат всички по дружини;
{30:28} и гущерът, който можеш да хванеш в ръка, но пак се среща в царските палати.
{30:29} Три неща има, които вървят величествено, дори четири, които ходят с благородство:
{30:30} лъвът, който е най-силен от животните и не се спира пред никого;
{30:31} стегнатият през корема кон; козелът; и царят, против когото не може да се въстава.
{30:32} Ако си постъпил безумно, като си се надигнал, или ако си намислил зло, сложи ръка на устата си.
{30:33} Защото както, като се бие мляко, се изважда масло, и като се блъсне носът, потича кръв, така и като се подбужда гняв, произлиза свада.
{i31:1} Мъдри слова на цар Лемуил
{31:1} Думите на Массовия цар Лемуил, на които го поучи майка му:
{31:2} Какво, сине мой? Какво, сине на утробата ми? И какво, сине на моите оброци?
{31:3} Не давай силата си на жените, нито пътищата си - на тези, които погубват царете.
{31:4} Не е за царете, Лемуиле, не е за царете да пият вино, нито за князете да кажат: Къде е спиртното питие?
{31:5} Да не би, като се напият, да забравят закона и да не оправдаят угнетяваните.
{31:6} Давайте спиртно питие на онзи, който загива, и вино - на огорчения духом,
{31:7} за да пийне и да забрави сиромашията си, и да не помни вече окаяността си.
{31:8} Отваряй устата си за безгласния, за делото на всички, които загиват;
{31:9} отваряй устата си, съди справедливо и раздавай правосъдие на сиромаха и немотния.
{i31:10} Възхвала на добродетелната жена
{31:10} Кой може да намери добродетелна жена? Защото тя е много по-ценна от скъпоценни камъни.
{31:11} Сърцето на мъжа ѝ уповава на нея; и няма да му липсва печалба.
{31:12} Тя ще му донася добро, а не зло, през всички дни на живота си.
{31:13} Търси вълна и лен и работи с ръцете си това, което ѝ е угодно.
{31:14} Тя е като търговските кораби - донася храната си отдалеч.
{31:15} При това става, докато е още тъмно, и дава храна на дома си, и определената работа - на слугините си.
{31:16} Разглежда нива и я купува; от плода на ръцете си сади лозе.
{31:17} Опасва кръста си със сила и укрепва мишците си.
{31:18} Като схваща, че търгуването ѝ е полезно, светилникът ѝ не угасва през нощта.
{31:19} Слага ръцете си на вретеното и държи в ръката си хурката.
{31:20} Отваря ръката си за сиромасите. Да! Простира ръцете си към нуждаещите се.
{31:21} Не се бои от снега за дома си; защото всичките ѝ домашни са облечени с двойни дрехи.
{31:22} Прави си завивки от дамаска; облеклото ѝ е от висон и морав плат.
{31:23} Мъжът ѝ е известен в портите, когато седи между местните старейшини.
{31:24} Тя тъче ленено платно и го продава, и доставя пояси на търговците;
{31:25} сила и достолепие са облеклото ѝ; и тя гледа весело към бъдещето.
{31:26} Отваря устата си с мъдрост и законът на езика ѝ е благ.
{31:27} Добре внимава в управлението на дома си и хляб на леност не яде.
{31:28} Синовете ѝ стават и я облажават; и мъжът ѝ я хвали, като казва:
{31:29} Много дъщери са се държали достойно, но ти надмина всичките.
{31:30} Прелестта е измамлива и красотата е лъх; но жена, която се бои от Господа, тя ще бъде похвалена.
{31:31} Дайте ѝ от плода на ръцете ѝ и делата ѝ нека я хвалят в портите.
