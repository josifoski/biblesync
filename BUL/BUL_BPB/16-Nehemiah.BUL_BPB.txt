{i1:1} Подготовка на Неемия в Персия за завръщане в Обетованата земя
{1:1} Историята на Неемия, Ахалиевия син. В месец Хаслев, в двадесетата година, когато бях в столицата Суса,
{1:2} един от братята ми, Ананий, дойде от Юдея, той и някои други; и ги попитах за избавените юдеи, оцелели от плена, и за Йерусалим.
{1:3} И те ми казаха: Останалите, които оцеляха от плена в тамошната област, са в голямо тегло и унижение; и стената на Йерусалим е съборена и портите му са изгорени с огън.
{1:4} А когато чух тези думи, седнах и плаках, и тъжах няколко дни; и постих и се молих пред небесния Бог, като казвах:
{1:5} Моля Ти се, Господи, Боже небесни, велики и страшни Боже, Който пазиш завет и милост към тези, които Те обичат и изпълняват Твоите заповеди,
{1:6} дано ухото Ти сега бъде внимателно и очите Ти отворени, за да слушаш молитвата на Твоя слуга, която принасям сега пред Тебе ден и нощ за Твоите слуги, израелтяните, и като изповядвам греховете на израелтяните, с които сме съгрешили пред Теб. И аз, и бащиният ми дом сме съгрешили;
{1:7} много се развратихме пред Теб и не опазихме заповедите, наредбите и законите, които Ти даде на слугата си Моисей.
{1:8} Спомни си, моля Ти се, словото, което си заповядал на слугата Си Моисей, като си казал: Ако престъпите, Аз ще ви разпръсна между племената;
{1:9} но ако се обърнете към Мен и пазите заповедите Ми, и ги изпълнявате, то даже ако има от вас изхвърлени до краищата на небесата, и оттам ще ги събера и ще ги доведа на мястото, което избрах, за да настаня там името Си.
{1:10} А тези са Твои слуги и Твой народ, който си избавил с голямата Си сила и с мощната Си ръка.
{1:11} Моля Ти се, Господи, да бъде ухото Ти внимателно към молитвата на слугата Ти и към молитвите на слугите Ти, които обичат да се боят от името Ти; и направѝ да благоуспее, моля Ти се, слугата Ти днес и му дай да намери милост пред този човек. (Защото аз бях виночерпец на царя.)
{i2:1} Неемия решава да възстанови градските стени
{2:1} А в месец Нисан, в двадесетата година на цар Артаксеркс, като имаше вино пред него, аз взех виното и го дадох на царя. И понеже не бях изглеждал по-рано посърнал пред него,
{2:2} затова царят ми каза: Защо е посърнало лицето ти, като не си болен? Това не е друго освен скръб на сърцето. Тогава се уплаших твърде много.
{2:3} И казах на царя: Да живее царят довека! Как да не е посърнало лицето ми, когато градът, мястото на гробищата на бащите ми, е запустял и портите му са изгорени с огън.
{2:4} Тогава царят ме попита: Какво е твоето прошение? И се помолих на небесния Бог;
{2:5} после казах на царя: Ако е угодно на царя и ако слугата ти е придобил твоето благоволение, изпрати ме в Юдея, в града на гробищата на бащите ми, за да го съградя.
{2:6} Царят пак ми каза (като седеше при него и царицата): Колко време ще продължи пътешествието ти? И кога ще се върнеш? И на царя беше угодно да ме изпрати, като му определих срок.
{2:7} Казах още на царя: Ако е угодно на царя, нека ми бъдат дадени писма до областните управители отвъд реката, за да ме препращат, докато стигна в Юдея,
{2:8} и писмо до пазителя на царските гори Асаф, за да ми даде дървета да направя греди за вратите на крепостта при дома и за градската стена, и за къщата, в която ще се настаня. И царят ми разреши всичко, понеже добрата ръка на моя Бог беше над мен.
{2:9} И така, дойдох при областните управители отвъд реката и им дадох царските писма. (А царят беше пратил с мене военачалници и конници.)
{2:10} А когато аронецът Санавалат и слугата Товия, амонецът, чуха това, се оскърбиха твърде много затова, че е дошъл човек да се застъпи за доброто на израелтяните.
{2:11} Така дойдох в Йерусалим и прекарах там три дни.
{2:12} Тогава станах през нощта, аз и неколцина други с мене, без да кажа на никого какво беше вложил моят Бог в сърцето ми да направя за Йерусалим; и друг добитък нямаше с мен, освен добитъка, на който яздех.
{2:13} Излязох през нощта през портата на долината и дойдох срещу извора на смока и до портата на бунището, и прегледах йерусалимските стени как бяха съборени и портите им изгорени с огън.
{2:14} После минах към портата на извора и към царския водоем; но нямаше място, откъдето да мине добитъкът, на който яздех.
{2:15} Тогава излязох през нощта край потока и прегледах стената; после, като се обърнах, влязох през портата на долината и се върнах.
{2:16} А по-видните мъже не знаеха къде ходих или какво направих; и дотогава не бях казал това нито на юдеите, нито на свещениците, нито на благородните, нито на по-видните мъже, нито на другите, които вършеха работата.
{2:17} Тогава им казах: Вие виждате бедствието, в което се намираме, как Йерусалим е опустошен и портите му са изгорени с огън; елате да съградим стената на Йерусалим, за да не бъдем вече за укор.
{2:18} И им разказах как ръката на моя Бог беше добра над мен, още и за думите, които царят ми беше казал. И те отговориха: Да станем и да градим. Така засилиха ръцете си за добрата работа.
{2:19} А аронецът Санавалат и слугата Товия, амонецът, и арабинът Гисам, когато чуха това, ни се присмяха, презряха ни и казаха: Какво е това, което правите? Искате да се надигнете против царя ли?
{2:20} А аз им отговорих: Небесният Бог, Той ще ни направи да благоуспяваме; затова ние, служителите Му, ще станем и ще градим. Вие обаче нямате дял, нито право, нито спомен в Йерусалим.
{i3:1} Начало на строежа - участници
{3:1} Тогава първосвещеникът Елиасив и братята му, свещениците, станаха и съградиха овчата порта; те я осветиха и поставиха вратите ѝ, дори до кулата Мея я осветиха, до кулата Ананеил.
{3:2} До него градяха йерихонските мъже. И до тях градеше Закхур, Имриевият син.
{3:3} А рибната порта съградиха Сенаевите синове, които, като положиха гредите ѝ, поставиха и вратите ѝ, ключалките ѝ и лостовете ѝ.
{3:4} До тях поправяше Меримот, син на Урия, Акосовият син. До него поправяше Месулам, син на Варахия, Месизавеиловият син. До него поправяше Садок, Ваанаевият син.
{3:5} До него поправяха текойците; но големците им не се впрегнаха в делото на своя Господ.
{3:6} А старата порта поправиха Йодай, Фасеевият син, и Месулам, Весодиевият син, които, като положиха гредите ѝ, поставиха и вратите ѝ, ключалките ѝ и лостовете ѝ.
{3:7} До тях гаваонецът Мелатия и меронотецът Ядон, мъже от Гаваон и от Масфа, поправяха до седалището на областния управител отсам реката.
{3:8} До тях поправяше Озиил, Арахиевият син, един от златарите. До него поправяше Анания, един от аптекарите; и те укрепиха Йерусалим до широката стена.
{3:9} До него поправяше Рафайя, Оровият син, началник на половината от Йерусалимския окръг.
{3:10} До тях поправяше, срещу къщата си, Едайя, Арумафовият син. До него поправяше Хатус, Асаваниевият син.
{3:11} А Мелхия, Харимовият син, и Асув, Фаат-моавовият син, поправяха друга част и кулата на пещите.
{3:12} И до тях поправяше заедно с дъщерите си Селум, Алоисовият син, началникът на половината от Йерусалимския окръг.
{3:13} Портата на долината поправиха Анун и жителите на Заноя, които, като я съградиха, поставиха и вратите ѝ, ключалките ѝ и лостовете ѝ; поправиха и хиляда лакти от стената до портата на бунището.
{3:14} А портата на бунището поправиха Мелхия, Рихавовият син, началник на Вет-акаремския окръг; и той, като я съгради, постави и вратите ѝ, ключалките ѝ и лостовете ѝ.
{3:15} А портата на извора поправи Селун, Холозеевият син, началник на Масафския окръг, който, като я съгради и покри, постави и вратите ѝ, ключалките ѝ и лостовете ѝ; поправи и стената на Силоамския водоем при царската градина, чак до стъпалата, които слизат от Давидовия град.
{3:16} След него поправяше Неемия, Азвуковият син, началник на половината от Вет-сурския окръг, до мястото срещу Давидовите гробища и до направения водоем, и до къщата на силните мъже.
{3:17} След него поправяха левитите, начело с Реум, Ваниевия син. До него поправяше Асавия, началник на половината от Кеилския окръг, за своя окръг.
{3:18} След него поправяха братята им, начело с Вавая, Инададовия син, началник на другата половина от Кеилския окръг.
{3:19} До него Есер, Исусовият син, началник на Масфа, поправяше друга част срещу нагорнището към оръжейницата при ъгъла на стената.
{3:20} След него Варух, Заваевият син, поправяше ревностно друга част от ъгъла до вратата на къщата на първосвещеника Елиасив.
{3:21} След него Меримот, син на Урия, Акосовия син, поправяше друга част от вратата на Елиасивовата къща до края на Елиасивовата къща.
{3:22} След него поправяха свещениците, които живееха в тази околност.
{3:23} След тях поправяха Вениамин и Асув срещу къщата си. След тях поправяше Азария, син на Маасия, Ананиевия син, при къщата си.
{3:24} След него Вануй, Инададовият син, поправяше друга част - от къщата на Азария до къта, дори до ъгъла на стената.
{3:25} Фалал, Узаевият син, поправяше срещу ъгъла и кулата, която се издава от горната царска къща, която беше при двора на стражата; и след него поправяше Фадайя, Фаросовият син.
{3:26} (А нетинимите живееха в Офил до мястото срещу портата на водата на изток и до издадената кула.)
{3:27} След него текойците поправяха друга част срещу голямата издадена кула и до стената на Офил.
{3:28} Над конската порта поправяха свещениците, всеки срещу къщата си.
{3:29} След тях поправяше Садок, Емировият син, срещу къщата си. След него поправяше вратарят на източната порта Семая, Сеханиевият син.
{3:30} След него Анания, Селемиевият син, и Анун, шестият син на Салаф, поправяха друга част. След тях поправяше Месулам, Варахиевият син, срещу стаята си.
{3:31} След него поправяше Мелхия, син на златаря, до къщата на нетинимите и на търговците срещу вратата на Мифкад и до нагорнището при ъгъла.
{3:32} А между нагорнището, при ъгъла и овчата порта, поправяха златарите и търговците.
{i4:1} Съпротива при построяването на стената
{4:1} А Санавалат, когато чу, че ние сме градили стената, се разгневи, възнегодува силно и се присмя на юдеите.
{4:2} И говорѝ пред братята си и пред самарийската войска: Какво правят тези окаяни юдеи? Ще се закрепят ли? Ще жертват ли? Ще свършат ли за един ден? Ще съживят ли камъните от купищата пръст, като са изгорели?
{4:3} А амонецът Товия, който беше при него, каза: Даже това, което градят, ако лисица се покачи по него, ще събори каменната им стена.
{4:4} Чуй, Боже наш, защото сме презрени, обърни укора им върху собствените им глави и ги предай на разграбване в земя, където ще са пленници.
{4:5} Не покривай беззаконието им и грехът им да не се изличи пред Тебе; защото Те разгневиха пред тези, които градят.
{4:6} Така съградихме стената; и стената бе свързана цялата до половината от височината си; защото народът имаше присърце работата.
{4:7} Но когато Санавалат, Товия, арабите, амонците и азотците чуха, че поправянето на йерусалимските стени напредвало и че проломите почнали да се затварят, много се разгневиха;
{4:8} и всички заедно се наговориха да дойдат и да воюват против Йерусалим, и да го разрушат.
{4:9} А ние се помолихме на своя Бог и поставихме стражи да пазят против тях денем и нощем, понеже се бояхме от тях.
{4:10} Но Юда каза: Силата на носачите на товари вече отслабна, а пръстта е много; ние не можем да градим стената.
{4:11} А неприятелите ни казаха: Няма да усетят, нито да видят, докато дойдем сред тях и ги избием, и спрем работата.
{4:12} И като дойдоха юдеите, които живееха при тях, казаха ни десет пъти: Към която страна и да се обърнете, оттам ще дойдат върху нас.
{4:13} Затова поставих зад по-ниските места в стената, зад по-изложените места - поставих народа по семействата им с мечовете им, с копията им и с лъковете им.
{4:14} След като разгледах, станах и казах на благородните, на по-първите хора и на останалия народ: Не се бойте от тях; помнете великия и страшния Господ и се бийте за братята си, за синовете и дъщерите си, за жените и домовете си.
{4:15} А когато неприятелите ни чуха, че намерението им ни е било известно и че Бог е осуетил проекта им, ние всички се върнахме на стената, всеки към работата си.
{4:16} И от това време нататък половината от слугуващите ми бяха на работата, а другата половина от тях държаха копията, малките щитове, лъковете и броните; и началниците насърчаваха целия Юдов дом.
{4:17} Всеки един от онези, които градеха стената и които носеха товарите, и които товареха, работеше работата с едната си ръка, а с другата държеше оръжието;
{4:18} и всеки от зидарите имаше меча, си опасан на кръста си, и така градеше. А този, който свиреше с тръбата, беше до мене.
{4:19} Тогава казах на благородните, на по-първите хора и на останалия народ: Работата е по-голяма и обширна, а ние сме пръснати по стената далеч един от друг;
{4:20} затова, където чуете гласа на тръбата, там се стичайте при нас; нашият Бог ще воюва за нас.
{4:21} Така вършехме работата; половината от тях държаха копията от зазоряването до появяването на звездите.
{4:22} И в същото време казах на народа: Всеки със слугата си нека нощува сред Йерусалим, за да ни бъдат стражи нощем, а да работят денем.
{4:23} И така, нито аз, нито братята ми, нито слугите ми, нито мъжете от стражата, които ме следваха - никой от нас не събличаше дрехите си; всеки държеше оръжието си даже когато отиваше на водата да се мие.
{i5:1} Неемия решава възникналите проблеми
{5:1} По това време се вдигна голям вик от народа и от жените им против братята им, юдеите.
{5:2} Защото имаше едни, които казваха: Ние, синовете ни и дъщерите ни, сме много; затова нека ни бъде дадено жито, за да ядем и да живеем.
{5:3} А имаше и други, които казваха: Ние заложихме нивите си, лозята си и къщите си, за да вземем жито поради глада.
{5:4} Имаше още и други, които казваха: Срещу нивите и лозята си ние заехме пари за царските данъци.
{5:5} Но пак нашите тела са като телата на братята ни, нашите деца - като техните деца; и ето, ние ще трябва да даваме синовете и дъщерите си на работа като роби и някои от дъщерите ни са вече заведени в робство; нито е в силата ни да правим друго, защото други имат нивите и лозята ни.
{5:6} И се оскърбих твърде много, като чух вика им и тези думи.
{5:7} Тогава, като размислих в себе си, изобличих благородните и по-първите хора, като им казах: Вие вземате лихва всеки от брат си. И свиках против тях голямо събрание и им казах:
{5:8} Ние според силата си изкупихме братята си, юдеите, които бяха продадени на народите; а вие самите ще продадете ли братята си? Трябва ли да се продадат на нас? А те мълчаха и не намериха какво да отговорят.
{5:9} Пак казах: Не е добро това, което правите. Не трябва ли да ходите в страха на нашия Бог, за да не ни укоряват езичниците, нашите неприятели?
{5:10} Също и аз - братята ми и слугите ми - сме им заели пари и жито под лихва, но нека оставим, моля, това лихварство.
{5:11} И така, върнете им още днес нивите им, лозята им, маслините им и къщите им, също стотната част от парите, от житото, от виното и от дървеното масло, които изисквате от тях.
{5:12} Тогава те отговориха: Ще ги върнем и нищо няма да искаме от тях; както казваш, така ще направим. Тогава повиках свещениците, чрез които ги заклех, че ще направят според това обещание.
{5:13} Отърсих още и пазвата си и казах: Така да отърси Бог от къщата му и от труда му всеки, който не би изпълнил това обещание; да! Така да бъде отърсен и изпразнен. И цялото събрание каза: Амин! И прославиха Господа. И народът постъпи според това обещание.
{5:14} А от времето, когато бях назначен за областен управител над тях в Юдейската земя, от двадесетата година до тридесет и втората година на цар Артаксеркс, дванадесет години, аз и братята ми не сме вземали заплатата на областен управител.
{5:15} А предишните областни управители, които бяха преди мене, бяха товар на народа и освен четиридесет сикъла сребро вземаха от тях хляб и вино; при това и слугите им господстваха над народа. Но аз не правех така, понеже се боях от Бога.
{5:16} Още и залягах върху работата на тази стена и нива не купихме; и всичките ми слуги бяха събрани там за тази работа.
{5:17} При това на трапезата ми имаше сто и петдесет мъже от юдеите и по-видните хора, освен онези, които идваха при нас от околните ни народи.
{5:18} А това, което беше готвено за мене всеки ден, беше едно говедо и шест отбрани овце; и птици готвеха за мен, а веднъж на десет дни имахме изобилно вино от всякакъв вид; а при всичко това аз не поисках заплатата на областен управител, защото робството тежеше силно върху този народ.
{5:19} Помни ме, Боже мой, за добро поради всичко, което съм направил за този народ.
{i6:1} Заговор срещу Неемия
{6:1} А Санавалат, Товия, арабинът Гисам и останалите от неприятелите ни, като чуха, че съм бил изградил стената и че не останало вече пролом в нея, ако и да не бях поставил врати на портите до онова време,
{6:2} Санавалат и Гисам пратиха до мене да кажат: Ела, нека се срещнем в едно от селата на Оновото поле. Но те възнамеряваха да ми сторят зло.
{6:3} Аз им пратих хора да кажат: Голяма работа върша и не мога да сляза; защо да се спира работата, като я оставя и сляза при вас?
{6:4} И пращаха до мене четири пъти по същия начин; но аз им отговарях все така.
{6:5} Тогава за пети път Санавалат прати слугата си до мене по същия начин с отворено писмо в ръката му,
{6:6} в което беше писано: Носи се слух между народите, пък и Гисам казва, че ти и юдеите мислите да се надигнете, поради която причина ти и градиш стената; и според тези думи ти искаш да им станеш цар.
{6:7} Назначил си още и пророци да разгласяват за тебе в Йерусалим, като казват: Цар има в Юдея. И сега ще бъде известено на царя според тези думи. И така, ела сега и нека се съветваме заедно.
{6:8} Тогава пратих до него хора да кажат: Няма такова нещо, каквото ти казваш; а ти си измисляш от себе си.
{6:9} Защото те всички искаха да ни плашат, като казваха: Ръцете им ще отслабнат от работата и няма да я свършат. А сега, о Боже, подкрепи Ти ръцете ми.
{6:10} Тогава аз отидох в къщата на Семая, син на Делайя, Метавеиловия син, който беше затворен; и той ми каза: Нека се срещнем в Божия дом, сред храма, и нека затворим вратите на храма; защото тези идват да те убият, да! Тази нощ ще дойдат да те убият.
{6:11} Но аз отговорих: Човек като мене бива ли да бяга? И кой човек като мене би влязъл в храма, за да избави живота си? Не искам да вляза.
{6:12} И познах, че, ето, Бог не беше го пратил; но той от себе си произнесе това пророчество против мен и Товия и Санавалат го бяха подкупили.
{6:13} С тази цел беше подкупен - да се уплаша, за да направя така и да съгреша, и те да имат причина да злословят, за да ме укорят.
{6:14} Спомнѝ си, Боже мой, за Товия и Санавалат според тези техни дела, още и за пророчицата Ноадия и за другите пророци, които искаха да ме плащат.
{i6:15} Завършване на стената
{6:15} Така стената бе завършена на двадесет и петия ден от месец Елул за петдесет и два дни.
{6:16} И когато чуха това всичките ни неприятели, тогава всички езичници около нас се уплашиха и много се снишиха пред своите очи, защото познаха, че това дело стана от нашия Бог.
{6:17} При това в онези дни Юдовите благородни пращаха често писма до Товия и писма от Товия идваха до тях.
{6:18} Защото в Юдея имаше мнозина, които се бяха заклели да му бъдат верни, понеже беше зет на Сехания, Араховия син, и синът му Йоанан беше взел за жена дъщерята на Месулам, Варахиевия син.
{6:19} Също така приказваха пред мене за неговите благодеяния, а моите думи донасяха на него. И Товия пращаше писма, за да ме уплаши.
{7:1} А след като стената бе съградена и поставих вратите, и бяха определени вратарите, певците и левитите,
{7:2} предадох Йерусалим под грижата на брат си Анания и на началника на крепостта Анания; защото беше верен човек и се боеше от Бога повече от мнозина.
{7:3} И им казах: Да не се отварят йерусалимските порти, преди да припече слънцето; и вратите да остават заключени и залостени дотогава, докато не стоят стражите да пазят при тях; и поставените стражи от йерусалимските жители - всеки на стражата си, всеки срещу къщата си.
{i7:4} Списък на завърналите се от Вавилонския плен
{7:4} А градът беше широк и голям, а народът в него - малко, и нямаше построени къщи.
{7:5} И моят Бог вложи в сърцето ми да събера благородните, по-първите хора и народа, за да бъдат изброени по родословие. Тогава намерих книгата на родословието на онези, които излязоха най-напред, намерих и писано в нея:
{7:6} Ето хората от Вавилонската област, които излязоха от плена на закараните, които вавилонският цар Навуходоносор беше преселил и които се върнаха в Йерусалим и в Юдея, всеки в града си,
{7:7} които дойдоха със Зоровавел, Исус, Неемия, Азария, Раамия, Наамания, Мардохей, Валасан, Мисиерет, Вагуя, Наум и Ваана. Числото на мъжете от Израелевия народ беше следното:
{7:8} Фаросови потомци - две хиляди сто седемдесет и двама души.
{7:9} Сефатиеви потомци - триста седемдесет и двама души.
{7:10} Арахови потомци - шестстотин петдесет и двама души.
{7:11} Фаат-моавови потомци, от Исусовите и Йоавовите потомци - две хиляди осемстотин и осемнадесет души.
{7:12} Еламови потомци - хиляда двеста петдесет и четири души.
{7:13} Затуеви потомци - осемстотин четиридесет и пет души.
{7:14} Закхееви потомци - седемстотин и шестнадесет души.
{7:15} Вануеви потомци - шестстотин четиридесет и осем души.
{7:16} Виваеви потомци - шестстотин двадесет и осем души.
{7:17} Азгадови потомци - две хиляди триста двадесет и двама души.
{7:18} Адоникамови потомци - шестстотин шестдесет и седем души.
{7:19} Вагуеви потомци - две хиляди шестстотин и седем души.
{7:20} Адинови потомци - шестстотин петдесет и пет души.
{7:21} Атирови потомци, от Езекия - деветдесет и осем души.
{7:22} Асумови потомци - триста двадесет и осем души.
{7:23} Висаеви потомци - триста двадесет и четири души.
{7:24} Арифови потомци - сто и дванадесет души.
{7:25} Гаваонски мъже - деветдесет и пет души.
{7:26} Витлеемски и нетофатски мъже - сто осемдесет и осем души.
{7:27} Анатотски мъже - сто двадесет и осем души.
{7:28} Вет-асмаветски мъже - четиридесет и двама души.
{7:29} Мъже от Кириат-иарим, от Хефира и от Вирот - седемстотин четиридесет и трима души.
{7:30} Мъже от Рама и от Гава - шестстотин двадесет и един човека.
{7:31} Мъже от Михмас - сто двадесет и двама души.
{7:32} Мъже от Ветил и от Гай - сто двадесет и трима души.
{7:33} Мъже от другия Нево - петдесет и двама души.
{7:34} Потомци на другия Елам - хиляда двеста петдесет и четири души.
{7:35} Харимови потомци - триста и двадесет души.
{7:36} Мъже от Йерихон - триста четиридесет и пет души.
{7:37} Мъже от Лод, от Адид и от Оно - седемстотин двадесет и един човека.
{7:38} Мъже от Сеная - три хиляди деветстотин и тридесет души.
{7:39} Свещениците: Едаеви потомци, от Исусовия дом - деветстотин седемдесет и трима души.
{7:40} Емирови потомци - хиляда петдесет и двама души.
{7:41} Пасхорови потомци - хиляда четиридесет и седем души.
{7:42} Харимови потомци - хиляда и седемнадесет души.
{7:43} Левитите: Исусови потомци от Кадмиил, от Одавиевите потомци - седемдесет и четири души.
{7:44} Певците: Асафови потомци - сто четиридесет и осем души.
{7:45} Вратарите: Селумови потомци, Атирови потомци, Талмонови потомци, Акувови потомци, Атитаеви потомци, Соваеви потомци - сто тридесет и осем души.
{7:46} Нетинимите: Сихаеви потомци, Асуфови потомци, Таваотови потомци,
{7:47} Киросови потомци, Сиаеви потомци, Фадонови потомци,
{7:48} Леванаеви потомци, Агаваеви потомци, Салмаеви потомци,
{7:49} Ананови потомци, Гедилови потомци, Гаарови потомци,
{7:50} Реаеви потомци, Расинови потомци, Некодаеви потомци,
{7:51} Газамови потомци, Озаеви потомци, Фасееви потомци,
{7:52} Висаеви потомци, Меунимови потомци, Нафусесимови потомци,
{7:53} Ваквукови потомци, Акуфаеви потомци, Арурови потомци,
{7:54} Васалотови потомци, Меидаеви потомци, Арсаеви потомци,
{7:55} Варкосови потомци, Сисарови потомци, Тамаеви потомци,
{7:56} Насиеви потомци и Атифаеви потомци.
{7:57} Потомци на Соломоновите слуги: Сотаиеви потомци, Соферетови потомци, Феридови потомци,
{7:58} Яалаеви потомци, Дарконови потомци, Гедилови потомци,
{7:59} Сефатиеви потомци, Атилови потомци, Фохеретови потомци от Севаим, Амонови потомци.
{7:60} Всичките нетиними и потомците на Соломоновите слуги бяха триста деветдесет и двама души.
{7:61} А ето онези, които излязоха от Тел-мелах, Тел-ариса, Херув, Адон и Емир, но не можеха да покажат бащините си домове, нито рода си, дали бяха от Израел:
{7:62} Делайеви потомци, Товиеви потомци, Некодаеви потомци - шестстотин четиридесет и двама души.
{7:63} И от свещениците: Авайеви потомци, Акосови потомци, потомци на Варзелай, който взе жена от дъщерите на галаадеца Варзелай и се нарече с тяхното име;
{7:64} те потърсиха регистъра си между преброените по родословие, но не бе намерен; затова те бяха извадени от свещенството като скверни.
{7:65} И управителят им заповяда да не ядат от пресвятите неща, докато не застъпи свещеник с Урим и Тумим.
{7:66} Всичките, събрани заедно, бяха четиридесет и две хиляди триста и шестдесет души,
{7:67} освен слугите им и слугините им, които бяха седем хиляди триста тридесет и седем души. Те имаха и двеста четиридесет и пет певци и певици.
{7:68} Конете им бяха седемстотин и тридесет и шест; мулетата им - двеста четиридесет и пет;
{7:69} камилите им - четиристотин тридесет и пет; а ослите им - шест хиляди седемстотин и двадесет.
{7:70} А някои от началниците на бащините домове дадоха за делото: управителят внесе в съкровищницата хиляда драхми злато, петдесет легена и петстотин и тридесет свещенически одежди.
{7:71} Някои от началниците на бащините домове внесоха в съкровищницата за делото двадесет хиляди драхми злато и две хиляди и двеста фунта сребро.
{7:72} А внесеното от останалия народ беше двадесет хиляди драхми злато, две хиляди фунта сребро и шестдесет и седем свещенически одежди.
{7:73} Така свещениците, левитите, вратарите, певците, някои от народа, нетинимите и целият Израел се заселиха в градовете си; когато настъпи седмият месец, израелтяните бяха вече в градовете си.
{i8:1} Четене и тълкуване на Закона
{8:1} Тогава целият народ се събра като един човек на площада, който беше пред портата на водата; и казаха на книжника Ездра да донесе книгата на Моисеевия закон, който Господ беше заповядал на Израел.
{8:2} И така, на първия ден от седмия месец свещеник Ездра донесе закона пред събранието от мъже и жени и от всички, които, като слушаха, можеха да разбират.
{8:3} И на площада, който беше пред портата на водата, той чете от него, от зори до пладне, пред мъжете и жените и онези, които можеха да разбират; и вниманието на целия народ беше в книгата на закона.
{8:4} А книжникът Ездра стоеше на висока дървена платформа, която бяха направили за тази цел; и при него стояха Мататия, Сема, Анайя, Урия, Хелкия и Маасия от дясната му страна; а от лявата му страна - Федайя, Мисаил, Мелхия, Асум, Асвадана, Захария и Месулам.
{8:5} Ездра разгъна книгата пред целия народ (защото беше над целия народ); и когато я разгъна, целият народ станаха прави.
{8:6} И Ездра благослови Господа, великия Бог; и целият народ отговори: Амин, амин!, като издигнаха ръцете си; и се наведоха и се поклониха на Господа с лицата си до земята.
{8:7} А Исус, Ваний, Серевия, Ямин, Акув, Саветай, Одия, Маасия, Келита, Азария, Йозавад, Анан, Фелайя и левитите тълкуваха закона на народа, който стоеше на мястото си.
{8:8} Четоха ясно от книгата на Божия закон и дадоха значението, като им тълкуваха прочетеното.
{8:9} Неемия, който беше управител, и свещеник Ездра, книжникът, и левитите, които тълкуваха на народа, казаха на целия народ: Този ден е свят на Господа, вашия Бог; не тъжете, нито плачете (защото целият народ плачеше, като чу думите на закона).
{8:10} Тогава им каза: Идете, яжте тлъсто и пийте сладко, и пратете дялове на тези, които нямат нищо приготвено, защото денят е свят на Господа; и не скърбете, защото радостта в Господа е вашата сила.
{8:11} И левитите усмириха целия народ, като казваха: Мълчете, защото денят е свят; и не тъжете.
{8:12} И така, всички отидоха да ядат и пият, да изпратят дялове и да направят голямо увеселение, защото бяха разбрали думите, които им бяха известени.
{8:13} А на втория ден началниците на бащините домове на целия народ и свещениците, и левитите се събраха при книжника Ездра, за да се поучат с думите на закона.
{8:14} И намериха писано в закона, че Господ беше заповядал чрез Моисей на израелтяните да живеят в колиби в празника на седмия месец
{8:15} и да обнародват и прогласяват това във всичките си градове, а и в Йерусалим, като кажат: Излезте в гората и донесете маслинови клони, клони от дива маслина, миртови клони, палмови клони и клони от гъстолистни дървета, за да направите колиби според предписаното.
{8:16} И така, народът излезе и донесе клони, и бяха направени колиби, всеки върху покрива на къщата си, в дворовете си, в дворовете на Божия дом, на площада при портата на водата и на площада при Ефремовата порта.
{8:17} Цялото събрание от онези, които се бяха върнали от плена, направиха колиби и седнаха в колибите; защото от времето на Исус, Навиновия син, до онзи ден израелтяните не бяха правили така. И настана много голямо веселие.
{8:18} При това всеки ден, от първия до последния ден, се четеше от книгата на Божия закон. И пазеха празника седем дни; а на осмия ден имаше тържествено събрание според разпоредбите.
{i9:1} Признаване на греховете и молитва за покаяние
{9:1} След това на двадесет и четвъртия ден от същия месец, когато израелтяните бяха събрани с пост, облечени с вретища и с пръст на себе си,
{9:2} Израелевият род отдели себе си от всички чужденци; и застанаха и изповядаха своите грехове и беззаконията на бащите си.
{9:3} През една четвърт от деня те ставаха на мястото си и четяха от книгата на закона на Господа, своя Бог, а през друга четвърт се изповядваха и се кланяха на Господа, своя Бог.
{9:4} Тогава някои от левитите - Исус, Ваний, Кадмиил, Севания, Вуний, Серевия, Ваний и Хананий - застанаха на платформата и извикаха със силен глас към Господа, своя Бог.
{9:5} После левитите Исус, Кадмиил, Ваний, Асавния, Серевия, Одия, Севания и Петайя казаха: Станете и благославяйте Господа, вашия Бог, отвека и довека; и да благославят, Боже, Твоето славно име, което е възвисено по-горе от всяко благословение и хвала.
{9:6} Ти си Господ, само Ти; Ти си направил небето, небето на небесата и цялото им множество, земята и всичко, което е на нея, моретата и всичко, което е в тях, и Ти оживотворяваш всичко това; и на Тебе се кланят небесните войнства.
{9:7} Ти си Господ Бог, Който си избрал Аврам, извел си го от Ур Халдейски и си му дал име Авраам;
{9:8} и като си намерил сърцето му вярно пред Тебе, сключил си с него завет, че ще дадеш земята на ханаанците, хетите, аморейците, ферезейците, йевусейците и гергесейците - че ще я дадеш на потомството му; и си изпълнил думите Си, защото си праведен.
{9:9} И Ти видя теглото на бащите ни в Египет и чу вика им при Червеното море.
{9:10} Ти показа знамения и чудеса над фараона, над всичките му слуги и над целия народ на земята му, понеже Ти позна, че гордо постъпваха против тях; и Ти си придоби име, както е известно днес.
{9:11} Ти раздели и морето пред тях и те преминаха по сухо сред морето; а гонителите им Ти хвърли в дълбочините - като камък в силните води.
{9:12} При това денем Ти ги водѝ с облачен стълб, а нощем - с огнен стълб, за да им светиш по пътя, през който трябваше да минат.
{9:13} Също Ти слезе на Синайската планина и говорѝ с тях от небето, и им даде справедлив съд и закони на истината, и добри наредби и заповеди;
{9:14} и им направи позната святата Своя събота и им даде заповеди, наредби и закони чрез слугата Си Моисей.
{9:15} Ти им даде и хляб от небето, когато бяха гладни, и им извади вода от скала, когато бяха жадни; и им заповяда да влязат, за да завладеят земята, за която се беше клел, че ще им я дадеш.
{9:16} Но те и бащите ни се възгордяха, закоравиха врата си и не послушаха Твоите заповеди;
{9:17} те отказаха да послушат и не си спомниха чудесата, които Ти извърши за тях; а закоравиха врата си и в бунта си определиха началник, за да се върнат в робството си. Но понеже си Бог, Който обичаш да прощаваш, милостив и жалостив, дълготърпелив и многомилостив, Ти не ги изостави.
{9:18} Даже когато си направиха лято теле и казаха: Ето твоя бог, който те изведе от Египет, и извършиха предизвикателства,
{9:19} Ти пак в голямото Си милосърдие не ги остави в пустинята; облачният стълб не престана да бъде над тях денем, за да ги води по пътя, нито огненият стълб нощем, за да им свети по пътя, през който трябваше да минат.
{9:20} И Ти им даде благия Си Дух, за да ги вразумява, и не отне манната Си от устата им, и им даде вода, когато бяха жадни.
{9:21} Даже Ти ги хранѝ четиридесет години в пустинята и нищо не им липсваше; дрехите им не овехтяха и краката им не отекоха.
{9:22} При това Ти им даде царства и племена, които им раздели на дялове; и така завладяха земята на Сион и земята на есевонския цар, и земята на васанския цар Ог.
{9:23} Ти умножи синовете им като небесните звезди и ги заведе в земята, за която беше казал на бащите им да влязат в нея, за да я завладеят.
{9:24} И така, синовете им влязоха и завладяха земята; и Ти покори пред тях жителите на земята, ханаанците, и ги предаде в ръцете им с царете им и племената на земята, за да им сторят по волята си.
{9:25} И те превзеха укрепени градове и плодовита земя; и притежаваха къщи, пълни с всякакви блага, изкопани кладенци, лозя, маслини и множество плодовити дървета; така те ядоха и се наситиха, затлъстяха и се насладиха с Твоята голяма благост.
{9:26} Но те не се покоряваха, надигаха се против Тебе, захвърляха Твоя закон зад гърбовете си и избиваха Твоите пророци, които заявяваха против тях, за да ги обърнат към Теб, и извършиха големи предизвикателства.
{9:27} Затова Ти ги предаваше в ръката на угнетителите им, които ги притесняваха; а във време на притеснението им, като викаха към Тебе, Ти слушаше от небето и според голямото Си милосърдие им даваше избавители, които ги избавяха от ръката на враговете им.
{9:28} Но като се успокояваха, те пак вършеха зло пред Тебе; затова Ти ги оставяше в ръката на неприятелите им, които ги и завладяваха; но пак, когато се обръщаха и викаха към Тебе, Ти ги слушаше от небето и много пъти ги избавяше според милосърдието Си.
{9:29} Ти и заявяваше против тях, за да ги обърнеш към закона Си; но те се гордееха и не слушаха Твоите заповеди, а съгрешаваха против наредбите Ти (чрез които, ако ги изпълнява човек, ще живее) и обръщаха към Тебе гърба си, и закоравяваха врата си, и не слушаха.
{9:30} Въпреки това Ти много години ги търпеше и заявяваше против тях чрез Духа Си посредством пророците Си, но те не внимаваха; затова Ти ги предаде в ръката на племената на земите.
{9:31} Обаче поради голямото Твое милосърдие не ги довърши, нито ги остави; защото си Бог щедър и милостив.
{9:32} И така, сега, Боже наш, велики, мощни и страшни Боже, Който пазиш завет и милост, да не се смята за малко пред Тебе цялото страдание, което е постигнало нас, царете ни, първенците ни, свещениците ни, пророците ни, бащите ни и целия Твой народ от времето на асирийските царе до днес.
{9:33} Наистина Ти си справедлив във всичко, което ни е сполетяло; защото Ти си действал вярно, а ние сме постъпвали нечестиво.
{9:34} Още царете ни, първенците ни, свещениците ни и бащите ни не са опазили закона Ти и не са внимавали в Твоите заповеди и заявления, с които си заявявал против тях.
{9:35} Защото те през време на царството си и при голямата благост, която Ти им показа, и в широката и плодовита земя, която Ти постави пред тях, не Ти служиха, нито се отвърнаха от нечестивите си дела.
{9:36} Ето, роби сме днес; и в земята, която Ти даде на бащите ни, за да ядат плода ѝ и благото ѝ, ето, роби сме в нея.
{9:37} Тя дава голямо изобилие на царете, които Ти си поставил над нас поради греховете ни; и властват над телата ни и над добитъка ни според волята си; а ние сме в голямо притеснение.
{i9:38} Завет/договор на Израел
{9:38} Поради всичко това ние правим верен завет и го написваме; и първенците и свещениците ни го подпечатват.
{10:1} А онези, които подпечатаха, бяха: управителят Неемия, Ахалиевият син, и Седекия,
{10:2} Серайя, Азария, Йеремия,
{10:3} Пасхор, Амария, Мелхия,
{10:4} Хатус, Севания, Малух,
{10:5} Харим, Меримот, Авдий,
{10:6} Даниил, Ганатон, Варух,
{10:7} Месулам, Авия, Миамин,
{10:8} Маазия, Велгай и Семая; те бяха свещеници.
{10:9} Левити: Исус, Азаниевият син, Вануй от Инададовите потомци и Кадмиил;
{10:10} и братята им Севания, Одия, Келита, Фелайя, Анан,
{10:11} Михей, Реов, Асавия,
{10:12} Закхур, Серевия, Севания,
{10:13} Одия, Ваний и Венину.
{10:14} Началници на народа: Фарос, Фаат-моав, Елам, Зату, Ваний,
{10:15} Вуний, Азгад, Вивай,
{10:16} Адония, Вагуй, Адин,
{10:17} Атир, Езекия, Азур,
{10:18} Одия, Асум, Висай,
{10:19} Ариф, Анатот, Невай,
{10:20} Магфиас, Месулам, Изир,
{10:21} Месизавеил, Садок, Ядуа,
{10:22} Фелатия, Анан, Анайя,
{10:23} Осия, Анания, Асув,
{10:24} Алоис, Филея, Совив,
{10:25} Реум, Асавна, Маасия,
{10:26} Ахия, Анан, Ганан,
{10:27} Малух, Харим и Ваана.
{10:28} А останалите от народа, свещениците, левитите, вратарите, певците, нетинимите и всички, които се бяха отделили от племената на земите и се прилепили към Божия закон, жените им, синовете им и дъщерите им, всеки, който знаеше и разбираше,
{10:29} се присъединиха към братята си, големците си, и встъпиха в заклинание и клетва да ходят по Божия закон, който беше даден чрез Божия слуга Моисей, и да пазят и вършат всичките заповеди на Йехова, нашия Господ, законите Му и наредбите Му;
{10:30} и да не даваме дъщерите си на племената на земята и да не вземаме техните дъщери за синовете си;
{10:31} и ако племената от земята донесат стоки или каквато и да било храна за продан в съботен ден, да не купуваме от тях в събота или в свят ден; и да се отказваме от обработването на земята всяка седма година и от изискването на всеки дълг.
{10:32} Наредихме си още да се задължим да даваме всяка година по една трета от сикъла за службата на дома на нашия Бог,
{10:33} за присъствените хлябове, за постоянния хлебен принос, за постоянното всеизгаряне, в съботите и на новолунията, и на празниците, и за святите неща, за приносите за грях в умилостивение за Израел и за цялата работа на дома на нашия Бог.
{10:34} И ние - свещениците, левитите и народът - хвърлихме жребий помежду си за приноса на дървата, за да ги докарват в дома на нашия Бог според бащините им домове в определени времена всяка година, за да горят върху жертвеника на Господа, нашия Бог, според предписаното в закона;
{10:35} и всяка година да донасяме в Господния дом първите плодове от земята си и първите плодове от рожбата на всяко дърво;
{10:36} и да довеждаме в дома на нашия Бог, на свещениците, които служат в дома на нашия Бог, първородните от синовете си и от добитъка си според предписаното в закона, и първородните от говедата си и от стадата си;
{10:37} и да донасяме на свещениците в стаите на дома на нашия Бог първите плодове от нашето тесто и приносите си, и плодовете от всякакво дърво, също и виното и дървеното масло; и да внасяме на левитите десятъците от земята си и левитите да вземат десятъците по всички градове, където обработваме земята.
{10:38} И някой свещеник, Ааронов потомък, да бъде с левитите, когато вземат десятъците; и левитите да донасят десятъка от десятъците в дома на нашия Бог, в стаите на съкровищницата.
{10:39} Защото израелтяните и левитите трябва да донасят приносите от житото, от виното и от дървеното масло в стаите, където са съдовете на светилището и свещениците, които служат, вратарите и певците. И няма да изоставим дома на нашия Бог.
{i11:1} Новите жители на Йерусалим и на другите градове
{11:1} Първенците на народа се заселиха в Йерусалим; а останалите от народа хвърлиха жребий, за да доведат един от десет души да се засели в Йерусалим, в святия град, а деветте части от населението - в другите градове.
{11:2} И народът благослови всички онези хора, които доброволно предложиха себе си да се заселят в Йерусалим.
{11:3} А ето главните мъже от областта, които се заселиха в Йерусалим (а в Юдейските градове се заселиха, всеки в притежанието си в градовете им, Израел, свещениците, левитите, нетинимите и потомците на Соломоновите слуги);
{11:4} в Йерусалим се заселиха някои от Юдовите синове и от Вениаминовите синове. От Юдовите синове: Атайя, син на Озия, син на Амария, син на Сафатия, син на Маалалеил, от Фаресовите потомци;
{11:5} и Маасия, син на Варух, син на Холозея, син на Азайя, син на Адайя, син на Йоярив, син на Захария, син на Силония.
{11:6} Всички Фаресови потомци, които се заселиха в Йерусалим, бяха четиристотин шестдесет и осем храбри мъже.
{11:7} А Вениаминовите синове бяха следните: Салу, син на Месулам, син на Йоад, син на Федайя, син на Колайя, син на Маасия, син на Итиил, син на Исая;
{11:8} и с тях Гавай и Салай; деветстотин двадесет и осем души.
{11:9} Йоил, Зехриевият син, беше надзирател над тях, а Юда, Сенуиният син, беше втори над града.
{11:10} От свещениците: Едайя, Йояривовият син, Яхин,
{11:11} Серайя, син на Хелкия, син на Месулам, син на Садок, син на Мерайот, син на управителя на Божия дом Ахитов;
{11:12} и братята им, които вършеха работата на дома; осемстотин двадесет и двама души; и Адайя, син на Ероам, син на Фелалия, син на Амсия, син на Захария, син на Пасхор, син на Мелхия;
{11:13} и братята му, началници на бащини домове; двеста четиридесет и двама души; и Амасай, син на Азареил, син на Аазая, син на Месилемот, син на Емир;
{11:14} и братята им, силни и храбри мъже, сто двадесет и осем души; а Завдиил, син на Гедолим, беше надзирател над тях.
{11:15} А от левитите: Семая, син на Асув, син на Азрикам, син на Асавия, син на Вуний;
{11:16} и Саветай и Йозавад, от левитските началници, бяха над външните работи на Божия дом.
{11:17} И Матания, син на Михей, син на Завдий, син на Асаф, който ръководеше славословието при молитвата, и Ваквукия, който беше вторият между братята си; и Авда, син на Самуя, син на Галал, син на Едутун.
{11:18} Всички левити в святия град бяха двеста осемдесет и четири души.
{11:19} А вратарите: Акув, Талмон и братята им, които пазеха портите, бяха сто седемдесет и двама души.
{11:20} А останалите от Израел, свещениците и левитите, бяха по всичките Юдейски градове, всеки в наследството си.
{11:21} Нетинимите се заселиха в Офил; а Сиха и Гесфа бяха над нетинимите.
{11:22} А надзирателят на левитите в Йерусалим беше Озий, син на Вания, син на Асавия, син на Матания, син на Михей, от Асафовите потомци, певците, над работата на Божия дом.
{11:23} Защото имаше царска заповед за тях и определен дял за певците според нуждата на всеки ден.
{11:24} Петайя, син на Месизавеил, от потомците на Юдовия син Зара, беше помощник на царя във всичко, което се отнасяше до народа.
{11:25} А колкото до селата с нивите им, някои от Юдовите синове се заселиха в Кириат-арва и селата му, в Девон и селата му, и в Кавсеил и селата му,
{11:26} и в Иисуя, Молада, Вет-фелет,
{11:27} Асар-суал, Вирсавее и селата му,
{11:28} в Сиклаг, Мекона и селата му,
{11:29} в Ен-римон, Сарая, Ярмут,
{11:30} Заноя, Одолам и селата им, в Лахис и полетата му, и в Азика и селата му. Така се заселиха от Вирсавее до Еномовата долина.
{11:31} А Вениаминовите синове се заселиха от Гава нататък, в Михмас, Гайя, Ветил и селата му,
{11:32} в Анатот, Ноб, Анания,
{11:33} Асора, Рама, Гетаим,
{11:34} Адид, Севоим, Невалат,
{11:35} Лод, Оно и в долината на дърводелците.
{11:36} А някои отреди от левитите се заселиха в Юда и във Вениамин.
{i12:1} Родословията на свещениците и левитите
{12:1} А ето свещениците и левитите, които излязоха със Зоровавел, Салатииловия син, и с Исус: Сарайя, Йеремия, Ездра,
{12:2} Амария, Малух, Хатус,
{12:3} Сехания, Реум, Меримот,
{12:4} Идо, Ганатон, Авия,
{12:5} Миамин, Маадия, Велга,
{12:6} Семая, Йоярив, Едайя,
{12:7} Салу, Амок, Хелкия и Едайя. Тези бяха началниците на свещениците и на братята им в дните на Исус.
{12:8} А левитите: Исус, Вануй, Кадмиил, Серевия, Юда и Матания, който заедно с братята си беше над пеенето.
{12:9} А Ваквукия и Уний, братята им, бяха срещу тях в стражите.
{12:10} И Исус роди Йоаким, а Йоаким роди Елиасив, а Елиасив роди Йодай,
{12:11} а Йодай роди Йонатан, а Йонатан роди Ядуя.
{12:12} А в дните на Йоаким свещениците, които бяха и началници на бащини домове, бяха: началник на бащиния дом на Серайя - Мерайя; на Йеремия - Анания;
{12:13} на Ездра - Месулам; на Амария - Йоанан;
{12:14} на Мелиху - Йонатан; на Севания - Йосиф;
{12:15} на Харим - Адна; на Мерайот - Хелкай;
{12:16} на Идо - Захария; на Ганатона - Месулам;
{12:17} на Авия - Зехрий; на Миниамин, от Моадия - Фелтай;
{12:18} на Велга - Самуа; на Семая - Йонатан;
{12:19} на Йоярив - Матенай; на Едайя - Озий;
{12:20} на Салая - Калай; на Амок - Евер;
{12:21} на Хелкия - Асавия; и на Едайя - Натанаил.
{12:22} В дните на Елиасив, Йодай, Йоанан и Ядуя левитите бяха записани за началници на бащини домове; също и свещениците през царуването на персиеца Дарий.
{12:23} Левитите, които бяха началници на бащини домове, бяха записани в Книгата на летописите, дори до дните на Йоанан, Елиасивовия син.
{12:24} А началниците на левитите бяха: Асавия, Серевия и Исус, Кадмииловият син, с братята им срещу тях, назначени да хвалят и песнословят според заповедта на Божия човек Давид, ответно едни срещу други.
{12:25} Матания, Ваквукия, Авдий, Месулам, Талмон и Акув бяха вратари и пазеха стражата на складовете при портите.
{12:26} Тези бяха в дните на Йоаким, син на Исус, син на Йоседек, и в дните на областния управител Неемия, и на свещеника Ездра, книжника.
{i12:27} Освещаване на градската стена на Йерусалим
{12:27} И при освещаването на йерусалимската стена потърсиха левитите по всичките им места, за да ги доведат в Йерусалим да празнуват освещението с веселие, със славословия и песни, с кимвали, псалтири и арфи.
{12:28} И така, дружните певци се събраха - както от йерусалимската околност, така и от нетофатските села,
{12:29} от Вет-галгал и от селата на Гава и Азмавет; защото певците си бяха съградили села около Йерусалим.
{12:30} А свещениците и левитите, като очистиха себе си, очистиха и народа, портите и стената.
{12:31} Тогава изкачих Юдейските началници на стената и определих два големи хора хвалители: единият отиваше в шествие надясно върху стената, към портата на бунището;
{12:32} и след тях вървяха Осайя и половината от Юдейските първенци,
{12:33} и Азария, Ездра, Меулам,
{12:34} Юда, Вениамин, Семая и Йеремия,
{12:35} и някои от синовете на свещениците с тръби: Захария, син на Йонатан, син на Семая, син на Матания, син на Михей, син на Закхур, син на Асаф,
{12:36} и братята му: Семая, Азареил, Милалай, Гилалай, Маай, Натанаил, Юда и Ананий, с музикалните инструменти на Божия човек Давид; и книжникът Ездра им беше начело.
{12:37} При портата на извора те се изкачиха направо пред себе си по стъпалата на Давидовия град, където стената се възвисява над Давидовата къща, чак до портата на водата към изток.
{12:38} А другият хор хвалители вървеше в противоположна посока, и аз след тях, също и половината от народа, по стената, край кулата на пещите и по широката стена,
{12:39} и над Ефремовата порта, и над старата порта, и над рибната порта, и край кулата Ананеил, и край кулата Мея, до овчата порта, докато застанаха в портата на стражата.
{12:40} Така двете отделения хвалители застанаха в Божия дом; и аз и половината от видните мъже с мен,
{12:41} и свещениците Елиаким, Маасия, Миниамин, Михей, Елиоинай, Захария и Анания, с тръби,
{12:42} както и Маасия, Семая, Елеазар, Озий, Йоанан, Малхия, Елам и Езер. И певците запяха със силен глас, с Езрайя за водител.
{12:43} И в същия ден принесоха големи жертви и се развеселиха, защото Бог ги развесели много; още жените и децата се развеселиха; така че увеселението на Йерусалим се разчу надалеч.
{12:44} В същия ден бяха определени и хора над стаите за складове, за приносите, за първите плодове и за десятъците, за да събират в тях от полетата на градовете дяловете, узаконени за свещениците и левитите; защото Юдея се радваше поради свещениците и левитите, които служеха.
{12:45} Защото те и певците, и вратарите пазеха заръчаното от Бога си и заръчаното за очистването според заповедта на Давид и сина му Соломон.
{12:46} Защото отдавна, в дните на Давид и Асаф, имаше главни певци и пеения за хвала и благодарение на Бога.
{12:47} И в дните на Зоровавел, и в дните на Неемия целият Израел даваха определените за всеки ден дялове на певците и на вратарите; те посвещаваха даровете си на левитите, а левитите посвещаваха на Аароновите потомци.
{i13:1} Реформите на Неемия
{13:1} В същия ден, като четяха Моисеевата книга и народът слушаше, в нея се намери писано, че амонците и моавците не трябва никога да влизат в Божието общество,
{13:2} защото не посрещнаха израелтяните с хляб и вода, а наеха против тях Валаам, за да ги прокълне; обаче нашият Бог обърна проклятията в благословение.
{13:3} И като чуха закона, отлъчиха от Израел всички чужденци, смесени с него.
{13:4} А въпреки това свещеник Елиасив, който надзираваше стаите на дома на нашия Бог, като беше сродник на Товия,
{13:5} приготви за него голяма стая, където преди слагаха хлебните приноси, ливана, вещите и десятъците от житото, от виното и от дървеното масло, които бяха определени за левитите, за певците и за вратарите, също и приносите за свещениците.
{13:6} Но когато ставало всичко това, аз не бях в Йерусалим; защото в тридесет и втората година на вавилонския цар Артаксеркс отидох при царя. И след известно време, като измолих позволение от царя,
{13:7} пак дойдох в Йерусалим и научих за злото, което Елиасив беше направил относно Товия, като приготвил за него стая в дворовете на Божия дом.
{13:8} И ми стана много мъчно; затова изхвърлих вън от стаята цялата покъщнина на Товия.
{13:9} Тогава заповядах и очистиха стаите, и пак внесох там вещите на Божия дом, хлебните приноси и ливана.
{13:10} После забелязах, че дяловете на левитите не им били давани, така че левитите и певците, които вършеха работата на служенето, бяха побегнали всеки в селото си.
{13:11} Тогава изобличих по-главните мъже, като казах: Защо е изоставен Божият дом? И събрах побегналите служители и ги поставих на мястото им.
{13:12} Тогава цяла Юдея донесе в складовете десятъка от житото, от виното и от дървеното масло.
{13:13} И поставих за пазачи на складовете свещеник Селемия и секретаря Садок и от левитите Федайя, и при тях Анан, син на Закхур, син на Матания, защото се смятаха за верни; и работата им беше да раздават на братята си.
{13:14} Помни ме, Боже мой, за това и не заличавай добрините, които сторих за дома на моя Бог и за службата при Него.
{13:15} През онези дни видях неколцина в Юдея, че в събота тъпчеха грозде в лина, внасяха снопи и товареха на осли вино, грозде, смокини и всякакви товари, които докарваха в Йерусалим в съботен ден; и аз заявих против тях, когато така продаваха храна.
{13:16} Също и тиряните, които живееха в града, донасяха риби и всякакви стоки и продаваха в събота на юдеите и в Йерусалим.
{13:17} Тогава изобличих Юдейските благородни, като им казах: Какво е това зло, което правите, като осквернявате съботния ден?
{13:18} Не постъпиха ли така бащите ви, така че нашият Бог докара всичкото това зло на нас и на този град? А пък вие умножавате гнева върху Израел, като осквернявате съботата.
{13:19} Затова, когато започна да мръква в йерусалимските порти преди съботата, заповядах да се затворят вратите и заповядах да не се отварят до след съботата; и поставих на портите неколцина от моите слуги, за да не се внася никакъв товар в съботен ден.
{13:20} Тогава един-два пъти търговците и продавачите на всякакви стоки пренощуваха вън от Йерусалим.
{13:21} И така, аз заявих против тях, като им казах: Защо нощувате пред стената? Ако повторите, ще сложа ръка на вас. Оттогава не дойдоха вече в събота.
{13:22} И заповядах на левитите да се очистват и да идват да пазят портите, за да освещават съботния ден. Помни ме, Боже мой, и за това и се смили над мене според голямата Си милост.
{13:23} После в онези дни видях юдеите, които бяха взели жени азотки, амонки и моавки,
{13:24} чиито деца говореха половин азотски, не знаеха юдейски, а говореха на езика на всеки от тези народи.
{13:25} Изобличих ги, проклех ги, бих неколцина от тях, оскубах им космите и ги заклех в Бога, като казах: Да не давате дъщерите си на синовете им и да не вземате от техните дъщери за синовете си или за себе си.
{13:26} Не съгреши ли така Израелевият цар Соломон? Ако и да не е имало между много народи цар, подобен на него, който беше възлюбен от своя Бог и когото Бог направи цар над целия Израел, но и него чужденките жени накараха да съгреши.
{13:27} А ние да позволим ли на вас да вършите цялото това голямо зло, да ставате престъпници против нашия Бог, като вземате чужденки жени?
{13:28} И един от синовете на Йодай, син на първосвещеника Елиасив, беше зет на оронеца Санавалат; затова го изпъдих от мене.
{13:29} Спомни си за тях, Боже мой, защото са осквернили свещенството и завета на свещенството и левитите.
{13:30} Така ги очистих от всички чужденци и определих отреди за свещениците и левитите, за всеки работата му;
{13:31} наредих и за приноса на дърва в определени времена, и за първите плодове. Помни ме, Боже мой, за добро.
