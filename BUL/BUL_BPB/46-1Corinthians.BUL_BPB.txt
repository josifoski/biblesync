{i1:1} Разделение в църквата на Коринт
{1:1} Павел, с Божията воля призован да бъде апостол на Исус Христос, и брат Состен,
{1:2} до Божията църква, която е в Коринт, до осветените в Христос Исус, призовани да бъдат светии, заедно с всички, които призовават на всяко място името на Исус Христос, нашия Господ, Който е и техен, и наш:
{1:3} Благодат и мир да бъде на вас от Бога, нашия Отец, и от Господ Исус Христос.
{1:4} Винаги благодаря на моя Бог заради вас за Божията благодат, която ви е била дадена в Христос Исус,
{1:5} че се обогатихте чрез Него във всичко, в пълна сила да говорите за Него
{1:6} (по който начин се потвърди свидетелстването за Христос между вас),
{1:7} така че вие не оставате назад в никоя дарба, като чакате явяването на нашия Господ Исус Христос,
{1:8} Който и докрай ще ви утвърждава, за да бъдете безупречни в деня на нашия Господ Исус Христос.
{1:9} Верен е Бог, чрез Когото сте били призовани в общението на Неговия Син Исус Христос, нашия Господ.
{1:10} Моля ви се, братя, заради името на нашия Господ Исус Христос, всички да говорите в съгласие и да няма раздори между вас, а да бъдете съвършено съединени в един ум и в една мисъл.
{1:11} Защото някои от Хлоините домашни ми откриха за вас, братя мои, че помежду ви имало разпри.
{1:12} С това искам да кажа, че всеки от вас казва: Аз съм Павлов; а аз - Аполосов; а аз - Кифов; а пък аз - Христов.
{1:13} Нима се е разделил Христос? Павел ли бе разпънат за вас? Или в Павловото име се кръстихте?
{1:14} Благодаря на Бога, че не съм кръстил никого от вас, освен Крисп и Гай,
{1:15} да не би да каже някой, че сте били кръстени в мое име.
{1:16} Кръстих още и дома на Стефаний; освен тези, не помня да съм кръстил някой друг.
{1:17} Защото Христос не ме е пратил да кръщавам, но да проповядвам благовестието; не с мъдри думи, да не се лиши Христовият кръст от значението си.
{i1:18} Христос е Божията мъдрост и сила
{1:18} Защото словото на кръста е безумие за тези, които погиват; а за нас, които се спасяваме, то е Божия сила.
{1:19} Понеже е писано: "Ще унищожа мъдростта на мъдрите и разума на разумните ще отхвърля."
{1:20} Къде е мъдрият? Къде е книжникът? Къде е участникът в разискванията на този век? Не обърна ли Бог в глупост светската мъдрост?
{1:21} Защото, понеже в Божията мъдра наредба светът с мъдростта си не позна Бога, благоволи Бог чрез глупостта на това, което се проповядва, да спаси вярващите.
{1:22} Понеже юдеите искат знамения, а гърците търсят мъдрост;
{1:23} а ние проповядваме разпънатия Христос, за юдеите - съблазън, а за езичниците - глупост;
{1:24} но за самите призвани, и юдеи, и гърци, Христос, Божия сила и Божия премъдрост.
{1:25} Защото Божието глупаво е по-мъдро от човеците и Божието немощно е по-силно от човеците.
{1:26} Понеже, братя, вижте какви сте вие, призваните, че между вас няма мнозина мъдри според човеците, нито мнозина силни, нито мнозина благородни.
{1:27} Но Бог избра глупавите неща на света, за да посрами мъдрите; Бог избра също така немощните неща на света, за да посрами силните;
{1:28} още и долните и презрените неща на света избра Бог. Да! И онези, които ги няма, за да унищожи тези, които ги има,
{1:29} за да не се похвали никое създание пред Бога.
{1:30} А от Него сте вие в Христос Исус, Който стана за нас мъдрост от Бога и правда, и освещение, и изкупление;
{1:31} така че, както е писано, "който се хвали, с Господа да се хвали".
{i2:1} Проповед с дух и сила
{2:1} И аз, братя, когато дойдох при вас, не дойдох с превъзходно говорене или мъдрост да ви известя Божията тайна;
{2:2} защото бях решил да не зная между вас нищо друго, освен Исус Христос, и то Христос разпънат.
{2:3} Аз бях немощен между вас, страхувах се и много треперех.
{2:4} И говоренето ми, и проповядването ми не ставаха с убедителните думи на мъдростта, а с доказателство от Дух и сила;
{2:5} за да бъде вярването ви основано не на човешка мъдрост, а на Божията сила.
{i2:6} Откриване на Божията мъдрост чрез Святия Дух
{2:6} Обаче ние поучаваме мъдрост между съвършените, ала не мъдрост от този век, нито от властниците на този век, които преминават;
{2:7} а поучаваме Божията тайнствена премъдрост, която е била скрита, която е била предопределена от Бога преди вековете да ни докарва слава.
{2:8} Никой от властниците на този век не я е познал; защото, ако я бяха познали, не биха разпънали Господа на славата.
{2:9} А според както е писано: "Каквото око не е видяло и ухо не е чуло, и на човешко сърце не е идвало, всичко това е приготвил Бог за тези, които Го обичат."
{2:10} А на нас Бог откри това чрез Духа; понеже Духът издирва всичко, даже и Божиите дълбочини.
{2:11} Защото кой човек знае какво има в човека освен духа на човека, който е в Него? Така и никой не знае какво има у Бога, освен Божия Дух.
{2:12} А ние получихме не духа на света, а Духа, Който е от Бога, за да познаем това, което Бог е благоволил да ни подари;
{2:13} което и възвестяваме не с думи, научени от човешка мъдрост, а с думи, научени от Духа, като поясняваме духовните неща на духовните човеци.
{2:14} Но естественият човек не възприема това, което е от Божия Дух, защото за него е глупост; и не може да го разбере, понеже то се изпитва духовно.
{2:15} Но духовният човек изпитва всичко; а него никой не изпитва.
{2:16} Защото: "Кой е познал ума на Господа, за да може да Го научи?" А ние имаме ум Христов.
{i3:1} Апостолите - сътрудници на Бога
{3:1} И аз, братя, не можах да говоря на вас като на духовни, а като на плътски, като на невръстни в Христос.
{3:2} С мляко ви храних, не с твърда храна; защото още не можехте да я приемете, а и сега още не можете.
{3:3} Понеже и досега сте плътски; защото докато има между вас завист и разпри, не сте ли плътски и не постъпвате ли по човешки?
{3:4} Защото когато един казва: Аз съм Павлов, а друг: Аз съм Аполосов, не сте ли като човеци слаби?
{3:5} Тогава какво е Аполос и какво е Павел? Те са служители, чрез които повярвахте, и то както Господ е дал на всеки от тях.
{3:6} Аз насадих, Аполос напои, но Господ прави да расте.
{3:7} И така, нито който сади, е нещо, нито който напоява, а Господ, Който прави да расте.
{3:8} При това този, който сади, и този, който напоява, са равни, обаче всеки според своя труд ще получи своята награда;
{3:9} защото сме съработници на Бога, като вие сте Божия нива, Божие здание.
{3:10} Според дадената ми Божия благодат като изкусен строител аз положих основа; а друг гради на нея. Но всеки нека внимава как гради на нея.
{3:11} Защото никой не може да положи друга основа освен положената, която е Исус Христос.
{3:12} И ако някой гради на основата злато, сребро, скъпоценни камъни, дърва, сено, слама,
{3:13} на всеки работата ще стане явна каква е; защото Господният ден ще я изяви, понеже тя чрез огън се открива; и самият огън ще изпита каква е работата на всекиго.
{3:14} Този, на когото работата, която е градил, устои, ще получи награда.
{3:15} А този, на когото работата изгори, ще претърпи загуба; а сам той ще се избави, но като през огън.
{3:16} Не знаете ли, че сте храм на Бога и че Божият Дух живее във вас?
{3:17} Ако някой оскверни Божия храм, него Бог ще развали; защото Божият храм е свят, а този храм сте вие.
{3:18} Никой да не се лъже. Ако някой между вас мисли, че е мъдър според този век, нека стане глупав, за да бъде мъдър.
{3:19} Защото мъдростта на този свят е глупост пред Бога, понеже е писано: "Улавя мъдрите в лукавството им";
{3:20} и пак: "Господ знае, че разсъжденията на мъдрите са суетни."
{3:21} Затова никой да не се хвали с човеците. Защото всичко е ваше:
{3:22} било Павел или Аполос, или Кифа, или светът, или животът, или смъртта, или сегашното, или бъдещето, всичко е ваше;
{3:23} а вие сте Христови, а Христос - Божий.
{i4:1} Примерът на апостолите
{4:1} Така всеки човек да ни смята за Христови служители и настойници на Божиите тайни.
{4:2} А това, което тук се изисква от настойниците, е всеки да се намери верен.
{4:3} А за мен е твърде малко нещо да бъда съден от вас или от човешки съд; даже аз не съдя сам себе си.
{4:4} Защото, при все че съвестта ми в нищо не ме изобличава, пак с това не съм оправдан; защото Господ е, Който ще ме съди.
{4:5} Затова недейте съди нищо преждевременно, докато не дойде Господ, Който ще извади на светло скритото в тъмнината и ще изяви намеренията на сърцата; и тогава всеки ще получи своята похвала от Бога.
{4:6} И това, братя, отнесох към себе си и към Аполос заради вас, за да се научите чрез нас да не мъдрувате повече от писаното и така никой от вас да не се гордее с някого пред друг.
{4:7} Защото кой те прави да се отличаваш от другите? И какво имаш, което да не си получил? Но ако си го получил, защо се хвалиш, като че не си го получил?
{4:8} Сити сте вече, обогатихте се вече, царувате, и то без нас. И дано царувате, че и ние да царуваме заедно с вас;
{4:9} защото, струва ми се, че Бог изложи нас, апостолите, най-последни, като човеци, осъдени на смърт; защото станахме за показ на света - на ангели и на човеци;
{4:10} ние - безумни заради Христос, а вие - разумни в Христос, ние - слаби, а вие - силни, вие - славни, а ние - опозорени.
{4:11} Ние до този час гладуваме и жадуваме, и сме голи, бити сме и се скитаме,
{4:12} трудим се, като работим със своите ръце; като ни хулят - благославяме; като ни гонят - постоянстваме;
{4:13} като ни злословят - умоляваме; станахме до днес като измет на света, измет на всичко.
{4:14} Не пиша това, за да ви посрамя, но да ви увещая като възлюбени мои чеда.
{4:15} Защото ако бихме имали и десетки хиляди наставници в Христос, пак много бащи нямате; понеже аз ви родих в Христос Исус чрез благовестието.
{4:16} Затова ви се моля, бъдете мои подражатели.
{4:17} Поради тази причина ви пратих Тимотей, който е мое възлюбено и вярно чедо в Господа; той ще ви напомни моите пътища в Христос, такива пътища, каквито поучавам навсякъде във всяка църква.
{4:18} Но някои се възгордяха, като че нямаше да дойда при вас.
{4:19} Но ако е Господнята воля, аз скоро ще дойда при вас и ще изпитам - не думите, а силата на тези, които са се възгордели.
{4:20} Защото Божието царство не се състои в думи, а в сила.
{4:21} Какво искате? С тояга ли да дойда при вас или с любов и кротък дух?
{i5:1} Осъждане на безнравствеността
{5:1} Дори се чува, че между вас имало блудство, и то такова блудство, каквото не се споменава дори между езичниците, именно, че един от вас има бащината си жена.
{5:2} И вие сте се възгордели, вместо да скърбите, за да се отлъчи от вас този, който е направил това нещо.
{5:3} Затова пък аз, ако и да не съм телесно при вас, но с духа си съм при вас и осъдих вече, в името на нашия Господ Исус, онзи, който е извършил това, като че ли съм при вас
{5:4} (като се събра моят дух заедно с вас с властта на нашия Господ Исус),
{5:5} да предадем такъв човек на Сатана за погубване на плътта му, за да се спаси духът му в деня на Господ Исус.
{5:6} Хвалбата ви не е добра. Не знаете ли, че малко квас заквасва цялото тесто?
{5:7} Очистете стария квас, за да бъдете ново тесто, тъй като сте безквасни; защото и Христос, нашата Пасха, беше заклан за нас.
{5:8} Затова нека празнуваме - не със стар квас, нито с квас от злоба и нечестие, а с безквасни хлябове от искреност и истина.
{5:9} Писах ви в посланието си да не се събирате заедно с блудници,
{5:10} не че съм искал да кажа за блудниците на този свят или за сребролюбците и грабителите, или за идолопоклонниците, понеже тогава би трябвало да излезете от света.
{5:11} Но в действителност ви писах да не се събирате с никого, който се нарича брат, ако е блудник или сребролюбец, или идолопоклонник, или грабител, с такъв даже да не ядете заедно.
{5:12} Защото каква работа имам да съдя външните човеци? Не съдите ли вие вътрешните,
{5:13} докато външните Бог съди? Отлъчете нечестивия човек отсред вас.
{i6:1} Християните и езическите съдилища
{6:1} Когато някой от вас има нещо против друг, смее ли да се съди пред неправедните, а не пред светиите?
{6:2} Или не знаете, че светиите ще съдят света? И ако вие ще съдите света, не сте ли достойни да съдите за най-малките неща?
{6:3} Не знаете ли, че ние ще съдим ангели? А колко повече житейски работи.
{6:4} Тогава, ако имате житейски тъжби, поставяте ли за съдии онези, които от църквата се смятат за нищо?
{6:5} Казвам това, за да ви направя да се засрамите. Истина ли е, че няма между вас нито един мъдър човек, който би могъл да отсъди между братята си,
{6:6} а брат с брат се съди, и то пред невярващите?
{6:7} Даже преди всичко е голям недостатък у вас, че имате тъжби помежду си. Защо по-добре не оставате онеправдани? Защо по-добре да не бъдете ограбени?
{6:8} А, напротив, вие сами онеправдавате и ограбвате, и то братя.
{6:9} Или не знаете, че неправедните няма да наследят Божието царство? Не се заблуждавайте. Нито блудниците, нито идолопоклонниците, нито прелюбодейците, нито прелъстителите на юноши, нито хомосексуалистите,
{6:10} нито крадците, нито сребролюбците, нито пияниците, нито хулителите, нито грабителите ще наследят Божието царство.
{6:11} И такива бяха някои от вас; но вие измихте себе си от такива неща, но се осветихте, но се оправдахте в името на Господ Исус Христос и в Духа на нашия Бог.
{i6:12} Призив за нравствена чистота
{6:12} Всичко ми е позволено, ала не всичко е полезно; всичко ми е позволено, но не искам да съм обладан от нищо.
{6:13} Храната е за стомаха и стомахът е за храната; но Бог ще унищожи и него, и нея. А тялото не е за блудодеяние, но за Господа, и Господ е за тялото,
{6:14} а Бог, Който е възкресил Господа, ще възкреси и нас със силата Си.
{6:15} Не знаете ли, че вашите тела са части на Христос? И така, да отнема ли от Христос частите Му и да ги направя части на блудница? Да не бъде!
{6:16} Или не знаете, че който се сношава с блудница, е едно тяло с нея? Защото казва: "Двамата ще бъдат една плът."
{6:17} Но който се съединява с Господа, е един дух с Него.
{6:18} Бягайте от блудство. Всеки друг грях, който би направил човек, е вън от тялото; но който блудства, съгрешава против своето собствено тяло.
{6:19} Или не знаете, че вашето тяло е храм на Святия Дух, Който е във вас, Когото имате от Бога? И вие не сте свои си,
{6:20} защото сте били купени с цена; затова прославете Бога с телата си и с душите си, които са Божии.
{i7:1} Брак и безбрачие
{7:1} А относно това, което ми писахте: Добре е човек да не се докосва до жена.
{7:2} Но за да се избягва блудството, нека всеки мъж има своя жена и всяка жена да има свой мъж.
{7:3} Мъжът нека има с жената дължимото към нея сношение; подобно и жената с мъжа.
{7:4} Жената не владее своето тяло, а мъжът; така и мъжът не владее своето тяло, а жената.
{7:5} Не се лишавайте един друг от съпружеско сношение, освен ако бъде по съгласие за малко време, за да се предавате на молитва, и пак бъдете заедно, да не би Сатана да ви изкушава чрез вашата невъзможност да се въздържате.
{7:6} Но това казвам като позволение, а не като заповед.
{7:7} Обаче бих желал всички човеци да бъдат, какъвто съм аз. Но всеки има свой особен дар от Бога - един така, а друг иначе.
{7:8} А на неженените и вдовиците казвам: Добро е за тях, ако си останат такива, какъвто съм и аз.
{7:9} Но ако не могат да се въздържат, нека се женят, защото по-добре е да се женят, отколкото да се разпалват в страст.
{i7:10} Заповед против развода
{7:10} А на женените заръчвам, и то не аз, а Господ: Жена да не оставя мъжа си
{7:11} (но ако го остави, нека остане неомъжена или нека се помири с мъжа си); и мъж да не напуска жена си.
{7:12} А на другите казвам аз, не Господ: Ако някой брат има невярваща жена и тя е съгласна да живее с него, да не я напуска.
{7:13} И жена, която има невярващ мъж и той е съгласен да живее с нея, да не напуска мъжа си.
{7:14} Защото невярващият мъж се освещава чрез жената и невярващата жена се освещава чрез брата, своя мъж, иначе децата ви щяха да бъдат нечисти, а сега са святи.
{7:15} Но ако невярващият напусне, нека напусне; в такива случаи братът или сестрата не са поробени под брачния закон. Бог обаче ни е призовал към мир.
{7:16} Защото откъде знаеш, жено, дали няма да спасиш мъжа си? Или откъде знаеш, мъжо, дали няма да спасиш жена си?
{i7:17} Спазване на заповедите
{7:17} Само нека всеки постъпва така, както Господ му е отделил сили, и всеки, както Бог го е призовал; и така заръчвам по всички църкви.
{7:18} Обрязан ли е бил призован някой във вярата, да не крие обрязването. Необрязан ли е бил някой призован, да не се обрязва.
{7:19} Обрязването е нищо и необрязването е нищо, но важното е пазенето на Божиите заповеди.
{7:20} Всеки нека си остава в това звание, в което е бил призован във вярата.
{7:21} В положение на роб ли си бил призован? Да не те е грижа (но ако можеш да станеш свободен, по-добре използвай случая);
{7:22} защото който е бил призован в Господа като роб, е свободен човек на Господа; така и който е бил призован като свободен човек, е роб на Христос.
{7:23} С цена сте били купени; не ставайте роби на човеци.
{7:24} Братя, всеки в каквото е бил призован във вярата, в него нека си остане с Бога.
{i7:25} Съвети към безбрачните
{7:25} Относно девиците нямам заповед от Господа; но давам мнение като един, който е получил милост от Господа да бъде верен.
{7:26} И така, поради настоящата неволя, ето какво мисля за добро, че е добре за човека да остане така, както си е.
{7:27} Вързан ли си за жена, не търси развързване. Отвързан ли си от жена, не търси жена.
{7:28} Но ако се и ожениш, не съгрешаваш; и девица ако се омъжи, не съгрешава; но такива ще имат житейски скърби, а пък аз ви жаля.
{7:29} Само това казвам, братя, че останалото време е кратко; затова и тези, които имат жени, нека бъдат, като че нямат;
{7:30} и които плачат, като че не плачат; които се радват, като че не се радват; които купуват, като че нищо не притежават;
{7:31} и които си служат със света, като че не са предани на него; защото сегашното състояние на този свят преминава.
{7:32} А аз желая вие да бъдете безгрижни. Нежененият се грижи за това, което е Господне, как да угажда на Господа;
{7:33} а жененият се грижи за това, което е световно, как да угажда на жена си.
{7:34} Също така има разлика и между жена и девица. Неомъжената се грижи за това, което е Господне, за да бъде свята и в тяло, и в дух; а омъжената се грижи за това, което е световно, как да угажда на мъжа си.
{7:35} И казвам това за ваша собствена полза, не за да ви сложа оглавник, а заради благоприличието и за да служите на Господа без отвличане на ума.
{7:36} Ако пък някой мисли, че не е неприлично да постъпва така със своята дъщеря девица, чиято цветуща възраст отминава, и ако трябва да стане това, нека прави каквото иска; не съгрешава; нека се женят.
{7:37} Но който стои твърд в сърцето си и не бива принуден, а има власт да изпълни волята си и е решил в сърцето си да държи дъщеря си, девицата, неомъжена, ще направи добре.
{7:38} Така че който омъжи дъщеря си, девицата, добре прави; а който не я омъжи, ще направи по-добре.
{7:39} Жената е вързана, докато е жив мъжът ѝ; но ако мъжът умре, свободна е да се омъжи за когото иска, само в Господа.
{7:40} Но по моето мнение по-щастлива е, ако си остане така; а мисля, че и аз имам Божия Дух.
{i8:1} За яденето на идоложертвено
{8:1} А относно идоложертвеното: Знаем, че ние всички уж имаме знание да разрешим въпроса! Но знанието възгордява, а любовта назидава.
{8:2} Ако някой мисли, че знае нещо, той още не е познал, както трябва да познава.
{8:3} Но ако някой обича Бога, той е познат от Него.
{8:4} И така, относно яденето от идоложертвеното знаем, че никакъв бог, изобразен от идол, няма на света и че няма друг Бог освен Един.
{8:5} Защото, ако и да има така наричани богове, било на небето или на земята (както има много богове и много господари),
{8:6} то за нас има само един Бог - Отец, от Когото е всичко, и ние предназначени за Него, и един Господ - Исус Христос, чрез Когото е всичко, и ние чрез Него.
{8:7} Но това знание го няма у всички; и някои, които и досега възприемат идолите според обичаите на езичниците, ядат месото като жертва на идолите; и съвестта им, като е слаба, се осквернява.
{8:8} А това, което ядем, не ни прави угодни на Бога; нито ако не ядем, губим нещо; нито ако ядем, печелим нещо.
{8:9} Но внимавайте да не би по някакъв начин тази ваша свобода да стане спънка на слабите.
{8:10} Защото ако някой види, че ти, който имаш знание, седиш на трапеза в идолско светилище, то няма ли неговата съвест, като на слаб човек, да се одързости и той да яде идоложертвено?
{8:11} И поради твоето знание слабият погива - братът, за когото е умрял Христос.
{8:12} А като съгрешавате така против братята и наранявате слабата им съвест, вие съгрешавате против Христос.
{8:13} Затова, ако това, което ям, съблазнява брат ми, аз няма да ям месо до века, за да не съблазня брат си.
{i9:1} Апостолът се отказва от правата си
{9:1} Не съм ли свободен? Не съм ли апостол? Не видях ли Исус, нашия Господ? Не сте ли вие моето дело в Господа?
{9:2} Ако на други не съм апостол, то поне на вас съм; защото в Господа вие сте печатът на моето апостолство.
{9:3} Ето моето оправдание пред тези, които изпитват поведението ми:
{9:4} Нямаме ли право да ядем и да пием за сметка на църквите?
{9:5} Нямаме ли право и ние, както другите апостоли и братята на Господа, и Кифа, да водим жена от сестрите?
{9:6} Или само аз и Варнава нямаме право да не работим за прехраната си?
{9:7} Кой войник служи някога на свои разноски? Кой насажда лозе и не яде плода му? Или кой пасе стадо и не яде от млякото на стадото?
{9:8} По човешки ли говоря това? Или не казва същото и законът?
{9:9} Защото в Моисеевия закон е писано: "Да не обвързваш устата на вола, когато вършее." За воловете ли тук се грижи Бог,
{9:10} или го казва несъмнено заради нас? Да; заради нас е писано това; защото който оре, с надежда трябва да оре; и който вършее, трябва да вършее с надежда, че ще участва в плода.
{9:11} Ако ние сме посели у вас духовното, голямо нещо ли е, ако пожънем от вас телесното?
{9:12} Ако други участват в това право над вас, не участваме ли ние повече? Обаче ние не използвахме това право, но търпим всичко, за да не причиним някакво препятствие на Христовото благовестие.
{9:13} Не знаете ли, че тези, които свещенодействат, се хранят от светилището и че тези, които служат на жертвеника, вземат дял от жертвеника?
{9:14} Така и Господ е наредил проповедниците на благовестието да живеят от благовестието.
{9:15} Но аз не съм използвал нито една от тези наредби, нито пиша това, за да се направи за мене така; защото за мен е по-добре да умра, отколкото да осуети някой моята похвала.
{9:16} Защото ако проповядвам благовестието, няма с какво да се похваля; понеже съм тласкан от неотменна необходимост; защото горко ми, ако не благовествам.
{9:17} Понеже ако върша това доброволно, имам награда, но ако е с принуждение, то само изпълнявам повереното ми настойничество.
{9:18} И така, каква е моята награда? Тази, че като проповядвам благовестието, да мога да направя благовестието безплатно, така че да не използвам напълно моето право в благовестието.
{9:19} Защото, при все че съм свободен от всички човеци, аз направих себе си роб на всички, за да придобия мнозина.
{9:20} За юдеите станах като юдеин, за да придобия юдеи; за тези, които са под закон, станах като под закон (при все че самият аз не съм под закон), за да придобия тези, които са под закон.
{9:21} За тези, които нямат закон, станах като че нямам закон (при все че не съм без закон спрямо Христос), за да придобия тези, които нямат закон.
{9:22} За слабите станах слаб, за да придобия слабите. За всички станах всичко, така че по всякакъв начин да спася неколцина.
{9:23} Всичко това върша заради благовестието, за да участвам и аз в него.
{9:24} Не знаете ли, че които тичат на игрището, всички тичат, а само един получава наградата? Така тичайте, че да я получите.
{9:25} А всеки, който се състезава, се въздържа от всичко. Те вършат това, за да получат тленен венец, а ние - нетленен.
{9:26} И така, аз така тичам, не като към нещо неизвестно; така удрям - не като че бия въздуха;
{9:27} но уморявам тялото си и го поробвам, да не би като съм проповядвал на другите, самият аз да стана неодобрен.
{i10:1} Предпазване от идолопоклонство
{10:1} Защото, братя, желая да знаете, че макар да са били бащите ни всички под облака и всички да са минали през морето,
{10:2} и в облака, и в морето всички да са били кръстени в Моисей,
{10:3} и всички да са яли от същата духовна храна,
{10:4} и всички да са пили от същото духовно питие (защото пиеха от една духовна канара, която ги придружаваше; и тази канара беше Христос),
{10:5} пак в повечето от тях Бог не благоволи; затова ги повали с мор в пустинята.
{10:6} А в тези неща те ни станаха поучителен пример, за да не пожелаваме страстно злото, както те го пожелаваха.
{10:7} Не бъдете идолопоклонници, както някои от тях, според писаното: "Народът седна да яде и да пие и стана да играе."
{10:8} Нито да блудстваме, както блудстваха някои от тях и паднаха в един ден двадесет и три хиляди души.
{10:9} Нито да изпитваме Господа, както някои от тях Го изпитаха и погинаха от змиите.
{10:10} Нито роптайте, както възроптаха някои от тях и бяха поразени от погубителя.
{10:11} А всичко това им се случи за пример и се написа за поука за нас, върху които са дошли последните времена.
{10:12} Затова който мисли, че стои, нека внимава да не падне.
{10:13} Никакво изпитание не ви е постигнало освен това, което може да носи човек; но верен е Бог, Който няма да ви остави да бъдете изпитани повече, отколкото ви е силата, а заедно с изпитанието ще даде и изходен път, така че да можете да го издържите.
{10:14} Затова, възлюбени мои, бягайте от идолопоклонството.
{10:15} Говоря като на разумни човеци; сами вие съдете за това, което казвам.
{10:16} Чашата, която бе благословена и която ние благославяме, не е ли това, да имаме общение в Христовата кръв? Хлябът, който пречупваме, не е ли да имаме общение в Христовото тяло?
{10:17} Защото ние, ако и да сме мнозина, сме един хляб, едно тяло, понеже всички в единия хляб участваме.
{10:18} Вижте Израел по плът: тези, които ядат жертвите, нямат ли общение в жертвеника? Тогава какво?
{10:19} Казвам ли аз, че идоложертвеното е нещо или че идолът е нещо? Не.
{10:20} Но казвам, че онова, което жертват езичниците, жертват го на бесовете, а не на Бога; но аз не желая вие да имате общение с бесовете.
{10:21} Не можете да пиете Господнята чаша и бесовската чаша; не можете да участвате в Господнята трапеза и в бесовската трапеза.
{10:22} Или искаме да подбудим Господа към ревност? Ние по-силни ли сме от Него?
{i10:23} Свободата на християнина
{10:23} Всичко е позволено, но не всичко е полезно; всичко е позволено, но не всичко е назидателно.
{10:24} Никой да не търси своята лична полза, но всеки - ползата на другия.
{10:25} Всичко, което се продава в месарницата, яжте, без да го изпитвате заради съвестта си;
{10:26} защото "Господня е земята и всичко, което има в нея".
{10:27} Ако някой от невярващите ви покани на угощение и вие желаете да отидете, яжте каквото сложат пред вас, без да го изпитвате заради съвестта си.
{10:28} Но ако някой ви каже: Това е било принесено в жертва, не яжте, заради този, който ви е известил, и заради съвестта:
{10:29} съвест, казвам, не твоята, а на другия. (Понеже защо да се съди моята свобода от чужда съвест?
{10:30} Ако аз с благодарение на Бога участвам в яденето, защо да ме злословят за онова, за което благодаря?)
{10:31} И така, ядете ли, пиете ли, вършите ли нещо, всичко вършете за Божията слава.
{10:32} Не ставайте съблазън нито на юдеи, нито на гърци, нито на Божията църква;
{10:33} както и аз угаждам на всички във всичко, като търся не своята полза, но ползата на мнозина, за да се спасят.
{i11:1} Жените на богослужение
{11:1} Бъдете подражатели на мене, както съм и аз на Христос.
{11:2} За ваша похвала е, че ме помните за всичко, като държите преданията така, както ви ги предадох.
{11:3} Но желая да знаете, че глава на всеки мъж е Христос, а глава на жената е мъжът, глава пък на Христос е Бог.
{11:4} Всеки мъж, който се моли или пророкува с покрита глава, засрамва главата си.
{11:5} А всяка жена, която се моли или пророкува гологлава, засрамва главата си, защото това е едно и също, като да е с бръсната глава.
{11:6} Защото която жена не се покрива, нека остриже и косата си. Но ако е срамно за жена да си стриже косата или да си бръсне главата, то нека се покрива.
{11:7} Защото мъжът не трябва да си покрива главата, понеже е образ и слава на Бога; а жената е слава на мъжа.
{11:8} (Защото мъжът не е от жената, а жената е от мъжа;
{11:9} понеже мъжът не беше създаден за жената, а жената за мъжа.)
{11:10} Затова жената е длъжна да има на главата си белег на власт заради ангелите.
{11:11} (Обаче нито жената е без мъжа, нито мъжът без жената в Господа;
{11:12} защото както жената е от мъжа, така и мъжът е чрез жената; а всичко е от Бога.)
{11:13} Сами в себе си съдете: Прилично ли е жената да се моли на Бога гологлава?
{11:14} Не ви ли учи и самото естество, че ако мъж оставя косата си да расте, това е позор за него,
{11:15} но ако жена оставя косата си да расте, това е слава за нея, защото косата ѝ е дадена за покривало?
{11:16} Но ако някой мисли да влиза в пререкания за това - ние нямаме такъв обичай, нито Божиите църкви.
{i11:17} Подобаващо участие в Господнята вечеря и общите трапези
{11:17} А като ви заръчвам следното, не ви хваля, защото се събирате не за по-добро, а за по-лошо.
{11:18} Защото, първо, слушам, че когато се събирате в църква, ставали разделения помежду ви (и отчасти вярвам в това;
{11:19} защото е нужно да има и разцепление между вас, за да стане явно кои са одобрените помежду ви).
{11:20} И така, когато така се събирате заедно, не е възможно да ядете Господнята вечеря,
{11:21} защото на яденето всеки бърза да вземе своята вечеря преди другите; и така един остава гладен, а друг се напива.
{11:22} Какво! Къщи ли нямате, където да ядете и пиете? Или презирате Божията църква и засрамвате тези, които нямат нищо? Какво да ви кажа? Да ви похваля ли за това? Няма да ви похваля.
{11:23} Защото аз от Господа приех това, което ви и предадох, че Господ Исус през нощта, когато беше предаден, взе хляб
{11:24} и като благодари, разчупи и каза: Това е Моето тяло, което е разчупено за вас; това правете за Мое възпоменание.
{11:25} Така взе и чашата след вечерята и каза: Тази чаша е Новият завет в Моята кръв; това правете всеки път, когато пиете, за Мое възпоменание.
{11:26} Защото всеки път, когато ядете този хляб и пиете тази чаша, възвестявате смъртта на Господа, докато дойде Той.
{11:27} Затова който яде хляба или пие Господнята чаша недостойно, ще бъде виновен за грях против тялото и кръвта на Господа.
{11:28} Но да изпитва човек себе си и така да яде от хляба и да пие от чашата;
{11:29} защото който яде и пие, без да разпознава Господнето тяло, той яде и пие осъждане за себе си.
{11:30} Поради тази причина мнозина между вас са слаби и болнави, а доста са и починали.
{11:31} Но ако разпознавахме сами себе си, нямаше да бъдем съдени.
{11:32} А когато биваме съдени от Господа, с това се наказваме, за да не бъдем осъдени заедно със света.
{11:33} Затова, братя мои, когато се събирате да ядете, чакайте се един друг.
{11:34} Ако някой е гладен, нека яде у дома си, за да не бъде събирането ви за осъждане. А останалите работи ще ги наредя, когато дойда.
{i12:1} Даровете на Святия Дух
{12:1} При това, братя, желая да разбирате и за духовните дарби.
{12:2} Вие знаете, че когато бяхте езичници, се отвличахте към немите идоли, както и да ви водеха.
{12:3} Затова ви известявам, че никой, като говори с Божия Дух, не казва: Да бъде проклет Исус! И никой не може да нарече Исус Господ, освен със Святия Дух.
{12:4} Дарбите са различни, но Духът е същият.
{12:5} Службите са различни, но Господ е същият.
{12:6} Различни са и действията, но Бог е същият, Който върши всичко във всички човеци.
{12:7} А на всеки се дава проявяването на Духа за обща полза.
{12:8} Защото на един се дава чрез Духа да говори с мъдрост, а на друг - да говори със знание чрез същия Дух,
{12:9} на друг - вяра чрез същия Дух, а пък на друг - изцелителни дарби чрез единия Дух;
{12:10} на друг - да върши велики дела, а на друг - да пророкува; на друг - да разпознава духовете; на друг - да говори разни езици; а пък на друг - да тълкува езици.
{12:11} А всичко това се върши от един и същи Дух, Който разделя на всеки поотделно, както иска.
{i12:12} Едно тяло, съставено от много части
{12:12} Защото както тялото е едно, а има много части, и всички части на тялото, ако и да са много, пак са едно тяло, така е и Христос.
{12:13} Защото всички ние, било юдеи или гърци, било роби или свободни, се кръстихме в един Дух да съставляваме едно тяло и всички с един Дух се напоихме.
{12:14} Защото тялото не се състои от една част, а от много.
{12:15} Ако кажеше кракът: Понеже не съм ръка, не съм от тялото, това не го прави да не е от тялото.
{12:16} И ако каже ухото: Понеже не съм око, не съм от тялото, това не го прави да не е от тялото.
{12:17} Ако цялото тяло беше око, къде щеше да е слухът? Ако цялото беше слух, къде щеше да е обонянието?
{12:18} Но сега Бог е поставил частите, всяка една от тях, в тялото, както Му е било угодно.
{12:19} И пак, ако те бяха всички една част, къде щеше да е тялото?
{12:20} Но сега те са много части, а пък едно тяло.
{12:21} И окото не може да каже на ръката: Не ми трябваш; или пък главата на краката: Не ми трябвате.
{12:22} Напротив, тези части на тялото, които се виждат да са по-слаби, са необходими;
{12:23} и тези части на тялото, които ни се виждат по-малко достойни за почит, тях обличаме с повече почит; и неблагоприличните ни части получават най-голямо благоприличие.
{12:24} А благоприличните ни части нямат нужда от това. Но Бог е сглобил тялото така, че е дал по-голяма почит на онази част, която не я притежава;
{12:25} за да няма раздор в тялото, а частите му да се грижат еднакво една за друга.
{12:26} И ако страда една част, всички части страдат с нея; или ако се слави една част, всички части се радват заедно с нея.
{12:27} А вие сте Христово тяло и поотделно - части от Него.
{12:28} И Бог е поставил някои в църквата да бъдат: първо апостоли, второ пророци, трето учители, други да правят чудеса, някои имат изцелителни дарби, други с дарби на подпомагане, на управляване, на говорене разни езици.
{12:29} Всички апостоли ли са? Всички пророци ли са? Всички учители ли са? Всички вършат ли чудеса?
{12:30} Всички имат ли изцелителни дарби? Всички говорят ли езици? Всички тълкуват ли?
{12:31} Копнейте за по-големите дарби, а при все това аз ви показвам един превъзходен път.
{i13:1} Пътят на любовта
{13:1} Ако говоря с човешки и ангелски езици, а любов нямам, аз съм станал мед, която звънти, или кимвал, който дрънка.
{13:2} И ако имам пророческа дарба, зная всички тайни и всяко знание, и ако имам пълна вяра, така че и планини да премествам, а любов нямам, нищо не съм.
{13:3} И ако раздам целия си имот за прехрана на сиромасите, и ако предам тялото си на изгаряне, а любов нямам, никак не ме ползва.
{13:4} Любовта дълго търпи и е милостива, любовта не завижда, любовта не се превъзнася, не се гордее,
{13:5} не безобразничи, не търси своето, не се раздразнява, не държи сметка за зло,
{13:6} не се радва на неправдата, а се радва заедно с истината,
{13:7} всичко премълчава, на всичко хваща вяра, на всичко се надява, всичко търпи.
{13:8} Любовта никога не отпада; другите дарби, обаче, пророчества ли са, ще се прекратят; езици ли са, ще престанат; знание ли е, ще се прекрати.
{13:9} Защото отчасти знаем и отчасти пророкуваме;
{13:10} но когато дойде съвършеното, това, което е частично, ще се прекрати.
{13:11} Когато бях дете, като дете говорех, като дете чувствах, като дете разсъждавах; откак станах мъж, напуснал съм детинското.
{13:12} Защото сега виждаме нещата неясно, като в огледало, а тогава ще ги видим лице в лице; сега познавам отчасти, а тогава ще позная напълно, както и съм бил напълно познат.
{13:13} И така, остават тези трите: вяра, надежда и любов; но най-голяма от тях е любовта.
{i14:1} Използване на дарбите в богослужението
{14:1} Устремете се след любовта; но копнейте и за духовните дарби, а особено за дарбата да пророкувате.
{14:2} Защото който говори на непознат език, той не говори на човеци, а на Бога, защото никой не го разбира, понеже с духа си говори тайни.
{14:3} А който пророкува, той говори на човеци за назидание, за увещание и за утеха.
{14:4} Който говори на непознат език, назидава себе си; а който пророкува, назидава църквата.
{14:5} Бих желал всички вие да говорите езици, а още повече да пророкувате; и който пророкува, е по-горен от този, който говори разни езици, освен ако тълкува, за да се назидава църквата.
{14:6} Кажете сега, братя, ако дойда при вас и говоря непознати езици, какво ще ви ползвам, ако не ви съобщя или някое откровение, или знание, или пророчество, или поучение?
{14:7} Даже бездушните неща, като свирка или гъдулка, когато издават звук, ако нямат отличително звучене, как ще се познае това, което свирят със свирката или с гъдулката?
{14:8} Защото ако тръбата издадеше неопределен зов, кой би се приготвил за бой?
{14:9} Също така, ако вие не изговаряте с езика си думи с някакво значение, как ще се знае какво говорите? Защото ще говорите на вятъра.
{14:10} Има, може да се каже, толкова вида езици на света; и нито един от тях не е без значение.
{14:11} И така, ако не разбера значението на езика, ще бъда другоезичен за този, който говори. И този, който говори, ще бъде другоезичен за мене.
{14:12} Така и вие, понеже копнеете за духовните дарби, старайте се да се преумножат те у вас за назидание на църквата.
{14:13} Затова който говори на непознат език, нека се моли за дарбата и да тълкува.
{14:14} Защото ако се моля на непознат език, духът ми се моли, а умът ми не дава плод.
{14:15} Тогава какво? Ще се моля с духа си, но ще се моля и с ума си; ще пея с духа си, но ще пея и с ума си.
{14:16} Иначе, ако славословиш с духа си, как ще каже: Амин на твоето благодарение онзи, който е в положението на неуките, като не знае какво говориш?
{14:17} Защото ти наистина благодариш добре, но другият не се назидава.
{14:18} Благодаря на Бога, че аз говоря повече езици от всички ви;
{14:19} обаче в църквата предпочитам да изговоря пет думи с ума си, за да наставя и други, а не десет хиляди думи на непознат език.
{14:20} Братя, не бъдете невръстни деца по ум, а бидейки деца по отношение на злото, бъдете пълнолетни по ум.
{14:21} В закона е писано: "Чрез другоезични човеци и чрез устните на чужденци ще говоря на този народ; но и така няма да Ме послушат", казва Господ.
{14:22} И така, езиците са белег не за вярващите, а за невярващите; а пророчеството е белег не за невярващите, а за вярващите.
{14:23} И така, ако се събере цялата църква и всички говорят на непознати езици, и влязат хора невежи или невярващи, няма ли да кажат, че вие сте полудели?
{14:24} Но ако всички пророкуват и влезе някой невярващ или невеж, той се обвинява от всички и се осъжда от всички;
{14:25} тайните на сърцето му стават явни; и така, той ще падне на лицето си, ще се поклони на Бога и ще изповяда, че наистина Бог е между вас.
{i14:26} Всичко да става с приличие и ред
{14:26} Тогава, братя, какво става между вас? Когато се събирате, всеки има да предлага псалом, има поучение, има откровение, има да говори непознат език, има тълкувание. Всичко да става за назидание.
{14:27} Ако някой говори на непознат език, нека говорят по двама или най-много по трима, и то по ред; а един да тълкува.
{14:28} Но ако няма тълкувател, такъв нека да мълчи в църква и нека говори на себе си и на Бога.
{14:29} От пророците нека говорят само двама или трима, а другите да разсъждават.
{14:30} Ако дойде откровение на някой друг от седящите, първият нека млъкне.
{14:31} Защото един след друг всички можете да пророкувате, за да се поучават всички и всички да се насърчават;
{14:32} и духовете на пророците се покоряват на самите пророци.
{14:33} Защото Бог не е Бог на безредие, а на мир, както и поучавам по всички църкви на светиите.
{14:34} Жените нека мълчат в църквите, защото не им е позволено да говорят; а нека се подчиняват, както казва и законът.
{14:35} Ако искат да научат нещо, нека питат мъжете си у дома; защото е срамно за жена да говори в църква.
{14:36} Какво? Божието слово от вас ли излезе? Или само до вас ли е достигнало?
{14:37} Ако някой мисли, че е пророк или духовен, нека признае, че това, което ви пиша, е заповед от Господа.
{14:38} Но ако някой не иска да признае, нека не признае.
{14:39} Затова, братя мои, копнейте за дарбата да пророкувате и не забранявайте да се говорят и езици.
{14:40} Обаче нека всичко става с приличие и ред.
{i15:1} Възкресението на Исус Христос
{15:1} Още, братя, напомням ви благовестието, което ви проповядвах, което и приехте, в което и стоите,
{15:2} чрез което се и спасявате, ако го държите, според както съм ви го благовестил, освен ако напразно сте повярвали.
{15:3} Защото първо ви предадох онова, което и приех, че Христос умря за греховете ни според Писанията;
{15:4} че беше погребан; че беше възкресен на третия ден според Писанията;
{15:5} и че се яви на Кифа, после на дванадесетте,
{15:6} че след това се яви на повече от петстотин братя наведнъж, от които повечето и досега са живи, а някои починаха;
{15:7} че после се яви на Яков, тогава на всички апостоли;
{15:8} а от всички най-накрая се яви и на мене, като на някой изтърсак.
{15:9} Защото аз съм най-нищожният от апостолите, който не съм достоен и апостол да се нарека, понеже гоних Божията църква.
{15:10} Но с Божията благодат съм, каквото съм; и дадената ми Негова благодат не беше напразна, но се трудих повече от всички тях - не аз обаче, а Божията благодат, която беше с мен.
{15:11} И така, било че аз се трудих повече, било че те, така проповядваме и те, и аз, и вие така сте повярвали.
{i15:12} Възкресението на мъртвите
{15:12} Ако се проповядва, че Христос е възкресен от мъртвите, как казват някои между вас, че няма възкресение на мъртвите?
{15:13} Ако няма възкресение на мъртвите, то и Христос не е бил възкресен;
{15:14} и ако Христос не е бил възкресен, то празна е нашата проповед, празна е и вашата вяра.
{15:15} При това ние се оказваме и лъжесвидетели на Бога, защото свидетелствахме за Бога, че е възкресил Христос, Когото Той не е възкресил, ако мъртвите не се възкресяват.
{15:16} Защото ако мъртвите не се възкресяват, тогава и Христос не е бил възкресен;
{15:17} и ако Христос не е бил възкресен, суетна е вашата вяра; вие сте още в греховете си.
{15:18} Тогава и тези, които са починали в Христос, са погинали.
{15:19} Ако само в този живот се надяваме на Христос, то от всички човеци ние сме най-много за съжаление.
{15:20} Но сега Христос е бил възкресен, първият плод от починалите.
{15:21} Понеже както чрез човека дойде смъртта, така чрез човека дойде възкресението на мъртвите.
{15:22} Защото както в Адам всички умират, така и в Христос всички ще живеят.
{15:23} Но всеки на своя ред: Христос - първият плод, после, при пришествието на Христос, тези, които са Негови.
{15:24} Тогава ще бъде краят, когато Той ще предаде царството на Бога и Отца, след като унищожи всяко началство и всяка власт и сила.
{15:25} Защото Той трябва да царува, докато положи всички врагове под краката Си.
{15:26} И смъртта, най-последният враг, и тя ще бъде унищожена,
{15:27} защото Бог "е покорил всичко под краката Му". А когато казва, че всичко е вече покорено (явно с изключение на Този, Който Му е покорил всичко),
{15:28} когато Му бъде покорено всичко, тогава и Сам Синът ще се покори на Този, Който Му е покорил всичко, за да бъде Бог всичко във всичко.
{15:29} Иначе какво ще правят тези, които се кръщават заради мъртвите? Ако мъртвите изобщо не се възкресяват, защо се кръщават заради тях?
{15:30} Защо и ние се излагаме на опасност всеки час?
{15:31} Братя, с похвалата, с която се гордея заради вас в Христос Исус, нашия Господ, аз всеки ден умирам.
{15:32} Ако, по човешки казано, съм се борил със зверове в Ефес, какво ме ползва? Ако мъртвите не се възкресяват, "нека ядем и пием, защото утре ще умрем".
{15:33} Не се заблуждавайте. "Лошите другари покваряват добрите нрави."
{15:34} Отрезвете се, за да живеете според правдата, и не съгрешавайте, защото някои от вас не познават Бога. Това казвам, за да се засрамите.
{i15:35} Възкресението на тялото
{15:35} Но някой ще каже: Как се възкресяват мъртвите? И с какво тяло ще дойдат?
{15:36} Безумецо, това, което ти сееш, не оживява, ако не умре.
{15:37} И когато го сееш, не посяваш тялото, което ще поникне, а голо зърно, каквото се случи, пшенично или някое друго;
{15:38} но Бог му дава тяло, каквото му е угодно, и на всяко семе собственото му тяло.
{15:39} Всяка плът не е еднаква; една е плътта на човеците, а друга на животните, друга пък на птиците и друга на рибите.
{15:40} Има и небесни тела, и земни тела; друга е обаче славата на небесните, а друга на земните.
{15:41} Един е блясъкът на слънцето, друг е блясъкът на луната и друг е блясъкът на звездите; а и звезда от звезда се различава по блясък.
{15:42} Така е и възкресението на мъртвите. Тялото се сее в тление, възкръсва в нетление;
{15:43} сее се в безчестие, възкръсва в слава; сее се в немощ, възкръсва в сила;
{15:44} сее се одушевено тяло, възкръсва духовно тяло. Ако има одушевено тяло, то има и духовно тяло.
{15:45} Така е и писано: "Първият човек Адам стана жива душа", а последният Адам стана животворящ дух.
{15:46} Обаче не е първо духовното, а одушевеното и после духовното.
{15:47} Първият човек е от земята - от пръст; вторият човек е от небето.
{15:48} Какъвто е пръстният, такива са и пръстните; и какъвто е небесният, такива са и небесните.
{15:49} И както сме се облекли в образа на пръстния, ще се облечем и в образа на небесния.
{15:50} А това казвам, братя, че плът и кръв не могат да наследят Божието царство, нито тленното наследява нетленното.
{15:51} Ето, една тайна ви казвам: Не всички ще починем, но всички ще се изменим,
{15:52} в един миг, докато трепне око, при последната тръба; защото тя ще затръби и мъртвите ще възкръснат нетленни, и ние ще се изменим.
{15:53} Защото това, тленното, трябва да се облече в нетление и това, смъртното, да се облече в безсмъртие.
{15:54} А когато това, тленното, се облече в нетление и това, смъртното, се облече в безсмъртие, тогава ще се сбъдне писаното слово: "Погълната бе смъртта победоносно."
{15:55} "О, смърт, къде ти е победата? О, смърт, къде ти е жилото?"
{15:56} Жилото на смъртта е грехът и силата на греха е законът;
{15:57} но да благодарим на Бога, Който ни дава победата чрез нашия Господ Исус Христос.
{15:58} Затова, възлюбени мои братя, бъдете твърди, непоколебими и преизобилвайте винаги в Господнето дело, понеже знаете, че в Господа трудът ви не е напразен.
{i16:1} Помощи за християните в Юдея
{16:1} А колкото за събирането на дарение за светиите, правете и вие, както наредих в галатийските църкви.
{16:2} В първия ден на седмицата всеки от вас да отделя според успеха на работите си и да го има при себе си, за да не се събира, когато дойда.
{16:3} И когато дойда, ще изпратя с писма онези, които ще одобрите, да отнесат подаръка ви в Йерусалим;
{16:4} и ако заслужавам да отида и аз, те ще отидат с мене.
{i16:5} Планове за пътувания
{16:5} Защото ще дойда при вас, след като мина през Македония (понеже минавам през Македония);
{16:6} а може и да поостана при вас или даже и да презимувам, за да ме изпратите вие накъдето отида.
{16:7} Защото не ми се иска да ви видя сега само пътьом; но се надявам да остана при вас известно време, ако позволи Господ.
{16:8} А в Ефес ще остана до Петдесетница,
{16:9} защото пред мене се отвориха големи врати за работа, има и много противници.
{16:10} Ако дойде Тимотей, внимавайте да бъде без страх между вас; защото и той върши Господнето дело, както и аз;
{16:11} затова никой да не го презира. Но го изпратете с мир да дойде при мене, защото го очаквам с братята.
{16:12} А колкото за брат Аполос, много му се молих да дойде при вас с братята; но никак не му се искаше да дойде сега; обаче ще дойде, когато намери случай.
{i16:13} Последния наставления и поздрав
{16:13} Бдете, стойте твърдо във вярата, бъдете мъжествени, укрепявайте се!
{16:14} Всичко у вас да става с любов.
{16:15} Още ви моля, братя: вие знаете, че семейството на Стефаний е първият плод на Ахая и че те са посветили себе си да служат на светиите;
{16:16} добре е на такива да се подчинявате и вие, както и на всеки, който помага в делото и се труди.
{16:17} Радвам се за идването на Стефаний, на Фортунат и на Ахаик, защото те запълниха вашата липса;
{16:18} понеже успокоиха моя дух и вашия, затова признавайте такива човеци.
{16:19} Поздравяват ви църквите, които са в Азия. Нарочно ви поздравяват в Господа Акила и Прискила с тяхната домашна църква.
{16:20} Поздравяват ви всички братя. Поздравете се един друг със свята целувка.
{16:21} Поздрава пиша аз, Павел, със собствената си ръка.
{16:22} Който не обича Господа, да бъде проклет. Господ наш иде.
{16:23} Благодатта на Господ Исус Христос да бъде с вас.
{16:24} Любовта ми да бъде с всички вас в Христос Исус. Амин.
