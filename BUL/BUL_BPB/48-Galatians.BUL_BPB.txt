{i1:1} Благовестието е само едно
{1:1} Павел, апостол не от човеци, нито чрез човек, а чрез Исус Христос и Бога Отца, Който Го е възкресил от мъртвите,
{1:2} и всички братя, които са с мене, към галатийските църкви:
{1:3} Благодат и мир да бъде на вас от Бога Отца и от нашия Господ Исус Христос,
{1:4} Който даде Себе Си за нашите грехове, за да ни избави от настоящия нечист свят, според волята на нашия Бог и Отец,
{1:5} на Когото да бъде славата до вечни векове. Амин.
{1:6} Чудя се как вие оставяте Онзи, Който ви призова чрез Христовата благодат, и така скоро преминавате към друго благовестие,
{1:7} което не е друго благовестие, но е дело на неколцината, които ви смущават и искат да изопачат Христовото благовестие.
{1:8} Но ако и самите ние или ангел от небето ви проповядват друго благовестие, освен онова, което ви проповядвахме, нека бъдат проклети.
{1:9} Както по-горе казахме, сега пак го казвам: Ако някой ви проповядва друго благовестие, освен онова, което приехте, нека бъде проклет.
{i1:10} Призоваването на Павел за апостол
{1:10} Защото на човеци ли искам да угоднича сега или на Бога? Или искам да угаждам на човеци? Ако още бях угаждал на човеци, нямаше да съм Христов слуга.
{1:11} Защото ви известявам, братя, че проповядваното от мене благовестие не е човешко;
{1:12} понеже аз нито от човек съм го приел, нито съм го научил от човек, но чрез откровение от Исус Христос.
{1:13} Защото сте чули за моя предишен живот в духа на юдейството, как прекомерно гоних Божията църква и я разорявах.
{1:14} И напредвах в юдейството повече от мнозина мои връстници между съотечествениците ми, като бях много по-ревностен към преданията от бащите ми.
{1:15} А когато Бог, Който още от утробата на майка ми беше ме отделил и призовал чрез Своята благодат,
{1:16} благоволи да ми открие Сина Си, за да Го проповядвам между езичниците, аз не се допитах още в същия час до плът и кръв,
{1:17} нито отидох в Йерусалим при онези, които бяха апостоли преди мен, а заминах за Арабия и пак се върнах в Дамаск.
{1:18} Тогава, след три години, отидох в Йерусалим, за да се запозная с Кифа, и останах при него петнадесет дни;
{1:19} а друг от апостолите не видях освен Яков, Господния брат.
{1:20} (А за това, което ви пиша, ето, пред Бога ви уверявам, че не лъжа.)
{1:21} После дойдох в областите на Сирия и Киликия.
{1:22} И лично още не бях познат на Христовите църкви в Юдея,
{1:23} а само слушаха, че онзи, който някога ги е гонил, сега проповядва вярата, която някога разорявал.
{1:24} И славеха Бога поради мене.
{i2:1} Апостолският събор
{2:1} Тогава, след четиринадесет години, пак отидох в Йерусалим с Варнава, като взех със себе си и Тит.
{2:2} (А отидох по откровение.) И изложих пред братята благовестието, което проповядвам между езичниците, но насаме пред по-именитите от тях, да не би напразно да тичам или да съм тичал.
{2:3} Но даже Тит, който беше с мен, ако и да беше грък, не беше принуден да се обреже;
{2:4} и то поради лъжебратята, които бяха се вмъкнали да съглеждат свободата, която имаме в Христос Исус, за да ни поробят;
{2:5} на които нито за час не отстъпихме да им се покорим, за да пребъде с вас истината на благовестието.
{2:6} А тези, които се смятаха за нещо (каквито и да са били, за мен е все едно; Бог не гледа на лицето на човека), тези, по-видните, казвам, не прибавиха нищо повече към моето учение;
{2:7} а, напротив, когато видяха, че на мене беше поверено да проповядвам благовестието между необрязаните, както на Петър между обрязаните
{2:8} (защото Който подейства в Петър за апостолство между обрязаните, подейства и в мене за апостолство между езичниците),
{2:9} и когато познаха дадената на мене благодат, то Яков, Кифа и Йоан, които се смятаха за стълбове, подадоха десници на общение на мен и на Варнава, за да идем ние между езичниците, а те - между обрязаните.
{2:10} Искаха само да помним сиромасите - същото, което и аз желаех ревностно да върша.
{i2:11} Петър и Павел в Антиохия
{2:11} А когато Кифа дойде в Антиохия, аз му се възпротивих в очите, защото се беше провинил.
{2:12} Понеже, преди да дойдат някои от Яков, той ядеше заедно с езичниците, а когато те дойдоха, се оттегли и странеше от тях, защото се боеше от обрязаните.
{2:13} И заедно с него лицемерстваха и другите юдеи, така че и Варнава се увлече от лицемерието им.
{2:14} Но като видях, че не постъпват точно според истината на благовестието, казах на Кифа пред всички: Ако ти, който си юдеин, живееш като езичниците, а не като юдеите, как принуждаваш езичниците да живеят като юдеите?
{2:15} Ние, които сме по плът юдеи, а не грешници от езичниците,
{2:16} като знаем все пак, че човек не се оправдава чрез дела по закона, а само чрез вяра в Исус Христос, и ние повярвахме в Христос Исус, за да се оправдаем чрез вяра в Христос, а не чрез дела по закона; защото чрез дела по закона няма да се оправдае нито едно създание.
{2:17} Но когато искахме да се оправдаем чрез Христос, ако и ние сме се намерили грешни, тогава Христос на греха ли е служител? Да не бъде!
{2:18} Защото ако градя отново онова, което съм разрушил, се явявам престъпник.
{2:19} Защото аз чрез закона умрях спрямо закона, за да живея за Бога.
{2:20} Съразпънах се с Христос и сега вече не аз живея, а Христос живее в мен; а животът, който сега живея в тялото, живея го с вярата, която е в Божия Син, Който ме възлюби и предаде Себе Си за мене.
{2:21} Не отхвърлям Божията благодат; защото ако правдата се придобива чрез закона, тогава Христос е умрял напразно.
{i3:1} Закон или вяра
{3:1} О, неразумни галатяни, кой ви омая - вас, пред чиито очи Исус Христос е бил ясно обрисуван като разпънат?
{3:2} Само това желая да науча от вас: Чрез дела, изисквани от закона, ли получихте Духа, или чрез вяра в евангелското послание?
{3:3} Толкова ли сте неразумни, че като започнахте в Духа, сега се усъвършенствате в плътта?
{3:4} Напразно ли толкова страдахте? Ако наистина е напразно!
{3:5} Тогава Този, Който ви дава Духа и върши велики дела между вас, чрез дела, изисквани от закона ли върши това, или чрез вяра в посланието,
{3:6} както Авраам, който повярва в Бога и му се вмени за правда?
{3:7} Тогава знайте, че тези, които живеят с вяра, те са Авраамови чеда;
{3:8} и Писанието, като предвиждаше, че Бог чрез вяра ще оправдае езичниците, изяви предварително благовестието на Авраам с думите: "В тебе ще се благославят всички народи."
{3:9} Така че тези, които имат вяра, се благославят заедно с вярващия Авраам.
{3:10} Защото всички, които се облягат на дела, изисквани от закона, са под клетва, понеже е писано: "Проклет всеки, който не постоянства да изпълнява всичко, писано в книгата на закона."
{3:11} А че никой не се оправдава пред Бога чрез закона, е явно от това, че "праведният чрез вяра ще живее";
{3:12} а законът не действа чрез вяра, но казва: "Който върши това, което заповядва законът, ще живее чрез него."
{3:13} Христос ни изкупи от проклятието на закона, като стана проклет за нас; защото е писано: "Проклет всеки, който виси на дърво";
{3:14} така че благословението, дадено на Авраам, да дойде чрез Христос Исус върху езичниците, за да приемем обещания Дух чрез вяра.
{i3:15} Законът и Божието обещание
{3:15} Братя (по човешки говоря), едно завещание, даже ако е само човешко, веднъж потвърди ли се, не се разваля, нито някой прибавя нещо към него.
{3:16} А обещанията се дадоха на Авраам и на неговия потомък. Не казва: "и на потомците", като на мнозина, но като за един: "и на твоя потомък", Който е Христос.
{3:17} И това казвам, че завѐт, предварително потвърден от Бога, не може да бъде развален от закона, станал четиристотин и тридесет години по-късно, така че да се унищожи обещанието.
{3:18} Защото ако наследството е чрез закона, не е вече чрез обещание; но Бог го подари на Авраам с обещание.
{3:19} Тогава защо бе даден законът? Прибави се с цел да се изявят престъпленията, докато дойде Потомъкът, на Когото беше дадено обещанието; и беше прогласен от ангели чрез един ходатай.
{3:20} Но ходатаят не ходатайства за един; а Бог, Който дава обещание, е един.
{3:21} Тогава законът противен ли е на Божиите обещания? Да не бъде! Защото ако беше даден закон, който да може да оживотвори, то наистина правдата щеше да бъде от закона.
{3:22} Но Писанието затвори всички под грях, така че обещанието, изпълнено чрез вяра в Исус Христос, да се даде на тези, които вярват.
{3:23} А преди да дойде вярата, ние бяхме под стражата на закона, затворени до времето на вярата, която имаше да се открие.
{3:24} Така законът стана за нас детеводител, да ни доведе при Христос, за да се оправдаем чрез вяра.
{3:25} Но след идването на вярата не сме вече под ръководството на детеводител.
{3:26} Защото всички сте Божии синове чрез вяра в Исус Христос.
{3:27} Понеже всички вие, които сте се кръстили в Христос, с Христос сте се облекли.
{3:28} Няма вече юдеин, нито грък, няма роб, нито свободен, няма мъжки пол, нито женски; защото вие всички сте едно в Христос Исус.
{3:29} И ако сте Христови, то сте Авраамово потомство, наследници по обещание.
{i4:1} Божии чеда чрез Христос и Духа, а не роби на Закона
{4:1} Казвам още: Дотогава, докато наследникът е малолетен, той не се различава по нищо от роб, ако и да е господар на всичко,
{4:2} но е под надзиратели и настойници до назначения от бащата срок.
{4:3} Така и ние, когато бяхме малолетни, бяхме поробени под първоначалните учения на света;
{4:4} а когато се изпълни времето, Бог изпрати Сина Си, Който се роди от жена, роди се и под закона,
{4:5} за да изкупи онези, които бяха под закона, за да получим осиновението.
{4:6} И понеже сте синове, Бог изпрати в сърцата ни Духа на Сина Си, Който вика: Авва, Отче!
{4:7} Затова не си вече роб, а син; и ако си син, то си Божий наследник чрез Христос.
{i4:8} Безпокойството на Павел за галатяните
{4:8} Но тогава, когато не познавахте Бога, вие робувахте на онези, които по естество не са богове;
{4:9} а сега, когато познахте Бога, или по-добре - като бяхте познати от Бога, как се връщате назад към слабите и жалки първоначални учения, на които отново желаете да робувате?
{4:10} Вие пазите дните, месеците, времената и годините.
{4:11} Боя се за вас, да не би напразно да съм се трудил помежду ви.
{4:12} Моля ви се, братя, станете като мене, защото и аз станах като вас. Не сте извършили спрямо мене никаква неправда,
{4:13} но сами знаете, че първия път ви проповядвах благовестието вследствие на телесна слабост;
{4:14} но пак това, което беше изкушение за вас в състоянието на моето тяло, вие не го презряхте, нито се погнусихте от него, а ме приехте като Божий ангел, като Христос Исус.
{4:15} Тогава къде е онова ваше изповядано блаженство? Понеже свидетелствам за вас, че ако беше възможно, очите си бихте извадили и бихте ми ги дали.
{4:16} И така, аз неприятел ли ви станах, понеже постъпвам вярно с вас?
{4:17} Тези учители ви търсят ревностно не по добър начин; те даже желаят да ви отлъчат от нас, за да търсите ревностно тях.
{4:18} Но добре е да бъдете търсени ревностно за това, което е добро, и то по всяко време, а не само когато аз се намирам между вас.
{4:19} Дечица мои, за които съм пак в родилни болки, докато се изобрази Христос във вас,
{4:20} бих желал да съм сега при вас и да променя гласа си, защото съм в недоумение за вас.
{i4:21} Агар и Сара - символи на двата завета
{4:21} Кажете ми вие, които желаете да бъдете под закон, не чувате ли какво казва законът?
{4:22} Защото е писано, че Авраам имаше двама сина - един от слугинята и един от свободната;
{4:23} но този, който беше от слугинята, се роди по плът, а онзи, който беше от свободната - по обещание.
{4:24} И това е иносказание, защото тези жени представляват два завѐта - единият от Синайската планина, който ражда деца за робство, и това е Агар.
{4:25} А тази Агар представлява планината Синай в Арабия и съответства на днешния Йерусалим, защото тя е в робство с децата си.
{4:26} А горният Йерусалим е свободен, който е майка на всички;
{4:27} защото е писано: "Весели се, неплодна, която не раждаш; възкликни и извикай, ти, която не си била в родилни болки, защото повече са децата на самотната, отколкото децата на омъжената."
{4:28} А ние, братя, както Исаак, сме чеда на обещание.
{4:29} Но както тогава роденият по плът гонеше родения по Дух, така е и сега.
{4:30} Обаче какво казва Писанието? "Изгони слугинята и сина ѝ; защото синът на слугинята няма да наследи със сина на свободната."
{4:31} Затова, братя, ние не сме деца на слугинята, а на свободната.
{i5:1} Християнската свобода
{5:1} И така, стойте твърдо в свободата, за която Христос ни освободи, и не се заплитайте отново в робско иго.
{5:2} Ето, аз, Павел, ви казвам, че ако се обрязвате, Христос никак няма да ви ползва.
{5:3} Да! Повторно заявявам на всеки човек, който се обрязва, че е длъжен да изпълни целия закон.
{5:4} Вие, които желаете да се оправдавате чрез закона, сте се отлъчили от Христос, отпаднали сте от благодатта.
{5:5} Защото ние чрез Духа очакваме оправданието чрез вяра, за което се надяваме.
{5:6} Понеже в Христос Исус нито обрязването има някаква сила, нито необрязването, но вяра, която действа чрез любов.
{5:7} Вие вървяхте добре; кой ви попречи да не бъдете послушни на истината?
{5:8} Това убеждение не беше от Онзи, Който ви е призовал.
{5:9} Малко квас заквасва цялото тесто.
{5:10} Аз съм уверен за вас в Господа, че няма да помислите иначе; а който ви смущава, той ще понесе своето наказание, който и да бил той.
{5:11} И аз, братя, защо още да бъда гонен, ако все още проповядвам обрязване? Защото тогава съблазънта на кръста би се махнала.
{5:12} Дано се отсечеха онези, които ви разколебават.
{i5:13} Плодът на Духа и делата на плътта
{5:13} Защото вие, братя, към свобода бяхте призовани; само не превръщайте свободата в разпуснатост на плътта, но с любов служете един на друг.
{5:14} Защото целият закон се изпълнява в една дума, именно в тази: "Да обичаш ближния си, както себе си."
{5:15} Но ако се хапете и се ядете един друг, пазете се да не би един друг да се изтребите.
{5:16} И така, казвам: Ходете по Духа и няма да угаждате на плътските страсти.
{5:17} Защото плътта желае силно противното на Духа, а Духът - противното на плътта; понеже те се противят едно на друго, за да не можете да правите това, което искате.
{5:18} Но ако се водите от Духа, не сте под закон.
{5:19} А делата на плътта са явни; те са: блудство, нечистота, сладострастие,
{5:20} идолопоклонство, магьосничество, вражди, разпри, ревнувания, ярости, партизанства, раздори, разцепления,
{5:21} зависти, пиянства, пирувания и други подобни; за които ви предупреждавам, както ви и предупредих, че които вършат такива неща, няма да наследят Божието царство.
{5:22} А плодът на Духа е: любов, радост, мир, дълготърпение, благост, милосърдие, вярност,
{5:23} кротост, себеобуздание; против такива неща няма закон.
{5:24} А които са Исус Христови, разпънали са плътта заедно със страстите и похотите ѝ.
{5:25} Ако по Духа живеем, по Духа и да ходим.
{5:26} Да не ставаме тщеславни, един друг да не се дразним и да не си завиждаме един на друг.
{i6:1} Отношението на християните един към друг
{6:1} Братя, даже ако падне човек в някое прегрешение, вие, духовните, поправяйте такъв с кротък дух; но на всеки казвам: Пази себе си, да не би ти да бъдеш изкушен.
{6:2} Един на друг си носете теготите и така изпълнявайте Христовия закон.
{6:3} Защото ако някой мисли себе си да е нещо, а не е нищо, той мами себе си.
{6:4} Но всеки нека изпитва своята работа и тогава ще може да се хвали само със себе си, а не с другиго;
{6:5} защото всеки има да носи своя си товар.
{6:6} А този, който се поучава в Божието слово, нека прави участник във всичките си блага този, който го учи.
{6:7} Недейте се лъга; Бог не е за подиграване: понеже каквото посее човек, това и ще пожъне.
{6:8} Защото който сее за плътта си, от плътта си ще пожъне тление, а който сее за Духа, от Духа ще пожъне вечен живот.
{6:9} Да не ни дотяга да вършим добро; защото ако не се уморяваме, своевременно ще пожънем.
{6:10} И така, доколкото имаме случай, нека да правим добро на всички, а най-вече на своите по вяра.
{i6:11} Наставления и благословение
{6:11} Вижте с колко едри букви ви писах със собствената си ръка!
{6:12} Онези, които желаят да се представят добре по плът, те ви заставят да се обрязвате; те търсят само да не бъдат гонени за Христовия кръст.
{6:13} Защото и самите тези, които се обрязват, не пазят закона, а желаят да се обрязвате вие, за да могат да се хвалят с вашия плътски живот.
{6:14} А далеч от мен е да се хваля с друго, освен с кръста на нашия Господ Исус Христос, чрез който светът за мен е разпънат и аз - за света.
{6:15} Защото в Христос Исус нито обрязването е нещо, нито необрязването, а новото създание.
{6:16} И на всички, които живеят по това правило, мир и милост да бъде на тях и на Божия Израел.
{6:17} Отсега нататък никой да не ми досажда, защото аз нося на тялото си белезите на Господ Исус.
{6:18} Братя, благодатта на нашия Господ Исус Христос да бъде с вашия дух. Амин.
