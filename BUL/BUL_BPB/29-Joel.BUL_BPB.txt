{i1:1} Бедствия в Юдея - скакалци и суша
{1:1} Господнето слово, което дойде към Йоил, Фатуилевия син:
{1:2} Слушайте това, старци, и отворете ухо, всички жители на земята: Ставало ли е такова нещо във вашите дни или в дните на бащите ви?
{1:3} Разкажете това на децата си и децата ви нека го разкажат на своите деца, и техните деца - на следващо поколение.
{1:4} Каквото остави гъсеницата, изяде го скакалецът; и каквото остави скакалецът, изяде го червеят; и каквото остави червеят, изяде го бръмбарът.
{1:5} Изтрезнейте, пияници, и плачете, и ридайте, всички винопийци, за новото вино; защото бе отнето от устата ви.
{1:6} Понеже на земята Ми излезе народ силен и без брой, чиито зъби са лъвски и който има кътни зъби като лъвица.
{1:7} Опустоши лозата Ми и сломи смокините Ми; обели я съвсем и я хвърли; пръчките ѝ се обелиха.
{1:8} Плачѝ като сгодена девица, опасана с вретище, за мъжа на младостта си.
{1:9} Хлебният принос и възлиянието престанаха в дома Господен; и свещениците, служителите Господни, жалеят.
{1:10} Запустя полето, жалее земята; защото се загуби житото, изсъхна младото вино, дървеното масло е слабо.
{1:11} Посрамете се, земеделци, и ридайте лозари, за пшеницата и за ечемика; защото жътвата на нивата се изгуби.
{1:12} Лозата изсъхна и смокинята повехна; нарът, палмата и ябълката, дори всичките полски дървета изсъхнаха; и радостта изчезна сред човешките синове.
{i1:13} Призив за пост и молитва
{1:13} Опашете се с вретище и плачете, свещеници; ридайте, служители на олтара; елате, нощувайте във вретище, служители на моя Бог; защото хлебният принос и възлиянието са прекратени в дома на вашия Бог.
{1:14} Осветете пост, свикайте тържествено събрание, съберете старейшините и всички жители на страната в дома на Господа, нашия Бог, и извикайте към Господа.
{1:15} Жалко за онзи ден! Защото денят Господен наближи и ще дойде като гибел от Всесилния.
{1:16} Не се ли отне храната пред очите ни, веселието и радостта - от дома на нашия Бог?
{1:17} Семената изсъхнаха под буците си, житниците запустяха, хранилищата се съсипаха, защото житото изсъхна.
{1:18} Как пъшка добитъкът! Скитат се стадата говеда, защото нямат пасбище. Да! Изгниха стадата овце.
{1:19} Господи, към Тебе викам; защото огънят изгори пасбищата на целината и пламъкът изгори всичките полски дървета.
{1:20} Даже и полските животни, задъхвайки се, поглеждат към Тебе; защото водните потоци пресъхнаха и огън изгори пасбищата на целината.
{i2:1} Великият ден Господен
{2:1} Затръбете в Сион и надайте тревога на святия Ми хълм; нека се разтреперят всички жители на страната; защото иде денят Господен, защото е близо.
{2:2} Ден тъмен и мъглив, ден облачен и мрачен, като зората, която се разпростира върху планините; народ многоброен и силен, подобен на който не е имало отвека, нито след него ще има до годините на много поколения.
{2:3} Огън изгаря пред тях и пламък опустошава след тях; земята пред тях е като Едемската градина, а зад тях е гола пустиня. Да! Нищо не се е отървало от тях.
{2:4} Видът им е като вид на коне; и тичат като конници.
{2:5} Като тропот от колесници се разнася, като скачат по върховете на хълмовете, като пръщене на огнен пламък, който поглъща тръстика, като шум на силен народ, опълчен на бой.
{2:6} Пред тях племената се измъчват, всички лица побледняват.
{2:7} Те тичат като юнаци, като военни мъже се качват на стената и маршируват всеки в пътя си, без да развалят редовете си.
{2:8} Не се тласкат един друг; маршируват всеки в своя път; и даже като падат около оръжията, не спират вървежа си.
{2:9} Спускат се върху града, тичат по стената, качват се по къщите, влизат през прозорците като крадци.
{2:10} Земята се тресе пред тях, небето трепери, слънцето и луната потъмняват и звездите оттеглят светенето си.
{2:11} И Господ издава гласа Си пред тази Си войска; защото станът Му е много голям; защото е силен Онзи, Който изпълнява словото Си; защото денят Господен е велик и твърде страшен и кой може да го изтърпи?
{i2:12} Призив за покаяние
{2:12} Но, казва Господ, даже и сега, обърнете се към Мене с цялото си сърце, с пост, плач и ридание;
{2:13} и разкъсайте сърцето си, а не дрехите си, и се обърнете към Господа, вашия Бог; защото е милостив и щедър, дълготърпелив и многомилостив и се разкайва за злото.
{2:14} Кой знае дали Той няма да се върне и да се разкае, да остави благословение след Себе Си, колкото за хлебен принос и възлияние на Господа, вашия Бог?
{2:15} Затръбете в Сион, осветете пост, свикайте тържествено събрание;
{2:16} съберете народа, осветете събранието, свикайте старейшините, съберете младенците и кърмачетата; нека излезе младоженецът от спалнята си и невястата от стаята си;
{2:17} нека плачат свещениците, служителите Господни, между преддверието на храма и олтар и нека кажат: Пощади, Господи, народа Си и не предавай наследството Си на позор, за да ги владеят народите. Защо да кажат между племената: Къде е техният Бог?
{2:18} Тогава Господ поревнува за земята Си и се смили над народа Си.
{2:19} И Господ отговори на народа Си: Ето, Аз ще ви пратя житото, виното и маслото и ще се наситите от тях, и няма вече да ви направя за позор между народите;
{2:20} а ще отдалеча от вас северната язва и ще я оттласна в безводна и пуста земя, с предната ѝ страна към източното море; а задната ѝ страна - към западното море; и воня ще излезе от нея, и смрад ще се издигне от нея, защото е извършила надути работи.
{2:21} Не бой се, земьо; радвай се и се весели; защото Господ извърши велики дела.
{2:22} Не се плашете, полски животни; защото пасищата на целината поникват, защото дървото ражда плода си, смокинята и лозата дават силата си.
{2:23} И така, радвайте се и вие, сионови деца, и се веселете в Господа, вашия Бог; защото ви дава есенен дъжд със справедлива мярка и ви излива дъжд - есенен и пролетен - в първия месец.
{2:24} Харманите ще се напълнят с жито и линовете ще преливат от вино и масло.
{2:25} И ще ви върна годините, които изпояде скакалецът, червеят, бръмбарът и гъсеницата - Моята голяма войска, която пратих между вас.
{2:26} И ще ядете изобилно и ще се наситите, и ще хвалите името на Господа, вашия Бог, Който е постъпвал чудесно с вас; и народът Ми няма никога да се посрами.
{2:27} И ще познаете, че Аз съм сред Израел и че съм Господ, вашият Бог, и че няма друг; и народът Ми няма никога да се посрами.
{i2:28} Обещание за изливане на Духа
{2:28} И след това ще излея Духа Си на всяка твар; и синовете ви и дъщерите ви ще пророкуват, старците ви ще виждат сънища, юношите ви ще виждат видения;
{2:29} също и на слугите и на слугините ще изливам Духа Си в онези дни.
{2:30} И ще покажа чудеса на небето и на земята, кръв, огън и стълбове от дим.
{2:31} Слънцето ще се превърне в тъмнина и луната - в кръв, преди да дойде великият и страшен ден Господен.
{2:32} И всеки, който призове името Господне, ще се избави; защото в хълма Сион и в Йерусалим ще има избавени, както каза Господ, и между оцелелите - онези, които Господ ще повика.
{i3:1} Бог ще съди народите
{3:1} Защото, ето, в онези дни и в онова време, когато върна Юдовите и йерусалимските пленници,
{3:2} ще събера всички народи и ще ги преведа в Йосафатовата долина, и там ще се съдя с тях поради народа Си и наследството Си Израел, когото разпръснаха между народите. Те си разделиха земята Ми
{3:3} и хвърлиха жребий за народа Ми; даваха момче за блудница и продаваха момиче, за да пият вино.
{3:4} Да! И какво имате с Мене вие, Тире, Сидоне и всички филистимски предели? Искате ли да Ми отмъстите? А ако Ми отмъстите, то Аз, без да се бавя, бързо ще ви върна отмъщението ви върху главите ви.
{3:5} Понеже взехте среброто Ми и златото Ми и занесохте в капищата си отбраните Ми блага,
{3:6} а юдеите и йерусалимците продадохте на гърците, за да ги отдалечите от пределите им.
{3:7} Затова Аз ще ги повдигна от мястото, където ги продадохте, и ще върна отмъщението ви на собствената ви глава;
{3:8} също така ще продам вашите синове и дъщери на юдеите, а те ще ги продадат на савците - на далечен народ; защото Господ изговори това.
{3:9} Прогласете това между народите; пригответе война; повдигнете юнаците; нека се приближат всички военни мъже; нека излизат.
{3:10} Изковете палешниците си на мечове и сърповете си - на копия; слабият нека каже: Аз съм юнак!
{3:11} Съберете се и елате отвред всички народи и се натрупайте заедно; Господи, направи да слязат там юнаците Ти.
{3:12} Нека станат народите и да дойдат в Йосафатовата долина; защото там ще седна да съдя всичките околни народи.
{3:13} Пускайте сърпа в жътвата, защото е узряла; елате, тъпчете, защото линът е пълен и каците преливат; понеже нечестието им е голямо.
{3:14} Множества, множества в долината, където ще бъде отсъдено за тях; защото близо е денят Господен в долината, където ще се произнесе присъдата.
{3:15} Слънцето и луната ще потъмнеят и звездите ще оттеглят светенето си.
{i3:16} Бог ще благослови Своя народ
{3:16} И Господ ще извика от Сион и ще издигне гласа Си от Йерусалим; небето и земята ще се потресат; но Господ ще бъде прибежище на народа Си и крепостта на израелтяните.
{3:17} Така ще познаете, че Аз съм Господ, вашият Бог, Който обитавам в святия Си хълм Сион; тогава Йерусалим ще бъде свят и чужденци няма вече да минават през него.
{3:18} В онзи ден от планините ще капе младо вино и от хълмовете ще тече мляко, и по всички юдейски дерета ще текат води; а от дома Господен ще избликне извор, който ще пои Ситимската долина.
{3:19} Египет ще запустее и Едом ще бъде гола пустиня поради насилието, извършено спрямо юдеите; защото са пролели невинна кръв в земята им.
{3:20} А Юда ще бъде населен довека и Йерусалим - от род в род.
{3:21} И чрез наказание ще изкарам за чиста кръвта, която още не съм изкарал; защото Господ обитава в Сион.
