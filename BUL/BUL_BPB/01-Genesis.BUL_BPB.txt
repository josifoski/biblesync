{i1:1} (1:1-11:32) Сътворението
{1:1} Начало на света и човечеството В началото Бог сътвори небето и земята.
{1:2} А земята беше неустроена и пуста; и тъмнина покриваше бездната; и Божият Дух се носеше над водата.
{1:3} И Бог каза: Да бъде светлина. И стана светлина.
{1:4} И Бог видя, че светлината беше добро; и Бог раздели светлината от тъмнината.
{1:5} Бог нарече светлината Ден, а тъмнината нарече Нощ. И настана вечер, и настана утро, ден първи.
{1:6} И Бог каза: Да бъде свод сред водите, който да раздели вода от вода.
{1:7} И Бог направи свода; и раздели водата, която беше под свода, от водата, която беше над свода; и стана така.
{1:8} Бог нарече свода Небе. И настана вечер, и настана утро, ден втори.
{1:9} И Бог каза: Да се събере на едно място водата, която е под небето, за да се яви сушата; и стана така.
{1:10} Бог нарече сушата Земя, а събраната вода нарече Морета; и Бог видя, че беше добро.
{1:11} И Бог каза: Да прорасне от земята крехка трева, трева семеносна и плодоносно дърво, което да ражда плод според вида си, чието семе да е в него на земята; и стана така.
{1:12} От земята прорасна крехка трева - трева, която да дава семе според вида си, и дърво, което да ражда плод според вида си, чието семе е в него; и Бог видя, че беше добро.
{1:13} И настана вечер, и настана утро, ден трети.
{1:14} И Бог каза: Да има светила на небесния свод, за да разделят деня от нощта; нека служат за знаци и за показване на времената, дните и годините;
{1:15} и да бъдат за светила на небесния свод, за да осветяват земята; и стана така.
{1:16} Бог създаде двете големи светила: по-голямото светило, за да владее деня, а по-малкото светило, за да владее нощта; създаде и звездите.
{1:17} И Бог ги постави на небесния свод, за да осветяват земята,
{1:18} да владеят деня и нощта и да разделят светлината от тъмнината; и Бог видя, че беше добро.
{1:19} И настана вечер, и настана утро, ден четвърти.
{1:20} Бог каза: Да произведе водата изобилно множество одушевени влечуги и птици да хвърчат над земята по небесния свод.
{1:21} И Бог създаде големите морски чудовища и всяко одушевено същество, което се движи, които водата произведе изобилно според видовете им, и всяка крилата птица според вида ѝ; и Бог видя, че това беше добро.
{1:22} И Бог ги благослови, като каза: Плодете се, размножавайте се и напълнете водите в моретата; нека се размножават и птиците по земята.
{1:23} И настана вечер, и настана утро, ден пети.
{1:24} Бог каза: Да произведе земята одушевени животни според видовете им: добитък, влечуги и земни зверове според видовете им; и стана така.
{1:25} Бог създаде земните зверове според видовете им, добитъка - според видовете му, и всичко, което пълзи по земята, според видовете му; и Бог видя, че това беше добро.
{1:26} Бог каза: Да създадем човека по Нашия образ, по Наше подобие; и нека владее над морските риби, над небесните птици, над добитъка, над цялата земя и над всяко животно, което пълзи по земята.
{1:27} И Бог създаде човека по Своя образ; по Божия образ го създаде; мъж и жена ги създаде.
{1:28} И Бог ги благослови. И Бог им каза: Плодете се и се размножавайте, напълнете земята и я покорете, бъдете господари над морските риби, над въздушните птици и над всяко живо същество, което се движи по земята.
{1:29} Бог каза: Вижте, давам ви всяка семеносна трева, която е по лицето на цялата земя, и всяко дърво, което има в себе си плод на семеносно дърво; те ще ви бъдат за храна.
{1:30} А на всички земни зверове, на всички въздушни птици и на всичко, което пълзи по земята, в което има живот, давам всяка зелена трева за храна; и стана така.
{1:31} И Бог видя всичко, което сътвори; и ето, беше твърде добро. И настана вечер, и настана утро, ден шести.
{2:1} Така бяха завършени небето и земята, и цялото им войнство.
{2:2} И на седмия ден, след като Бог завърши делата, които беше създал, на седмия ден си почина от всички дела, които беше извършил.
{2:3} И Бог благослови седмия ден и го освети, защото в него си почина от всичките Си дела, от всичко, което Бог беше създал и сътворил.
{2:4} Това е произходът на небето и на земята при сътворението им във времето, когато Господ Бог създаде земя и небе.
{2:5} А никакво полско растение още нямаше на земята и никаква полска трева още не беше поникнала; защото Господ Бог не беше дал дъжд на земята и нямаше човек, който да обработва земята;
{2:6} а па̀ра се издигаше от земята и напояваше цялото лице на земята.
{2:7} И Господ Бог създаде човека от пръст от земята и вдъхна в ноздрите му жизнено дихание; и човекът стана жива душа.
{i2:8} Адам и Ева в Едемската градина
{2:8} И Господ Бог насади градина на изток, в Едем, и постави там човека, когото беше създал.
{2:9} Господ Бог направи да прораства от земята всяко дърво, което е красиво наглед и добро за храна, както и дървото на живота сред градината и дървото на познаване на доброто и злото.
{2:10} И река изтичаше от Едем да напоява градината, откъдето се разклоняваше на четири главни реки.
{2:11} Името на едната е Фисон; тя е, която обикаля цялата Евилатска земя, където има злато.
{2:12} И златото на онази земя е добро; там има още ароматна смола и ониксов камък.
{2:13} Името на втората река е Гион; тя е, която обикаля цялата Хуска земя.
{2:14} Името на третата река е Тигър; тя е, която тече на изток от Асирия. А четвъртата река е Ефрат.
{2:15} И Господ Бог взе човека и го засели в Едемската градина, за да я обработва и да я пази.
{2:16} Господ Бог заповяда на човека: От всяко дърво в градината свободно да ядеш,
{2:17} но да не ядеш от дървото за познаване на доброто и злото, защото в деня, когато ядеш от него, непременно ще умреш.
{2:18} И Господ Бог каза: Не е добре за човека да бъде сам; ще му създам подходящ помощник.
{2:19} И Господ Бог създаде от земята всички полски зверове и всички въздушни птици; и ги заведе при човека, за да види как ще ги нарече; и с каквото име човекът назовеше всяко одушевено същество, това име му остана.
{2:20} Така човекът даде имена на всеки вид добитък, на въздушните птици и на всички полски зверове. Но не се намери помощник, подходящ за човека.
{2:21} Тогава Господ Бог даде на човека дълбок сън и той заспа; и взе едно от ребрата му и изпълни мястото му с плът.
{2:22} И Господ Бог създаде жената от реброто, което взе от човека, и я заведе при човека.
{2:23} А човекът каза: Тази вече е кост от костите ми и плът от плътта ми; тя ще се нарече Жена, защото беше взета от Мъжа.
{2:24} Затова ще остави човек баща си и майка си и ще се привърже към жена си, и те ще бъдат една плът.
{2:25} А и двамата, човекът и жена му, бяха голи и не се срамуваха.
{i3:1} Грехопадението
{3:1} А змията беше най-хитра от всички полски зверове, които Господ Бог беше създал. И тя каза на жената: Истина ли каза Бог да не ядете от всяко дърво в градината?
{3:2} Жената отговори на змията: От плода на градинските дървета можем да ядем,
{3:3} но от плода на дървото, което е сред градината, Бог каза: Да не ядете от него, нито да се допрете до него, за да не умрете.
{3:4} А змията каза на жената: Никак няма да умрете;
{3:5} но Бог знае, че в деня, когато ядете от него, ще ви се отворят очите и ще бъдете като Бога, да познавате доброто и злото.
{3:6} И като видя жената, че дървото беше добро за храна и че беше приятно за очите, дърво желано, за да дава знание, взе от плода му и яде, даде и на мъжа си да яде с нея и яде и той.
{3:7} Тогава се отвориха очите и на двамата и те познаха, че бяха голи; и съшиха смокинови листа и си направиха препаски.
{3:8} И при вечерния ветрец чуха гласа на Господа Бога, като ходеше из градината; и човекът и жена му се скриха от лицето на Господа Бога между градинските дървета.
{3:9} Но Господ Бог повика човека и му каза: Къде си?
{3:10} А той отговори: Чух гласа Ти в градината и се уплаших, защото съм гол; и се скрих.
{3:11} А Бог му каза: Кой ти каза, че си гол? Да не би да си ял от дървото, от което ти заповядах да не ядеш?
{3:12} И човекът отвърна: Жената, която си ми дал за другарка, тя ми даде от дървото и ядох.
{3:13} И Господ Бог каза на жената: Какво е това, което си сторила? А жената отговори: Змията ме подмами и ядох.
{3:14} Тогава Господ Бог каза на змията: Понеже си сторила това, проклета да си между всеки вид добитък и между всички полски зверове; по корема си ще се влачиш и пръст ще ядеш през всички дни на живота си.
{3:15} Ще поставя и вражда между теб и жената и между твоето потомство и нейното потомство; то ще ти нарани главата, а ти ще му нараниш петата.
{3:16} На жената каза: Ще ти увелича болките по време на бременността; с болки ще раждаш деца; и на мъжа ти ще бъде подчинено всяко твое желание и той ще те владее.
{3:17} А на човека каза: Понеже си послушал гласа на жена си и си ял от дървото, за което ти заповядах, като казах: Да не ядеш от него, то проклета да бъде земята заради тебе; със скръб ще се прехранваш от нея през всички дни на живота си.
{3:18} Тръни и бодили ще ти ражда; и ти ще ядеш полската трева.
{3:19} С пот на лицето си ще ядеш хляб, докато се върнеш в земята, защото от нея си взет; понеже си пръст и в пръстта ще се върнеш.
{3:20} И човекът наименува жена си Ева, защото тя беше майка на всички живи.
{3:21} И Господ Бог направи кожени дрехи на Адам и на жена му и ги облече.
{3:22} И Господ Бог каза: Ето, човекът стана като един от Нас, да познава доброто и злото; и сега, за да не посегне да вземе и от дървото на живота, да яде и да живее вечно,
{3:23} затова Господ Бог го изпъди от Едемската градина да обработва земята, от която беше взет.
{3:24} Така Той изгони Адам; и постави на изток от Едемската градина херувимите и огнения меч, който се въртеше, за да пазят пътя към дървото на живота.
{i4:1} Каин и Авел
{4:1} Адам позна жена си Ева; и тя зачена и роди Каин; и каза: С помощта на Господ придобих човек.
{4:2} Роди още и брат му Авел. Авел пасеше стадо, а Каин беше земеделец.
{4:3} И след време Каин принесе от земните плодове принос на Господа.
{4:4} Така също и Авел принесе от първородните на стадото си и от тлъстината му. И Господ погледна благосклонно към Авел и приноса му,
{4:5} а към Каин и приноса му не погледна така. Затова Каин се огорчи твърде много и лицето му се помрачи.
{4:6} И Господ каза на Каин: Защо си се разсърдил? И защо е помрачено лицето ти?
{4:7} Ако правиш добро, няма ли да бъде прието? Но ако не правиш добро, грехът лежи пред вратата и се стреми към тебе; но ти трябва да го покориш.
{4:8} Каин каза това на брат си Авел. И когато бяха на полето, Каин застана против брат си Авел и го уби.
{4:9} И Господ каза на Каин: Къде е брат ти Авел? А той отговори: Не зная; пазач ли съм аз на брат си?
{4:10} И Бог каза: Какво си направил? Гласът на братовата ти кръв вика към Мене от земята.
{4:11} И сега, проклет си от земята, която отвори устата си да приеме кръвта на брат ти от твоята ръка.
{4:12} Когато работиш земята, тя няма вече да ти дава силата си; беглец и скитник ще бъдеш на земята.
{4:13} А Каин каза на Господа: Наказанието ми е толкова тежко, че не мога да го понеса.
{4:14} Ето, днес ме гониш от лицето на тази земя; ще бъда скрит от Твоето лице и ще бъда бежанец и скитник по земята; и така всеки, който ме намери, ще ме убие.
{4:15} А Господ му отговори: Затова, който убие Каин, на него ще бъде отмъстено седмократно. И Господ определи белег за Каин, за да не го убива никой, който го намери.
{4:16} Тогава Каин излезе от Господнето присъствие и се засели в земята Нод, на изток от Едем.
{i4:17} Потомството на Каин и Сит
{4:17} И Каин позна жена си, която зачена и роди Енох: и Каин съгради град и нарече града Енох, по името на сина си.
{4:18} И на Енох се роди Ирад; а от Ирад се роди Мехуяил; от Мехуяил се роди Метусаил; и от Метусаил се роди Ламех.
{4:19} Ламех си взе две жени; името на едната беше Ада, а името на другата Села.
{4:20} Ада роди Явал; той беше родоначалник на онези, които живеят в шатри и имат добитък.
{4:21} Името пък на брат му беше Ювал; той беше родоначалник на всички, които свирят с арфа и кавал.
{4:22} Така и Села роди Тувал-Каин, ковач на всякакъв вид медно и желязно сечиво; а сестра на Тувал-Каин беше Наама.
{4:23} И Ламех каза на жените си: Адо и Село, чуйте гласа ми, жени Ламехови, слушайте думите ми, понеже мъж убих затова, че ме нарани. Да! Юноша - затова, че ме смаза.
{4:24} Ако на Каин се отмъсти седмократно, то на Ламех ще се отмъсти седемдесет и седемкратно.
{4:25} И Адам пак позна жена си и тя роди син, когото наименува Сит, защото, казваше тя, Бог ми определи друга рожба вместо Авел, тъй като Каин го уби.
{4:26} Също и на Сит се роди син, когото наименува Енос. Тогава хората започнаха да призовават Господнето име.
{i5:1} Потомството на Адам до потопа
{5:1} Ето родословието на Адамовото потомство. В деня, когато Бог сътвори човека, Той го направи по Божие подобие;
{5:2} създаде ги мъж и жена, благослови ги и ги наименува Човек, в деня, когато бяха създадени.
{5:3} Адам живя сто и тридесет години и роди син по свое подобие, по своя образ и го наименува Сит.
{5:4} А откакто се роди Сит, дните на Адам станаха осемстотин години; и от него се родиха синове и дъщери.
{5:5} И всички дни на Адам, колкото живя, станаха деветстотин и тридесет години; и умря.
{5:6} Сит живя сто и пет години и от него се роди Енос.
{5:7} А откакто се роди Енос, Сит живя осемстотин и седем години и от него се родиха синове и дъщери.
{5:8} И всички дни на Сит станаха деветстотин и дванадесет години; и умря.
{5:9} Енос живя деветдесет години и от него се роди Кенан.
{5:10} А откакто се роди Кенан, Енос живя осемстотин и петнадесет години и от него се родиха синове и дъщери.
{5:11} И всички дни на Енос станаха деветстотин и пет години; и умря.
{5:12} Кенан живя седемдесет години и от него се роди Маалалеил.
{5:13} А откакто се роди Маалалеил, Кенан живя осемстотин и четиридесет години и роди синове и дъщери.
{5:14} И всички дни на Кенан станаха деветстотин и десет години; и умря.
{5:15} Маалалеил живя шестдесет и пет години и от него се роди Яред.
{5:16} А откакто се роди Яред, Маалалеил живя осемстотин и тридесет години и роди синове и дъщери.
{5:17} И всички дни на Маалалеил станаха осемстотин деветдесет и пет години; и умря.
{5:18} Яред живя сто шестдесет и две години и от него се роди Енох.
{5:19} А откакто се роди Енох, Яред живя осемстотин години и от него се родиха синове и дъщери.
{5:20} И всички дни на Яред станаха деветстотин шестдесет и две години; и умря.
{5:21} Енох живя шестдесет и пет години и от него се роди Матусал.
{5:22} А откакто се роди Матусал, Енох ходи по Бога триста години и от него се родиха синове и дъщери.
{5:23} И всички дни на Енох станаха триста шестдесет и пет години.
{5:24} И Енох живееше според Божиите заповеди и го нямаше вече, защото Бог го взе.
{5:25} Матусал живя сто осемдесет и седем години и от него се роди Ламех.
{5:26} А откакто се роди Ламех, Матусал живя седемстотин осемдесет и две години и от него се родиха синове и дъщери.
{5:27} И всички дни на Матусал станаха деветстотин шестдесет и девет години; и умря.
{5:28} Ламех живя сто осемдесет и две години и от него се роди син;
{5:29} и го наименува Ной, като казваше: Този ще ни утеши в умората ни от работата ни и от труда на ръцете ни, който ни идва от земята, която Господ прокле.
{5:30} А откакто роди Ной, Ламех живя петстотин деветдесет и пет години и от него се родиха синове и дъщери.
{5:31} И всички дни на Ламех станаха седемстотин седемдесет и седем години; и умря.
{5:32} А Ной беше на петстотин години; и от Ной се родиха Сим, Хам и Яфет.
{i6:1} Покварата на човечеството
{6:1} След като хората започнаха да се размножават по лицето на земята и им се раждаха дъщери,
{6:2} Божиите синове, като гледаха, че човешките дъщери бяха красиви, вземаха си за жени от всички, които избираха.
{6:3} И тогава Господ каза: Духът, който съм му дал, няма да владее вечно у човека; в блуждаенето си той е плът; затова дните му ще бъдат сто и двадесет години.
{6:4} В онези дни на земята живееха исполините; а при това, след като Божиите синове влизаха при човешките дъщери, и те им раждаха синове, които бяха онези силни и прочути старовременни мъже.
{6:5} И като видя Господ, че нечестието на човека по земята се умножава и че всяка мисъл и наклонност беше постоянно само зло,
{6:6} разкая се Господ, че беше направил човека на земята, и се огорчи в сърцето Си.
{6:7} И Господ каза: Ще изтребя от лицето на земята човека, когото създадох - хора, зверове, влечуги и въздушни птици, - понеже съжалих, че ги създадох.
{6:8} А Ной придоби Господнето благоволение.
{6:9} Ето Ноевото потомство. Ной беше човек праведен, непорочен между съвременниците си; той ходеше по Бога.
{6:10} И Ной роди трима сина: Сим, Хам и Яфет.
{6:11} А земята се разврати пред Бога; земята се напълни с насилие.
{6:12} Бог видя земята; и ето, тя беше развратена, защото всяка твар имаше развратно поведение на земята.
{i6:13} Подготовката за потопа
{6:13} И Бог каза на Ной: Краят на всяка твар се предвижда от Мене, защото земята се изпълни с насилие чрез тях; затова, ето, ще ги изтребя заедно със земята.
{6:14} Направѝ си ковчег от гоферово дърво; да направиш стаи в ковчега; и да го измажеш отвътре и отвън със смола.
{6:15} Направи го така: дължината на ковчега да бъде триста лакти, широчината му петдесет лакти, а височината му тридесет лакти.
{6:16} Направи на ковчега прозорец, като изкараш ковчега без един лакът до върха, а вратата на ковчега постави отстрани; направи го с долен, среден и горен етаж.
{6:17} И ето, Аз ще докарам на земята потоп от вода, за да изтребя под небето всяка твар, която има в себе си жизнено дихание; всичко, което се намира на земята, ще измре.
{6:18} Но с тебе ще поставя завета Си; и ще влезеш в ковчега ти, синовете ти, жена ти и снахите ти с теб.
{6:19} И от всичко, от всякакъв вид твар, която живее, да вкараш в ковчега по две от всеки вид, за да запазиш живота им със себе си; мъжко и женско да бъдат.
{6:20} От птиците според вида им, от добитъка според вида му и от всички земни животни според вида им, по две от всички да влязат при тебе, за да им опазиш живота.
{6:21} А ти си вземи от всякаква храна, която се яде, и я събери при себе си, за да послужи за храна на теб и на тях.
{6:22} И Ной извърши всичко, според както му заповяда Бог; така направи.
{i7:1} Потопът
{7:1} Тогава Господ каза на Ной: Влез ти и цялото ти семейство в ковчега; защото в това поколение тебе видях праведен пред Мене.
{7:2} Вземи си по седем от всички чисти животни, мъжки и женските им; а от нечистите животни по две, мъжки и женските им;
{7:3} също и от въздушните птици по седем, мъжки и женски; за да запазиш от тях разплод по лицето на цялата земя.
{7:4} Защото още седем дни и Аз ще направя да вали дъжд по земята четиридесет дни и четиридесет нощи; и ще изтребя от лицето на земята всичко живо, което съм създал.
{7:5} И Ной извърши всичко, според както му заповяда Господ.
{7:6} А Ной беше на шестстотин години, когато на земята стана потопът от водата.
{7:7} И поради водите от потопа в ковчега влязоха Ной, синовете му, жена му и снахите му с него.
{7:8} От чистите животни и от нечистите животни, от птиците и от всичко, което пълзи по земята,
{7:9} влязоха в ковчега две по две при Ной, мъжки и женски, според както Бог заповяда на Ной.
{7:10} И след седмия ден водите на потопа заляха земята.
{7:11} В шестстотната година на Ноевия живот, във втория месец, на седемнадесетия ден от месеца, в същия ден всички извори на голямата бездна се разпукнаха и небесните водопади се спуснаха.
{7:12} И дъждът валя на земята четиридесет дни и четиридесет нощи.
{7:13} В същия този ден в ковчега влязоха Ной и синовете му: Сим, Хам и Яфет, и жената на Ной, и с тях трите му снахи -
{7:14} те и всички животни според вида си, всичкият добитък според вида си и всички влечуги, които пълзят по земята, според вида си и всички птици според вида си, всяка птица от всякакъв вид.
{7:15} Две по две от всяка твар, която има в себе си жизнено дихание, влязоха в ковчега при Ной.
{7:16} И които влязоха, мъжки и женски от всяка твар влязоха, според както Бог му беше заповядал; и Господ го затвори вътре.
{7:17} Четиридесет дни продължи потопът на земята; и водите придойдоха и повдигнаха ковчега, и той се издигна над земята.
{7:18} Водите се усилваха и прииждаха много на земята, така ковчегът се носеше по повърхността на водите.
{7:19} Водите се усилваха твърде много на земята, така че бяха покрити всички високи планини, намиращи се под цялото небе.
{7:20} Петнадесет лакти по-горе от тях се издигнаха водите и планините бяха покрити.
{7:21} И всяка твар, която се движеше по земята, умря - птици, добитък, зверове, всички животни, които пълзят по земята, и всеки човек.
{7:22} От всичко, което беше на сушата, всичко, което имаше в ноздрите си жизнено дихание, измря.
{7:23} Всичко живо, което се намираше по лицето на земята, бе изтребено - хора, добитък, животни и небесни птици; изтребени бяха от земята; останаха само Ной и онези, които бяха с него в ковчега.
{7:24} А водите се застояха по земята сто и петдесет дни.
{8:1} Тогава Бог си спомни за Ной и за всичко живо, и за всичкия добитък, който беше с него в ковчега; и Бог направи вятър да мине по земята и водите престанаха.
{8:2} Изворите на бездната и небесните отвори също се затвориха и дъждът от небето спря.
{8:3} Малко по малко водите се оттеглиха от земята и след сто и петдесет дни водите започнаха да намаляват.
{8:4} А на седемнадесетия ден от седмия месец ковчегът заседна върху Араратските планини.
{8:5} Водите намаляваха непрестанно до десетия месец; и на първия ден от десетия месец върховете на планините се показаха.
{8:6} После, след четиридесет дни, Ной отвори прозореца на ковчега, който беше направил;
{8:7} и изпрати гарван, който, като излезе, прелиташе насам-натам, докато водите на земята пресъхнаха.
{8:8} Тогава Ной изпрати гълъб, за да види дали са престанали водите по лицето на земята.
{8:9} Но гълъбът, понеже не намери почивка за краката си, се върна при него в ковчега, защото водата беше още по лицето на цялата земя. И той протегна ръка и го взе, и го внесе при себе си в ковчега.
{8:10} А като изчака още седем дни, пак изпрати гълъба от ковчега.
{8:11} И надвечер гълъбът се върна при него и, ето, имаше в устата си пресен маслинен лист; така Ной позна, че водата по земята е спаднала.
{8:12} След това той почака още седем дни и изпрати гълъба; но той не се върна вече при него.
{8:13} В шестстотин и първата година на Ноевия живот, на първия ден от първия месец водата пресъхна на земята; и Ной, като вдигна покрива на ковчега, погледна и ето, повърхността на земята беше изсъхнала.
{8:14} А на двадесет и седмия ден от втория месец земята съвършено изсъхна.
{i8:15} Излизане от ковчега
{8:15} Тогава Бог говорѝ на Ной:
{8:16} Излез от ковчега ти, жена ти, синовете ти и жените им с теб.
{8:17} Изведи със себе си всичко живо от всяка твар, която е с тебе - птици, добитък и всички животни, които пълзят по земята, за да се разплодяват по земята, да раждат и да се умножават по земята.
{8:18} Ной излезе и с него синовете му, жена му и снахите му;
{8:19} излязоха от ковчега и всички животни, всички птици, всичко, което се движи по земята, според родовете си.
{8:20} И Ной издигна жертвеник на Господа; и взе от всяко чисто животно и от всяка чиста птица и ги принесе за всеизгаряния на жертвеника;
{8:21} и Господ помириса сладко благоухание. И Господ каза: Няма да проклинам вече земята заради човека, защото намеренията му са зло още от младините му, нито ще поразя вече друг път всичко живо, както направих.
{8:22} Докато съществува земята, сеитба и жътва, студ и горещина, лято и зима, ден и нощ няма да изчезнат.
{i9:1} Божият Завет с Ной
{9:1} В това време Бог благослови Ной и синовете му, като каза: Плодете се, размножавайте се и напълнете земята.
{9:2} От вас ще се страхуват и ще треперят всички земни животни и всички въздушни птици; те са всичко, което пълзи по земята, и всички морски риби са предадени в ръцете ви.
{9:3} Всичко живо, което се движи, ще ви бъде за храна; давам ви всичко, също както дадох зелената трева.
{9:4} Да не ядете обаче месо с живота му, т. е. с кръвта му.
{9:5} А вашата кръв, кръвта на живота ви, непременно ще изискам; от всяко животно ще я изискам; и от човека, да! От брата на всеки човек ще изискам живота на човека.
{9:6} Който пролее човешка кръв и неговата кръв от човек ще се пролее; защото Бог направи човека по Своя образ.
{9:7} А вие, плодете се и се размножавайте, разплодете се по земята и се умножавайте по нея.
{9:8} После Бог говорѝ на Ной и на синовете му с него:
{9:9} Вижте, Аз поставям завета Си с вас и с потомството ви след вас;
{9:10} и с всичко живо, което е с вас - птиците, добитъка и всички земни животни, които са с вас, да, с всяко земно животно от всичко, което е излязло от ковчега.
{9:11} Поставям завета Си с вас, - че няма да бъде изтребена вече никоя твар от водите на потопа, нито ще настане вече потоп да опустоши земята.
{9:12} Бог каза още: Ето белега на завета, който Аз поставям до всички поколения между Мен и вас и всичко живо, което е с вас;
{9:13} поставям дъгата Си в облака и тя ще бъде белег на завет между Мен и земята.
{9:14} Когато докарам облак на земята, дъгата ще се яви в облака;
{9:15} и ще си спомня завета Си, който е между Мен и вас и всичко живо от всяка твар; и водата няма вече да стане потоп за изтреблението на всяка твар.
{9:16} Дъгата ще бъде в облака; и ще я гледам, за да си напомням вечния завет между Бога и всичко живо от всяка твар, което е на земята.
{9:17} Бог каза на Ной: Това е белегът на завета, който установих между Мен и всяка твар, която е на земята.
{i9:18} Синовете на Ной
{9:18} А излезлите от ковчега Ноеви синове бяха Сим, Хам и Яфет; а Хам беше баща на Ханаан.
{9:19} Тези трима бяха Ноеви синове; и от тях бе населена цялата земя.
{9:20} В това време Ной започна да работи земята и насади лозе.
{9:21} И като пи от виното, опи се и се разголи в шатрата си.
{9:22} Хам, Ханаановият баща, видя голотата на баща си и каза на двамата си братя отвън.
{9:23} А Сим и Яфет взеха една дреха и като я сложиха двамата на раменете си, пристъпиха заднишком и покриха голотата на баща си; лицата им гледаха назад и не видяха бащината си голота.
{9:24} Когато Ной изтрезня от виното си и научи за онова, което му беше направил по-младият му син, каза:
{9:25} Проклет да е Ханаан; слуга на слуги ще бъде на братята си.
{9:26} Каза още: Благословен Господ, Симовият Бог; и Ханаан да му бъде слуга.
{9:27} Бог да разшири Яфет. Да се засели в шатрите на Сим; и Ханаан да им бъде слуга.
{9:28} След потопа Ной живя триста и петдесет години.
{9:29} И всички дни на Ной станаха деветстотин и петдесет години; и умря.
{i10:1} Потомството на Ной
{10:1} Ето родословието на Ноевите синове Сим, Хам и Яфет; понеже и на тях им се родиха синове след потопа.
{10:2} Яфетови синове: Гомер, Магог, Мадай, Яван, Тувал, Мосох и Тирас.
{10:3} А Гомерови синове: Асханаз, Рифат и Тогарма.
{10:4} А Яванови синове: Елисей, Тарсис, Китим и Доданим.
{10:5} От тях се разделиха островите на народите, в техните земи, всеки според езика си, според племето си, в народите си.
{10:6} Хамови синове: Хус, Мицраим, Фут и Ханаан.
{10:7} А Хусови синове: Сева, Евила, Савта, Раама и Савтека; а Раамови синове: Шева и Дедан.
{10:8} Хус роди и Нимрод. Той пръв стана силен на земята.
{10:9} Той беше голям ловец пред Господа; затова се казва: Като Нимрод, голям ловец пред Господа.
{10:10} Първо той царува над Вавилон, Ерех, Акад и Халне, в Сенаарската земя.
{10:11} От тази земя излезе и отиде в Асирия, и съгради Ниневия, Роовот-Ир, Халах
{10:12} и Ресен между Ниневия и Халах (който е големият град).
{10:13} А Мицраим роди Лудим, Анамим, Леавим, Нафтухим,
{10:14} Патрусим, Каслухим (от които произлязоха филистимците) и Кафторим.
{10:15} А Ханаан роди: първородния си син Сидон, после Хет,
{10:16} йевусейците, аморейците, гергесейците,
{10:17} евейците, арукейците, асенейците,
{10:18} арвадците, цемарейците и аматейците; и след това ханаанските племена се пръснаха.
{10:19} Територията на ханаанците беше от Сидон, като се отива за Герар, до Газа и като се отива за Содом и Гомор, Адма и Цевоим, до Лаша.
{10:20} Тези са Хамовите синове в земите си, в народите си, според племената си, според езиците си.
{10:21} Родиха се също така деца на Сим, баща на всички Еверовци и по-стар брат на Яфет.
{10:22} Симови синове: Елам, Асур, Арфаксад, Луд и Арам.
{10:23} А Арамови синове: Уз, Ул, Гетер и Маш.
{10:24} И Арфаксад роди Сала, а Сала роди Евер.
{10:25} И на Евер се родиха двама сина; името на единия беше Фалек, защото по негово време бе разпределена земята; а името на брат му беше Йоктан.
{10:26} Йоктан роди Алмодад, Шалеф, Хацармавет, Ярах,
{10:27} Адорам, Узал, Дикла,
{10:28} Овал, Авимаил, Шева,
{10:29} Офир, Евил и Йовав; всички те бяха Йоктанови синове.
{10:30} Техните заселища бяха от Меша, като се отива за Сефар, източната планина.
{10:31} Тези са Симовите синове в земите си според племената си, според езиците си, според народите си.
{10:32} Тези са племената на Ноевите синове според поколенията им, в народите им; и от тях се пръснаха народите по земята след потопа.
{i11:1} Вавилонската кула
{11:1} А по цялата земя се употребяваше един език и общ говор.
{11:2} След като хората тръгнаха на изток, намериха поле в Сенаарската земя, където се и заселиха.
{11:3} И си казаха един на друг: Елате, да направим тухли и да ги изпечем в огъня. Тухли употребяваха вместо камъни, а смола употребяваха вместо кал.
{11:4} И казаха: Елате, да си съградим град, даже кула, чийто връх да стига до небето; и да си спечелим име, да не би да се разпръснем по лицето на цялата земя.
{11:5} А Господ слезе да види града и кулата, които градяха хората.
{11:6} И Господ каза: Щом като те са един народ, говорещ общ език, и са почнали да правят това; и няма да има нищо невъзможно за тях, каквото и да било нещо, което биха намислили да направят.
{11:7} Нека слезем и там да разбъркаме езика им, така че едни други да не разбират езика си.
{11:8} Така Господ ги разпръсна оттам по лицето на цялата земя; а те престанаха да градят града.
{11:9} Затова той бе наречен Вавилон, защото там Господ разбърка езика на цялата земя; и оттам Господ ги разпръсна по лицето на цялата земя.
{i11:10} Потомството на Сим
{11:10} Ето Симовото родословие: Сим беше на сто години, а роди Арфаксад две години след потопа;
{11:11} а откак роди Арфаксад, Сим живя петстотин години и роди синове и дъщери.
{11:12} Арфаксад живя тридесет и пет години и роди Сала;
{11:13} а откак роди Сала, Арфаксад живя четиристотин и три години и роди синове и дъщери.
{11:14} Сала живя тридесет години и роди Евер;
{11:15} а откак роди Евер, Сала живя четиристотин и три години и роди синове и дъщери.
{11:16} Евер живя тридесет и четири години и роди Фалек;
{11:17} а откак роди Фалек, Евер живя четиристотин и тридесет години и роди синове и дъщери.
{11:18} Фалек живя тридесет години и роди Рагав;
{11:19} а откак роди Рагав, Фалек живя двеста и девет години и роди синове и дъщери.
{11:20} Рагав живя тридесет и две години и роди Серух;
{11:21} а откак роди Серух, Рагав живя двеста и седем години и роди синове и дъщери.
{11:22} Серух живя тридесет години и роди Нахор;
{11:23} а откак роди Нахор, Серух живя двеста години и роди синове и дъщери.
{11:24} Нахор живя двадесет и девет години и роди Тара;
{11:25} а откак роди Тара, Нахор живя сто и деветнадесет години и роди синове и дъщери.
{11:26} Тара живя седемдесет години и роди Аврам, Нахор и Аран.
{11:27} Ето родословието и на Тара: Тара роди Аврам, Нахор и Аран; а Аран роди Лот.
{11:28} И Аран умря преди баща си Тара в Ур Халдейски, в родната си земя.
{11:29} Аврам и Нахор си взеха жени; името на Аврамовата жена беше Сарая, а името на Нахоровата жена Мелха, дъщеря на Аран, който, освен че беше баща на Мелха, беше баща и на Есха.
{11:30} А Сарая беше бездетна, нямаше дете.
{11:31} И Тара взе сина си Аврам и внука си Лот, Арановия син, и снаха си Сарая, жената на сина си Аврам, и излязоха заедно от Ур Халдейски, за да отидат в Ханаанската земя; и дойдоха в Харан, където се и заселиха.
{11:32} И дните на Тара станаха двеста и пет години; и Тара умря в Харан.
{i12:1} (12:1-25:18) Божият призив към Аврам
{12:1} Историята на Аврам Тогава Господ каза на Аврам: Излез от отечеството си, от рода си и от бащиния си дом и иди в земята, която ще ти покажа.
{12:2} Ще те направя голям народ; ще те благословя и ще прославя името ти, и ще бъдеш за благословение.
{12:3} Ще благословя онези, които те благославят, а ще прокълна всеки, който те кълне; и в тебе ще се благославят всички земни племена.
{12:4} И така, Аврам тръгна, според както му каза Господ, и Лот тръгна с него. А Аврам беше на седемдесет и пет години, когато излезе от Харан.
{12:5} Аврам взе жена си Сарая, племенника си Лот, целия имот, който бяха спечелили, и хората, които бяха придобили в Харан, и излязоха, за да отидат в Ханаанската земя.
{12:6} И Аврам пропътува земята до местността Сихем, до дъба Море. В това време ханаанците живееха в тази земя.
{12:7} Тогава Господ се яви на Аврам и каза: На твоето потомство ще дам тази земя. И там Аврам издигна жертвеник на Господа, Който му се яви.
{12:8} Оттам се премести към хълма, който е на изток от Ветил, където разпъна шатрата си; Ветил оставаше на запад, а Гай - на изток; и там издигна жертвеник на Господа и призова Господнето име.
{12:9} После, като прибра шатрите си, Аврам все напредваше на юг.
{i12:10} Аврам в Египет
{12:10} А в земята настана глад; затова Аврам слезе в Египет да поживее там, понеже гладът беше се усилил в Ханаанската земя.
{12:11} И когато приближи до Египет, каза на жена си Сарая: Виж сега, зная, че си жена, красива наглед.
{12:12} Египтяните, като те видят, ще кажат: Тя му е жена; и мене ще убият, а тебе ще оставят жива.
{12:13} Кажи, моля те, че си ми сестра, за да ми бъде добре покрай теб и да се опази животът ми поради твоята дума.
{12:14} И като влезе Аврам в Египет, египтяните видяха, че жената беше много красива.
{12:15} Видяха я и фараоновите големци и я похвалиха на фараона; затова жената беше заведена в дома на фараона.
{12:16} И заради нея той направи добро на Аврам, който придоби овце, говеда, осли, слуги, слугини, ослици и камили.
{12:17} Но Господ порази фараона и дома му с тежки язви поради Аврамовата жена Сарая.
{12:18} Тогава фараонът повика Аврам и каза: Какво е това, което ти ми причини? Защо не ми каза, че ти е жена?
{12:19} Защо ми каза: Сестра ми е, така че аз си я взех за жена; и така, сега, ето жена ти; вземи я и си иди.
{12:20} И фараонът нареди на свои хора да изпратят него, жена му и всичко, което имаше.
{i13:1} Раздяла на Аврам и Лот
{13:1} Така Аврам излезе от Египет, той, жена му и всичко, което имаше, заедно с Лот, и замина към южната страна.
{13:2} Аврам беше много богат с добитък, сребро и злато.
{13:3} И от южната страна той се придвижи постепенно до Ветил, до мястото, където отначало беше поставена шатрата му между Ветил и Гай,
{13:4} до мястото, където първоначално беше издигнал жертвеник; и там Аврам призова Господнето име.
{13:5} Също и Лот, който придружаваше Аврам, имаше овце, говеда и шатри.
{13:6} И понеже земята не ги побираше да живеят заедно, тъй като имотът им беше много и не можеха да живеят заедно,
{13:7} появи се спречкване между Аврамовите и Лотовите говедари. (По това време ханаанците и ферезейците населяваха тази земя.)
{13:8} Тогава Аврам каза на Лот: Да няма, моля ти се, спречкване между мен и теб и между моите и твоите говедари, защото ние сме братя.
{13:9} Не е ли пред тебе цялата земя? Моля ти се, отдели се от мене; ти ако идеш наляво, аз ще ида надясно; или ако ти идеш надясно, аз ще ида наляво.
{13:10} И така, Лот погледна, разгледа цялата равнина на Йордан и видя, че беше добре напоявана до Сигор (преди Господ да беше съсипал Содом и Гомор), като Господнята градина, като Египетската земя.
{13:11} Затова Лот си избра цялата Йорданска равнина. И Лот тръгна на изток и се разделиха един от друг.
{13:12} Аврам се засели в Ханаанската земя; а Лот се засели между градовете на Йорданската равнина и преместваше шатрите си, докато стигна до Содом.
{13:13} А содомските мъже бяха твърде нечестиви и грешни пред Господа.
{13:14} И Господ каза на Аврам, след като Лот се отдели от него: Погледни от мястото, където си, и погледни към север и юг, изток и запад;
{13:15} защото цялата земя, която виждаш, ще дам на теб и на потомството ти до века.
{13:16} И ще направя потомството ти многочислено като земния прах; така че ако може някой да изброи земния прах, то и твоето потомство ще изброи.
{13:17} Стани, обходи надлъж и нашир земята, защото на тебе ще я дам.
{13:18} Тогава Аврам премести шатрата си, дойде и се засели при Мамриевите дъбове, които са в Хеврон; и там издигна жертвеник на Господа.
{i14:1} Аврам спасява Лот
{14:1} В дните на Сенаарския цар Амарфал, Еласарския цар Ариох, Еламския цар Ходологомор и Гоимския цар Тидал
{14:2} тези царе обявиха война против Содомския цар Вера, Гоморския цар Верса, Адманския цар Сенав, Цевоимския цар Симовор и царя на Вала (която е Сигор).
{14:3} Всички те се събраха в Сидимската долина (където е сега Соленото море).
{14:4} Дванадесет години се бяха подчинявали на Ходологомор, а в тринадесетата въстанаха.
{14:5} В четиринадесетата година дойдоха Ходологомор и царете, които бяха с него, и поразиха рафаимите в Астарот-карнаим, зузимите в Хам, емимите в Сави-кириатаим
{14:6} и хорейците в поляната им Сиир, до Ел-фаран, който е при пустинята.
{14:7} А като се върнаха, дойдоха в Ен-мишнат (който е Кадис) и поразиха цялата страна на амаликитяните, както и аморейците, които живееха в Асасон-тамар.
{14:8} Тогава Содомският цар, Гоморският цар, Адманският цар, Цевоимският цар и царят на Вала (която е Сигор) излязоха и се опълчиха против тях на бой в Сидимската долина:
{14:9} против Еламския цар Ходологомор, Гоимския цар Тидал, Сенаарския цар Амарфал и Еласарския цар Ариох. Имаше четирима царе против петимата.
{14:10} А Сидимската долина беше пълна със смолни кладенци; и Содомският цар и Гоморският цар, като бягаха, паднаха в тях, а останалите избягаха на бърдото.
{14:11} И победителите задигнаха цялото имущество на Содом и Гомор и цялата им храна и си отидоха.
{14:12} Взеха и Аврамовия племенник Лот, който живееше в Содом, заедно с имуществото му и си отидоха.
{14:13} А един от избавилите се дойде и извести това на евреина Аврам; той живееше при дъбовете на аморееца Мамврий, брат на Есхол и брат на Анер, които бяха Аврамови съюзници.
{14:14} А като чу Аврам, че брат му бил пленен, изведе своите триста и осемнадесет обучени мъже, родени в неговия дом, и гонѝ неприятелите до Дан.
{14:15} И през нощта той и слугите му, като се разделиха против тях, поразиха ги и ги гониха до Хова, която е отляво на Дамаск.
{14:16} И възвърна цялото имущество, върна и брат си Лот с имуществото му, както и жените и народа.
{i14:17} Мелхиседек и Аврам
{14:17} И като се върна Аврам от поражението на Ходологомор и на царете, които бяха с него, Содомският цар излезе да го посрещне в Савинската долина (която е Царевата долина).
{14:18} Така и Салимският цар Мелхиседек, който беше свещеник на Всевишния Бог, изнесе хляб и вино
{14:19} и го благослови, като каза: Благословен да бъде Аврам от Всевишния Бог, Създател на небето и на земята;
{14:20} благословен и Всевишният Бог, Който предаде неприятелите ти в твоята ръка. И Аврам му даде десятък от всичко.
{14:21} А Содомският цар каза на Аврам: Дай ми хората, а имота задръж за себе си.
{14:22} Но Аврам отговори на Содомския цар: Аз вдигнах ръката си пред Господа, Всевишния Бог, Създател на небето и на земята,
{14:23} и се заклех, че няма да взема нищо от твоето, нито конец, нито ремък за обувки, да не би да кажеш: Аз обогатих Аврам.
{14:24} Приемам само онова, което изядоха момците; и дела на мъжете, които дойдоха с мен: Анер, Есхол и Мамврий - те нека вземат дела си.
{i15:1} Божият завет с Аврам
{15:1} След тези събития Господнето слово дойде на Аврам във видение и каза: Не бой се, Авраме; Аз съм твой щит, наградата ти е много голяма.
{15:2} А Аврам отвърна: Господи Йехова, какво ще ми дадеш, като аз си отивам бездетен и този Елиезер от Дамаск ще притежава дома ми?
{15:3} Аврам каза още: Ето, Ти не ми даде дете; и, ето, един роден в дома ми ще ми стане наследник.
{15:4} Но Господнето слово дойде и му каза: Този човек няма да ти стане наследник; но онзи, който ще произлезе от тебе, ще ти бъде наследник.
{15:5} Тогава, като го изведе вън, каза: Погледни сега към небето и изброй звездите, ако можеш да ги изброиш. И му каза: Толкова ще бъде твоето потомство.
{15:6} И Аврам повярва в Господа; и Той му го вмени за правда.
{15:7} После му каза: Аз съм Господ, Който те изведох от Ур Халдейски, за да ти дам да наследиш тази земя.
{15:8} А той попита: Господи Йехова, по какво да позная, че ще я наследя?
{15:9} Господ му каза: Вземи ми тригодишна телица, тригодишна коза, тригодишен овен, гургулица и гълъбче.
{15:10} И той Му взе всички тези, разсече ги през средата и постави всяка половина срещу другата, но птиците не разсече.
{15:11} И хищни птици се спуснаха на труповете; но Аврам ги разпъди.
{15:12} А около залез слънце Аврам изпадна в дълбок сън; и, ето, ужас и голям мрак го обзе.
{15:13} Тогава Господ каза на Аврам: Знай, че твоето потомство ще бъде чуждо в чужда земя и ще бъде поробено; и те ще го потискат четиристотин години.
{15:14} Но Аз ще съдя народа, на когото ще робуват; и след това ще излязат с голямо имущество.
{15:15} А ти ще отидеш при бащите си в мир; ще бъдеш погребан в честита старост.
{15:16} А в четвъртия род потомците ти ще се върнат тук; защото беззаконието на аморейците не е още стигнало до върха си.
{15:17} А когато слънцето залезе и настана мрак, ето, димяща пещ и огнен пламък, който премина между тези части.
{15:18} И в същия ден Господ сключи завет с Аврам, като каза: На твоето потомство давам тази земя, от Египетската река до голямата река, реката Ефрат,
{15:19} земята на кенейците, кенезейците и кадмонейците,
{15:20} хетите, ферезейците, рафаимите,
{15:21} аморейците, ханаанците, гергесейците и йевусейците.
{i16:1} Раждането на Исмаил
{16:1} А Сарая, жената на Аврам, не му раждаше деца; но като имаше слугиня, египтянка, на име Агар,
{16:2} Сарая каза на Аврам: Виж сега, Господ не ми дава да раждам; моля ти се, влез при слугинята ми; може би ще придобия дете чрез нея. И Аврам послуша това, което каза Сарая.
{16:3} И така, след като Аврам беше преживял десет години в Ханаанската земя, Сарая, Аврамовата жена, взе слугинята си Агар, египтянката, и я даде на мъжа си Аврам да му бъде жена.
{16:4} И той влезе при Агар и тя зачена; и като видя, че зачена, тя започна да презира господарката.
{16:5} Тогава Сарая каза на Аврам: Заради тебе ми дойде тази обида. Дадох слугинята си в твоите обятия; а като видя, че зачена, започна да ме презира. Господ нека съди между мен и теб.
{16:6} А Аврам отговори на Сарая: Ето, слугинята ти е на твое разположение; направи с нея, както намериш за добре. И така, Сарая се отнасяше зле с нея, така че Агар избяга от нея.
{16:7} Но ангел Господен я намери при един воден извор в пустинята, при извора на пътя за Сур,
{16:8} и каза: Агар, слугиньо на Сарая, откъде идваш и къде отиваш? А тя отвърна: Бягам от лицето на господарката си Сарая.
{16:9} А ангелът Господен ѝ каза: Върни се при господарката си и се покори под властта ѝ.
{16:10} Ангелът Господен ѝ каза още: Ще увелича потомството ти дотолкова, че да не може да се изброи поради своето множество.
{16:11} После ангелът Господен ѝ каза: Ето, ти си заченала и ще родиш син; да му дадеш име Исмаил, защото Господ те чу в скръбта ти.
{16:12} Той ще бъде между хората като див осел; ще вдига ръката си против всеки и всеки ще вдига ръката си против него; и той ще живее независим от всичките си братя.
{16:13} Тогава Агар даде на Господа, Който ѝ говореше, това име: Ти си Бог, Който вижда; защото каза: Нали аз видях тук Онзи, Който ме вижда?
{16:14} Затова този кладенец бе наречен Вир-лахай-рои; ето, той е между Кадис и Варад.
{16:15} И Агар роди син на Аврам, който наименува сина си, роден от нея, Исмаил.
{16:16} А Аврам беше на осемдесет и шест години, когато Агар му роди Исмаил.
{i17:1} Обрязването на Аврам и дома му
{17:1} Когато Аврам беше на деветдесет и девет години, Господ се яви и му каза: Аз съм Всемогъщият; ходи пред Мен и бъди непорочен.
{17:2} И ще сключа завета Си между Мен и теб и ще умножа потомството ти.
{17:3} Тогава Аврам падна на лицето си; и Бог му говореше:
{17:4} Ето, Моят завет е с теб; и ти ще станеш баща на множество народи.
{17:5} Няма да се наричаш вече Аврам, а името ти ще бъде Авраам; защото те направих баща на множество народи.
{17:6} Ще те направя плодовит и ще произведа народи от теб; и царе ще произлязат от теб.
{17:7} И ще утвърдя завета Си между Мен и теб и потомците ти след тебе през всичките им поколения за вечен завет, че ще бъда Бог на теб и на потомството ти след тебе.
{17:8} На теб и на потомството ти след тебе ще дам за вечно притежание земята, в която си пришълец, цялата Ханаанска земя; и ще им бъда Бог.
{17:9} Бог каза още на Авраам: Пази завета Ми, ти и потомците ти след тебе, през всичките си поколения.
{17:10} Ето Моя завет, който трябва да пазите между Мен и вас и потомците ти след тебе: всеки между вас от мъжки пол да се обрязва.
{17:11} Да обрязвате краекожието на плътта си; и това ще бъде знак на завета между Мен и вас.
{17:12} Всяко мъжко дете между вас във всичките ви поколения, като стане на осем дни, трябва да се обрязва - както роденото в дома ти, така и онова, което не е от твоето потомство, купено с пари от някой чужденец.
{17:13} Непременно трябва да се обрязва и роденият в дома ти, и купеният с парите ти; и Моят завет в плътта ви ще бъде вечен завет.
{17:14} А необрязаният от мъжки пол, чието краекожие на плътта не е обрязано, този човек ще бъде погубен измежду своя народ, защото е нарушил завета Ми.
{17:15} После Бог каза на Авраам: Не наричай вече жена си Сарая, а Сара да бъде името ѝ.
{17:16} Аз ще я благословя, още и син ще ти дам от нея. Да! Ще я благословя и тя ще стане майка на народи; царе на племена ще произлязат от нея.
{17:17} Тогава Авраам падна по очи, засмя се и си помисли: На стогодишен човек ли ще се роди дете? И Сара, която има деветдесет години, ще роди ли?
{17:18} Авраам каза на Бога: Исмаил да бъде благословен от Тебе.
{17:19} Но Бог отговори: Не, а жена ти Сара ще ти роди син и ще го наречеш Исаак; и с него ще утвърдя завета Си за вечен завет, който ще бъде и за потомството му след него.
{17:20} И за Исмаил те послушах. Ето, благослових го и ще го наплодя и преумножа; дванадесет племеначалници ще се родят от него и ще го направя велик народ.
{17:21} Но завета Си ще утвърдя с Исаак, когото Сара ще ти роди догодина по това време.
{17:22} А като престана да говори с Авраам, Бог се издигна от него.
{17:23} В същия ден Авраам повика сина си Исмаил, всички родени в дома му и всички роби, купени с парите му, всеки от мъжки пол между хората на Авраамовия дом, и обряза краекожието на плътта им, според както Бог му каза.
{17:24} Авраам беше на деветдесет и девет години, когато се обряза краекожието на плътта му;
{17:25} а синът му Исмаил беше на тринадесет години, когато се обряза краекожието на плътта му.
{17:26} В един и същи ден се обрязаха Авраам и синът му Исмаил.
{17:27} И всички мъже от дома му - както родените в дома, така и купените от чужденци с пари, се обрязаха заедно с него.
{i18:1} Бог обещава на Авраам син
{18:1} След това Господ се яви на Авраам при дъбравата на Мамврий, когато той седеше при входа на шатрата си в горещината на деня.
{18:2} Като повдигна очи и погледна, ето, трима мъже стояха срещу него; и като ги видя, завтече се от входа на шатрата да ги посрещне, поклони се до земята и каза:
{18:3} Господарю мой, ако съм придобил Твоето благоволение, моля Ти се, не отминавай слугата Си.
{18:4} Нека донесат малко вода и си умийте краката, и си починете под дървото.
{18:5} И аз ще донеса малко хляб, да се подкрепите, и после ще си заминете; понеже затова дойдохте при слугата Си. А те казаха: Направи, както си казал.
{18:6} Тогава Авраам влезе бързо в шатрата при Сара и каза: Приготви по-скоро три мери чисто брашно, замеси и направи пити.
{18:7} А Авраам се затича при стадото, взе едно младо, добро теле и го даде на слугата, който побърза да го сготви.
{18:8} После взе масло, мляко и сготвеното теле и ги сложи пред тях; и той стоеше при тях под дървото, докато те ядяха.
{18:9} Тогава те му казаха: Къде е жена ти Сара? А той отвърна: Ето, в шатрата е.
{18:10} И Господ каза: Догодина по това време Аз ще се върна при теб и жена ти Сара ще има син. А Сара слушаше от входа на шатрата, която беше зад него.
{18:11} А Авраам и Сара бяха стари, в напреднала възраст; на Сара беше престанало обикновеното на жените.
{18:12} И така, Сара се засмя в себе си, като казваше: Като съм остаряла, ще има ли за мен удовлетворение, като и господарят ми е стар?
{18:13} А Господ каза на Авраам: Защо се засмя Сара и каза: Като съм остаряла, дали наистина ще родя?
{18:14} Има ли нещо невъзможно за Господа? На определеното време ще се върна при тебе, догодина по това време, и Сара ще има син.
{18:15} Тогава Сара, понеже се уплаши, се отрече, като каза: Не съм се смяла. А Той каза: Не е така; ти се засмя.
{i18:16} Гибелта на Содом и Гомор
{18:16} Като станаха оттам, мъжете се обърнаха към Содом; и Авраам отиде с тях, за да ги изпрати.
{18:17} И Господ каза: Да скрия ли от Авраам това, което ще сторя,
{18:18} тъй като Авраам ще стане велик и силен народ и чрез него ще се благословят всички народи на земята?
{18:19} Защото съм го избрал, за да заповяда на синовете си и на дома си след себе си да пазят Господния път, като вършат правда и правосъдие, за да направи Господ да стане с Авраам онова, което е говорил за него.
{18:20} И Господ каза: Понеже викът на злото от Содом и Гомор е силен и понеже грехът им е много тежък,
{18:21} ще сляза сега и ще видя дали са направили напълно според вика, който стигна до Мен; и ако не, ще узная.
{18:22} Тогава мъжете, като се обърнаха оттам, отидоха към Содом. Но Авраам още стоеше пред Господа.
{18:23} И Авраам се приближи и попита: Ще погубиш ли праведния заедно с нечестивия?
{18:24} Може да има петдесет праведника в града; ще погубиш ли мястото, няма ли да го пощадиш заради петдесетте праведника, които са в него?
{18:25} Ти не би направил такова нещо, да убиеш праведния заедно с нечестивия, така че праведният да бъде като нечестивия! Ти не би направил това! Няма ли Съдията на цялата земя да върши правда?
{18:26} Господ каза: Ако намеря в Содом петдесет праведника, вътре в града, ще пощадя цялото място заради тях.
{18:27} А Авраам отговори: Ето сега, аз, който съм прах и пепел, се осмелих да говоря на Господа;
{18:28} може би на петдесетте праведника да не достигат пет; ще погубиш ли целия град поради липсата на пет души? Той каза: Няма да го погубя, ако намеря там четиридесет и пет.
{18:29} А Авраам пак Му каза: Може да се намерят там четиридесет. Той отвърна: Заради четиридесетте няма да сторя това.
{18:30} А Авраам каза: Да не се разгневи Господ и ще кажа: Може да се намерят там тридесет. Той отвърна: Няма да сторя това, ако намеря там тридесет.
{18:31} А Авраам каза: Ето сега, осмелих се да говоря на Господа; може да се намерят там двадесет. Той каза: Заради двадесетте няма да погубя града.
{18:32} Тогава Авраам продължи: Да не се разгневи Господ и аз ще кажа пак, само този път: Може да се намерят там десет. И Той каза: Заради десетте няма да го погубя.
{18:33} След като престана да говори с Авраам, Господ си отиде; а Авраам се върна на мястото си.
{19:1} Привечер дойдоха двама ангела в Содом; а Лот седеше до Содомската порта. И като ги видя, Лот стана да ги посрещне, поклони се с лице до земята и каза:
{19:2} Ето, господари мои, свърнете, моля, в къщата на слугата си, пренощувайте и си умийте краката, и утре станете и си идете по пътя. А те отговориха: Не, на улицата ще пренощуваме.
{19:3} Но като настояваше много, те се отбиха при него и влязоха в къщата му; и той им направи угощение и изпече безквасни хлябове; и ядоха.
{19:4} А преди да си легнат, те, градските мъже, Содомските жители, млади и стари, целият народ, обиколиха къщата
{19:5} и викаха на Лот: Къде са мъжете, които дойдоха при тебе тази нощ? Изведи ни ги да ги познаем.
{19:6} А Лот излезе при тях пред вратата, затвори вратата зад себе си и каза:
{19:7} Моля ви се, братя мои, не правете такова нечестие.
{19:8} Вижте сега, имам две дъщери, които не са познали мъж; тях да ви изведа вън и направете с тях, каквото ви се вижда угодно; само на тези мъже не правете нищо, понеже затова са влезли под покрива на стряхата ми.
{19:9} Но те извикаха: Махни се оттук. Казаха още: Той дойде тук самичък и е пришълец, а иска още и съдия да стане; ей сега на тебе ще направим по-голямо зло, отколкото на тях. И напираха силно срещу Лот и се приближиха да разбият вратата.
{19:10} Но мъжете посегнаха и издърпаха Лот при себе си в къщи, и затвориха вратата.
{19:11} Също и поразиха със слепота хората, които бяха пред вратата на къщата - и малък, и голям, така че не можеха да намерят вратата.
{19:12} Тогава мъжете казаха на Лот: Имаш ли тук друг някой: зет, синове, дъщери и които и да е било други, които живеят в града, изведи ги от това място;
{19:13} защото ние ще съсипем мястото, понеже се усили викът на злото им пред Господа и Той ни изпрати да го съсипем.
{19:14} И така, Лот излезе и говорѝ на зетьовете си, които щяха да водят дъщерите му, и каза: Станете, излезте от това място, защото Господ ще съсипе града. Но на зетьовете му се видя, че той се шегува.
{19:15} Когато се зазори, ангелите настояваха пред Лот, като казваха: Стани и вземи жена си и двете си дъщери, които са тук, за да не погинеш сред наказанието на този град.
{19:16} Но той се бавеше; затова мъжете хванаха за ръка него, жена му и двете му дъщери, изведоха го и го поставиха вън от града; понеже Господ го съжали.
{19:17} И като ги изведоха вън, единият каза на Лот: Бягай за живота си; да не погледнеш назад, нито да се спреш някъде в цялата тази равнина; бягай на планината, за да не погинеш.
{19:18} А Лот им каза: Ах, Господи, не така!
{19:19} Ето, слугата ти придоби Твоето благоволение и с опазването на живота ми Ти правиш още по-голяма милостта, която си показал към мене; но аз не мога да побегна до планината, да не би да ме постигне злото и да умра.
{19:20} Гледай, моля, този град е близо, за да прибегна там; и е малък. Нека побегна там (не е ли малък град?) и така животът ми ще се опази.
{19:21} Той му каза: Ето, слушам те и за това нещо, че няма да разоря града, за който ти говорѝ.
{19:22} Бързай, бягай там, защото Аз не мога да сторя нищо, докато ти не стигнеш там. Затова този град бе наречен Сигор.
{19:23} Слънцето изгряваше над земята, когато Лот влезе в Сигор.
{19:24} Тогава Господ изля върху Содом и Гомор сяра и огън от Господа от небето.
{19:25} Той съсипа тези градове и цялата равнина, всичките жители на градовете и земните растения.
{19:26} Но жена му на Лот, след него, погледна назад и се превърна в стълб от сол.
{19:27} Сутринта Авраам подрани на мястото, където беше стоял пред Господа;
{19:28} и погледна към Содом и Гомор и към цялата земя на равнината, и, ето, видя, че дим, като дим от пещ, се издигаше от земята.
{19:29} И така, когато Бог унищожаваше градовете на тази равнина, Той си спомни за Авраам и изпрати Лот изсред развалините на градовете, където живееше Лот.
{i19:30} Произход на моавците и амонците
{19:30} А Лот излезе от Сигор и живееше в планината, и с него двете му дъщери, понеже се боеше да остане в Сигор; затова живееше в една пещера, той и двете му дъщери.
{19:31} Тогава по-старата каза на по-младата: Баща ни е стар и няма мъж на земята да влезе при нас, според обичая на цялата земя.
{19:32} Ела, да упоим баща си с вино и да преспим с него, за да запазим потомството от баща си.
{19:33} И така, онази нощ упоиха баща си с вино; и по-старата влезе и преспа с баща си; а той не усети нито кога легна тя, нито кога излезе.
{19:34} На другия ден по-старата каза на по-младата: Виж, миналата нощ аз преспах с баща си; да го упоим с вино и тази нощ и влез ти, и преспи с него, за да запазим потомството от баща си.
{19:35} И така, и онази нощ упоиха баща си с вино и по-младата влезе, и преспа с него; а той не усети нито кога легна тя, нито кога стана.
{19:36} Така и двете Лотови дъщери заченаха от баща си.
{19:37} И по-старата роди син и го наименува Моав; той е и до днес баща на моавците.
{19:38} По-младата също роди син и го наименува Бен-ами; той е и до днес баща на амонците.
{i20:1} Авраам в Герар
{20:1} Оттам Авраам тръгна на юг. Той се засели между Кадис и Сур и живееше като пришълец в Герар.
{20:2} И понеже Авраам казваше за жена си Сара: Сестра ми е, то Герарският цар Авимелех прати и взе Сара.
{20:3} Но Бог дойде при Авимелех в съня му през нощта и му каза: Ето, ти умираш заради жената, която си взел; защото тя си има мъж.
{20:4} (А Авимелех не беше се докоснал до нея.) И каза: Господи, ще погубиш ли и един праведен народ?
{20:5} Не ми ли каза сам той: Сестра ми е? Също и самата тя каза: Той ми е брат. С право сърце и с чисти ръце аз направих това.
{20:6} Бог му каза в съня: Да, Аз зная, че си направил това с праведно сърце; също така Аз те въздържах да не съгрешиш против Мен и затова не те оставих да се докоснеш до нея.
{20:7} И така, сега върни жената на човека, защото е пророк и ще се помоли за теб, и ти ще останеш жив; но ако не я върнеш, знай, че непременно ще умреш, ти и всички твои хора.
{20:8} На сутринта, като стана рано, Авимелех повика всичките си слуги и извести всички тези неща в ушите им; и хората се уплашиха много.
{20:9} Тогава Авимелех повика Авраам и го запита: Какво ни причини ти? С какво съгреших пред тебе, че си навлякъл на мен и на царството ми голям грях? Причинил си ми неща, които не трябваше да се правят.
{20:10} Авимелех каза още на Авраам: Защо направи това?
{20:11} Авраам отговори: Направих го, понеже си казах: Няма да има страх от Бога в това място и ще ме убият заради жена ми.
{20:12} А при това тя наистина ми е сестра, дъщеря на баща ми, но не и дъщеря на майка ми; и ми стана жена.
{20:13} И когато Бог ме изпрати далеч от бащиния ни дом, ѝ казах: Ще ми направиш тази добрина - на всяко място, където отидем, казвай за мене: Брат ми е.
{20:14} Тогава Авимелех взе овце и говеда, слуги и слугини и ги даде на Авраам, и върна жена му Сара.
{20:15} И Авимелех каза: Ето, земята ми е пред тебе; засели се където ти хареса.
{20:16} А на Сара каза: Виж, дадох на брат ти хиляда сребърника; ето, това ти е покривало за очите пред всички, които са с теб; и пред всички хора си оправдана.
{20:17} И така, Авраам се помоли на Бога; и Бог изцели Авимелех и жена му, и слугите му; и раждаха деца.
{20:18} Защото поради Авраамовата жена Сара Господ беше заключил всички утроби на Авимелеховия дом.
{i21:1} Раждането на Исаак
{21:1} А Господ посети Сара, според както беше казал; и Господ направи на Сара, както беше казал.
{21:2} Защото Сара зачена и роди син на Авраам в старините му, в определения му от Бога срок.
{21:3} И Авраам наименува сина, който му се роди, когото Сара му роди, Исаак.
{21:4} На осмия ден Авраам обряза сина си Исаак, според както Бог му беше заповядал.
{21:5} А Авраам беше на сто години, когато се роди синът му Исаак.
{21:6} И Сара каза: Бог ми докара смях; всеки, който чуе, ще се смее заради мене.
{21:7} Добави още: Кой би казал на Авраам, че Сара ще кърми деца? - Защото му родих син в старините му.
{21:8} А когато детето порасна, го отбиха; и в деня, когато отбиха Исаак, Авраам направи голямо угощение.
{i21:9} Агар и синът ѝ Исмаил
{21:9} А Сара видя, че синът на египтянката Агар, когото беше родила на Авраам, се присмива;
{21:10} затова каза на Авраам: Изгони тази слугиня и сина ѝ; защото синът на тази слугиня няма наследство с моя син Исаак.
{21:11} Тези думи обаче се видяха на Авраам твърде тежки заради сина му Исмаил.
{21:12} Но Бог каза на Авраам: Да не ти се види тежко за момчето и за слугинята ти; относно всичко, което ти каже Сара, послушай думите ѝ, защото по името на Исаак ще се наименува твоето потомство.
{21:13} Но и от сина на слугинята ще направя да стане народ, понеже е твой син.
{21:14} Тогава на сутринта Авраам стана рано, взе хляб и мях с вода и ги даде на Агар, като ги сложи на рамото ѝ; даде ѝ още детето и я изпрати. А тя тръгна и се заблуди в пустинята Вирсавее.
{21:15} Но водата в меха се изчерпа; и майка му хвърли детето под един храст
{21:16} и отиде и седна насреща, далече колкото един хвърлей на стрела, защото си каза: Да не гледам, като умира детето. И като седна насреща, издигна глас и заплака.
{21:17} А Бог чу гласа на момчето; и ангел Божий извика към Агар от небето и ѝ каза: Какво ти е, Агар? Не бой се, защото Бог чу гласа на момчето от мястото, където е.
{21:18} Стани, вдигни момчето и го хвани с ръката си, защото ще направя от него велик народ.
{21:19} Тогава Бог ѝ отвори очите и тя видя кладенец с вода; и отиде да напълни меха с вода и даде на момчето да пие.
{21:20} Бог беше с момчето, което, като порасна, се засели в пустинята и стана стрелец.
{21:21} Засели се във Фаранската пустиня; и майка му му взе жена от Египетската земя.
{i21:22} Авраам в спор с Авимелех
{21:22} По онова време Авимелех, с военачалника си Фихол, говорѝ на Авраам: Бог е с тебе във всичко, което правиш.
{21:23} И така, сега закълни ми се тук в Бога, че няма да постъпваш невярно с мене, нито със сина ми, нито с внука ми; а според благостта, която съм показал към тебе, ще показваш и ти към мен и към земята, в която си пребивавал.
{21:24} И Авраам каза: Заклевам се.
{21:25} След това Авраам изобличи Авимелех за водния кладенец, който Авимелеховите слуги бяха отнели насила.
{21:26} Но Авимелех отговори: Не знам кой е направил това нещо; нито ти си ми казал, нито аз съм чул за това до днес.
{21:27} Тогава Авраам взе овце и говеда и ги даде на Авимелех, и двамата сключиха договор помежду си.
{21:28} А Авраам отдели седем женски агнета от стадото.
{21:29} Авимелех попита Авраам: Какви са тези женски агнета, които си отделил?
{21:30} А той каза: Тези седем женски агнета ще вземеш от мене, да ми бъдат за свидетелство, че аз съм изкопал този кладенец.
{21:31} Затова той нарече онова място Вирсавее, защото там се заклеха двамата.
{21:32} Така те сключиха договор във Вирсавее; след това Авимелех и военачалникът му Фихол станаха и се върнаха във Филистимската земя.
{21:33} Тогава Авраам посади дъбрава във Вирсавее и там призова името на Йехова, Вечния Бог.
{21:34} И Авраам престоя във Филистимската земя много дни.
{i22:1} Принасяне на Исаак в жертва
{22:1} След тези събития Бог изпита Авраам, като му каза: Аврааме. А той отговори: Ето ме.
{22:2} И Бог каза: Вземи сега единствения си син, когото обичаш, сина си Исаак, и иди в местността Мория, и го принеси там във всеизгаряне на един от хълмовете, за който ще ти кажа.
{22:3} И така, на сутринта Авраам подрани и оседла осела си, и взе със себе си и двама от слугите си и сина си Исаак; и като нацепи дърва за всеизгарянето, стана и отиде на мястото, за което Бог му беше казал.
{22:4} На третия ден Авраам видя мястото отдалеч.
{22:5} Тогава Авраам каза на слугите си: Вие останете тук с осела; а аз и момчето ще отидем дотам и като се поклоним, ще се върнем при вас.
{22:6} И Авраам взе дървата за всеизгарянето и ги натовари на сина си Исаак, а той взе със себе си огън и нож; и двамата отидоха заедно.
{22:7} Тогава Исаак проговори на баща си Авраам: Татко! А той отвърна: Ето ме, синко. И Исаак каза: Ето огъня и дървата, а къде е агнето за всеизгарянето?
{22:8} Авраам отговори: Синко, Бог ще си промисли агнето за всеизгаряне. И двамата вървяха заедно.
{22:9} А като стигнаха на мястото, за което Бог му беше казал, Авраам издигна там жертвеник, нареди дървата и като върза сина си Исаак, сложи го на жертвеника върху дървата.
{22:10} И Авраам простря ръката си и взе ножа да заколи сина си.
{22:11} Тогава ангел Господен му викна от небето и каза: Аврааме, Аврааме! И той отговори: Ето ме.
{22:12} Ангелът каза: Да не вдигнеш ръката си върху момчето, нито да му направиш нещо; защото сега зная, че ти се боиш от Бога, понеже не пожали за Мен и сина си, единствения си син.
{22:13} Тогава Авраам повдигна очи и видя, че зад него има овен, вплетен с рогата си в един храст; и Авраам отиде, взе овена и го принесе всеизгаряне вместо сина си.
{22:14} И Авраам нарече това място Йехова-ире; и така се казва и до днес: На хълма Господ ще промисли.
{22:15} Тогава втори път ангел Господен викна на Авраам от небето и каза:
{22:16} В Себе Си се заклевам, казва Господ, че понеже си направил това нещо и не пожали сина си, единствения си син,
{22:17} ще те благословя премного и ще умножа и преумножа потомството ти като небесните звезди и като пясъка на морския бряг; и потомството ти ще завладее портата на неприятелите си;
{22:18} в твоето потомство ще се благословят всички народи на земята, защото си послушал гласа Ми.
{22:19} И така, Авраам се върна при слугите си и станаха и отидоха заедно във Вирсавее; и Авраам се настани във Вирсавее.
{22:20} А след тези събития известиха на Авраам: Ето, и Мелха роди синове на брат му Нахор:
{22:21} първородния му Уз, брат му Вуз, Камуил, Арамовия баща,
{22:22} Кесед, Азав, Фалдес, Едлаф и Ватуил.
{22:23} А Ватуил роди Ревека. Тези осем сина роди Мелха на Нахор, Авраамовия брат.
{22:24} Също и наложницата му, на име Ревма, роди Тевек, Гаам, Тахас и Мааха.
{i23:1} Смърт и погребение на Сара
{23:1} Сара живя сто двадесет и седем години; тези бяха годините на Сариния живот.
{23:2} И Сара умря в Кириат-Арва (който е Хеврон), в Ханаанската земя; и Авраам дойде да жалее Сара и да я оплаче.
{23:3} И като стана Авраам от покойницата си, говори на хетите, като им каза:
{23:4} Пришълец и заселник съм аз между вас; дайте ми място за погребване между вас, което да е мое, за да погреба покойницата си пред очите си.
{23:5} А хетите отговориха на Авраам:
{23:6} Послушай ни, господарю, между нас ти си княз Божий; погреби покойницата си в най-добрата от гробниците ни; никой от нас няма да ти откаже гробницата си, за да погребеш покойницата си.
{23:7} Тогава Авраам стана, поклони се на народа на земята, на хетите, и говори с тях, като каза:
{23:8} Ако ви е угодно да погреба покойницата си пред очите си, послушайте ме и станете посредници за мене пред Сааровия син Ефрон,
{23:9} за да ми даде пещерата си Махпелах, която е на края на нивата му; с пълна цена нека ми я даде сред вас, като собственост за гробница.
{23:10} А Ефрон седеше сред хетите; и Ефрон, хетът, отговори на Авраам пред хетите, които слушаха, пред всички, които влизаха в портата на града му:
{23:11} Не, господарю, послушай ме; давам ти нивата, давам ти и пещерата, която е в нея; давам ти я пред тези мъже от народа си; погреби покойницата си.
{23:12} Тогава Авраам се поклони пред народа на земята
{23:13} и говори на Ефрон пред народа на земята, които слушаха, като му каза: Но, ако обичаш, моля, послушай ме: ще дам стойността на нивата; вземи я от мен и ще погреба покойницата си там.
{23:14} А Ефрон отговори на Авраам:
{23:15} Чуй ме, господарю: земя за четиристотин сребърни сикъла какво е между мен и теб? И така, погреби покойницата си.
{23:16} И Авраам прие казаното от Ефрон и му претегли парите, които определи пред хетите, които слушаха - четиристотин сребърни сикъла, каквито вървяха между търговците.
{23:17} И така, Ефроновата нива, която беше в Махпелах, срещу Мамврий - нивата, пещерата, която беше в нея, и всички дървета в нивата, в междите около цялата нива,
{23:18} станаха собственост на Авраам пред очите на синовете на Хет, пред всички, които влизаха през портата на неговия град.
{23:19} След това Авраам погреба жена си Сара в пещерата на нивата в Махпелах, срещу Мамврий (който е Хеврон), в Ханаанската земя.
{23:20} Така нивата и пещерата в нея бяха утвърдени на Авраам от хетите като собствено гробище.
{i24:1} Женитбата на Исаак за Ревека
{24:1} А когато Авраам остаря, в напреднала възраст, и Господ го беше благословил във всичко,
{24:2} Авраам каза на най-стария слуга в дома си, който беше настоятел на целия му имот: Сложи, моля, ръката си под бедрото ми;
{24:3} и ще те закълна в Господа, Бог на небето и Бог на земята, че няма да вземеш жена за сина ми от дъщерите на ханаанците, между които живея;
{24:4} а да отидеш в отечеството ми, при рода ми, и оттам да вземеш жена за сина ми Исаак.
{24:5} А слугата му отговори: Може жената да не иска да дойде след мене в тази земя; трябва ли да заведа сина ти в онази земя, откъдето си излязъл?
{24:6} Но Авраам му каза: Пази се да не върнеш сина ми там.
{24:7} Господ, небесният Бог, Който ме изведе от бащиния ми дом и от родната ми земя и Който ми говори, и Който ми се закле, като каза: На твоето потомство ще дам тази земя, Той ще изпрати ангела Си пред теб; и ще вземеш жена за сина ми оттам.
{24:8} Но ако жената не иска да дойде след тебе, тогава ти ще бъдеш свободен от това мое заклеване; само да не върнеш сина ми там.
{24:9} Тогава слугата сложи ръката си под бедрото на господаря си Авраам и му се закле за това.
{24:10} И така, слугата взе десет от камилите на господаря си и тръгна, като носеше в ръцете си от всички богатства на господаря си; стана и отиде в Месопотамия, в Нахоровия град.
{24:11} Надвечер, когато жените излизат да си наливат вода, той накара камилите да коленичат вън от града при водния кладенец.
{24:12} Тогава каза: Господи, Боже на господаря ми Авраам, дай ми, моля, добър успех днес и покажи благост към господаря ми Авраам.
{24:13} Ето, аз стоя при извора на водата и дъщерите на града излизат да си наливат вода.
{24:14} Нека девойката, на която кажа: Я наведи водоноса си да пия, и тя отвърне: Пий, и ще напоя и камилите ти - нека тя е онази, която си отредил за слугата Си Исаак; от това ще позная, че си показал милост към господаря ми.
{24:15} Докато той още говореше, ето, Ревека излизаше с водоноса си на рамо; тя се беше родила на Ватуил, син на Мелха, жената на Авраамовия брат Нахор.
{24:16} Девойката беше много красива наглед, девица, която никой мъж не беше познал; тя, като слезе на извора, напълни водоноса си и се изкачи.
{24:17} А слугата се завтече да я посрещне и каза: Я ми дай да пия малко вода от водоноса ти.
{24:18} А тя отговори: Пий, господарю; и бързо сне водоноса на ръката си и му даде да пие.
{24:19} И като му даде достатъчно да пие, каза: И за камилите ти ще налея, докато се напоят.
{24:20} И като изля бързо водоноса си в поилото, завтече се на кладенеца да налее още и наля за всичките му камили.
{24:21} А човекът я наблюдаваше внимателно и мълчеше, за да узнае дали Господ беше направил пътуването му успешно или не.
{24:22} Като напоиха камилите, човекът взе една златна обица, тежка половин сикъл, и две гривни за ръцете ѝ, тежки десет сикъла злато, и каза:
{24:23} Чия дъщеря си? Я ми кажи. Има ли в къщата на баща ти място за нас да пренощуваме?
{24:24} А тя му отговори: Аз съм дъщеря на Ватуил, син на Мелха, когото тя е родила на Нахор.
{24:25} Каза му още: Има у нас и слама, и храна достатъчно, и място за пренощуване.
{24:26} Тогава човекът се наведе и се поклони на Господа.
{24:27} И каза: Благословен да бъде Господ, Бог на господаря ми Авраам, Който не лиши господаря ми от милостта Си и верността Си, като Господ отправи пътя ми в дома на братята на господаря ми.
{24:28} А девойката се затича и разказа тези неща на майка си.
{24:29} Ревека имаше брат на име Лаван; и Лаван се завтече навън при човека на извора.
{24:30} Защото, като видя обицата и гривните на ръцете на сестра си и чу думите на сестра си Ревека, която казваше: Така ми говори човекът, той отиде при човека; а той стоеше при камилите до извора.
{24:31} И му каза: Влез, ти, благословен от Господа. Защо стоиш вън? Защото приготвих къщата и място за камилите.
{24:32} И така, човекът влезе вкъщи; а Лаван разтовари камилите му и даде слама и храна за камилите и вода за умиване неговите крака и краката на хората, които бяха с него.
{24:33} И сложиха пред него да яде; но той каза: Не искам да ям, докато не кажа думата си. А Лаван отвърна: Казвай.
{24:34} Тогава той каза: Аз съм слуга на Авраам.
{24:35} Господ е благословил господаря ми премного и стана велик; дал му е овце и говеда, сребро и злато, слуги и слугини, камили и осли.
{24:36} И Сара, жената на господаря ми, роди син на господаря ми, когато беше вече остаряла; и на него той даде всичко, което има.
{24:37} Господарят ми, като ме закле, каза: Да не вземеш за сина ми жена от дъщерите на ханаанците, в чиято земя живея.
{24:38} А да отидеш в бащиния ми дом и в рода ми и оттам да вземеш жена за сина ми.
{24:39} Аз казах на господаря си: Може жената да не иска да дойде след мене.
{24:40} Но той ми отговори: Господ, пред Когото ходя, ще изпрати ангела Си с теб и ще направи пътуването ти успешно, и ще вземеш жена за сина ми от рода ми и от бащиния ми дом.
{24:41} Само тогава ще бъдеш свободен от заклеването ми, когато отидеш при рода ми; и ако не ти я дадат, тогава ще бъдеш свободен от заклеването ми.
{24:42} И като пристигнах днес на извора, казах: Господи, Боже на господаря ми Авраам, моля, ако правиш пътуването ми, по което ходя, успешно,
{24:43} ето, аз стоя при водния извор; девойката, която излезе да налее вода, и аз ѝ кажа: Я ми дай да пия малко вода от водоноса ти,
{24:44} и тя ми отговори: Пий и ще налея и за камилите ти, нека тя е жената, която Господ е отредил за сина на господаря ми.
{24:45} Докато още си мислех това, ето, Ревека излезе с водоноса на рамото си. И като слезе на извора и наля, ѝ казах: Я ми дай да пия.
{24:46} И тя бързо свали водоноса от рамото си и каза: Пий, и ще напоя и камилите ти. И така, аз пих, а тя напои и камилите.
{24:47} Тогава я попитах: Чия дъщеря си? А тя отговори: Аз съм дъщеря на Ватуил, Нахоровия син, когото му роди Мелха. Тогава сложих обицата на лицето ѝ и гривните на ръцете ѝ.
{24:48} Наведох се и се поклоних на Господа, и благослових Господа, Бога на господаря ми Авраам, Който ме доведе по правия път, за да взема за сина на господаря ми братовата му дъщеря.
{24:49} И така, сега, ако искате да постъпите любезно и вярно спрямо господаря ми, кажете ми; и ако не, пак ми кажете, за да се обърна надясно или наляво.
{24:50} А Лаван и Ватуил отговориха: От Господа стана това; ние не можем да ти кажем нито зло, нито добро.
{24:51} Ето Ревека пред тебе; вземи я и си иди; нека бъде жена на сина на господаря ти, както Господ е говорил.
{24:52} Като чу думите им, Авраамовият слуга се поклони на Господа до земята.
{24:53} И слугата извади сребърни и златни накити и облекла и ги даде на Ревека; също така даде скъпи дарове на брат ѝ и на майка ѝ.
{24:54} След това той и хората, които бяха с него, ядоха и пиха, и пренощуваха; и като станаха сутринта, слугата каза: Изпратете ме при господаря ми.
{24:55} А брат ѝ и майка ѝ казаха: Нека девойката поседи с нас известно време, най-малко десетина дни, после нека отиде.
{24:56} Но той им отвърна: Не ме спирайте, тъй като Господ е направил пътуването ми успешно; изпратете ме да отида при господаря си.
{24:57} А те казаха: Да повикаме девойката и да я попитаме какво ще каже.
{24:58} И така, повикаха Ревека и ѝ казаха: Отиваш ли с този човек? А тя отвърна: Отивам.
{24:59} И така, изпратиха сестра си Ревека с бавачката ѝ и Авраамовия слуга с хората му.
{24:60} И благословиха Ревека, като ѝ казаха: Сестро наша, да се родят от тебе хиляди по десет хиляди и потомството ти да завладее портата на ненавистниците си.
{24:61} Ревека и слугите ѝ станаха, възседнаха камилите и отидоха след човека. Така слугата взе Ревека и си замина.
{24:62} А Исаак идеше от Вир-лахай-рои, защото живееше в южната земя.
{24:63} И като излезе Исаак, за да размишлява на полето привечер, погледна и видя, че се приближаваха камили.
{24:64} Също и Ревека погледна и видя Исаак; и слезе от камилата.
{24:65} Защото беше попитала слугата: Кой е онзи човек, който идва през полето срещу нас? И слугата беше отговорил: Това е господарят ми. Затова тя взе покривалото си и се покри.
{24:66} И слугата разказа на Исаак всичко, което беше извършил.
{24:67} Тогава Исаак въведе Ревека в шатрата на майка си Сара и я взе, и тя му стана жена, и той я обикна. Така Исаак се утеши след смъртта на майка си.
{i25:1} Авраамовото потомство от Хетура
{25:1} А Авраам взе и друга жена на име Хетура.
{25:2} Тя му роди Земран, Йоксан, Мадан, Медиам, Есвок и Шуах.
{25:3} И Йоксан роди Сава и Дедан; а синове на Дедан бяха Асурим, Латусиим и Лаомим.
{25:4} А синовете на Мадиам бяха Гефа, Ефер, Енох, Авида и Елдага; всички тези бяха потомци на Хетура.
{25:5} Но Авраам даде целия си имот на Исаак.
{25:6} А на синовете на наложниците си Авраам даде подаръци и докато беше още жив, ги изпрати към изток, в източната земя, далеч от сина си Исаак.
{i25:7} Смърт и погребение на Авраам
{25:7} Числото на годините на живота на Авраам, колкото живя, беше сто седемдесет и пет години.
{25:8} И Авраам издъхна, като умря в честита старост, стар и сит от дни; и се прибра при народа си.
{25:9} А синовете му Исаак и Исмаил го погребаха в пещерата Махпелах, в нивата на Ефрон, син на Саар, хета, която е срещу Мамврий,
{25:10} нивата, която Авраам купи от хетите; там беше погребан Авраам, също и жена му Сара.
{25:11} А след смъртта на Авраам Бог благослови сина му Исаак; а Исаак живееше при Вир-лахай-рои.
{i25:12} Родословие на Исмаил
{25:12} Ето потомството на Авраамовия син Исмаил, когото египтянката Агар, слугинята на Сара, роди на Авраам;
{25:13} и ето имената на Исмаиловите синове, имената им според родовете им: Исмаиловият първороден - Навайот, после Кидар, Адвеил, Мавсам.
{25:14} Масма, Дума, Маса,
{25:15} Адад, Тема, Етур, Нафис и Кедиа.
{25:16} Тези са Исмаиловите синове, тези са имената им според колибите им и според оградените им села: дванадесет племеначалници според племената им.
{25:17} И ето годините на Исмаиловия живот - сто тридесет и седем; и като издъхна, умря и се прибра при народа си.
{25:18} А потомците му се заселиха в земите от Евил до Сур, който е срещу Египет, като се отива към Асирия; Исмаил се засели независим от всичките си братя. Исаак и Яков Раждането на Яков и Исав
{i25:19} (25:19-36:43) Раждането на Яков и Исав
{25:19} Ето и потомството на Авраамовия син Исаак; Авраам роди Исаак,
{25:20} а Исаак беше на четиридесет години, когато взе за жена Ревека, дъщеря на сириеца Ватуил от Падан-арам и сестра на сириеца Лаван.
{25:21} И Исаак се молеше на Господа за жена си, защото беше бездетна; Господ го послуша и жена му Ревека зачена.
{25:22} А децата се блъскаха едно друго вътре в нея; и тя каза: Ако е така, защо да живея? И отиде да се допита до Господа.
{25:23} А Господ ѝ каза: Два народа са в утробата ти и две племена ще се разделят от корема ти. Едното племе ще бъде по-силно от другото; и по-големият ще слугува на по-малкия.
{25:24} И когато се изпълни времето ѝ да роди, ето, в утробата ѝ имаше близнаци.
{25:25} Първият излезе червен, цял космат, като кожена дреха; и го наименуваха Исав.
{25:26} После излезе брат му, държейки с ръката си петата на Исав; затова бе наречен Яков. А Исаак беше на шестдесет години, когато тя ги роди.
{25:27} И като пораснаха децата, Исав стана изкусен ловец, полски човек; а Яков беше тих човек и живееше в шатрите.
{25:28} Исаак обичаше Исав, защото ядеше от лова му; а Ревека обичаше Яков.
{i25:29} Исав продава първородството си
{25:29} Един ден Яков си вареше вариво, а Исав дойде от полето изнемощял;
{25:30} и Исав каза на Яков: Я ми дай да ям от червеното, това червено вариво, защото съм изнемощял (затова той бе наречен Едом).
{25:31} Яков отвърна: Най-напред ми продай първородството си.
{25:32} А Исав каза: Виж, аз съм на умиране; за какво ми е това първородство?
{25:33} И Яков каза: Най-напред ми се закълни. И той му се закле и продаде първородството си на Яков.
{25:34} Тогава Яков даде на Исав хляб и вариво от леща; и той яде и пи, и стана, и си отиде. Така Исав презря първородството си.
{i26:1} Исаак и Авимелех
{26:1} И настана глад по земята, освен първия глад, който беше в Авраамовите дни, и Исаак отиде в Герар при филистимския цар Авимелех,
{26:2} защото Господ беше му се явил и казал: Не слизай в Египет; живей в земята, за която ще ти кажа;
{26:3} остани в тази земя и Аз ще бъда с теб и ще те благословя, защото на теб и на потомството ти ще дам всички тези земи, в утвърждение на клетвата, с която се заклех на баща ти Авраам;
{26:4} и ще умножа потомството ти като небесните звезди и ще дам на потомството ти всички тези земи; и в твоето потомство ще се благославят всички народи на земята;
{26:5} понеже Авраам послуша гласа Ми и опази заръчването Ми, заповедите Ми, наредбите Ми и законите Ми.
{26:6} Затова Исаак се настани в Герар.
{26:7} И местните жители го запитаха за жена му; а той каза: Сестра ми е. Защото се боеше да каже: Жена ми е, като си казваше: Да не би местните жители да ме убият заради Ревека; понеже тя беше красива на вид.
{26:8} А след като беше преседял там дълго време, филистимският цар Авимелех, като погледна от прозореца, видя, че Исаак играеше с жена си Ревека.
{26:9} Тогава Авимелех повика Исаак и каза: Ето, тя наистина ти е жена; а защо ти каза: Сестра ми е? Исаак му отговори: Защото си казах: Да не би да бъда убит заради нея.
{26:10} И Авимелех каза: Какво си сторил с нас? Лесно можеше някой от народа да лежи с жена ти и ти щеше да ни навлечеш грях.
{26:11} Затова Авимелех заповяда на целия народ: Който докачи този човек или жена му, непременно ще бъде умъртвен.
{26:12} И Исаак пося в онази земя и събра през същото лято стократно; и Господ го благослови.
{26:13} Човекът се възвеличаваше и продължаваше да става велик, докато стана много велик.
{26:14} Той придоби овце, придоби и говеда и много слуги; а филистимците му завиждаха.
{26:15} И филистимците затрупаха и напълниха с пръст всички кладенци, които бащините му слуги бяха изкопали в дните на баща му Авраам.
{26:16} Тогава Авимелех каза на Исаак: Иди си от нас, защото си станал много по-силен от нас.
{26:17} Затова Исаак си отиде оттам, разпъна шатрите си в Герарската долина и там живееше.
{26:18} А Исаак изкопа отново водните кладенци, които бяха изкопани в дните на баща му Авраам (защото филистимците ги бяха затрупали след Авраамовата смърт), и ги нарече по имената, с които баща му ги беше нарекъл.
{26:19} И Исааковите слуги копаха в долината и намериха там кладенец с течаща вода.
{26:20} Но Герарските говедари се караха с Исааковите говедари, като казваха: Водата е наша. Затова Исаак нарече кладенеца Есен, понеже се караха за него.
{26:21} После изкопаха друг кладенец, но и за него се караха; затова го нарече Ситна.
{26:22} Тогава той се премести оттам и изкопа друг кладенец, и за него не се караха; и го нарече Роовот, като казваше: Защото сега Господ ни даде просторно място и ние ще се наплодим в тази земя.
{26:23} Оттам отиде във Вирсавее.
{26:24} Господ му се яви през същата нощ и каза: Аз съм Бог на баща ти Авраам; не бой се, защото Аз съм с тебе, ще те благословя и ще умножа твоето потомство заради слугата Ми Авраам.
{26:25} И той издигна там жертвеник и призова Господнето Име; разпъна и шатрата си там и там Исааковите слуги изкопаха кладенец.
{26:26} Тогава Авимелех отиде при него от Герар с приятеля си Оховат и военачалника си Фихол.
{26:27} И Исаак им каза: Защо сте дошли при мене, като ме мразите и ме изпъдихте измежду вас?
{26:28} А те отговориха: Видяхме явно, че Господ е с теб, и си казахме: Нека се положи клетва между нас, между нас и теб, и нека сключим договор с тебе,
{26:29} че няма да ни сториш зло, както и ние не те докачихме, и както само добро ти правихме и те изпратихме с мир. Сега виждаме, че ти си благословеният от Господа.
{26:30} Тогава Исаак им даде угощение и те ядоха и пиха.
{26:31} На сутринта станаха рано и се заклеха един за друг; после Исаак ги изпрати и те си отидоха от него с мир.
{26:32} И в същия ден Исааковите слуги дойдоха и му известиха за кладенеца, който бяха изкопали, и му казаха: Намерихме вода.
{26:33} Той го нарече Савее; от това името на града е Вирсавее до днес.
{i26:34} Женитбата на Исав
{26:34} А когато Исав беше на четиридесет години, взе за жени Юдита, дъщеря на хета Веири, и Васемата, дъщеря на хета Елон.
{26:35} Те бяха горчивина за душата на Исаак и Ревека.
{i27:1} Яков присвоява благословението на баща си
{27:1} Когато Исаак остаря и очите му отслабнаха, и не можеше да вижда, повика по-големия си син Исав и му каза: Синко. А той му отговори: Ето ме.
{27:2} Тогава Исаак каза: Виж сега, аз вече остарях; не зная кой ден ще умра;
{27:3} и така, вземи още сега оръжията си, колчана си и лъка си, излез на полето и ми улови дивеч,
{27:4} и ми сготви вкусно ястие, каквото аз обичам, и ми донеси да ям, за да те благослови душата ми, преди да умра.
{27:5} А Ревека чу, когато Исаак говореше на сина си Исав. И Исав отиде на полето да улови дивеч и да го донесе.
{27:6} Тогава Ревека каза на сина си Яков: Виж, аз чух баща ти да говори на брат ти с тези думи:
{27:7} Донеси ми дивеч и ми сготви вкусно ястие, за да ям и да те благословя пред Господа, преди да умра.
{27:8} И така, сега, синко, каквото ти поръчам, послушай думите ми.
{27:9} Иди още сега при стадото и ми донеси оттам две добри ярета, и аз ще сготвя вкусно ястие за баща ти, каквото той обича;
{27:10} и ти ще го принесеш на баща си да яде, за да те благослови, преди да умре.
{27:11} Но Яков каза на майка си Ревека: Виж, брат ми Исав е космат, а аз съм с гладка кожа.
{27:12} Може би ще ме попипа баща ми и аз ще се окажа пред него измамник, и ще навлека на себе си проклятие, а не благословение.
{27:13} А майка му каза: Нека твоето проклятие падне върху мене, синко; само послушай думите ми и иди и ми ги донеси.
{27:14} И така, той отиде, взе ги и ги донесе на майка си; и майка му сготви вкусно ястие, каквото баща му обичаше.
{27:15} После Ревека взе по-добрите дрехи на по-стария си син Исав, които се намираха вкъщи при нея, и с тях облече по-младия си син Яков.
{27:16} И зави ръцете му и гладкото на шията му с ярешките кожи.
{27:17} Тогава даде в ръцете на сина си Яков вкусното ястие и хляба, който беше приготвила.
{27:18} И така, той отиде при баща си и каза: Татко. А Исаак отговори: Ето ме; кой си ти, синко?
{27:19} Яков каза на баща си: Аз съм първородният ти Исав; направих каквото ми поръча; стани, моля ти се, седни и яж от дивеча ми, за да ме благослови душата ти.
{27:20} Но Исак попита на сина си: Как стана, синко, че го намери толкова скоро? А той отвърна: Защото Господ, твоят Бог, ми даде добър успех.
{27:21} Тогава Исаак каза на Яков: Моля, синко, приближи се, за да те попипам дали си същият ми син Исав, или не.
{27:22} Яков се приближи към баща си Исаак; и той, като го попипа, каза: Гласът е глас Яковов, а ръцете са ръце Исавови.
{27:23} И не го позна, защото ръцете му бяха космати, както ръцете на брат му Исав; и го благослови.
{27:24} И каза: Ти ли си същият ми син Исав? А той отвърна: Аз.
{27:25} Тогава Исаак каза: Принеси ми и ще ям от лова на сина си, за да те благослови душата ми. И му принесе и яде; донесе му и вино и пи.
{i27:26} Благословението на Яков
{27:26} А баща му Исаак му каза: Приближи се сега и ме целуни, синко.
{27:27} И той се приближи и го целуна; и Исаак помириса дъха на облеклото му и го благослови, като каза: Ето, дъхът на сина ми е като дъх на поле, което е благословил Господ.
{27:28} Бог да ти даде от росата на небето и от тлъстината на земята, и изобилие на жито и на вино.
{27:29} Племена да ти слугуват и народи да ти се покланят. Бъди господар на братята си; и да ти се покланят синовете на майка ти. Проклет всеки, който те кълне, и благословен всеки, който те благославя.
{27:30} Щом като Исаак свърши да благославя Яков и Яков току-що беше се разделил с баща си Исаак, дойде брат му Исав от лова си.
{27:31} Също и той сготви вкусно ястие, принесе на баща си и му каза: Да стане баща ми и да яде от дивеча на сина си, за да ме благослови душата ти.
{27:32} А баща му Исаак му каза: Кой си ти? И той отговори: Аз съм синът ти, първородният ти Исав.
{27:33} Тогава Исаак се разтрепери твърде много и каза: А кой ще е онзи, който улови дивеч и ми принесе, и ядох от всичко, преди да дойдеш ти, и го благослових? - Да! И благословен ще бъде.
{27:34} Когато Исав чу бащините си думи, извика със силен и жалостен вик и каза на баща си: Благослови и мене, татко.
{27:35} А Исаак отвърна: Брат ти дойде с измама и взе твоето благословение.
{27:36} Исав каза: Право са го нарекли Яков, защото сега втори път ме измести. Отне първородството ми и, ето, сега е отнел и благословението ми. И каза: Не си ли задържал за мене благословение?
{27:37} А Исаак отговори на Исав: Ето, поставих го господар над тебе, направих всичките му братя негови слуги и го надарих с жито и вино; и така, какво да направя за тебе, синко?
{27:38} И Исав отвърна на баща си: Само едно ли благословение имаш, татко? Благослови и мене, татко. И Исав плака с висок глас.
{27:39} Тогава баща му Исаак в отговор му каза: Ето, твоето желание ще бъде в тлъстите места на земята, наросявани от небето горе.
{27:40} С меча си ще живееш, а на брат си ще слугуваш. Но когато въстанеш, ще строшиш ярема му от врата си.
{i27:41} Омразата на Исав към Яков
{27:41} И Исав мразеше Яков поради благословението, с което баща му го благослови; Исав си каза: Скоро ще настанат дните, когато ще оплакваме баща си, тогава ще убия брат си Яков.
{27:42} Предадоха на Ревека думите на по-стария ѝ син Исав; затова тя прати да повикат по-младия ѝ син Яков и му каза: Виж, брат ти Исав се утешава относно тебе, че ще те убие.
{27:43} И така, сега, синко, послушай думите ми: стани и бягай при брат ми Лаван в Харан,
{27:44} и поживей при него известно време, докато премине яростта на брат ти,
{27:45} докато премине от тебе гневът на брат ти и той забрави това, което си му сторил; тогава ще пратя да те доведат оттам. Защо да се лиша и от двама ви в един ден?
{27:46} И Ревека каза на Исаак: Омръзна ми животът поради хетските дъщери. Ако Яков вземе жена от хетските дъщери, каквито са тези, от дъщерите на тази земя, защо живея?
{i28:1} Сънят на Яков във Ветил
{28:1} Тогава Исаак повика Яков и като го благослови, заръча му, като каза: Да не вземеш жена от ханаанските дъщери.
{28:2} Стани, иди в Падан-арам, в дома на майчиния ти баща Ватуил, и оттам вземи жена, от дъщерите на вуйчо ти Лаван.
{28:3} И Бог Всемогъщи да те благослови и да те наплоди и умножи, така че да произлязат от тебе редица племена;
{28:4} и даденото на Авраам благословение да го даде на теб и на потомството ти с тебе, за да наследиш земята, в която си пришълец, която Бог даде на Авраам.
{28:5} Така Исаак изпрати Яков; и той отиде в Падан-арам при Лаван, син на сириеца Ватуил и брат на Ревека, майка на Яков и Исав.
{28:6} А Исав, като видя, че Исаак благослови Яков и го изпрати в Падан-арам да си вземе жена оттам, и че като го благослови, му поръча му: Да не вземеш жена от ханаанските дъщери;
{28:7} и че Яков послуша баща си и майка си и отиде в Падан-арам;
{28:8} и като видя Исав, че ханаанските дъщери не се харесваха на баща му Исаак,
{28:9} то Исав отиде при Исмаил и освен другите си жени взе за жена и Маелета, дъщеря на Авраамовия син Исмаил, сестра на Новаита.
{28:10} И така, Яков излезе от Вирсавее и отиде към Харан.
{28:11} И като стигна на едно място, пренощува там, защото слънцето беше залязло; и взе от мястото един камък и го сложи за възглавница, и легна да спи на това място.
{28:12} Той сънува стълба, изправена на земята, чийто връх стигаше до небето; и Божиите ангели се качваха и слизаха по нея.
{28:13} А Господ стоеше над нея и каза: Аз съм Господ, Бог на баща ти Авраам и Бог на Исаак; земята, на която лежиш, ще дам на теб и на потомството ти.
{28:14} Твоето потомство ще бъде многочислено като земния пясък; ти ще се разшириш към запад и към изток, към север и към юг; и чрез теб и чрез твоето потомство ще се благословят всички племена на земята.
{28:15} Ето, Аз съм с теб и ще те пазя, където и да идеш, и ще те върна пак в тази земя; защото няма да те оставя, докато не извърша това, за което ти говорих.
{28:16} А като се събуди Яков от съня си, каза: Наистина Господ е на това място, а аз не съм знаел.
{28:17} И се уплаши и каза: Колко е страшно това място! Това не е друго освен Божий дом, това е врата към небето.
{28:18} На сутринта, като стана рано, Яков взе камъка, който си беше сложил за възглавница, изправи го за стълб и изля масло върху него.
{28:19} И нарече онова място Ветил; а преди името на града беше Луз.
{28:20} Тогава Яков направи оброк и каза: Ако Бог бъде с мен и ме опази в това пътуване, на което отивам, и ми даде хляб да ям и дрехи да се облека,
{28:21} така че да се завърна с мир в бащиния си дом, тогава Господ ще бъде мой Бог
{28:22} и този камък, който изправих за стълб, ще бъде Божий дом; и от всичко, което ми дадеш, ще дам десятък на Тебе.
{i29:1} Яков в дома на Лаван
{29:1} Тогава Яков тръгна и отиде в земята на източните жители.
{29:2} И видя кладенец на полето и там три стада овце, които почиваха при него, защото от онзи кладенец напояваха стадата; и върху отвора на кладенеца имаше голям камък.
{29:3} И когато се събираха там всички стада, отместваха камъка от отвора на кладенеца и напояваха стадата; после пак слагаха камъка на мястото му над отвора на кладенеца.
{29:4} Тогава Яков каза на овчарите: Братя, откъде сте? А те отвърнаха: От Харан сме.
{29:5} Той ги попита: Познавате ли Лаван, Нахоровия син? Отговориха: Познаваме го.
{29:6} И им каза: Здрав ли е? А те отговориха: Здрав е; и, ето, дъщеря му Рахил идва с овцете.
{29:7} А той каза: Вижте, още е много рано, не е време да се прибира добитъкът; напоете овцете и идете да ги пасете.
{29:8} А те казаха: Не можем, докато не се съберат всички стада и не отместят камъка от отвора на кладенеца; тогава напояваме овцете.
{29:9} Докато още им говореше, дойде Рахил с бащините си овце, защото тя ги пасеше.
{29:10} А Яков, като видя Рахил, дъщерята на вуйчо си Лаван, и овцете на вуйчо си Лаван, Яков се приближи и отмести камъка от отвора на кладенеца; и напои стадото на вуйчо си Лаван.
{29:11} И Яков целуна Рахил и заплака с висок глас.
{29:12} Яков каза на Рахил, че е племенник на баща ѝ и че е син на Ревека; а тя се затича да извести на баща си.
{29:13} А Лаван, като чу за своя племенник Яков, затича се да го посрещне; и го прегърна, целуна го и го заведе у дома си. Тогава Яков разказа на Лаван всичко.
{29:14} Лаван му каза: Наистина ти си моя кост и моя плът. И Яков живя при него един месец.
{i29:15} Женитбата на Яков в Харан с Лия и Рахил
{29:15} След това Лаван каза на Яков: Ти си ми като брат, затова ще ми работиш ли безплатно? Кажи ми каква да ти бъде заплатата.
{29:16} А Лаван имаше две дъщери; името на по-старата беше Лия, а името на по-младата Рахил;
{29:17} на Лия очите не бяха здрави, а Рахил имаше хубава снага и хубаво лице.
{29:18} И Яков, понеже обикна Рахил, каза: Ще ти работя седем години за по-малката ти дъщеря Рахил.
{29:19} Лаван отговори: По-добре да я дам на теб, отколкото на друг мъж; живей при мен.
{29:20} И така, Яков работѝ за Рахил седем години; но поради любовта му към нея те му се видяха като няколко дни.
{29:21} След това Яков каза на Лаван: Дай жена ми, защото дойде време да заживея с нея.
{29:22} И така, Лаван събра всички хора от това място и даде угощение.
{29:23} А вечерта взе дъщеря си Лия и му я доведе; и той влезе при нея.
{29:24} И Лаван даде слугинята си Зелфа за слугиня на дъщеря си Лия.
{29:25} Но на сутринта Яков разбра, че беше Лия. И каза на Лаван: Какво е това, което ми направи ти? Нали за Рахил ти работих? Тогава защо ме излъга?
{29:26} А Лаван отвърна: В нашето място няма обичай да се дава по-младата преди по-старата.
{29:27} Завършѝ сватбарската седмица с тази; и ще ти дам и онази за работата, която ще ми вършиш още седем години.
{29:28} И Яков направи така; завърши седмицата с Лия и тогава Лаван му даде дъщеря си Рахил за жена.
{29:29} А Лаван даде слугинята си Вала за слугиня на дъщеря си Рахил.
{29:30} И Яков заживя с Рахил и обикна Рахил повече от Лия; и работѝ на Лаван още седем години.
{i29:31} Потомството на Яков
{29:31} А Господ, понеже видя, че Лия не беше обичана, отвори утробата ѝ; а Рахил беше бездетна.
{29:32} И така, Лия зачена и роди син, и го наименуваха Рувим, защото си казваше: Господ погледна на неволята ми; сега мъжът ми ще ме обикне.
{29:33} И пак зачена и роди син; и каза: Понеже Господ чу, че не съм любима, затова ми даде и този син; и го наименува Симеон.
{29:34} Пак зачена и роди син; и каза: Сега вече мъжът ми ще се привърже към мене, защото му родих трима сина; затова го наименува Левий.
{29:35} И пак зачена и роди син; и каза: Този път ще възхваля Господа; затова го наименува Юда. И престана да ражда.
{30:1} А Рахил, като видя, че не раждаше деца на Яков, тя завидя на сестра си и каза на Яков: Дай ми деца, иначе ще умра.
{30:2} А Яков се разгневи на Рахил и каза: Нима съм аз, а не Бог, Който е лишил утробата ти от плод?
{30:3} А тя отговори: Ето слугинята ми Вала, влез при нея и тя да роди на коленете ми, за да придобия и аз деца чрез нея.
{30:4} И така, тя му даде слугинята си Вала за жена и Яков влезе при нея.
{30:5} И Вала зачена и роди син на Яков.
{30:6} Тогава Рахил каза: Бог отсъди за мене, послуша и гласа ми и ми даде син; затова го наименува Дан.
{30:7} И Вала, слугинята на Рахил, пак зачена и роди втори син на Яков.
{30:8} Тогава Рахил каза: Силна борба водих със сестра си и надвих; затова го наименува Нефталим.
{30:9} Когато Лия видя, че престана да ражда, взе слугинята си Зелфа и я даде на Яков за жена.
{30:10} И Зелфа, слугинята на Лия, роди син на Яков.
{30:11} Тогава Лия каза: Щастие дойде, затова го наименува Гад.
{30:12} И Зелфа, слугинята на Лия, роди втори син на Яков.
{30:13} Тогава Лия каза: Честита съм, защото честита ще ме нарекат жените; затова го наименува Асир.
{30:14} А през времето на пшеничената жътва Рувим, като излезе, намери мандрагорови ябълки на полето и ги донесе на майка си Лия. И Рахил каза на Лия: Я ми дай от мандрагоровите ябълки на сина ти.
{30:15} А тя ѝ отговори: Малко ли ти е, че си отнела мъжа ми, ами искаш да отнемеш и мандрагоровите ябълки на сина ми? Тогава Рахил ѝ каза: Като е така, нека спи с тебе тази нощ за мандрагоровите ябълки на сина ти.
{30:16} И така, когато Яков дойде вечерта от полето, Лия излезе да го посрещне и каза: Влез при мене днес, защото наистина те откупих с мандрагоровите ябълки на сина си. И той спа с нея онази нощ.
{30:17} И Бог послуша Лия; и тя зачена и роди пети син на Яков.
{30:18} Тогава Лия каза: Бог ми даде награда затова, че дадох слугинята си на мъжа си, затова го наименува Исахар.
{30:19} И Лия пак зачена и роди шести син на Яков.
{30:20} Тогава Лия каза: Бог ми даде добър дар, сега мъжът ми ще живее с мене, защото му родих шестима синове, затова го наименува Завулон.
{30:21} И после роди дъщеря, която наименува Дина.
{30:22} След това Бог си спомни за Рахил. Бог я послуша и отвори утробата ѝ.
{30:23} Тя зачена и роди син, и каза: Бог отне от мене позора.
{30:24} И го наименува Йосиф, като казваше: Господ да ми прибави и друг син.
{i30:25} Забогатяването на Яков
{30:25} А след като Рахил роди Йосиф, Яков каза на Лаван: Пусни ме да си отида в моето място и в отечеството си.
{30:26} Дай ми жените и децата ми, за които съм ти работил, за да си отида, защото ти знаеш работата, която ти свърших.
{30:27} А Лаван му отвърна: Ако съм придобил твоето благоволение, остани, защото разбрах, че Господ ме е благословил заради тебе.
{30:28} Каза още: Кажи ми каква заплата искаш и ще ти я дам.
{30:29} А Яков му отговори: Ти знаеш как съм ти работил и как е бил добитъкът ти при мене.
{30:30} Защото това, което имаше ти преди моето идване, беше малко, а сега нарасна и стана много. С моето идване Господ те благослови. Но сега искам да промисля и за своя дом.
{30:31} А той каза: Какво да ти дам? Яков отговори: Не ми давай нищо; ако направиш каквото ти кажа, аз пак ще пазя и паса стадото ти;
{30:32} ще премина днес през цялото ти стадо и ще отлъча от него всяка капчеста и пъстра и всяка черникава между овцете, и всяка пъстра и капчеста между козите, те ще ми бъдат заплатата.
{30:33} И занапред, когато дойдеш да прегледаш заплатата ми, моята правота ще засвидетелства за мене - всяка коза, която не е капчеста и пъстра, и всяка овца, която не е черна, тя, ако се намери при мене, ще се смята за крадена.
{30:34} А Лаван каза: Нека да бъде, според както си казал.
{30:35} И така, същия ден Лаван отлъчи нашарените с линии и пъстрите козли, всички капчести и пъстри кози, всички, на които имаше бяло, и всички черни между овцете и ги предаде в ръцете на синове си,
{30:36} и определи тридневен път между себе си и Яков; а Яков пасеше останалите от Лавановите стада.
{30:37} Тогава Яков взе зелени пръчки от топола, от леска и от явор и изряза по тях бели ивици, така че да се вижда бялото по пръчките.
{30:38} Тези пръчки, по които беше изрязал белите ивици, сложи пред стадата в коритата, в поилата, където стадата идваха да пият; и като зачеваха, когато идваха да пият,
{30:39} то стадата зачеваха пред пръчките; и стадата раждаха нашарени с линии, капчести и пъстри агнета.
{30:40} И Яков отлъчваше агнетата и обръщаше лицата на овцете към нашарените и към всички черни от Лавановото стадо, а своите стада сложи отделно и не ги сложи с Лавановите овце.
{30:41} И когато по-силните овце зачеваха, Яков слагаше пръчките в коритата пред очите на стадото, за да зачеват между пръчките.
{30:42} А когато овцете бяха по-слаби, не ги слагаше; така че се падаха по-слабите на Лаван, а по-силните на Яков.
{30:43} Така човекът забогатя твърде много и придоби големи стада, слугини и слуги, камили и осли.
{i31:1} Яков бяга от Лаван
{31:1} А Яков чу думите на Лавановите синове, които казваха: Яков отне целия имот на баща ни и от бащиния ни имот придоби цялото това богатство.
{31:2} И, ето, Яков видя, че Лаван не беше разположен към него, както преди.
{31:3} А Господ каза на Яков: Върни се в отечеството си и в рода си и Аз ще бъда с тебе.
{31:4} Тогава Яков прати да повикат Рахил и Лия на полето при стадото му;
{31:5} и им каза: Виждам, че баща ви не е разположен към мене, както преди, но Бог на баща ми е бил с мен.
{31:6} А вие знаете, че с цялата си сила работих на баща ви.
{31:7} Но баща ви ме излъга и десет пъти променя заплатата ми; обаче Бог не го остави да ми напакости.
{31:8} Ако кажеше така: Капчестите ще ти бъдат заплатата, тогава цялото стадо раждаше капчести, а ако кажеше така: Шарените ще ти бъдат заплатата, тогава цялото стадо раждаше шарени.
{31:9} Така Бог отне стадото на баща ви и го даде на мен.
{31:10} И по времето, когато стадото зачеваше, видях на сън, че, ето, козлите, които се качваха на стадото, бяха шарени, капчести и сиви.
{31:11} И ангел Божий ми каза в съня: Якове. А аз отговорих: Ето ме.
{31:12} Той каза: Погледни и виж, че всички козли, които оплождат стадото, са шарени, капчести и сиви, защото видях всичко, което ти прави Лаван.
{31:13} Аз съм Бог на Ветил, където ти помаза стълб с масло и където Ми се обрече. Стани сега, излез от тази земя и се върни в родината си.
{31:14} Рахил и Лия му отговориха: Имаме ли ние още дял или наследство в бащиния си дом?
{31:15} Не ни ли сметна той за чужденки, като ни продаде и даже изяде дадените за нас пари?
{31:16} Защото цялото богатство, което Бог отне от баща ни, е наше и на нашите деца. Затова направѝ сега, каквото Бог ти е казал.
{31:17} Тогава Яков стана и качи децата си и жените си на камилите.
{31:18} И подкара всичкия си добитък и цялото си имущество, което беше придобил, спечеления от него добитък, който беше събрал в Падан-арам, за да отиде в Ханаанската земя при баща си Исаак.
{31:19} А когато Лаван беше отишъл да стриже овцете си, Рахил открадна домашните идоли на баща си.
{31:20} И така, Яков побегна скришно от сириеца Лаван, без да му извести, че си отива.
{31:21} Побегна с цялото си имущество, стана и премина Ефрат и се отправи към хълмистата страна на Галаад.
{i31:22} Лаван преследва Яков
{31:22} А на третия ден известиха на Лаван, че Яков побегнал.
{31:23} Тогава Лаван, като взе със себе си братята си, гонѝ го седем дни и го стигна на Галаадската поляна.
{31:24} Но Бог дойде насън, през нощта, при сириеца Лаван и му каза: Внимавай да не кажеш на Яков нито зло, нито добро.
{31:25} И така, Лаван стигна Яков. Яков беше разпънал шатрата си на бърдото, а Лаван с братята си разпъна своята сред хълмистата страна на Галаад.
{i31:26} Съюзът между Яков и Лаван
{31:26} Лаван запита Яков: Какво направи ти? Защо побегна скришно и отведе дъщерите ми, като с меч запленени?
{31:27} Защо се скри, за да бягаш, и ме измами, а не ми каза, за да можех да те изпратя с веселие и с песни, с тъпани и с арфи,
{31:28} нито ме остави да целуна синовете и дъщерите си? Ти си направил това, без да мислиш.
{31:29} Ръката ми е достатъчно силна да ви напакости, но Бог на баща ви ми говори през нощта, като каза: Внимавай да не кажеш на Яков нито зло, нито добро.
{31:30} И сега вече си тръгнал, понеже ти е домъчняло много за бащиния ти дом, обаче защо си откраднал боговете ми?
{31:31} А Яков отговори на Лаван: Побегнах, понеже се уплаших, защото си казах: Може би ще ми отнемеш насила дъщерите си.
{31:32} В когото намериш боговете си, той да не остане жив; пред братята ни прегледай какво твое има в мен и си го вземи (защото Яков не знаеше, че Рахил ги беше откраднала).
{31:33} И така, Лаван влезе в Якововата шатра, в Лиината шатра и в шатрите на двете слугини, но не намери идолите. Тогава, като излезе от Лиината шатра, влезе в Рахилината шатра.
{31:34} А Рахил беше взела домашните идоли, сложила ги беше в седлото на камилата и седеше на тях. А Лаван претърси в цялата шатра, но не ги намери.
{31:35} И Рахил каза на баща си: Да не ти се зловиди, господарю, че не мога да стана пред тебе, понеже имам обикновеното на жените. И той търси, но не намери идолите.
{31:36} Тогава Яков се разсърди и се скара с Лаван. Яков проговори и каза на Лаван: Какво е престъплението ми? Какъв е грехът ми, че си се втурнал след мене толкова разпалено?
{31:37} Като претърси всичките ми вещи, какво намери от цялата си покъщнина? Сложѝ го тук пред моите братя и пред твоите братя и нека отсъдят между двама ни.
{31:38} Двадесет години вече съм бил при теб, овцете ти и козите ти не се изяловиха и овните на стадото ти не изядох.
{31:39} Разкъсано от звяр не ти донесох, аз теглих загубата. От мене ти изискваше откраднатото, било, че се открадне през деня или през нощта.
{31:40} Ето как беше с мене: през деня пекът ме изтощаваше, а през нощта - мразът, и сънят бягаше от очите ми.
{31:41} Двадесет години вече съм бил в дома ти; четиринадесет години ти работих за двете ти дъщери и шест години за овцете ти; и ти десет пъти промени заплатата ми.
{31:42} Ако не беше с мене бащиният ми Бог, Бог на Авраам, Бог, от Когото се бои Исаак, ти без друго би ме изпратил сега без нищо. Бог видя моята неволя и труда на ръцете ми и те изобличи през нощта.
{31:43} А Лаван отговори на Яков: Тези дъщери са мои дъщери и децата са мои деца, и стадата са мои стада, всичко, което виждаш, е мое; и какво да сторя днес на тези мои дъщери или на децата, които са народили?
{31:44} Но сега ела, аз и ти да сключим договор, който да бъде свидетелство между мене и тебе.
{31:45} Тогава Яков взе камък и го изправи за стълб.
{31:46} Яков каза още на братята си: Натрупайте камъни. И те взеха камъни и направиха грамада; и ядоха там край грамадата.
{31:47} Лаван я нарече Иегар Сахадута, а Яков я нарече Галаад.
{31:48} И Лаван каза: Тази грамада е свидетел днес между мене и тебе. Поради това тя бе наречена Галаад
{31:49} и Масфа, защото Лаван казваше: Господ да бди между мене и тебе, когато сме далеч един от друг.
{31:50} Ако се отнасяш зле с дъщерите ми или ако вземеш други жени, освен дъщерите ми, и няма никой човек с нас за свидетел, но виж, Бог е свидетел между мене и тебе.
{31:51} Лаван каза още на Яков: Гледай тази грамада и гледай стълба, който изправих между мене и тебе,
{31:52} тази грамада да бъде свидетел и стълбът да бъде свидетел, че аз няма да премина тази грамада към тебе, нито ти ще преминеш тази грамада и този стълб към мене, за да извършиш зло.
{31:53} Бог Авраамов, Бог Нахоров, бащиният им Бог нека съди между нас. И Яков се закле в Бога, от Когото се боеше Исаак.
{31:54} Тогава Яков принесе жертва на поляната и повика братята си да ядат хляб; и ядоха хляб, и пренощуваха на поляната.
{31:55} На сутринта Лаван стана рано, целуна синовете и дъщерите си, благослови ги; и Лаван тръгна, и се върна в своето място.
{i32:1} Яков се подготвя да срещне Исав
{32:1} Тогава Яков отиде по пътя си и ангели Божии го срещнаха.
{32:2} А като ги видя, Яков каза: Това е Божие войнство; и нарече мястото Маханаим.
{32:3} И Яков изпрати пред себе си вестители до брат си Исав в Сирийската земя, на страната Едом;
{32:4} и им заръча: Така да кажете на господаря ми Исав: Слугата ти Яков говори така: Бях като пришълец при Лаван и се бавих досега;
{32:5} придобих говеда, осли и овце, слуги и слугини; и изпратих да известят на господаря ми, за да придобия благоволението ти.
{32:6} А вестителите се върнаха при Яков и казаха: Ходихме при брат ти Исав; а и той идва да те посрещне, и четиристотин мъже с него.
{32:7} А Яков, като се уплаши много и се смути, раздели хората, които бяха с него, и стадата, говедата и камилите на две дружини, като каза:
{32:8} Ако Исав налети на едната дружина и я удари, останалата дружина ще се избави.
{32:9} Тогава Яков каза: Боже на баща ми Авраам и Боже на баща ми Исаак, Господи, Който си ми казал: Върни се в отечеството си и при рода си и Аз ще ти сторя добро,
{32:10} не съм достоен за най-малката от всички милости и от голямата вярност, които си показал на слугата Си, защото едвам с тоягата си преминах този Йордан, а сега с мене са две дружини.
{32:11} Избави ме, моля Ти се, от ръката на брат ми, от ръката на Исав; защото се боя от него да не би, като дойде, да порази и мен, и майка с деца.
{32:12} А Ти си казал: Наистина ще ти сторя добро и ще умножа потомството ти като морския пясък, който поради множеството си не може да се изброи.
{32:13} Като пренощува там онази нощ, Яков взе от онова, което му дойде под ръка, за подарък на брат си Исав:
{32:14} двеста кози и двадесет козли, двеста овце и двадесет овни,
{32:15} тридесет дойни камили с малките им, четиридесет крави и десет телета, двадесет ослици и десет жребеца,
{32:16} и предаде всяко стадо отделно в ръцете на слугите си. И каза на слугите си: Минете пред мен и оставете разстояние между едно стадо и друго.
{32:17} На първия заръча и му каза: Когато те срещне брат ми Исав и те попита: Чий си? Къде отиваш? Чии са тези пред тебе?
{32:18} Тогава ще кажеш: Те са на слугата ти Яков; подарък е, който изпраща на господаря си Исав; и той идва след нас.
{32:19} Така заръча и на втория, на третия и на всички, които вървяха след стадата, като казваше: По този начин ще говорите на Исав, когато го срещнете;
{32:20} и ще кажете: Ето, слугата ти Яков идва след нас. Защото си мислеше: Ще го умилостивя с подаръка, който върви пред мен, и после ще видя лицето му; може би ще ме приеме благосклонно.
{32:21} И така, подаръкът мина пред него, но сам той остана през онази нощ в стана.
{i32:22} Борбата на Яков с Бога
{32:22} А като стана през нощта, взе двете си жени, двете си слугини и единадесетте си деца и премина брода на Явок.
{32:23} Взе ги и ги прекара през потока, прекара и всичко, което имаше.
{32:24} А Яков остана сам. И един човек се бореше с него до зазоряване,
{32:25} който, като видя, че не му надви, допря се до ставата на бедрото му; и ставата на Якововото бедро се измести, докато се бореше с него.
{32:26} Тогава човекът каза: Пусни ме да си отида, защото се зазори. А Яков каза: Няма да те пусна да си отидеш, докато не ме благословиш.
{32:27} А той му каза: Как ти е името? Отговори: Яков.
{32:28} А той каза: Няма да се наричаш вече Яков, а Израел, защото си бил в борба с Бога и с хора и си надвил.
{32:29} А Яков го попита: Кажи ми, моля, твоето име? А той отвърна: Защо питаш за моето име? И го благослови там.
{32:30} И Яков нарече мястото Фануил, защото си казваше: Видях Бога лице с лице и животът ми беше опазен.
{32:31} Слънцето го огря, като отминаваше Фануил; и куцаше с бедрото си.
{32:32} Затова и до днес израелтяните не ядат сухата жила, която е върху ставата на бедрото; защото човекът се допря до ставата на Якововото бедро при сухата жила.
{i33:1} Среща на Яков с Исав
{33:1} След това Яков, като погледна, видя, че идваше Исав и с него четиристотин мъже; и раздели децата си на Лия и Рахил и на двете слугини.
{33:2} Слугините и децата им сложи напред, Лия и децата ѝ - след тях, а Рахил и Йосиф най-назад.
{33:3} А сам той мина пред тях и се поклони до земята седем пъти, докато стигне при брат си.
{33:4} Исав се завтече да го посрещне, прегърна го, хвърли се на врата му и го целуна; и те заплакаха.
{33:5} И като видя жените и децата, каза: Какви са ти тези? А Яков отговори: Това са децата, които Бог подари на слугата ти.
{33:6} Тогава слугините и децата им пристъпиха и се поклониха.
{33:7} Така пристъпиха и Лия, и децата ѝ и се поклониха; а после пристъпиха Йосиф и Рахил и се поклониха.
{33:8} Тогава Исав каза: За какво ти е цялата тази дружина, която срещнах? А той отговори: За да придобия благоволението на господаря си.
{33:9} А Исав каза: Имам доволно, брате мой; ти задръж своите си.
{33:10} Но Яков отвърна: Не, моля ти се, ако съм придобил твоето благоволение, приеми подаръка ми от ръцете ми, тъй като видях лицето ти като че видях Божие лице, понеже ти беше благосклонен към мене.
{33:11} Приеми, моля, подаръка ми, който ти е принесен; защото Бог е постъпил благо към мен и имам всичко. И като настояваше, той го прие.
{33:12} Тогава Исав каза: Да тръгнем и да вървим, и аз ще вървя пред тебе.
{33:13} Но Яков му каза: Господарят ми знае, че децата ми са неопитни и че имам със себе си дойни овце и говеда; и ако ги пресилим само един ден, цялото стадо ще измре.
{33:14} Господарят ми нека замине, моля, пред слугата си и аз ще карам полека според вървежа на добитъка, който е пред мен, и според вървежа на децата, докато стигна при господаря си в Сиир.
{33:15} А Исав каза: Поне да оставя с тебе неколцина от хората, които са с мене. Но той отговори: Няма нужда! Достатъчно ми е да придобия благоволението на господаря си.
{33:16} И така, в същия ден Исав се върна по пътя си за Сиир.
{33:17} А Яков пристигна в Сокхот, където си построи къща и направи кошари за добитъка си; и затова мястото се нарича Сокхот.
{33:18} И като се върна от Падан-арам, Яков дойде в Сихемовия град Салим, който е в Ханаанската земя, и се разположи пред града.
{33:19} И от синовете на Емор, Сихемовият баща, купи за сто сребърника нивата, където разпъна шатрата си.
{33:20} Там издигна жертвеник; и го нарече Ел-елое-Израел.
{i34:1} Отмъщението на Якововите синове
{34:1} А Дина, дъщеря на Лия, която тя беше родила на Яков, излезе да види дъщерите на онази земя.
{34:2} А Сихем, син на евееца Емор, местният владетел, като я видя, взе я, лежа с нея и я изнасили.
{34:3} И душата му се привърза към Якововата дъщеря Дина; той обикна момата и ѝ говорѝ по сърцето ѝ.
{34:4} Сихем говорѝ и на баща си Емор: Вземи ми тази мома за жена.
{34:5} А Яков чу, че той осквернил дъщеря му Дина, но понеже синовете му бяха с добитъка му на полето, Яков си замълча до завръщането им.
{34:6} Тогава Емор, Сихемовият баща, отиде при Яков, за да говори с него.
{34:7} А като чуха за станалото, Якововите синове дойдоха от полето; и тези мъже се наскърбиха и много се разгневиха затова, че той извършил безчестие на Израел, като изнасилил Якововата дъщеря - нещо, което не трябваше да стане.
{34:8} И така, Емор разговаряше с тях, като им казваше: Душата на сина ми Сихем се е привързала към дъщеря ви; дайте му я, моля, за жена.
{34:9} И се сродете с нас; давайте на нас вашите дъщери и вземайте за вас нашите дъщери.
{34:10} Живейте с нас и земята е пред вас; настанете се и търгувайте в нея, и придобивайте владения в нея.
{34:11} Също и Сихем каза на баща ѝ и на братята ѝ: Само да придобия вашето благоволение, каквото ми кажете, ще дам.
{34:12} Искайте от мене вено и дарове, колкото желаете, ще дам, според както ми кажете; само ми дайте момата за жена.
{34:13} А Якововите синове отговориха на Сихем и на баща му Емор с лукавство, понеже той беше осквернил сестра им Дина; и им казаха:
{34:14} Не можем да направим това, да дадем сестра си на необрязан човек, защото това би било укор за нас.
{34:15} Само при това условие ще се съгласим с вас: ако вие станете като нас, като обрязвате всеки от мъжки пол между вас,
{34:16} тогава ще даваме нашите дъщери на вас и ще вземаме вашите дъщери за нас, ще живеем с вас и ще станем един народ.
{34:17} Но ако не приемете условието ни да се обрежете, тогава ще вземем дъщеря си и ще си отидем.
{34:18} И това, което казаха, допадна на Емор и на Еморовия син Сихем.
{34:19} Момъкът не се забави да направи това, защото много обичаше Якововата дъщеря; и в целия му бащин дом той беше най-почтен.
{34:20} Тогава Емор и синът му Сихем дойдоха при портата на града си и говориха на градските мъже:
{34:21} Тези хора са миролюбиви към нас, затова нека живеят в земята и търгуват в нея, защото, вижте, земята е достатъчно пространна и за тях. Нека вземаме дъщерите им за жени и да им даваме нашите дъщери.
{34:22} Тези хора се съгласиха да живеят с нас и да бъдем един народ само с това условие, че всеки от мъжки пол между нас ще се обреже, както те се обрязват.
{34:23} Добитъкът им, имотът им и всичките им животни няма ли да станат наши? Само да се съгласим с тях и те ще живеят с нас.
{34:24} Тогава всички, които излизаха от портата на града му, послушаха Емор и сина му Сихем; всеки от мъжки пол се обряза, всички, които излизаха през портата на града му.
{34:25} А на третия ден, когато бяха в болките си, двама от Якововите синове, Симеон и Левий, братя на Дина, взеха всеки меча си, нападнаха дръзко града и избиха всички от мъжки пол.
{34:26} Убиха с острието на меча Емор и сина му Сихем; а Дина взеха от дома на Сихем и си излязоха.
{34:27} Тогава Якововите синове се спуснаха върху убитите и ограбиха града, понеже бяха осквернили сестра им.
{34:28} Заграбиха овцете им, говедата им, ослите им, каквото имаше в града и по полето и цялото им богатство;
{34:29} и откараха в плен всичките им деца и жени и разграбиха всичко, каквото имаше в къщите.
{34:30} Но Яков каза на Симеон и Левий: Вие ме изложихте, понеже ме направихте да съм омразен между жителите на тази земя, между ханаанците и ферезейците; и понеже аз имам малко хора, те ще се съберат против мен и ще ме поразят, и ще загина аз и домът ми.
{34:31} А те отговориха: Трябваше ли той да постъпи със сестра ни като с блудница?
{i35:1} Бог благославя Яков във Ветил
{35:1} След това Бог каза на Яков: Стани, иди във Ветил и живей там; и там издигни жертвеник на Бога, Който ти се яви, когато бягаше от лицето на брат си Исав.
{35:2} Тогава Яков каза на домашните си и на всички, които бяха с него: Махнете чуждите богове, които са между вас, очистете се и променете дрехите си;
{35:3} и да станем да отидем във Ветил и там ще издигна жертвеник на Бога, Който ме послуша в деня на бедствието ми и беше с мене в пътя, по който ходих.
{35:4} И така, те дадоха на Яков всички чужди идоли, които бяха в ръцете им, и обиците, които бяха на ушите им; и Яков ги скри под дъба, който беше при Сихем.
{35:5} След това си тръгнаха; и хората от околните градове се изпълниха с ужас от Бога, така че не преследваха Якововите синове.
{35:6} И така, Яков дойде в Луз (който е Ветил), в Ханаанската земя, той и целият народ, който беше с него.
{35:7} И там издигна жертвеник и нарече мястото Ел-Ветил, защото, когато бягаше от лицето на брат си, там му се яви Бог.
{35:8} По това време умря Девора, бавачката на Ревека, и я погребаха под дъба, по-долу от Ветил; затова бе наречен Дъб на плача.
{35:9} И Бог пак се яви на Яков след завръщането му от Падан-арам и го благослови.
{35:10} Бог му каза: Името ти наистина е Яков; но няма да се наричаш вече Яков, а Израел ще ти бъде името. И го наименува Израел.
{35:11} Бог му каза още: Аз съм Бог Всемогъщий; плоди се и се размножавай. Народ, даже редица народи ще произлязат от теб и царе ще излязат от чреслата ти;
{35:12} и земята, която дадох на Авраам и Исаак, на тебе ще я дам; и на потомството ти след тебе ще дам земята.
{35:13} Тогава Бог се възнесе от него, от мястото, където му говори.
{35:14} И Яков издигна стълб на мястото, където му говори, каменен стълб; и принесе възлияние на него и го поля с масло.
{35:15} Яков нарече мястото, където Бог говори с него, Ветил.
{i35:16} Раждането на Вениамин и смъртта на Рахил
{35:16} След това тръгнаха от Ветил; а като стигнаха близо до Ефрат, Рахил роди и много се мъчеше при раждането си.
{35:17} А като се мъчеше да роди, бабата ѝ каза: Не бой се, защото имаш още един син.
{35:18} А като предаваше душа (защото умря), Рахил го наименува Венони, а баща му го наименува Вениамин.
{35:19} Така Рахил умря и я погребаха край пътя за Ефрат (който е Витлеем).
{35:20} И над гроба ѝ Яков издигна стълб; той е и до днес стълб на гроба на Рахил.
{35:21} След това Израел тръгна и разпъна шатрата си оттатък Мигдал-едер.
{35:22} И когато Израел живееше в онази земя, Рувим отиде и лежа с наложницата на баща си Вала, и Израел научи за това. А Якововите синове бяха дванадесет души;
{35:23} синовете на Лия: Рувим, Якововият първороден, Симеон, Левий, Юда, Исахар и Завулон;
{35:24} синовете от Рахил: Йосиф и Вениамин;
{35:25} а синовете на Рахилината слугиня Вала: Дан и Нефталим;
{35:26} и синовете от Лиината слугиня Зелфа: Гад и Асир. Тези са Якововите синове, които му се родиха в Падан-арам.
{i35:27} Смърт и погребение на Исаак
{35:27} После Яков дойде при баща си Исаак в Мамврий, в Кириат-Арва (който е Хеврон), където Авраам и Исаак бяха престоели.
{35:28} И дните на Исаак станаха сто и осемдесет години.
{35:29} И Исаак, като издъхна, умря стар и сит от дни, прибра се при народа си; и синовете му Исав и Яков го погребаха.
{i36:1} Родословие на Исав
{36:1} Ето родословието на Исав, който е Едом.
{36:2} Исав си взе жени от Ханаанските дъщери: Ада, дъщеря на хета Елон; и Оливема, Анаевата дъщеря, внучка на евееца Севегон;
{36:3} и Исмаиловата дъщеря Васемата, сестра на Навиот.
{36:4} Ада роди на Исав Елифаз; Васемата роди Рагуил.
{36:5} А Оливема роди Еус, Йеглом и Корей. Тези са синовете на Исав, които му се родиха в Ханаанската земя.
{36:6} А Исав взе жените си, синовете си, дъщерите си и всички хора от дома си, добитъка си, всичките си животни и цялото си имущество, което беше придобил в Ханаанската земя, и отиде в една земя, далеч от брат си Яков.
{36:7} Защото имуществото им беше толкова много, че не можеха да живеят заедно; земята, където престояваха, не можеше да ги побере поради добитъка им.
{36:8} И така, Исав се засели на Сиирската поляна. Исав е Едом.
{36:9} Ето родословието на Исав, праотец на едомците в Сиирската поляна;
{36:10} ето имената на Исавовите синове: Елифаз, син от Исавовата жена Ада, Рагуил, син от Исавовата жена Васемата.
{36:11} А синовете на Елифаз бяха: Теман, Омар, Сефо, Готом и Кенез.
{36:12} А Тамна беше наложница на Исавовия син Елифаз и роди на Елифаз Амалик; тези са синовете от Исавовата жена Ада.
{36:13} И ето синовете на Рагуил: Нахат, Зар, Сам и Миз; тези са синовете на Исавовата жена Васемата.
{36:14} И ето синовете от Оливема, Анаевата дъщеря, Севегоновата внучка, Исавовата жена: тя роди на Исав Еус, Еглом и Корей.
{36:15} Ето първенците на Исавовите синове; синовете на Исавовия първороден Елифаз: главатар Теман, главатар Омар, главатар Сефо, главатар Кенез,
{36:16} главатар Корей, главатар Готом, главатар Амалик; тези са главатарите, произлезли от Елифаз в Едомската земя; тези са синовете от Ада.
{36:17} И ето синовете на Исавовия син Рагуил: главатар Нахат, главатар Зар, главатар Сам, главатар Миз; тези са главатарите, произлезли от Рагуил в Едомската земя; тези са синовете от Исавовата жена Васемата.
{36:18} А ето синовете от Исавовата жена Оливема: главатар Еус, главатар Еглом, главатар Корей; тези са главатарите, произлезли от Анаевата дъщеря Оливема, Исавовата жена.
{36:19} Тези са синовете на Исав, който е Едом, и тези са главатарите им.
{36:20} Ето синовете на корееца Сиир, които живееха в онази земя: Лотан, Совал, Севегон, Ана,
{36:21} Дисон, Асар и Дисан; тези са главатарите, произлезли от хорейците, Сиировите деца, в Едомската земя.
{36:22} А синовете на Лотан бяха Хори и Емам; и Лотанова сестра беше Тамна.
{36:23} А ето синовете на Совал: Алван, Манахат, Гевал, Сефо и Онам.
{36:24} И ето синовете на Севегон: Ая и Ана; Ана е този, който намери горещите извори в пустинята, като пасеше ослите на баща си Севегон.
{36:25} И ето Анаевите деца: Дисон и Оливема, Анаевата дъщеря.
{36:26} И ето синовете на Дисон: Амадан, Асван, Итран и Харан.
{36:27} Ето синовете на Асар: Валаан, Заван и Акан.
{36:28} Ето синовете на Дисан: Уз и Аран.
{36:29} Ето главатарите, произлезли от хорейците: главатар Лотан, главатар Совал, главатар Севегон, главатар Ана,
{36:30} главатар Дисон, главатар Асар, главатар Дисан; тези са произлезлите от хорейците главатари, според главатарствата им в Сиирската земя.
{36:31} Ето и царете, които царуваха в Едомската земя, преди да се възцари цар над израелтяните.
{36:32} Царува в Едом Вела, син на Веор; а името на града му беше Денава.
{36:33} Като умря Вела, вместо него се възцари Йовав, син на Зара от Восора.
{36:34} Като умря Йовав, вместо него се възцари Хусам, от земята на теманците.
{36:35} Като умря Хусам, вместо него се възцари Адад, син на Вадад, който порази мадиамците на моавското поле; а името на града му беше Авит.
{36:36} Като умря Адад, вместо него се възцари Самла от Марсека.
{36:37} Като умря Самла, вместо него се възцари Саул от Роовот, който е при Ефрат.
{36:38} Като умря Саул, вместо него се възцари Вааланан, син на Аховора.
{36:39} Като умря Вааланан, Аховоровият син, вместо него се възцари Адар; а името на града му беше Пау; и името на жена му беше Метавеил, дъщеря на Метред, Мезаавова внучка.
{36:40} Ето имената на произлезлите от Исав първенци според семействата им, според местата им, според имената им: главатар Тамна, главатар Алва, главатар Етет,
{36:41} главатар Оливем, главатар Ила, главатар Финон,
{36:42} главатар Кенез, главатар Теман, главатар Мивсар,
{36:43} главатар Магедиил, главатар Ирам; тези са Едомските първенци според селищата им в земята, която притежаваха. Това е Исав, праотец на едомците.
{i37:1} (37:1-50:26) Сънят на Йосиф и омразата на братята му
{37:1} Йосиф и неговите братя А Яков живееше в Ханаанската земя - земята, в която баща му беше пришълец.
{37:2} Ето словото за Якововото потомство. Йосиф, когато беше момче на седемнадесет години, пасеше овцете заедно с братята си, синовете на Вала и синовете на Зелфа, жените на баща му; и Йосиф съобщаваше на баща им за лошото им поведение.
{37:3} А Израел обичаше Йосиф повече от всичките си деца, защото беше син на старостта му, и му беше направил шарена дрешка.
{37:4} Но братята му, като гледаха, че баща им го обичаше повече от всички тях, го намразиха и не можеха да му говорят спокойно.
{37:5} А Йосиф видя сън и го разказа на братята си, и те го намразиха още повече.
{37:6} Той им каза: Чуйте, моля, този сън, който видях:
{37:7} Ето, ние вързвахме снопи на полето и моят сноп стана и се изправи, и вашите снопи се наредиха наоколо и се поклониха на моя сноп.
{37:8} А братята му попитаха: Ти цар ли ще станеш над нас? Или господар ще ни станеш? И го намразиха още повече заради сънищата му и заради думите му.
{37:9} А той видя и друг сън и го разказа на братята си: Ето, видях още един сън, че слънцето и луната и единадесет звезди ми се поклониха.
{37:10} Но когато разказа това на баща си и на братята си, баща му го смъмра: Какъв е този сън, който си видял? Дали наистина аз и майка ти, и братята ти ще дойдем да ти се поклоним до земята?
{37:11} И братята му му завидяха, а баща му запомни тези думи.
{i37:12} Йосиф продаден от братята си
{37:12} А когато братята му бяха отишли да пасат стадото на баща си в Сихем,
{37:13} Израел каза на Йосиф: Нали братята ти пасат стадото в Сихем? Ела да те изпратя при тях. А той му отвърна: Ето ме.
{37:14} И му каза: Иди, виж добре ли са братята ти и стадото и ми донеси известие. И така, изпрати го от Хевронската долина и той дойде в Сихем.
{37:15} И един човек го намери, като се луташе из полето; и човекът го попита: Какво търсиш?
{37:16} А Йосиф отговори: Търся братята си; кажи ми, моля, къде пасат стадото.
{37:17} И човекът каза: Заминаха оттук, защото ги чух да казват: Нека идем в Дотан. И така, Йосиф отиде след братята си и ги намери в Дотан.
{37:18} А те, като го видяха отдалеч, докато още не беше се приближил при тях, се сговориха против него да го убият.
{37:19} Казаха си един на друг: Ето, идва този съновидец.
{37:20} Елате сега да го убием и да го хвърлим в един от тези ровове; и ще кажем: Лют звяр го е изял; и ще видим какво ще излезе от сънищата му.
{37:21} Но Рувим, като чу това, го избави от ръката им и каза: Да не го убиваме.
{37:22} Рувим им каза още: Не проливайте кръв, хвърлете го в този ров, който е в пустинята, но ръка да не вдигнете срещу него. Каза така, за да го избави от ръката им и да го върне на баща му.
{37:23} И когато Йосиф дойде при братята си, те съблякоха от Йосиф дрешката му, шарената дрешка, която носеше.
{37:24} Тогава го взеха и го хвърлиха в рова; а ровът беше празен, нямаше вода.
{37:25} После, като бяха седнали да ядат хляб, повдигнаха очи и видяха, че един керван исмаиляни идваше от Галаад с камилите си, натоварени с аромати, балсам и смирна, и отиваха да ги закарат в Египет.
{37:26} Тогава Юда каза на братята си: Каква полза, ако убием брат си и скрием кръвта му?
{37:27} Елате да го продадем на исмаиляните; да не слагаме ръка на него, защото е наш брат, наша плът. И братята му го послушаха.
{37:28} Когато мадиамските търговци минаваха, братята извлякоха и извадиха Йосиф от рова и го продадоха на исмаиляните за двадесет сребърника; а те заведоха Йосиф в Египет.
{37:29} А Рувим се върна при рова и разбра, че Йосиф не беше в рова. И раздра дрехите си.
{37:30} Върна се при братята си и каза: Детето го няма; а аз, аз къде да се дяна?
{37:31} Тогава взеха Йосифовата дрешка, заклаха козел и като натопиха дрешката в кръвта,
{37:32} изпратиха шарената дрешка да я занесат на баща им, като казаха: Намерихме това; познай сега дали е дрешката на сина ти, или не.
{37:33} И той я позна, и каза: Това е дрешката на сина ми; лют звяр го е изял, несъмнено Йосиф е разкъсан.
{37:34} И Яков раздра дрехите си, сложи вретище около кръста си и оплаква сина си дълго време.
{37:35} Тогава всичките му синове и дъщери станаха, за да го утешават, но той не искаше да се утеши, защото казваше: С жалеене ще сляза при сина си в гроба. И баща му го оплакваше.
{37:36} А мадиамците продадоха Йосиф в Египет на Петефрий, фараонов придворен, началник на телохранителите.
{i38:1} Грехът на Юда и Тамар
{38:1} По онова време Юда се отдели от братята си и се отби при един одоламец на име Ира.
{38:2} Юда, като видя там дъщерята на един ханаанец на име Суя, взе я и влезе при нея.
{38:3} И тя зачена и роди син; и той го наименува Ир.
{38:4} И зачена пак и роди син; и тя го наименува Онан.
{38:5} Пак роди и друг син и го наименува Шела. А Юда беше в Ахдив, когато тя го роди.
{38:6} След време Юда взе жена за първородния си Ир на име Тамар.
{38:7} А Ир, Юдовият първороден, беше нечестив пред Господа; и Господ го уби.
{38:8} Тогава Юда каза на Онан: Влез при братовата си жена и извърши към нея длъжността на девер, и въздигни потомството на брат си.
{38:9} Но Онан знаеше, че потомството нямаше да бъде негово; затова, когато влизаше при братовата си жена, изливаше семето си на земята, за да не въздигне потомство на брат си.
{38:10} А това, което правеше, беше зло пред Господа; затова Той и него уби.
{38:11} Тогава Юда каза на снаха си Тамар: Живей като вдовица в бащиния си дом, докато отрасне син ми Шела. Защото си казваше: Да не би и той да умре като братята си. И така, Тамар отиде и живя в бащиния си дом.
{38:12} След дълго време Юдовата жена, дъщеря на Суя, умря; след като Юда се утеши, той и приятелят му, одоламецът Ира, отидоха при стригачите на овцете си в Тамна.
{38:13} И известиха на Тамар, като ѝ казаха: Ето, свекърът ти отива в Тамна, за да стриже овцете си.
{38:14} Тогава тя съблече вдовишките си дрехи, покри се с покривалото си, обви се и седна при кръстопътя на Енаим, който е по пътя за Тамна; защото видя, че Шела порасна, а тя не му беше дадена за жена.
{38:15} А Юда, като я видя, помисли, че е блудница, защото беше покрила лицето си.
{38:16} И така, той свърна към нея на пътя и каза: Остави ме, моля, да вляза при тебе (защото не позна, че беше снаха му). И тя отговори: Какво ще ми дадеш, за да влезеш при мен?
{38:17} А той каза: Ще ти изпратя яре от стадото. И тя отвърна: Даваш ли ми залог, докато го изпратиш?
{38:18} Той каза: Какъв залог да ти дам? И тя отговори: Печата си, ширита си и тоягата си, която е в ръката ти. И той ѝ ги даде. След това влезе при нея и тя зачена от него.
{38:19} После тя стана и си отиде, свали покривалото си и облече вдовишките си дрехи.
{38:20} А Юда изпрати ярето чрез ръката на приятеля си, одоламеца, за да вземе залога от ръката на жената, но той не я намери.
{38:21} Затова попита хората от онова място: Къде е блудницата, която беше на пътя при Енаим? А те отговориха: Тук не е имало блудница.
{38:22} И той се върна при Юда и каза: Не я намерих; още и хората от онова място казаха: Тук не е имало блудница.
{38:23} Юда каза: Нека си държи нещата, да не станем за присмех; ето, аз пратих това яре, но ти не я намери.
{38:24} Около три месеца след това известиха на Юда: Снаха ти Тамар блудства; освен това е бременна от блудството. А Юда каза: Изведете я да се изгори.
{38:25} А когато я извеждаха, тя изпрати до свекъра си да му кажат: От човека, чиито са тези неща, съм бременна. Каза още: Познай, моля, чии са тези неща - печатът, ширитът и тоягата.
{38:26} Юда ги позна и каза: Тя е по-права от мене, тъй като не я дадох на сина си Шела. И не я позна вече.
{38:27} И когато дойде времето ѝ да роди, ето, в утробата ѝ имаше близнаци.
{38:28} Когато раждаше, едното простря ръка; и бабата взе, че върза червен конец на ръката му, и каза: Този излезе пръв.
{38:29} А като дръпна назад ръката си, ето, брат му излезе; и тя каза: Какъв пролом си направи ти? Затова го наименуваха Фарес.
{38:30} После излезе брат му, който имаше червения конец на ръката си, и него наименуваха Зара.
{i39:1} Йосиф като роб в Египет
{39:1} А Йосиф заведоха в Египет и египтянинът Петефрий, фараонов придворен, началник на телохранителите, го купи от ръката на исмаиляните, които го доведоха там.
{39:2} И Господ беше с Йосиф и той благоуспяваше и се намираше в дома на господаря си, египтянина.
{39:3} След като господарят му видя, че Господ беше с него и че Господ прави да успява в ръката му всичко, което вършеше,
{39:4} Йосиф придоби благоволение пред очите му и му служеше. И той го постави настоятел на дома си, като предаде в ръката му всичко, което имаше.
{39:5} И откакто го постави настоятел на дома си и на всичко, което имаше, Господ благослови дома на египтянина заради Йосиф; Господнето благословение беше върху всичко, каквото имаше в дома и по нивите.
{39:6} А Петефрий остави всичко, каквото имаше, в Йосифовата ръка и освен хляба, който ядеше, не знаеше нищо за онова, което притежаваше. А Йосиф беше строен и красив.
{39:7} И след време жената на господаря му хвърли очи на Йосиф и му каза: Легни с мене.
{39:8} Но той отказа и каза на жената на господаря си: Виж, господарят ми не знае нищо за онова, което е с мене в дома, и предаде в моята ръка всичко, каквото има;
{39:9} в този дом няма никой по-голям от мене, нито е задържал от мене друго нещо освен тебе, защото си му жена; и така, как да извърша аз това голямо зло и да съгреша пред Бога?
{39:10} И при все че тя говореше на Йосиф всеки ден, той не я послуша да лежи с нея, нито да бъде с нея.
{39:11} А един ден, когато Йосиф влезе вкъщи, за да върши работата си, а никой от домашните мъже не беше там, вкъщи,
{39:12} тя го хвана за наметалото и му каза: Легни с мене. Но той остави наметалото си в ръката ѝ, избяга и излезе вън.
{39:13} А като видя, че остави наметалото си в ръката ѝ и избяга вън,
{39:14} тя извика домашните си мъже и им говорѝ: Вижте, доведе ни един евреин, за да се поругае с нас; той влезе при мене, за да ме изнасили; но аз извиках с висок глас.
{39:15} А той, като чу, че извиках с висок глас, остави наметалото си при мене, избяга и излезе вън.
{39:16} И тя задържа наметалото му при себе си, докато си дойде господарят му в дома си.
{39:17} И според тези думи му каза: Еврейският слуга, когото ти си ни довел, влезе при мене, за да се поругае с мене;
{39:18} но, като извиках с висок глас, той остави наметалото си при мен и избяга вън.
{39:19} Като чу господарят му думите, които му каза жена му: Така ми направи слугата ти, гневът му пламна.
{39:20} И господарят му взе Йосиф и го хвърли в тъмницата, в мястото, където бяха задържани царските затворници; и той остана там, в крепостната тъмница.
{i39:21} Йосиф в затвора
{39:21} Но Господ беше с Йосиф и показваше благост към него, и предразположи тъмничния началник към него.
{39:22} Така че тъмничният началник предаде под ръководството на Йосиф всички затворници, които бяха в крепостната тъмница; и за всичко, което се вършеше там, отговаряше той.
{39:23} Тъмничният началник не наглеждаше нищо от онова, което беше в ръката на Йосиф; защото Господ беше с него и Той му даваше успех във всичко, каквото вършеше.
{40:1} След това виночерпецът и хлебарят на египетския цар се провиниха пред господаря си, египетския цар.
{40:2} И фараонът, като се разгневи на двамата си придворни - началника на виночерпците и началника на хлебарите,
{40:3} ги сложи под стража в дома на началника на телохранителите, в тъмница, в мястото, където Йосиф беше затворен.
{40:4} А началникът на телохранителите постави при тях Йосиф и той им слугуваше, и те останаха известно време в тъмницата.
{40:5} И виночерпецът, и хлебарят на египетския цар, които бяха затворени в тъмница, сънуваха и двамата сън, всеки видя съня си в същата нощ, всеки, според както щеше да се тълкува съновидението му.
{40:6} Йосиф, като влезе при тях на сутринта и видя, че бяха смутени,
{40:7} попита фараоновите придворни, които бяха заедно с него в тъмницата, в дома на неговия господар: Защо изглеждате така скръбни днес?
{40:8} А те му отговориха: Видяхме сън, а няма кой да го изтълкува. И Йосиф им каза: Тълкуванията не са ли от Бога? Разкажете ми го, моля.
{40:9} Тогава началникът на виночерпците разказа своя сън на Йосиф, като му каза: В съня ми имаше лоза пред мен;
{40:10} и на лозата имаше три пръчки, и се виждаше като че напъпваше и цветовете ѝ цъфтяха, и гроздовете на лозата узряха.
{40:11} А фараоновата чаша беше в ръката ми; и взех гроздето, изстисках го във фараоновата чаша и подадох чашата във фараоновата ръка.
{40:12} Йосиф му каза: Ето значението му: трите пръчки са три дни.
{40:13} След три дни фараонът ще издигне главата ти и ще те възстанови на службата ти; и ще поднасяш чашата във фараоновата ръка, както преди, когато ти му беше виночерпец.
{40:14} Но си спомни за мене, когато те постигне благополучието, смили се, моля, над мен и продумай на фараона за мен, и ме избави от този дом.
{40:15} Понеже наистина бях откраднат от еврейската земя, а пък тук не съм сторил нищо, за да ме хвърлят в тази яма.
{40:16} Като видя началникът на хлебарите, че той тълкува добре, каза на Йосиф: И аз сънувах: Три кошници с бял хляб бяха на главата ми;
{40:17} в най-горната кошница имаше от всякакви ястия за фараона; и птиците ги ядяха от кошницата на главата ми.
{40:18} А Йосиф отговори: Ето значението му: трите кошници са три дни.
{40:19} След три дни фараонът ще ти отнеме главата, като те обеси на дърво; и птиците ще изкълват месата ти от тебе.
{40:20} След три дни на рождения си ден фараонът направи угощение на всичките си слуги; и издигна главата на началника на виночерпците и главата на началника на хлебарите между слугите си.
{40:21} Началника на виночерпците възстанови на служба и той подаваше чашата във фараоновата ръка;
{40:22} а началника на хлебарите обеси, според както Йосиф беше изтълкувал сънищата им.
{40:23} А началникът на виночерпците не си спомни за Йосиф, а го забрави.
{i41:1} Йосиф разтълкува съня на фараона
{41:1} Като изминаха две години, фараонът сънува, че стоеше при Нил.
{41:2} И, ето, седем крави, хубави и тлъсти, излизаха от реката и пасяха в тръстиката.
{41:3} А след тях от реката излизаха други седем крави, грозни и мършави, и стояха при първите крави на речния бряг.
{41:4} И грозните, мършавите крави изядоха седемте хубави и тлъсти крави. Тогава фараонът се пробуди.
{41:5} А като заспа, сънува втори път; и, ето, седем класа, пълни и добри, израснаха от едно стъбло.
{41:6} А след тях израснаха други седем класа, тънки и прегорели от източния вятър.
{41:7} И тънките класове погълнаха седемте дебели и пълни класове. А когато фараонът се събуди, разбра, че е било сън.
{41:8} На сутринта духът му беше смутен; и така, той изпрати да му повикат всички влъхви и всички мъдреци в Египет и фараонът им разказа сънищата си, но нямаше кой да ги изтълкува на фараона.
{41:9} Тогава началникът на виночерпците говорѝ на фараона: Днес се сещам, че съм виновен.
{41:10} Фараонът беше се разгневил на слугите си и ме хвърли, мен и началника на хлебарите, в тъмница, в дома на началника на телохранителите.
{41:11} И сънувахме двамата сънища в една и съща нощ; и всеки сън имаше отделно тълкуване.
{41:12} А заедно с нас там беше един млад евреин, слуга на началника на телохранителите; и като му разказахме, той ни разтълкува сънищата; на всеки от нас според съновидението му даде значението.
{41:13} И според както ни изтълкува, така и стана; мене той възстанови на службата ми, а него обеси.
{41:14} Тогава фараонът заповяда да повикат Йосиф и бързо го изведоха от тъмницата; той се обръсна, преоблече се и дойде при фараона.
{41:15} И фараонът каза на Йосиф: Сънувах, но няма кой да изтълкува съня; но аз чух да казват за тебе, че като чуеш съновидение, умееш да го тълкуваш.
{41:16} А Йосиф отговори на фараона: Не аз, Бог ще даде на фараона отговор с мир.
{41:17} Тогава фараонът каза на Йосиф: В съня си, ето, стоях край брега на Нил.
{41:18} И, ето, седем крави, тлъсти и хубави, излязоха от реката и пасяха в тръстиката.
{41:19} А след тях излязоха други седем крави, слаби, много грозни и мършави, каквито по грозота никога не съм видял в цялата Египетска земя.
{41:20} И мършавите, грозните крави изядоха първите седем тлъсти крави;
{41:21} но пак, като ги изядоха, не се познаваше, че са ги изяли; а изгледът им беше така грозен, както и в началото. Тогава се пробудих.
{41:22} После видях в съня си; и, ето, седем класа, пълни и добри, израснаха от едно стъбло.
{41:23} А след тях израснаха други седем класа, сухи, тънки и прегорели от източния вятър;
{41:24} тънките класове погълнаха седемте добри класове. Разказах съня на влъхвите, но нямаше кой да ми го изтълкува.
{41:25} Тогава Йосиф каза на фараона: фараоновият сън е един; Бог е явил на фараона това, което скоро ще направи.
{41:26} Седемте добри крави са седем години; и седемте добри класове са седем години, сънят е един.
{41:27} А седемте мършави и грозни крави, които излязоха след тях, са седем години, както и седемте празни класове, прегорели от източния вятър; те ще бъдат седем години на глад.
{41:28} Това е, което казах на фараона; Бог е явил на фараона това, което скоро ще направи.
{41:29} Ето, идат седем години на голямо плодородие по цялата Египетска земя.
{41:30} А след тях ще дойдат седем години на глад; цялото плодородие ще се забрави в Египетската земя, защото гладът ще опустоши земята.
{41:31} Няма да се познае плодородието на земята поради онзи глад, който ще последва; защото ще бъде твърде тежък.
{41:32} А това, че сънят се повтори на фараона два пъти, означава, че това е решено от Бога и че Бог скоро ще го извърши.
{41:33} И така, нека фараонът потърси умен и мъдър човек и нека го постави над египетската земя.
{41:34} Нека фараонът направи това и нека постави надзиратели над земята; и в седемте плодородни години нека събере петата част от реколтата на Египетската земя.
{41:35} Нека съберат цялата храна на тези добри години, които идат; и събраното жито нека бъде под фараоновата власт, за храна в градовете, и нека го пазят.
{41:36} И храната ще се запази за седемте гладни години, които ще настанат в Египетската земя, за да не се опустоши земята от глада.
{i41:37} Йосиф - управител на Египет
{41:37} Това нещо беше угодно на фараона и на всичките му служители.
{41:38} И фараонът каза на служителите си: Можем ли да намерим човек като този, в когото има Божия Дух?
{41:39} Тогава фараонът каза на Йосиф: Понеже Бог ти откри всичко това, няма никой толкова умен и мъдър, колкото си ти.
{41:40} Ти ще бъдеш над дома ми и целият ми народ ще слуша твоите думи; само с престола аз ще бъда по-горен от тебе.
{41:41} Фараонът каза още на Йосиф: Виж, поставям те над цялата Египетска земя.
{41:42} Тогава фараонът извади пръстена си от ръката си и го сложи на Йосифовата ръка, облече го в дрехи от висон и му окачи златно огърлие на шията.
{41:43} После нареди да го возят на втората колесница и викаха пред него: Коленичете! И така го постави над цялата Египетска земя.
{41:44} При това фараонът каза на Йосиф: Аз съм владетел, но без тебе никой няма да вдигне ръка или крак по цялата Египетска земя.
{41:45} И фараонът нарече Йосиф Цафнат-панеах и му даде за жена Асенета, дъщеря на Илиополския жрец Потифер. След това Йосиф излезе на обиколка в Египетската земя.
{i41:46} Изпълнение на фараоновия сън
{41:46} Йосиф беше на тридесет години, когато стоя пред Египетския цар фараон; и като се отдалечи от лицето на фараона, Йосиф обиколи цялата Египетска земя.
{41:47} И през седемте години на плодородие земята роди преизобилно.
{41:48} Йосиф събра цялата храна от тези седем години, които бяха настанали в Египетската земя, и складира храната в градовете; във всеки град прибра храната от околните му ниви.
{41:49} Йосиф събра твърде много жито, колкото морския пясък, така че престана да го мери; защото беше без мяра.
{41:50} А преди да настъпят годините на глада, на Йосиф се родиха двама сина, които му роди Асенета, дъщеря на Илиополския жрец Потифер.
{41:51} Йосиф наименува първородния Манасия, защото си казваше: Бог ме направи да забравя всичките си мъки и целия си бащин дом.
{41:52} А втория наименува Ефрем, защото си казваше: Бог ме направи плодовит в земята на страданието ми.
{41:53} А като се изминаха седемте години на плодородие, които бяха настанали в Египетската земя,
{41:54} настъпиха седемте години на глад, според както Йосиф беше казал; и настана глад по всички околни страни, а по цялата Египетска земя имаше хляб.
{41:55} Защото, когато цялата Египетска земя огладня и народът извика към фараона за хляб, фараонът каза на всички египтяни: Идете при Йосиф и каквото ви каже, направете.
{41:56} (А гладът беше по цялата страна.) И така, Йосиф отвори всички житници и продаваше на египтяните, защото гладът се усилваше по Египетската земя.
{41:57} И от всички страни идваха в Египет при Йосиф да купят жито, понеже гладът се усилваше по цялата страна.
{i42:1} Йосифовите братя отиват за жито в Египет
{42:1} А когато Яков видя, че в Египет се намира жито, каза на синовете си: Защо се гледате един друг?
{42:2} Каза още: Ето, чух, че в Египет има жито; слезте там и ни купете от там, за да живеем и да не измрем.
{42:3} Тогава десетимата Йосифови братя слязоха да купят жито от Египет.
{42:4} А Яков не изпрати Вениамин, Йосифовия брат, заедно с братята; защото казваше: Да не би да му се случи нещастие.
{42:5} И така, между онези, които идваха, дойдоха и синовете на Израел да купят, защото имаше глад и в Ханаанската земя.
{42:6} А понеже Йосиф беше управител на земята и той беше, който продаваше на всички хора от онази земя, затова братята на Йосиф, като дойдоха, му се поклониха с лицата си до земята.
{42:7} А Йосиф, като видя братята си, позна ги, но се престори като чужд на тях, говореше им грубо и им каза: Откъде идвате? А те отговориха: От Ханаанската земя, за да купим храна.
{42:8} (А при все че Йосиф позна братята си, те не го познаха.)
{42:9} Тогава Йосиф, като си спомни сънищата, които беше видял за тях, им каза: Вие сте шпиони; дошли сте да търсите слабите места на тази земя.
{42:10} А те му отвърнаха: Не, господарю, слугите ти дойдоха да си купят храна.
{42:11} Ние всички сме синове на един човек, честни хора сме, слугите ти не са шпиони.
{42:12} Но той им каза: Не, дошли сте да търсите слабите места на земята.
{42:13} А те казаха: Ние, твоите слуги, сме дванадесет братя, синове на един човек в Ханаанската земя; най-младият е днес при баща ни, а единия го няма.
{42:14} И Йосиф им каза: Това е, което имах пред вид, когато казах: Шпиони сте.
{42:15} Ето как ще бъдете изпитани: Заклевам се в името на фараона, няма да излезете оттук, ако не дойде и по-младият ви брат тук.
{42:16} Пратете един от вас да доведе брат ви; а вие ще останете затворени, докато се проверят думите ви, дали говорите истината; и ако не, заклевам се в името на фараона, наистина вие сте шпиони.
{42:17} И ги постави под стража за три дни.
{42:18} А на третия ден Йосиф им каза: Това направете и ще живеете, защото аз се боя от Бога:
{42:19} Ако сте честни, нека остане един от вашите братя в къщата, в която сте пазени; вие идете, закарайте жито за гладните си домове,
{42:20} пък ми доведете най-младия си брат; така ще се докаже, че думите ви са истина, и вие няма да умрете. И направиха така.
{42:21} Те си казаха един на друг: Наистина сме виновни за нашия брат, че видяхме мъката на душата му, когато ни се молеше и ние не го послушахме; затова ни постигна това бедствие.
{42:22} А Рувим им отговори: Не ви ли говорих тези думи: Не съгрешавайте против детето, но вие не послушахте. Затова вижте, кръвта му се изисква.
{42:23} А те не знаеха, че Йосиф разбираше, защото говореха с него чрез преводач.
{42:24} И той се оттегли от тях и плака; после, като се върна при тях, им говорѝ; и взе от тях Симеон и го върза пред очите им.
{i42:25} Йосифовите братя се връщат в Ханаан
{42:25} Тогава Йосиф заповяда да напълнят съдовете им с жито, да върнат парите на всеки в чувала му и да им дадат храна за из пътя; и така им направиха.
{42:26} А те натовариха житото на ослите си и си тръгнаха оттам.
{42:27} Но когато един от тях развърза чувала си на мястото за пренощуване, за да даде храна на осела си, видя, че парите му бяха отгоре в чувала.
{42:28} И каза на братята си: Парите ми са върнати; наистина, вижте ги в чувала ми. Тогава сърцата им се ужасиха и те се обръщаха с трепет един към друг, и казваха: Какво е това, което ни стори Бог?
{42:29} И като дойдоха при баща си Яков в Ханаанската земя, му разказаха всичко, което им се беше случило.
{42:30} Казаха: Човекът, който е господар на онази земя, ни говорѝ грубо и ни взе за хора, дошли да разузнават страната.
{42:31} Но ние му казахме: Честни хора сме, не сме шпиони;
{42:32} дванадесет братя сме, синове на един баща; единият се изгуби, а най-младият е днес при баща ни в Ханаанската земя.
{42:33} И човекът, господарят на земята, ни каза: Ето как ще позная дали сте честни: оставете един от вашите братя при мен и вземете жито за гладните си домашни, и си идете,
{42:34} пък ми доведете най-младия си брат; тогава ще позная, че не сте шпиони, а сте честни, и ще пусна брат ви, и вие ще търгувате в тази земя.
{42:35} А като изпразваха чувалите си, ето, на всеки възелът с парите беше в чувала му; и те, и баща им се уплашиха, като видяха възлите с парите си.
{42:36} Тогава баща им Яков каза: Вие ме оставихте без деца; Йосиф го няма, Симеон го няма, а искате и Вениамин да заведете; върху мене падна всичко това!
{42:37} А Рувим говореше на баща си: Убий двамата ми сина, ако не ти го доведа; предай го в моята ръка и аз пак ще ти го доведа.
{42:38} Яков отвърна: Синът ми няма да слезе с вас, защото брат му умря и само той остана; ако му се случи нещастие по пътя, по който отивате, тогава ще свалите бялата ми коса със скръб в гроба.
{i43:1} Отиване в Египет с Вениамин
{43:1} А гладът се увеличаваше в страната.
{43:2} И като изядоха житото, което донесоха от Египет, баща им каза: Идете пак, купете ни малко храна.
{43:3} А Юда му отговори: Човекът строго ни предупреди: Няма да видите лицето ми, ако брат ви не бъде с вас.
{43:4} Ако изпратиш брат ни с нас, ще слезем и ще ти купим храна;
{43:5} но ако не го изпратиш, няма да слезем, защото човекът ни каза: Няма да видите лицето ми, ако брат ви не бъде с вас.
{43:6} А Израел запита: Защо ми сторихте това зло и казахте на човека, че имате и друг брат?
{43:7} А те отвърнаха: Човекът разпита подробно за нас и за рода ни, като ни каза: Баща ви жив ли е още? Имате ли и друг брат? И ние му отговорихме според тези негови думи. Откъде да знаем ние, че щеше да каже: Доведете брат си.
{43:8} Тогава Юда каза на баща си Израел: Изпрати детето с мен и да станем да отидем, за да живеем и да не измрем - и ние, ти и децата ни.
{43:9} Аз отговарям за него; от моята ръка го искай; ако не ти го доведа и не го представя пред тебе, тогава нека съм виновен пред тебе завинаги.
{43:10} Понеже ако не бяхме се бавили, без друго досега бихме се върнали втори път.
{43:11} Тогава баща им Израел каза: Ако е така, това направете: вземете в съдовете си от най-хубавите плодове на нашата земя - малко балсам и малко мед, аромати и смирна, фъстъци и бадеми - и ги занесете подарък на човека.
{43:12} Вземете двойно повече пари в ръцете си, върнатите в чувалите ви пари върнете с ръцете си: може да е станало грешка.
{43:13} Вземете и брат си и станете, и идете при човека.
{43:14} А Бог Всемогъщий да ви даде да придобиете благоволението на човека, за да пусне другия ви брат и Вениамин. А аз, ако е казано да остана без деца, нека остана без деца.
{43:15} Тогава братята, като взеха този подарък, взеха двойно повече пари със себе си и Вениамин; и станаха и слязоха в Египет, и се представиха на Йосиф.
{43:16} А Йосиф, като видя Вениамин с тях, каза на домакина си: Заведи тези хора в дома ми и заколи, каквото трябва, и приготви; защото те ще обядват с мене на пладне.
{43:17} И човекът направи, каквото поръча Йосиф, и той въведе хората в Йосифовия дом.
{43:18} А те се уплашиха затова, че ги поведоха в Йосифовия дом, и казаха: Заради парите, върнати в чувалите ни първия път, ни повеждат, за да намери повод против нас, да ни нападне и да зароби нас и ослите ни.
{43:19} Затова те се приближиха към Йосифовия домакин и му говориха при вратата на дома, като казаха:
{43:20} Послушай, господарю, слязохме първия път да си купим храна;
{43:21} а на връщане, когато дойдохме до мястото за пренощуване и отворихме чувалите си, ето, на всеки парите бяха в чувала му, всичките ни пари; затова ги донесохме обратно в ръцете си.
{43:22} Донесохме и други пари със себе си, за да купим храна; не знаем кой сложи парите ни в чувалите ни.
{43:23} А той отвърна: Бъдете спокойни, не бойте се; Бог ваш и Бог на баща ви ви даде скритото в чувалите ви съкровище; аз получих парите ви. Тогава изведе при тях Симеон.
{43:24} И домакинът въведе братята в Йосифовия дом и им даде вода да си измият краката; даде и храна за ослите им.
{43:25} А те приготвиха подаръка за Йосиф, преди да дойде на обяд; защото чуха, че там щели да ядат хляб.
{43:26} И когато Йосиф дойде у дома, поднесоха му вкъщи подаръка, който беше в ръцете им; и му се поклониха до земята.
{43:27} И след като ги разпита за здравето им, той каза: Здрав ли е баща ви, старецът, за когото ми говорихте? Жив ли е още?
{43:28} А те отговориха: Здрав е слугата ти, баща ни, жив е още. И се наведоха и се поклониха.
{43:29} Като погледна, Йосиф видя едноутробния си брат Вениамин и попита: Този ли е най-младият ви брат, за когото ми говорихте? И каза: Бог да бъде милостив към тебе, сине мой.
{43:30} И Йосиф бързо се оттегли, защото сърцето му се развълнува за брат му; и като искаше да плаче, влезе в стаята си и плака там.
{43:31} После уми лицето си и излезе, и въздържайки се, каза: Сложете хляб.
{43:32} Тогава сложиха отделно за него, отделно за тях и отделно за египтяните, които ядяха с него; защото не биваше египтяните да ядат хляб с евреите, понеже това е гнусота за египтяните.
{43:33} И насядаха пред него, първородният според първородството му и най-младият според младостта му; и хората се чудеха помежду си.
{43:34} Йосиф им пращаше от ястията си; а Вениаминовият дял беше пет пъти по-голям от дела на когото и да е било от тях. И те пиха, пиха изобилно с него.
{44:1} После Йосиф заповяда на домакина си: Напълни чувалите на хората с храна, колкото могат да поберат, сложи парите на всеки в чувала му
{44:2} и сложи чашата ми, сребърната чаша, отгоре в чувала на най-младия, с парите за житото му. И той направи според това, което каза Йосиф.
{44:3} На сутринта, щом съмна, изпратиха братята и ослите им.
{44:4} А когато бяха излезли от града и не бяха се отдалечили много, Йосиф каза на домакина си: Стани, тичай след тях и като ги стигнеш, кажи им: Защо върнахте зло за добро?
{44:5} Не е ли тази чашата, с която пие господарят ми и с която даже гадае? Зле постъпихте, като направихте това.
{44:6} И човекът, като ги настигна, каза им тези думи.
{44:7} А те му отговориха: Защо говори господарят ни такива думи? Не дай, Боже, слугите ти да направят такова нещо.
{44:8} Ето, ние ти върнахме от Ханаанската земя парите, които намерихме отгоре в чувалите си; и как бихме откраднали сребро или злато от дома на господаря ти?
{44:9} Този от слугите ти, в когото се намери, нека умре, също и ние нека бъдем роби на господаря си.
{44:10} А той каза: Нека бъде, според както казахте: У когото се намери, той ще ми бъде роб, а вие няма да бъдете виновни.
{44:11} Тогава те бързо свалиха чувалите си на земята и всеки отвори чувала си.
{44:12} И той претърси, като започна от най-стария и свърши с най-младия; и чашата бе намерена във Вениаминовия чувал.
{44:13} Тогава раздраха дрехите си, натовариха всеки осела си и се върнаха в града.
{44:14} И дойдоха Юда и братята му в дома на Йосиф, където той още се намираше, и паднаха пред него на земята.
{44:15} А Йосиф им каза: Какво е това, което направихте? Не знаете ли, че човек като мене може да гадае безпогрешно?
{44:16} Тогава Юда отвърна: Какво да кажем на господаря си? Какво да говорим? Или как да се оправдаем? Бог откри неправдата на слугите ти; ето, роби сме на господаря си - и ние, и онзи, у когото се намери чашата.
{44:17} Но Йосиф отговори: Не дай, Боже, да направя това: Онзи, у когото се намери чашата, той ще ми бъде роб; а вие си идете с мир при баща си.
{44:18} Тогава Юда се приближи до него и каза: Моля ти се, господарю мой, позволи на слугата си да каже една дума на господаря си, като слушаш ти; и да не пламне гневът ти против слугата ти, защото ти си като фараона.
{44:19} Господарят ми попита слугите си: Имате ли баща или брат?
{44:20} И казахме на господаря ми: Имаме стар баща и малко дете на старостта му, и неговият брат умря, така че само той остана от майка си, и баща му го обича.
{44:21} А ти каза на слугите си: Доведете ми го, за да го видя с очите си.
{44:22} И ние отговорихме на господаря ми: Детето не може да остави баща си, защото, ако остави баща си, той ще умре.
{44:23} А ти каза на слугите си: Ако не слезе с вас най-малкият ви брат, няма вече да видите лицето ми.
{44:24} И като отидохме при слугата ти, баща ни, разказахме му това, което беше казал моят господар.
{44:25} А когато баща ни каза: Идете пак, купете ни малко храна,
{44:26} ние отговорихме: Не можем да слезем. Ако най-младият ни брат е с нас, тогава ще слезем, защото не можем да видим лицето на човека, ако най-младият ни брат не е с нас.
{44:27} Тогава слугата ти, баща ни, ни каза: Вие знаете, че жена ми ми роди двама сина;
{44:28} и единият излезе от мен и си казах: Навярно звяр го е разкъсал; и досега не съм го видял;
{44:29} и ако ми отнемете и този и му се случи нещастие, ще свалите бялата ми коса със скръб в гроба.
{44:30} И сега, когато отидем при слугата ти, баща ни, и детето не е с нас, то, понеже животът му е свързан с неговия живот,
{44:31} като види, че детето го няма, ще умре; и слугите ти ще свалят бялата коса на слугата ти, баща ни, със скръб в гроба.
{44:32} Защото слугата ти стана поръчител пред баща си за детето, като казах: Ако не ти го доведа, тогава ще бъда завинаги виновен пред баща си.
{44:33} И така, сега, моля ти се, вместо детето нека остане слугата ти роб на господаря ми, а детето нека отиде с братята си.
{44:34} Защото как да отида аз при баща си, ако детето не е с мене? Да не би да видя злото, което ще сполети баща ми.
{i45:1} Йосиф се открива на братята си
{45:1} Тогава Йосиф не можа вече да се стърпи пред всички онези, които стояха пред него, и извика: Изведете всички оттук. И не остана никой при Йосиф, когато той се откри на братята си.
{45:2} И заплака с глас и египтяните чуха; чу още и фараоновият дом.
{45:3} Йосиф каза на братята си: Аз съм Йосиф, баща ми жив ли е още? Но братята му не можаха да му отговорят, защото се смутиха от присъствието му.
{45:4} Тогава Йосиф каза на братята си: Елате близо до мене, моля ви. И те се приближиха. Той каза: Аз съм брат ви Йосиф, когото вие продадохте в Египет.
{45:5} Сега не скърбете, нито се окайвате, че ме продадохте тук, понеже Бог ме изпрати пред вас, за да опази живота ви.
{45:6} Защото вече две години гладът върлува в страната; а остават още пет години, в които няма да има нито оране, нито жътва.
{45:7} Бог ме изпрати пред вас, за да съхраня от вас остатъка на земята и да опазя живота ви чрез голямо избавление.
{45:8} И така, не вие ме изпратихте тук, а Бог, Който ме и направи баща на фараона, господар на целия му дом и управител на цялата Египетска земя.
{45:9} Бързайте, идете при баща ми и му кажете: Така казва синът ти Йосиф: Бог ме постави господар над целия Египет; ела при мене незабавно.
{45:10} Ти ще живееш в Гесенската земя и ще бъдеш близо до мене, ти, синовете ти и внуците ти, стадата ти, добитъкът ти и всичко, което имаш.
{45:11} Там ще те храня (защото остават още пет години на глад), за да не изпаднеш в немотия, ти, домът ти и всичко, което имаш.
{45:12} И гледайте, вашите очи и очите на брат ми Вениамин виждат, че моите уста ви говорят.
{45:13} И разкажете на баща ми за моята слава в Египет и всичко, което видяхте; и бързо доведете баща ми тук.
{45:14} Тогава, като прегърна брат си Вениамин, плака; плака и Вениамин на неговия врат.
{45:15} И целуна всичките си братя и плака над тях; и след това братята му разговаряха с него.
{i45:16} Покана към Яков за преселване
{45:16} Това стана известно във фараоновия дом, като казаха: Йосифовите братя са дошли; и това се хареса на фараона и на служителите му.
{45:17} Фараонът каза на Йосиф: Кажи на братята си: Така направете: натоварете животните си и тръгнете, идете в Ханаанската земя.
{45:18} И като вземете баща си и децата си, елате при мен; и аз ще ви дам благата на Египетската земя и ще се храните с изобилието на земята.
{45:19} А на тебе заповядвам да им кажеш: Така направете: вземете коли от Египетската земя за децата и жените си и доведете баща си, и елате.
{45:20} При това не жалете вещите си, защото благата на цялата Египетска земя ще бъдат ваши.
{45:21} И синовете на Израел направиха така; Йосиф им даде коли според фараоновата заповед, даде им и храна за из пътя.
{45:22} На всеки от тях даде дрехи за премяна; а на Вениамин даде триста сребърника и дрехи за пет премени.
{45:23} И на баща си изпрати десет осли, натоварени с египетски блага, десет ослици, натоварени с жито и хляб, и храна за баща си за из пътя.
{45:24} Така изпрати братята си и те си отидоха; и им поръча: Да не се карате по пътя.
{45:25} И така, те излязоха от Египет и дойдоха в Ханаанската земя при баща си Яков.
{45:26} И му известиха, като казаха: Йосиф е още жив и е управител на цялата Египетска земя. А сърцето му примря, защото не им вярваше.
{45:27} Но те му разказаха всичко, което Йосиф им беше говорил; и като видя колите, които Йосиф беше изпратил да го вземат, духът на баща им Яков се съживи.
{45:28} Тогава Израел каза: Това ми стига; синът ми Йосиф е още жив, ще ида и ще го видя, преди да умра.
{i46:1} Яков се преселва в Египет
{46:1} И така, Израел тръгна с всичко, което имаше; и като дойде във Вирсавее, принесе жертви на Бога на баща си Исаак.
{46:2} А Бог говорѝ на Израел в нощно видение, като каза: Якове, Якове. А той отговори: Ето ме.
{46:3} И каза: Аз съм Бог, Бог на баща ти; не бой се да слезеш в Египет, защото ще те направя там велик народ.
{46:4} Аз ще сляза с тебе в Египет и Аз непременно ще те върна пак; и Йосиф ще сложи ръката си на очите ти.
{46:5} Тогава Яков стана от Вирсавее; и синовете на Израел качиха баща си Яков, децата си и жените си на колите, които фараон беше пратил, за да го возят;
{46:6} събраха и добитъка си, и имота, който бяха придобили в Ханаанската земя; и Яков, и цялото му семейство с него дойдоха в Египет;
{46:7} той доведе със себе си в Египет синовете и внуците си, дъщерите и внучките си - цялото си семейство.
{46:8} А ето имената на синовете на Израел, които влязоха в Египет: Яков и синовете му: Рувим, първородният на Яков;
{46:9} а Рувимови синове: Енох, Фалу, Есрон и Хармий;
{46:10} Симеонови синове: Емуил, Ямин, Аод, Яхин, Сохар и Саул, син на ханаанка;
{46:11} Левиеви синове: Гирсон, Каат и Мерарий;
{46:12} Юдови синове: Ир, Онан, Шела, Фарес и Зара; но Ир и Онан умряха в Ханаанската земя; и Фаресови синове бяха Есрон и Амул;
{46:13} Исахарови синове: Тола, Фуа, Йов и Симрон;
{46:14} Завулонови синове: Серед, Елон и Ялеил.
{46:15} Тези са синовете, които Лия роди на Яков в Падан-арам, и дъщеря му Дина. Те всички - синовете и дъщерите му - бяха тридесет и трима души.
{46:16} А Гадови синове: Сифон, Агий, Суний, Есвон, Ирий, Ародий и Арилий;
{46:17} Асирови синове: Емна, Есуа, Есуй и Верия, и сестра им Сера; и Вериеви синове: Хевер и Малхиел.
{46:18} Тези са синовете на Зелфа, която Лаван даде на дъщеря си Лия; и тях тя роди на Яков - шестнадесет души.
{46:19} А синовете на Якововата жена Рахил: Йосиф и Вениамин.
{46:20} И на Йосиф се родиха в Египетската земя Манасия и Ефрем, които му роди Асенета, дъщеря на Илиополския жрец Потифер.
{46:21} Вениаминови синове: Вела, Вехер, Асвил, Гира, Нееман, Ихий, Рос, Мупим, Упим и Аред.
{46:22} Тези са Рахилините синове, които се родиха на Яков, всичките - четиринадесет души.
{46:23} А Данов син: Усим.
{46:24} Нефталимови синове: Ясиил, Гуний, Есер и Силим.
{46:25} Тези са синовете на Вала, която Лаван даде на дъщеря си Рахил, и тях тя роди на Яков, всичките - седем души.
{46:26} Всички хора, които дойдоха с Яков в Египет, които излязоха от чреслата му, всички те бяха шестдесет и шест души, освен Якововите снахи;
{46:27} а синовете, които се родиха на Йосиф в Египет, бяха двама. Всички от Якововия дом, които дойдоха в Египет, бяха седемдесет души.
{i46:28} Заселване в египетската област Гесен
{46:28} Яков изпрати Юда пред себе си при Йосиф, за да покаже пътя пред него в Гесен; и така, дойдоха в Гесенската земя.
{46:29} Тогава Йосиф впрегна колесницата си и отиде в Гесен да посрещне баща си Израел, и като се яви пред него, прегърна го и плака дълго на врата му.
{46:30} И Израел каза на Йосиф: Нека умра сега, като видях лицето ти, че ти си още жив.
{46:31} А Йосиф каза на братята си и на бащиния си дом: Ще отида да известя на фараона и ще му кажа: Братята ми и домът на баща ми, които бяха в Ханаанската земя, дойдоха при мен;
{46:32} а тези хора, понеже са овчари и се занимават със скотовъдство, докараха стадата и добитъка си и всичко, което имат.
{46:33} И когато ви повика фараонът и попита: Какво ви е занятието?
{46:34} Кажете: Ние, слугите ти, и бащите ни от младини до сега сме скотовъдци. Кажете това, за да живеете в Гесенската земя, защото всички овчари са отвратителни за египтяните.
{47:1} И така, Йосиф влезе при фараона и му извести: Баща ми и братята ми, стадата им и добитъкът им, и всичко, което имат, дойдоха от Ханаанската земя и сега са в Гесенската земя.
{47:2} И взе петима от братята си и ги представи на фараона.
{47:3} А фараонът каза на братята му: Какво е занятието ви? А те отговориха на фараона: Ние, слугите ти, и бащите ни сме овчари.
{47:4} Казаха още на фараона: Дойдохме да поживеем в тази земя, защото няма пасище за стадата на слугите ти, понеже гладът се засили в Ханаанската земя; затова, молим ти се, нека слугите ти живеят в Гесенската земя.
{47:5} И фараонът говори на Йосиф: Баща ти и братята ти дойдоха при теб;
{47:6} Египетската земя е пред тебе; настани баща си и братята си в най-добрата местност от земята; нека живеят в Гесенската земя. И ако знаеш, че някои от тях са способни мъже, постави ги надзиратели над моя добитък.
{47:7} След това Йосиф въведе баща си Яков и го представи на фараона; и Яков благослови фараона.
{47:8} Фараонът каза на Яков: Колко е числото на годините на живота ти?
{47:9} А Яков отвърна на фараона: Числото на годините на странстването ми е сто и тридесет години; малко и зло е било числото на годините на живота ми и не достигна до числото на годините на живота на бащите ми във времето на тяхното странстване.
{47:10} И като благослови фараона, Яков излезе от фараоновото присъствие.
{47:11} Тогава Йосиф настани баща си и братята си, като им даде имот в Египетската земя, в най-добрата местност от земята в Рамесийската земя, според както заповяда фараонът.
{47:12} И Йосиф хранеше баща си, братята си и целия си бащин дом с хляб според големината на домовете им.
{47:13} А нямаше хляб по цялата земя, защото гладът, дотолкова се засилваше, че Египетската земя и Ханаанската земя изнемощяха от глада.
{47:14} Йосиф прибра всички пари, които се намираха в Египетската и Ханаанската земя, за житото, което купуваха; и Йосиф донесе парите във фараоновия дом.
{47:15} И като се свършиха всички пари в Египетската земя и Ханаанската земя, всички египтяни дойдоха при Йосиф и му казаха: Дай ни хляб; защо да умираме пред тебе, понеже се свършиха парите ни?
{47:16} А Йосиф отговори: Ако парите ви са се свършили, докарайте добитъка си и ще ви дам хляб срещу добитъка ви.
{47:17} И така, докараха добитъка си на Йосиф; и Йосиф им даваше хляб срещу конете, стадата, добитъка и ослите им; и така, през онази година той ги изхрани с хляб срещу целия им добитък.
{47:18} След като се измина онази година, дойдоха при него и другата година и му казаха: Няма да скрием от господаря си, че всичките ни пари се свършиха; и добитъкът стана на господаря ни; не остана друго пред господаря ни освен телата ни и земята ни.
{47:19} Защо да измрем пред очите ти и земята ни да запустее? Купи нас и земята ни за хляб и ние ще бъдем слуги на фараона, и земята ни ще ражда за него. Дай ни и семе, за да останем живи, да не умрем и да не запустее земята.
{47:20} И така, Йосиф закупи за фараона цялата Египетска земя, защото египтяните продаваха всеки нивата си, понеже гладът се засилваше над тях; така земята стана фараонова.
{47:21} И той пресели населението в градовете от единия до другия край на египетските предели.
{47:22} Само земята на жреците не закупи, защото жреците имаха определен от фараона дял и се прехранваха от дела, който фараонът им даде; затова не продадоха земята си.
{47:23} Тогава Йосиф каза на хората: Ето, днес закупих вас и земята ви за фараона; ето ви семе и засейте земята.
{47:24} Затова по време на беритбата ще давате петата част на фараона, а четирите части ще бъдат за вас да засеете нивите и за храна за вас и домашните ви, и за храна на децата ви.
{47:25} А те отговориха: Ти опази живота ни; нека придобием благоволението на господаря си и ще бъдем слуги на фараона.
{47:26} И Йосиф направи това закон в Египетската земя, както е и до днес, да се дава петата част на фараона; само земята на жреците единствено не стана фараонова.
{i47:27} Последното желание на Яков
{47:27} И така, Израел се засели в Египетската земя, в Гесенската страна, където придобиваха имения, наплодяваха се и много се размножаваха.
{47:28} Яков живя седемнадесет години в Египетската земя, така че числото на годините на Якововия живот стана сто четиридесет и седем години.
{47:29} А като наближи времето, когато Израел трябваше да умре, той повика сина си Йосиф и му каза: Ако съм придобил твоето благоволение, моля, сложи ръката си под бедрото ми и ми се закълни, че ще ми покажеш тази благост и вярност - да не ме погребеш в Египет,
{47:30} а когато почина с бащите си, да ме пренесеш от Египет и да ме погребеш в тяхната гробница. А той отговори: Ще направя, според както си казал.
{47:31} После Яков каза: Закълни ми се; и Йосиф му се закле. Тогава Израел се поклони върху възглавницата на леглото.
{i48:1} Яков благославя двамата синове на Йосиф
{48:1} След това известиха на Йосиф: Ето, баща ти е болен. И той поведе със себе си двамата си сина, Манасия и Ефрем, да отидат при него.
{48:2} И известиха на Яков: Ето, синът ти Йосиф идва при тебе. Тогава Израел събра силите си и седна на леглото.
{48:3} Яков каза на Йосиф: Бог Всемогъщий ми се яви в Луз, в Ханаанската земя, и ме благослови, като ми каза:
{48:4} Ето, Аз ще те наплодя, ще те размножа и ще направя да произлязат много народи от теб; и ще дам тази земя на потомството ти след тебе за вечно притежание.
{48:5} И сега, двамата ти сина, които ти се родиха в Египетската земя, преди да дойда аз при тебе в Египет, са мои; Ефрем и Манасия ще бъдат мои, също както Рувим и Симеон.
{48:6} А децата, които родиш след тях, ще бъдат твои; а колкото до наследството си, ще се наричат с името на тези свои братя.
{48:7} А когато се връщах от Падан, Рахил умря пред мене на пътя в Ханаанската земя, като оставаше малко разстояние да стигнем до Ефрат; погребах я там, край пътя за Ефрат (който е Витлеем).
{48:8} И като съгледа Йосифовите синове, Израел каза: Кои са тези?
{48:9} А Йосиф отговори на баща си: Тези са синовете, които Бог ми даде тук. А той каза: Моля, доведи ги при мене, за да ги благословя.
{48:10} А очите на Израел бяха помрачени от старост и не можеше да вижда. И така, Йосиф ги приближи при него, а той ги целуна и ги прегърна.
{48:11} И Израел каза на Йосиф: Не се надявах да видя лицето ти, но, ето, Бог ми показа и потомството ти.
{48:12} А Йосиф, като ги махна отмежду коленете си, поклони се с лицето до земята.
{48:13} После Йосиф ги взе двамата, Ефрем с дясната си ръка към лявата на Израел, а Манасия с лявата си ръка към дясната на Израел, и ги доведе при него.
{48:14} А Израел простря дясната си ръка и я възложи на главата на Ефрем, който беше по-младият, а лявата ръка - на Манасиевата глава, като нарочно кръстоса ръцете си (защото Манасия беше първородният).
{48:15} И като благослови Йосиф, каза: Бог, пред Когото ходиха бащите ми Авраам и Исаак, Бог, Който ме е пазил през целия ми живот до този ден;
{48:16} ангелът, който ме избавя от всяко зло, нека благослови момчетата; и нека се наричат с моето име и с името на бащите ми Авраам и Исаак; и нека се умножат в земята.
{48:17} Но Йосиф, като видя, че баща му възложи дясната си ръка на Ефремовата глава, не одобри това; и вдигна ръката на баща си, за да я премести от Ефремовата на Манасиевата глава,
{48:18} и Йосиф каза на баща си: Не така, татко, защото ето първородния, възложи дясната си ръка на неговата глава.
{48:19} Но баща му отказа с думите: Зная, синко, зная; и той ще стане племе; и той ще бъде велик; но по-младият му брат ще бъде по-голям от него и потомството му ще стане множество народи.
{48:20} И така, в същия ден ги благослови: С твоето име Израел ще благославя, като казва: Бог да те направи като Ефрем и Манасия! - като постави Ефрем пред Манасия.
{48:21} След това Израел каза на Йосиф: Ето, аз умирам; но Бог ще бъде с вас и ще ви върне пак в отечеството ви.
{48:22} Впрочем аз на тебе давам един дял повече, отколкото на братята ти, който дял взех от ръцете на аморейците с меча си и с лъка си.
{i49:1} Последни думи на Яков
{49:1} Тогава Яков повика синовете си и каза: Съберете се, за да ви известя какво ще ви се случи в следващите дни.
{49:2} Съберете се и слушайте, синове Яковови, и послушайте Израел, баща си.
{49:3} Рувиме, ти си първородният мой, мощта моя и първият плод на силата ми, превъзходен по достойнство и превъзходен по сила.
{49:4} Изврял си като вода; няма да имаш превъзходството, защото си се качил на леглото на баща си и тогава си го осквернил. На леглото ми се е качил!
{49:5} Симеон и Левий са братя; оръдия на насилие са мечовете им.
{49:6} В съвета им да не участваш, душо моя; към събранието им да не се присъединиш, славо моя, защото в гнева си убиха хора и в упорството си прерязаха жилите на волове.
{49:7} Проклет гневът им, защото беше свиреп, и яростта им, защото беше жестока! Ще ги разделя в Яков и ще ги разпръсна в Израел.
{49:8} Юда, тебе ще похвалят братята ти; ръката ти ще бъде на врата на неприятелите ти; синовете на баща ти ще ти се кланят.
{49:9} Млад лъв е Юда; от плячка, сине мой, си се въздигнал; легнал е и се е разпрострял като лъв и като лъвица; кой ще го предизвика?
{49:10} Няма да се отнеме скиптър от Юда, нито управителен жезъл отсред краката му, докато дойде Сило. И на него ще се покоряват племената.
{49:11} Като вързва за лозата оселчето си и за отбраната лоза жребчето на ослицата си, ще опере с вино дрехата си и с кръвта на гроздето облеклото си.
{49:12} Очите му ще червенеят от вино. И зъбите му ще белеят от мляко.
{49:13} Завулон ще обитава край брега на езерото и ще бъде пристанище на кораби; и ще граничи със Сидон.
{49:14} Исахар е як осел, който се е проснал между кошарите.
{49:15} И като видя, че мястото беше добро за почивка и че страната беше приятна, подложи плещите си за товар и стана слуга подчинен.
{49:16} Дан ще съди народа си като едно от Израелевите племена.
{49:17} Дан ще бъде змия на пътя, ехидна на пътеката, която хапе петите на коня, така че ездачът му пада назад.
{49:18} Твоето спасение чаках, Господи.
{49:19} Гад ще разбият разбойници; но и той ще разбие петите им.
{49:20} Хлябът от Асир ще бъде изряден; и той ще доставя царски сладкиши.
{49:21} Нефталим е елен пуснат, който говори угодни думи.
{49:22} Йосиф е плодоносна вейка, плодоносна вейка край извор; клончетата ѝ се простират по стената.
{49:23} Стрелците го огорчиха и стреляха по него, и го преследваха;
{49:24} но лъкът му запази якостта си. И мишците на ръцете му се укрепиха чрез ръцете на Силния Бог на Яков, откъдето е пастирът, Израелевият камък,
{49:25} чрез Бога на баща ти, Който ще ти помага, и чрез Всесилния, Който ще те благославя. С небесни благословения отгоре, с благословения на бездната, която лежи отдолу, с благословения на гърдите и на утробата.
{49:26} Благословенията на баща ти превишаваха благословенията на праотците ми до високите върхове на вечните планини. Те ще бъдат на Йосифовата глава и на темето на превъзходния между братята си.
{49:27} Вениамин е вълк грабител; сутрин ще разкъсва улов, а вечер ще дели плячката.
{49:28} Всички тези са дванадесетте Израелеви племена; и това е, което изговори баща им, като ги благослови; всекиго благослови според благословението, което му се падаше.
{i49:29} Смърт и погребение на Яков
{49:29} Още им заръча: Аз се прибирам при народа си; погребете ме с бащите ми в пещерата, която е в нивата на хета Ефрон.
{49:30} В пещерата, която е в нивата на Махпелах, която е срещу Мамврий в Ханаанската земя, която пещера Авраам купи заедно с нивата от хета Ефрон за собствено гробище.
{49:31} Там погребаха Авраам и жена му Сара; там погребаха Исаак и жена му Ревека; и там погребах аз Лия.
{49:32} Нивата и пещерата, която е в нея, бяха купени от хетите.
{49:33} А когато Яков свърши поръчките към синовете си, сви краката си в леглото и издъхна, и се прибра при народа си.
{50:1} Тогава Йосиф прегърна баща си, плака върху него и го целува.
{50:2} И Йосиф заповяда на служещите му лекари да балсамират баща му; и лекарите балсамираха Израел,
{50:3} като работиха над него пълни четиридесет дни; защото толкова е пълното време за балсамиране; и египтяните го оплакваха седемдесет дни.
{50:4} След като преминаха дните на жалеенето за него, Йосиф говорѝ на фараоновия дом: Ако съм придобил вашето благоволение, говорете, моля ви се, на фараона и кажете:
{50:5} Баща ми ме закле, като каза: Виж, аз умирам; в гроба, който си приготвих в Ханаанската земя, там да ме погребеш. И така, сега нека отида, моля, да погреба баща си; и ще се върна.
{50:6} А фараонът отговори: Иди, погреби баща си, според както те е заклел.
{50:7} И така, Йосиф отиде да погребе баща си и с него отидоха всички служители на фараона, старейшините на дома му и всички старейшини на Египетската земя,
{50:8} също и целият дом на Йосиф, братята му и бащиният му дом; само домовете си, стадата си и добитъка си оставиха в Гесенската земя.
{50:9} Отидоха с него и колесници, и конници, така че стана много голямо шествие.
{50:10} И когато пристигнаха до Атадовия харман, който е оттатък Йордан, там плакаха твърде много и силно; и Йосиф оплаква̀ баща си седем дни.
{50:11} А ханаанците, жителите на онази земя, като видяха жалеенето при Атадовия харман, казаха: Египтяните имат голяма жалейка; затова мястото, което е оттатък Йордан, бе наречено Авел-мисраим.
{50:12} Тогава синовете на Израел му направиха, според както им беше заповядал;
{50:13} защото синовете му го пренесоха в Ханаанската земя и го погребаха в пещерата на нивата Махпелах, срещу Мамврий, която пещера Авраам купи заедно с нивата за собствено гробище от хета Ефрон.
{50:14} Йосиф, след като погреба баща си, се върна в Египет, той и братята му, и всички, които бяха отишли с него да погребат баща му.
{i50:15} Йосиф успокоява братята си
{50:15} А като видяха Йосифовите братя, че баща им умря, си казваха: Може би Йосиф ще ни намрази и ще ни върне жестоко за цялото зло, което сме му направили.
{50:16} Затова пратиха на Йосиф да му кажат: Преди да умре, баща ти ни заповяда с думите:
{50:17} Така да кажете на Йосиф: Прости, моля ти се, престъплението на братята си и греха им за злото, което ти направиха. И така, прости, молим ти се, престъплението на слугите на бащиния ти Бог. А Йосиф се разплака, когато му говориха.
{50:18} После отидоха и братята му и паднаха пред него, и казаха: Ето, ние сме ти слуги.
{50:19} А Йосиф им каза: Не бойте се; нима аз стоя на мястото на Бога?
{50:20} Вие наистина намислихте зло против мене; но Бог го намисли за добро, за да действа така, че да спаси живота на много хора, както и стана днес.
{50:21} И така, не бойте се; аз ще храня вас и домовете ви. И ги утеши, и им говори любезно.
{i50:22} Смъртта на Йосиф в Египет
{50:22} Така Йосиф остана да живее в Египет, той и бащиният му дом. И Йосиф живя сто и десет години;
{50:23} Йосиф видя Ефремови деца от третия род; също и децата на Манасиевия син Махир се родиха на Йосифовите колене.
{50:24} След това Йосиф каза на братята си: Аз умирам; а Бог ще ви посети и ще ви заведе от тази земя в земята, за която се е клел на Авраам, Исаак и Яков.
{50:25} И Йосиф закле потомците на Израел с думите: Понеже Бог ще ви посети, то вие да изнесете костите ми оттук.
{50:26} И така, Йосиф умря на възраст сто и десет години; и го балсамираха и го положиха в ковчег в Египет.
