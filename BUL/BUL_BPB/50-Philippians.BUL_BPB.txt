{i1:1} Благодарствена молитва за филипяните
{1:1} Павел и Тимотей, слуги на Исус Христос, до всички светии в Христос Исус, които са във Филипи, заедно с епископите и дяконите:
{1:2} Благодат и мир да бъде на вас от Бога, нашия Отец, и от Господ Исус Христос.
{1:3} Благодаря на моя Бог всеки път, когато си спомням за вас,
{1:4} винаги, във всяка моя молитва, като се моля за всички вас с радост,
{1:5} за вашето участие в делото на благовестието от първия ден, дори досега,
{1:6} като съм уверен именно в това, че Онзи, Който е започнал добро дело във вас, ще го усъвършенства до деня на Исус Христос.
{1:7} И право е да мисля това за всички вас, понеже сте в сърцето ми, тъй като вие всички сте съучастници с мене в благодатта както в оковите ми, така и в защитата и в утвърждаването на благовестието.
{1:8} Защото Бог ми е свидетел как милея за всички ви със сърдечната любов на Христос Исус.
{1:9} И затова се моля любовта ви да бъде все повече и повече изобилно просветена и проницателна във всичко,
{1:10} за да изпитвате нещата, които се различават, за да бъдете искрени и безупречни до деня на Христос,
{1:11} изпълнени с плодовете на правдата, които са чрез Исус Христос, за слава и хвала на Бога.
{i1:12} Ползата от затворничеството на апостола за Благовестието
{1:12} А желая да знаете, братя, че това, което ме сполетя, спомогна повече за преуспяване на благовестието,
{1:13} дотолкова, че стана известно на цялата претория и на всички други, че съм в окови за Христос;
{1:14} и повечето от братята в Господа, като добиха увереност от моите окови, станаха много по-смели да говорят Божието слово без страх.
{1:15} Някои наистина проповядват Христос дори от завист и желание за пререкания, а някои и от добра воля.
{1:16} Едните правят това от любов, като знаят, че съм поставен да защитавам благовестието;
{1:17} а другите възвестяват Христос от партизанство, неискрено, като мислят да ми прибавят тъга към моите окови.
{1:18} Тогава какво? Само това, че по всякакъв начин, било престорено или истинно, Христос се проповядва; и затова аз се радвам и ще се радвам.
{1:19} Защото зная, че това ще послужи за моето спасение чрез вашата молитва и даването на мене Духа на Исус Христос,
{1:20} според усърдното ми очакване и надежда, че няма в нищо да се посрамя, но че както винаги, така и сега ще възвелича Христос в тялото си - с пълно дръзновение било чрез живот, или чрез смърт.
{1:21} Защото за мене да живея е Христос, а да умра - придобивка.
{1:22} Но ако живея в тялото, тогава моето дело ще принесе плод; и така, не зная какво да избера,
{1:23} защото ме запленяват и двете възможности, понеже имам желание да си отида и да бъда с Христос, което би било много по-добре;
{1:24} но да остана в тялото е по-нужно за вас.
{1:25} И като имам тази увереност, зная, че ще остана и ще пребивавам с всички вас за вашето преуспяване и радост във вярата;
{1:26} така че чрез моето завръщане между вас да можете поради мене много да се хвалите в Исус Христос.
{i1:27} Съвети за твърдост във вярата
{1:27} Имайте само поведение, достойно за Христовото благовестие, така че било че дойда и ви видя, или че не съм при вас, да чуя за вас, че стоите твърдо в един дух и се подвизавате единодушно за вярата на благовестието
{1:28} и че в нищо не се плашите от противниците; което е доказателство за тяхната гибел, а на вас - за спасение, и то от Бога;
{1:29} защото, относно Христос, на вас е дадено не само да вярвате в Него, но и да страдате за Него,
{1:30} като имате същата борба, която сте видели, че аз имам, и сега чувате, че съм имал.
{i2:1} Исус Христос - образец за живот
{2:1} И така, ако има някое насърчение в Христос или някоя утеха в любовта и общение в Духа, или някое милосърдие и състрадание,
{2:2} направете радостта ми пълна, като имате една мисъл, като стоите в една и съща любов и бъдете единодушни и единомислени.
{2:3} Не правете нищо от партизанство или от тщеславие, но нека всеки със смиреномъдрие смята другия по-горен от себе си.
{2:4} Не гледайте всеки само за своето, а всеки и за чуждото.
{2:5} Имайте у себе си същото съзнание, което беше и у Христос Исус,
{2:6} Който, като беше в Божия образ, пак не сметна, че трябва твърдо да държи равенството с Бога,
{2:7} но се отказа от всичко, като взе на Себе Си образ на слуга и стана подобен на човеците;
{2:8} и като се намери в човешки образ, смири Себе Си и стана послушен до смърт, даже смърт на кръст.
{2:9} Затова и Бог Го превъзвиси и Му подари името, което е над всяко друго име,
{2:10} така че в името на Исус да се поклони всяко коляно от небесните и земните, и подземните същества
{2:11} и всеки език да изповяда, че Исус Христос е Господ, за слава на Бога Отца.
{i2:12} Усърдие в доброто
{2:12} Затова, възлюбени мои, както сте били винаги послушни - не само в моето присъствие, но сега много повече при моето отсъствие, изработвайте спасението си със страх и трепет.
{2:13} Защото Бог е, Който, според благоволението Си, действа във вас и да желаете това, и да го изработвате.
{2:14} Вършете всичко без роптание и без пререкание,
{2:15} за да бъдете безукорни и незлобливи, непорочни Божии чеда всред опако и извратено поколение, между които блестите като светила на света,
{2:16} като явявате словото на живота; за да имам с какво да се хваля в деня на Христос, че не съм тичал напразно, нито съм се трудил напразно.
{2:17} Но макар че се принасям аз като възлияние върху жертвата и служението на вашата вяра, радвам се и с всички вас се радвам.
{2:18} Подобно и вие се радвайте, и с мене заедно се радвайте.
{i2:19} Тимотей и Епафродит - апостолски сътрудници
{2:19} А се надявам на Господ Исус да ви изпратя скоро Тимотей, за да се утеша и аз, като узная вашето състояние.
{2:20} Защото нямам никой друг на еднакъв дух с мене, който да се погрижи искрено за вас.
{2:21} Понеже всички търсят своето си, а не онова, което е Исус Христово.
{2:22} А вие знаете неговата изпитана вярност, че той е служител с мене в делото на благовестието, както дете слугува на баща си.
{2:23} Затова и се надявам да го изпратя при вас, щом разбера какво ще стане с мен,
{2:24} а съм уверен в Господа, че и аз самият скоро ще дойда.
{2:25} Сметнах обаче за нужно да ви изпратя брат Епафродит, моя съработник и сподвижник, изпратен от вас да ми послужи в нуждите,
{2:26} понеже милееше за всички ви и тъжеше, защото бяхте чули, че бил болен.
{2:27} И наистина, той боледува почти до смърт; но Бог му показа милост - и не само на него, но и на мене, за да нямам скръб върху скръб.
{2:28} Затова и по-скоро го изпратих, така че като го видите, да се зарадвате пак и аз да скърбя по-малко.
{2:29} И така, приемете го в Господа с пълна радост; и имайте такива на почит,
{2:30} понеже заради Христовото дело той дойде близо до смърт, като изложи живота си на опасност, за да допълни липсата на вашето служение към мен.
{i3:1} Предпазване от лъжеучители
{3:1} Освен това, братя мои, радвайте се в Господа. За мене не е досадно да ви пиша все същото, а за вас е безопасно.
{3:2} Пазете се от псетата, пазете се от злите работници, пазете се от лъжеобрязването;
{3:3} защото ние сме обрязаните, които с Божия Дух се кланяме и се хвалим с Христос Исус, и не уповаваме на плътта.
{3:4} Макар че аз мога и на плътта да уповавам. Ако някой друг мисли, че може да уповава на плътта, то аз повече,
{3:5} обрязан в осмия ден, от Израелевия род, от Вениаминовото племе, евреин от евреи, спрямо закона фарисей,
{3:6} по ревност - гонител на църквата, по правдата, която е от закона - непорочен.
{3:7} Но това, което беше за мене придобивка, сметнах го като загуба заради Христос.
{3:8} А освен това всичко смятам като загуба заради това превъзходно нещо - познаването на моя Господ Христос Исус, за Когото изгубих всичко, и смятам всичко за измет, само Христос да придобия
{3:9} и да се намеря в Него, без да имам за своя правда онази, която е от закона, а онази, която е чрез вяра в Христос, т. е. правдата, която е от Бога въз основа на вяра,
{3:10} за да позная Него, силата на Неговото възкресение и общението в Неговите страдания, като се уподобя на Него в смъртта Му,
{3:11} за да мога някак да достигна възкресението от мъртвите.
{i3:12} Насърчение за съвършенство
{3:12} Не че съм сполучил вече, нито съм станал вече съвършен; но се впускам в гонитба, дано уловя, защото и аз бях уловен от Христос Исус.
{3:13} Братя, аз не смятам, че съм уловил, но едно правя - като забравям това, което е назад, и се простирам към това, което е напред,
{3:14} впускам се към прицелната точка за наградата на горното призвание от Бога в Христос Исус.
{3:15} И така, ние, които сме зрели, нека мислим така; и ако вие мислите нещо по друг начин, Бог ще ви открие и него.
{3:16} Само нека да живеем според това, в което сме достигнали и да мислим същото.
{3:17} Братя, бъдете всички подражатели на мен и внимавайте в тези, които живеят така, както имате пример в нас.
{3:18} Защото мнозина, за които много пъти съм ви казвал, а сега и с плач ви казвам, живеят като врагове на Христовия кръст;
{3:19} чиято сетнина е погибел, чийто бог е коремът и чието хвалене е в това, което е срамно, които отдават ума си на земните неща.
{3:20} Защото нашето гражданство е на небесата, откъдето и очакваме Спасител - Господ Исус Христос,
{3:21} Който ще преобрази нашето унизено тяло, за да стане съобразно с Неговото славно тяло, според действието на силата Си да покори и всичко на Себе Си.
{i4:1} Последни наставления
{4:1} Затова, възлюбени и многожелани мои братя, моя радост и мой венец, стойте така твърдо в Господа, възлюбени мои.
{4:2} Моля Еводия, моля и Синтихия да бъдат единомислени в Господа.
{4:3} Също и теб умолявам, искрени ми сътруднико, помагай на тези жени, защото се трудиха в делото на благовестието заедно с мен и с Климент, и с другите ми съработници, чиито имена са в книгата на живота.
{4:4} Радвайте се всякога в Господа! Пак казвам: Радвайте се!
{4:5} Вашата кротост да бъде позната на всички човеци; Господ е близо.
{4:6} Не се безпокойте за нищо, но във всяко нещо с молитва и молба изказвайте прошенията си на Бога с благодарение;
{4:7} и Божият мир, който никой ум не може да схване, ще пази сърцата ви и мислите ви в Христос Исус.
{4:8} Най-накрая, братя, всичко, което е истинно, което е честно, което е праведно, което е чисто, което е любезно, което е благодатно, ако има нещо добродетелно и ако има нещо похвално - това зачитайте.
{4:9} Това, което сте и научили, и приели, и чули, и видели в мене, него вършете; и Бог на мира ще бъде с вас.
{i4:10} Благодарност за положените грижи
{4:10} Аз много се радвам в Господа, че сега най-после направихте да процъфти отново вашата грижа за мене; за което наистина сте се грижили, но не сте имали благоприятна възможност.
{4:11} Не казвам това поради оскъдност, защото се научих да съм доволен, в каквото състояние и да се намеря.
{4:12} Зная и в оскъдност да живея, зная и в изобилие да живея; във всяко нещо и във всички обстоятелства съм научил тайната и да съм сит, и да съм гладен, и да съм в изобилие, и да съм в оскъдност.
{4:13} За всичко имам сила чрез Онзи, Който ме укрепява.
{4:14} Но направихте добре, като взехте участие в скръбта ми.
{4:15} А и вие, филипяни, знаете, че когато излязох от Македония и почнах делото на благовестието, нито една църква, освен единствено вие, не влезе във връзка с мене за даване и вземане;
{4:16} защото и в Солун един-два пъти ми пращахте за нуждата ми.
{4:17} Не че искам подаръка, но искам плода, който се умножава за ваша сметка.
{4:18} Но получих всичко и имам изобилно; наситих се, като получих от Епафродит изпратеното от вас, благоуханна миризма, жертва приятна, благоугодна на Бога.
{4:19} А моят Бог ще снабди всяка ваша нужда според Своето богатство в слава в Христос Исус.
{4:20} А на нашия Бог и Отец да бъде слава за вечни векове. Амин.
{4:21} Поздравете всеки светия в Христос Исус. Поздравяват ви братята, които са с мене.
{4:22} Поздравяват ви всички светии, а особено тези, които са от дома на Цезаря.
{4:23} Благодатта на Господ Исус Христос да бъде с вашия дух. Амин.
