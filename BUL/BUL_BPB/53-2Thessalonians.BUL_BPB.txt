{i1:1} Идващият Божий Съд
{1:1} Павел, Сила и Тимотей до солунската църква в Бога, нашия Отец, и Господ Исус Христос:
{1:2} Благодат и мир да бъде на вас от Бога Отца и Господ Исус Христос.
{1:3} Длъжни сме, братя, винаги да благодарим на Бога за вас, както и подобава, за това, че вярата ви нараства твърде много и любовта на всеки един от всички вас се умножава един към друг;
{1:4} така че и самите ние се хвалим с вас между Божиите църкви за вашата твърдост и вяра във всичките ви гонения и в скърбите, които понасяте,
{1:5} което е доказателство за Божия справедлив съд, за да се удостоите с Божието царство, за което и страдате.
{1:6} Понеже е справедливо пред Бога да въздаде скръб на онези, които ви оскърбяват,
{1:7} а на вас, оскърбените, да даде утеха (както и на нас), когато се яви Господ Исус от небето със Своите силни ангели,
{1:8} в пламенен огън да даде възмездие на онези, които не познават Бога, и на онези, които не се покоряват на благовестието на нашия Господ Исус.
{1:9} Такива ще приемат за наказание вечна погибел от присъствието на Господа и от славното явление на Неговата сила,
{1:10} когато дойде в онзи ден, за да се прослави в Своите светии и да се покаже чуден между всички повярвали (следователно и между вас, защото вие повярвахте на нашето свидетелство).
{1:11} Затова и винаги се молим за вас, дано нашият Бог ви има за достойни за призванието ви и усъвършенства мощно във вас всяко добро желание и всяко дело на вярата;
{1:12} за да се прослави във вас името на нашия Господ Исус и вие в Него, според благодатта на нашия Бог и Господ Исус Христос.
{i2:1} Антихристът и краят на света
{2:1} А колкото за пришествието на нашия Господ Исус Христос и нашето събиране при Него, молим ви, братя,
{2:2} да не се разклаща лесно вашият здрав разсъдък, нито да се смущавате било от дух, било от слово или от послание, уж от нас изпратено, като че ли вече е настанал денят на Господа.
{2:3} Никой да не ви измами по никакъв начин; защото това няма да бъде, докато първо не дойде отстъплението и не се яви човекът на греха, синът на погибелта,
{2:4} който така се противи и се превъзнася над всеки, който се нарича Бог, или на когото се отдава поклонение, така че той седи както бог в Божия храм и представя себе си за Бог.
{2:5} Не помните ли, че когато бях още при вас, аз ви казах това?
{2:6} И сега знаете какво го възпира да не се открие в своето време.
{2:7} Защото тайната на беззаконието вече действа, само че няма да стане явна, докато не бъде отстранен онзи, който сега я възпира;
{2:8} и тогава ще се яви беззаконният, когото Господ Исус ще убие с дъха на устата Си и ще изтреби с явлението на пришествието Си,
{2:9} този, чието идване се дължи на действието на Сатана, съпроводено от всякаква сила, знамения, лъжливи чудеса
{2:10} и с цялата измама на неправдата, за онези, които погиват, защото не приеха да обичат истината, за да се спасят.
{2:11} И затова Бог праща заблуда да действа между тях, за да повярват на лъжа,
{2:12} за да бъдат осъдени всички, които не са повярвали в истината, а са имали благоволение към неправдата.
{i2:13} Придържане към апостолските предания
{2:13} А ние сме длъжни винаги да благодарим на Бога за вас, възлюбени от Господа братя, затова, че Бог отначало ви е избрал за спасение чрез освещение от Духа и вяра в истината,
{2:14} за което спасение ви призова чрез нашето благовестие, за да получите славата на нашия Господ Исус Христос.
{2:15} И така, братя, стойте твърдо и дръжте преданията, които сте научили било чрез наше слово, или чрез наше послание.
{2:16} А сам нашият Господ Исус Христос и нашият Бог и Отец, Който ни възлюби и по благодат ни даде вечна утеха и добра надежда,
{2:17} да утеши сърцата ви и да ги утвърди във всяко добро дело и слово.
{i3:1} Призив за молитва
{3:1} Най-после, братя, молете се за нас, да напредва бързо Господнето слово и да се прославя, както и у вас,
{3:2} и да се избавим от неразбраните и нечестиви човеци; защото не във всички има вяра.
{3:3} Но верен е Господ, Който ще ви утвърди и ще ви опази от лукавия.
{3:4} И сме уверени в Господа за вас, че и вършите това, и ще вършите това, което заповядваме.
{3:5} А Господ да насочи сърцата ви в пътя на Божията любов и в Христовото търпение.
{i3:6} Задължения за ежедневен труд
{3:6} Заръчваме ви още, братя, в името на нашия Господ Исус Христос, да страните от всеки брат, който постъпва нередно, а не по преданието, което сте приели от нас.
{3:7} Понеже самите вие знаете как трябва да ни подражавате, защото ние не вършихме нередни неща между вас,
{3:8} нито даром ядохме хляб у някого, а с труд и усилие работихме нощем и денем, за да не бъдем в тежест на нито един от вас;
{3:9} не че нямаме правото, а за да ви представим себе си за пример, за да ни подражавате.
{3:10} Защото и когато бяхме при вас, заръчахме ви това: Ако някой не иска да работи, той не бива и да яде.
{3:11} Понеже слушаме как някои постъпвали нередно между вас, като не работели нищо, а се месели в чужди работи.
{3:12} На такива заръчваме и ги увещаваме в името на Господ Исус Христос да работят тихо и да ядат своя си хляб.
{3:13} А на вас, братя, да не ви дотяга да вършите добро.
{3:14} И ако някой не се покорява на нашето слово чрез това послание, забележете го, за да не се събирате с него, с цел да се засрами.
{3:15} Обаче недейте го смята за неприятел, а го наставлявайте като брат.
{3:16} А сам Господ на мира да ви дава мир винаги и всякак; Господ да бъде с всички ви.
{3:17} Поздрава с моята собствена ръка, който е белег на всяко послание, аз, Павел, пиша така:
{3:18} Благодатта на нашия Господ Исус Христос да бъде с всички вас. Амин.
