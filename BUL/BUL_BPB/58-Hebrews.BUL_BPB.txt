{i1:1} Величието на въплътения Божий Син
{1:1} Бог, Който в многобройни частични откровения и по много начини е говорил в старо време на бащите ни чрез пророците,
{1:2} в края на тези дни говори на нас чрез Сина, Когото постави Наследник на всичко, чрез Когото и направи световете,
{1:3} Който е сияние на Неговата слава и съвършен образ на Неговото лице и Който държи всичко чрез Своето могъщо слово. Той, след като извърши чрез Себе Си очистване на греховете, седна отдясно на Величието във висините
{i1:4} Божият Син превъзхожда ангелите
{1:4} и стана толкова по-горен от ангелите, колкото името, което е наследил, е по-превъзходно от тяхното.
{1:5} Защото на кого от ангелите Бог е казал някога: "Ти си Мой Син, Аз днес Те родих"; и пак: "Аз ще Му бъда Отец и Той ще ми бъде Син"?
{1:6} А когато пък въвежда Първородния във вселената, казва: "И поклонете се на Него всички Божии ангели."
{1:7} И за ангелите казва: "Който прави ангелите Си силни като ветрове и служителите Си като огнен пламък."
{1:8} А за Сина казва: "Твоят престол, о, Боже, е до вечни векове; и скиптърът на Твоето царство е скиптър на правота.
{1:9} Възлюбил си правда и си намразил беззаконие, затова, Боже, Твоят Бог Те е помазал с елей на радост повече от Твоите събратя."
{1:10} И пак: "В началото Ти, Господи, си основал земята и дело на Твоите ръце е небето;
{1:11} те ще изчезнат, а Ти пребъдваш. Да! Те всички ще остареят като дреха
{1:12} и като наметало ще ги свиеш, и те ще бъдат изменени. Но Ти си същият и Твоите години няма да се свършат."
{1:13} А на кого от ангелите е казал някога: "Седни отдясно Ми, докато положа враговете Ти за Твое подножие"?
{1:14} Не са ли те всички служебни духове, изпращани да слугуват на онези, които ще наследят спасение?
{i2:1} Пътят към спасението
{2:1} Затова ние сме длъжни да внимаваме повече в това, което сме чули, да не би да го изгубим някога.
{2:2} Защото ако словото, изговорено чрез ангели, стана твърдо и всяко престъпление и непокорство получи справедлива отплата,
{2:3} то как ще избегнем въздаянието ние, ако пренебрегнем едно толкова велико спасение, което, отначало прогласено от Господа, се потвърди между нас от тези, които бяха го чули;
{2:4} като му свидетелстваше и Бог чрез знамения и чудеса, чрез разни велики дела и чрез раздаване даровете на Святия Дух по волята Си?
{2:5} Защото не на ангели Той подчини бъдещия свят, за който говорим;
{2:6} но някой е засвидетелствал някъде, като е казал: "Какво е човек, за да го помниш, или човешки син, за да го посещаваш?
{2:7} Ти си го направил само малко по-долен от ангелите, със слава и чест си го увенчал и си го поставил над делата на ръцете Си;
{2:8} всичко си подчинил под краката му." И като му е подчинил всичко, не е оставил нищо неподчинено на него, обаче сега не виждаме още да му е подчинено всичко.
{2:9} Но виждаме Исус, Който е бил направен малко по-долен от ангелите, че е увенчан със слава и чест поради претърпяната смърт, за да вкуси смърт с Божията благодат за всеки човек.
{2:10} Защото беше уместно Онзи, заради Когото е всичко и чрез Когото е всичко, като привежда много синове в слава, да усъвършенства чрез страдания Начинателя на тяхното спасение.
{2:11} Понеже и Онзи, Който освещава, и онези, които се освещават, всички са от Един Отец; затова Той не се срамува да ги нарича братя,
{2:12} като казва: "Ще възвестявам името Ти на братята Си; ще те хваля всред събранието";
{2:13} и пак: "Аз на Него ще уповавам"; и пак: "Ето, Аз и децата, които Ми е дал Бог."
{2:14} И така, понеже децата са същества от общата плът и кръв, то и Той подобно на тях взе участие в същото, за да унищожи чрез смъртта този, който има властта, т. е. дявола,
{2:15} и да избави всички онези, които поради страха от смъртта през целия си живот са били подчинени на робство.
{2:16} (Защото наистина Той не помогна на ангелите, но помогна на Авраамовото потомство.)
{2:17} Затова трябваше да се оприличи във всичко на братята Си, за да бъде милостив и верен Първосвещеник по отношение на Бога, за да извърши умилостивение за греховете на народа.
{2:18} Понеже в това, дето и сам Той пострада като изкушен, може и на изкушаваните да помага.
{i3:1} Исус Христос превъзхожда Моисей
{3:1} Затова, святи братя, участници в небесното призвание, размислете за Апостола и Първосвещеника, Когото ние изповядваме, Исус,
{3:2} Който беше верен на Този, Който Го постави, както беше и Моисей - в целия Негов дом.
{3:3} Понеже Той се удостои със слава, толкова по-голяма от Моисеевата, колкото е по-голяма почитта, която има онзи, който е направил къщата, от почитта, която има къщата.
{3:4} Защото всяка къща се строи от някого; а Този, Който е устроил всичко, е Бог.
{3:5} И Моисей беше верен в целия Божий дом като слуга, за да засвидетелства за онова, което щеше да се говори по-късно;
{3:6} а Христос, като Син, беше верен над Неговия дом. Неговият дом сме ние, ако удържим докрай дръзновението и похвалата на надеждата си.
{i3:7} Обещанието на Бога и неверието на Неговия народ
{3:7} Затова, както казва Святият Дух: "Днес, ако чуете гласа Му,
{3:8} не закоравявайте сърцата си, както в преогорчението, както в деня на изкушението в пустинята,
{3:9} където бащите ви Ме изкушиха, изпитаха Ме. И видяха делата Ми четиридесет години.
{3:10} Затова възнегодувах против това поколение. И казах: Винаги се заблуждават със сърцата си, те не са познали Моите пътища.
{3:11} Така се заклех в гнева Си: Те няма да влязат в Моята почивка."
{3:12} Внимавайте, братя, да не би да има у някого от вас нечестиво, невярващо сърце, което да отстъпи от живия Бог;
{3:13} но се увещавайте един друг всеки ден, докато още е "днес", да не би някой от вас да се закорави чрез измамата на греха.
{3:14} Защото ние участваме в Христос, ако удържим твърдо докрай първоначалната си увереност;
{3:15} докато се казва: "Днес, ако чуете гласа Му, не закоравявайте сърцата си, както в преогорчението."
{3:16} Защото кои, като чуха, Го преогорчиха? Не бяха ли всички онези, които излязоха от Египет чрез Моисей?
{3:17} А против кои негодува четиридесет години? Не против онези ли, които съгрешиха и чиито трупове паднаха в пустинята?
{3:18} На кои още се закле, че няма да влязат в Неговата почивка? Не на онези ли, които бяха непокорни?
{3:19} И така, виждаме, че поради неверието си те не можаха да влязат.
{i4:1} Вярващите и Божието обещание
{4:1} И така, понеже ни остава обещание да влезем в Неговата почивка, нека се боим да не би да се открие, че някой от вас не е достигнал до нея.
{4:2} Защото на нас бе донесено едно благовестие, както и на тях; но словото, което те чуха, не ги ползва, понеже не се съедини чрез вяра в онези, които го чуха.
{4:3} Затова ние, повярвалите, влизаме в тази почивка; както каза Бог: "Така се заклех в гнева Си: Те няма да влязат в Моята почивка"; ако и да са били свършени делата Му още при създаването на света.
{4:4} Защото някъде си е говорил за самия ден така: "И почина си Бог на седмия ден от всичките Си дела";
{4:5} а пък на това място: "Няма да влязат в Моята почивка."
{4:6} И така, понеже остава да влязат някои в нея, а на онези, на които по-рано се благовести, не са влезли поради неверието си,
{4:7} затова Той пак определя един ден, "днес", като казва толкова време по-късно чрез Давид, както вече казахме: "Днес, ако чуете Неговия глас, не закоравявайте сърцата си."
{4:8} Защото ако Исус Навин беше им дал почивка, Бог не би говорил след това за друг ден.
{4:9} Следователно за Божия народ остава една съботна почивка.
{4:10} Защото онзи, който е влязъл в Неговата почивка, той си е починал от своите дела, както и Бог от Своите Си.
{4:11} Затова нека се постараем да влезем в тази почивка, за да не падне някой в това, да дава същия пример на неверие.
{4:12} Защото Божието слово е живо, действено, по-остро от всеки меч, остър и от двете страни, пронизва до разделяне душата и духа, ставите и мозъка и издирва помислите и намеренията на сърцето.
{4:13} И няма създание, което да не е явно пред Бога; а всичко е голо и разкрито пред очите на Този, пред Когото има да отговаряме.
{i4:14} Исус Христос е великият Първосвещеник
{4:14} И така, като имаме велик Първосвещеник Исус, Божия Син, Който е преминал до най-високите небеса, нека държим това, което сме изповядали.
{4:15} Защото нямаме такъв първосвещеник, който да не може да състрадава с нас в нашите слабости, а имаме Един, Който е бил във всичко изкушен като нас, но пак е без грях.
{4:16} Затова нека пристъпваме с дръзновение към престола на благодатта, за да придобием милост и да намерим благодат, която да помага в подходящото време.
{5:1} Защото всеки първосвещеник, който е взет измежду човеците, се поставя да принася дарове и жертви на Бога за греховете на човеците,
{5:2} такъв първосвещеник, който може да състрадава с невежите и заблудилите се, защото и сам той е обиколен с немощ;
{5:3} и затова е длъжен да принася жертва за греховете както за народа, така и за себе си.
{5:4} А както никой не взема на себе си тази почит, освен когато бъде призван от Бога, както беше Аарон,
{5:5} така и Христос не присвои за Себе Си славата да стане първосвещеник, а Му я даде Онзи, който Му е казал: "Ти си Мой Син, Аз днес Те родих";
{5:6} както и на друго място казва: "Ти си свещеник довека според чина Мелхиседеков."
{5:7} Този Христос в дните на плътта Си, като принесе със силен вик и със сълзи молитви и молби на Този, Който можеше да Го избави от смърт, и като бе послушан поради благоговението Си,
{5:8} макар и да е Син, пак се научи на послушание от това, което пострада,
{5:9} и като се усъвършенства, стана причина за вечно спасение на всички, които са Му послушни,
{5:10} наречен от Бога Първосвещеник според Мелхиседековия чин.
{i5:11} Наставления за постоянство в Христовото учение
{5:11} Върху това имаме да кажем много неща и трудни за поясняване, защото сте станали лениви в слушане.
{5:12} Понеже, макар според изтеклото време вие досега трябваше и учители да станете, пак имате нужда да ви учи някой кои са първите начала на Божиите слова и стигнахте дотам, че се нуждаете от мляко, а не от твърда храна.
{5:13} Защото всеки, който се храни с мляко, е неопитен в учението за правдата, понеже е невръстен;
{5:14} а твърдата храна е за пълнолетните, които чрез упражнение са обучили чувствата си да разпознават доброто и злото.
{6:1} Поради това нека оставим първоначалното учение за Христос и нека се стремим към съвършенство, без да полагаме отново за основа покаяние от мъртви дела, вяра в Бога,
{6:2} учение за измивания, за ръкополагане, за възкресяване на мъртви и за вечен съд.
{6:3} И това ще направим, ако Бог позволи.
{6:4} Защото за тези, които веднъж са били просветени и са вкусили от небесния дар, и са станали причастни на Святия Дух,
{6:5} и са вкусили колко е добро Божието слово, още са вкусили и от великите дела, които въвеждат бъдещия век,
{6:6} а са отпаднали, невъзможно е да се обновят пак и да се доведат до покаяние, докато разпъват втори път в себе си Божия Син и Го опозоряват.
{6:7} Защото земята, която се е поила от дъжда, който пада често на нея, и която ражда трева, полезна на тези, за които се и обработва, получава благословение от Бога;
{6:8} но ако ражда тръни и репеи, отхвърля се; тя скоро ще бъде прокълната и сетнината ѝ е да се изгори.
{6:9} Обаче, ако и да говорим така, надяваме се от вас, възлюбени, за по-добро нещо, което води към спасението.
{6:10} Защото Бог не е неправеден, та да забрави това, което извършихте, и любовта, която показахте към Неговото име, като послужихте и още служите на светиите.
{6:11} И желаем всеки от вас да показва същото усърдие за пълна увереност в надеждата докрай;
{6:12} да не бъдете лениви, а да подражавате на онези, които чрез вяра и устояване наследяват обещаните благословения.
{i6:13} Божието обещание е надеждно
{6:13} Защото когато Бог даваше обещание на Авраам, понеже нямаше никого по-голям, в когото да се закълне, закле се в Себе Си, като каза:
{6:14} "Наистина ще те благословя премного и ще те умножа и преумножа."
{6:15} И така, Авраам, като устоя, получи обещаното.
{6:16} Защото както човеците се кълнат в някого, по-голям от тях, и клетвата, дадена в потвърждение на думата, слага край на всеки спор между тях,
{6:17} така и Бог, като искаше да покаже по-пълно на наследниците на обещанието, че намерението Му е неизменимо, си послужи с клетва,
{6:18} така че чрез две неизменими неща, в които не е възможно за Бога да лъже, да имаме голямо насърчение ние, които сме прибегнали да се държим за поставената пред нас надежда;
{6:19} която имаме за душата като здрава и непоколебима котва, която прониква в това, което е вътре зад завесата;
{6:20} където Исус като предтеча влезе за нас и стана Първосвещеник довека според Мелхиседековия чин.
{i7:1} Свещенството на Мелхиседек
{7:1} Защото този Мелхиседек, салимски цар, свещеник на Всевишния Бог, който срещна Авраам, когато се връщаше от поражението на царете, и го благослови,
{7:2} на когото Авраам отдели и десятък от цялата плячка - той, който е първо, по значението на името си, цар на правда, а после и салимски цар, цар на мир,
{7:3} без баща, без майка, без родословие, без да има или начало на дни, или край на живот, но оприличен на Божия Син, остава завинаги свещеник.
{7:4} А помислете колко велик беше този човек, на когото патриарх Авраам даде и десятък от най-добрата плячка.
{7:5} Защото, докато онези от Левиевите потомци, които приемат свещенството, имат заповед по закона да вземат десятък от народа, т. е. от братята си, макар и да са произлезли от чреслата на Авраам,
{7:6} той обаче, който не е произлязъл от техния род, взе десятък от Авраам и благослови този, на когото бяха дадени обещанията.
{7:7} А безспорно по-долният бива благославян от по-горния.
{7:8} И в единия случай смъртните човеци вземат десятък, а в другия - този, за когото се свидетелства, че живее.
{7:9} И, така да се каже - сам Левий, който взема десятък, даде десятък чрез Авраам;
{7:10} защото беше още в чреслата на баща си, когато Мелхиседек срещна Авраам.
{7:11} И така, ако би имало съвършенство чрез левитското свещенство (защото под него народът получи закона), каква нужда е имало вече да се издигне друг свещеник, според Мелхиседековия чин, и да не се смята според Аароновия чин?
{7:12} Защото ако се промени свещенството, по необходимост става промяна и на закона.
{7:13} Понеже Този, за Когото се казва това, принадлежи на друго племе, от което никой не е служил на олтара.
{7:14} Защото е известно, че нашият Господ произлезе от Юдовото племе, а относно това племе Моисей не каза нищо за свещеници.
{i7:15} Свещеник като Мелхиседек
{7:15} Това, за което говорим, става още по-явно, тъй като по подобие на Мелхиседек се издига друг Свещеник,
{7:16} Който се установи не по закон, изразен в плътска заповед, а по силата на един безкраен живот;
{7:17} защото за Него свидетелства: "Ти си свещеник довека според чина Мелхиседеков";
{7:18} защото по този начин се унищожава по-предишната заповед поради нейната слабост и безполезност
{7:19} (понеже законът не е усъвършенствал нищо), а се въвежда една по-добра надежда, чрез която се приближаваме до Бога.
{7:20} И доколкото това стана не без заклеване
{7:21} (защото те ставаха свещеници без заклеване, а Той - със заклеване от страна на Този, Който Му казва: "Господ се закле и няма да се разкае, като каза: Ти си свещеник довека"),
{7:22} дотолкова на по-добър завет Исус стана Поръчител.
{7:23} При това поставените свещеници са били мнозина, защото смъртта им пречеше да продължават в чина си,
{7:24} а Той, понеже пребъдва вечно, има свещенство, което не преминава към друг.
{7:25} Затова и може съвършено да спасява тези, които идват при Бога чрез Него, понеже винаги живее, за да ходатайства за тях.
{7:26} Защото такъв Първосвещеник ни трябваше: свят, невинен, непорочен, отделен от грешните и възвисен по-горе от небесата;
{7:27} Който няма нужда всеки ден, като онези първосвещеници, да принася жертви първо за своите грехове, после за греховете на народа; защото направи това веднъж завинаги, като принесе Себе Си.
{7:28} Защото законът поставя за първосвещеници немощни човеци; а думите на клетвата, която беше след закона, поставят Сина, Който е усъвършенстван навеки.
{i8:1} Исус Христос е небесният Първосвещеник
{8:1} А главното в това, което казваме, е следното: Ние имаме такъв Първосвещеник, Който седна отдясно на престола на Величието в небесата,
{8:2} служител на светилището и на истинската скиния, която Господ е поставил, а не човек.
{8:3} Защото всеки първосвещеник се поставя да принася и дарове, и жертви; затова е нужно и Този Първосвещеник да има нещо да принася.
{8:4} А ако беше на земята, Той дори нямаше да бъде свещеник, защото има такива, които принасят даровете според закона
{8:5} (които служат на онова, което е само образ и сянка на небесните неща, както бе заповядано на Моисей, когато щеше да направи скинията; защото: "Внимавай, му каза Бог, да направиш всичко по образеца, който ти бе показан на планината"),
{8:6} но на дело Христос е получил толкова по-добро служение, колкото и заветът, на който Той е ходатай, е по-добър като утвърден върху по-добри обещания.
{8:7} Защото ако онзи първи завет е бил без недостатък, Бог не би търсил място за втори.
{8:8} А, напротив, когато порицава израелтяните, казва: "Ето, идат дни, казва Господ, когато ще сключа с Израелевия дом и с Юдовия дом нов завет;
{8:9} не такъв завет, какъвто сключих с бащите им в деня, когато ги хванах за ръка, за да ги изведа от Египетската земя; защото те не устояха в завета Ми и Аз ги оставих, казва Господ.
{8:10} Защото ето завета, който ще сключа с Израелевия дом: След онези дни, казва Господ, ще положа законите Си в ума им и ще ги напиша в сърцата им; Аз ще бъда техен Бог и те ще бъдат Мой народ.
{8:11} И няма вече да учат всеки съгражданина си и всеки брат си, като му казват: Познай Господа! Защото всички ще Ме познават, от малък до голям между тях.
{8:12} Защото ще покажа милост към неправдите им и греховете им (и беззаконията им) няма да помня вече."
{8:13} А като каза "нов завет", Той обявява първия за остарял. А онова, което овехтява и остарява, е близо до изчезване.
{i9:1} Старозаветните жертвоприношения
{9:1} А даже при първия завет имаше постановления за богослужение, имаше и земно светилище.
{9:2} Защото беше приготвена скиния, в първата част на която бяха светилникът, трапезата и присъствените хлябове; която част се казва святото място;
{9:3} а зад втората завеса беше онази част от скинията, която се казваше пресвятото място,
{9:4} където бяха златната кадилница и ковчегът на завета, отвсякъде обкован със злато, в който бяха златната стомна, съдържаща манната, Аароновият жезъл, който процъфтя, и плочите на завета;
{9:5} и над него бяха херувимите на Божията слава, които осеняваха умилостивилището; за които не е сега време да говорим подробно.
{9:6} И когато тези неща бяха така приготвени, в първата част на скинията свещениците влизаха постоянно да извършват богослужението;
{9:7} а във втората веднъж в годината влизаше само първосвещеникът, и то не без кръв, която принасяше за себе си и за греховете на народа, извършени в незнание.
{9:8} С това Святият Дух показваше, че пътят за светилището не е бил открит, докато е стояла още външната скиния,
{9:9} която е образ на сегашното време, съгласно което се принасят дарове и жертви, които не могат да направят поклонника съвършено чист, що се отнася до неговата съвест,
{9:10} понеже се състоят само в ядене, пиене и разни умивания - плътски постановления, наложени до едно време на преобразуване.
{i9:11} Съвършената жертва на Исус Христос
{9:11} А понеже Христос дойде като Първосвещеник на бъдещите добрини, Той влезе през по-голямата и по-съвършена скиния, не с ръка направена, т. е. не от настоящото творение,
{9:12} веднъж завинаги в светилището, и то не с кръв от козли и от телци, а със собствената Си кръв, и придоби за нас вечно изкупление.
{9:13} Защото ако кръвта от козли и телета и пепелта от юница, с които се поръсваха осквернените, освещава за очистването на тялото,
{9:14} то колко повече кръвта на Христос, Който чрез вечния Дух принесе Себе Си без недостатък на Бога, ще очисти съвестта ви от мъртвите дела, за да служите на живия Бог!
{9:15} По тази причина Той е посредник на един нов завет, така че призваните да получават обещаното вечно наследство чрез смъртта, станала за изкупване престъпленията, извършени при първия завет.
{9:16} Защото където има завещание, за изпълнението му трябва да се докаже и смъртта на завещателя.
{9:17} Защото завещанието влиза в сила, само където се е случила смърт, понеже никога няма сила, докато е жив завещателят.
{9:18} Затова дори и първият завет не беше утвърден без кръв.
{9:19} Защото след като Моисей изговори всяка заповед от закона пред целия народ, взе кръвта на телците и на козлите с вода, червена вълна и исоп и поръси както самата книга, така и целия народ, и казваше:
{9:20} "Това е кръвта, пролята при завета, който Бог е заповядал спрямо вас."
{9:21} При това той по същия начин поръси с кръвта и скинията, и всички служебни съдове.
{9:22} И почти мога да кажа, че по закона всичко се очиства с кръв; и без проливане на кръв няма прощение.
{9:23} И така, необходимо беше образите на небесните неща да се очистват с тези жертви, а самите небесни неща - с жертви, по-добри от тях.
{9:24} Защото Христос влезе не в ръкотворно светилище, образ на истинското, но в самите небеса, за да се яви вече пред Божието лице за нас;
{9:25} и не за да принася Себе Си много пъти, както първосвещеникът влиза в светилището всяка година с чужда кръв
{9:26} (иначе Той трябва да е страдал много пъти от създанието на света), а на дело в края на вековете се яви веднъж да отмахне греха, като принесе Себе Си в жертва.
{9:27} И така, както е определено на човеците веднъж да умрат, а след това настава съд,
{9:28} така и Христос, като беше принесен веднъж, за да понесе греховете на мнозина, ще се яви втори път, без да има работа с грях, за спасението на онези, които Го очакват.
{i10:1} Превъзходството на Христовата жертва
{10:1} Защото законът, като съдържа в себе си само сянката на бъдещите добрини, а не самата същност на нещата, то свещениците, които непрестанно принасят всяка година същите жертви, никога не могат с тях да направят съвършени в чистота онези, които пристъпват да жертват.
{10:2} В противен случай те биха престанали да ги принасят; защото жертвоприносителите, веднъж очистени, не биха имали вече никакво изобличение на съвестта за грехове.
{10:3} Но с тези жертви всяка година става напомняне за греховете.
{10:4} Защото не е възможно кръв от телета и козли да отмахне грехове.
{10:5} Затова Христос, като влиза в света, казва: "Жертва и принос не си поискал, но си Ми приготвил тяло;
{10:6} всеизгаряния и приноси за грях не са Ти угодни.
{10:7} Тогава казах: Ето, дойдох (в свитъка на книгата е писано за Мене) да изпълня Твоята воля, о, Боже."
{10:8} Като казва първо: "Жертви и приноси, и всеизгаряния, и приноси за грях не си поискал, нито са Ти угодни" (които впрочем се принасят според закона),
{10:9} после казва: "Ето, дойдох да изпълня волята Ти." Това означава: Той отмахва първото, за да постанови второто.
{10:10} С тази воля ние сме осветени чрез принасянето на Исус Христовото тяло веднъж завинаги.
{10:11} И всеки свещеник, като стои и служи всеки ден, принася много пъти същите жертви, които никога не могат да отмахнат грехове;
{10:12} но Той, като принесе една жертва за греховете, седна завинаги отдясно на Бога
{10:13} и оттогава насам чака, докато се положат враговете Му за Негово подножие.
{10:14} Защото с един принос Той е усъвършенствал завинаги онези, които се освещават.
{10:15} А и Святият Дух ни свидетелства за това; защото след като е казал:
{10:16} "Ето завета, който ще сключа с тях след онези дни, казва Господ: Ще положа законите Си в сърцата им и ще ги напиша в умовете им", прибавя:
{10:17} "И греховете им, и беззаконията им няма да помня вече."
{10:18} А където има прощение за тези неща, там вече няма принос за грях.
{i10:19} Новият път на вярата
{10:19} И така, братя, като имаме чрез кръвта на Исус дръзновение да влезем в светилището
{10:20} през новия и живия път, който Той е открил за нас през завесата, т. е. плътта Си,
{10:21} и като имаме велик Свещеник над Божия дом,
{10:22} нека пристъпваме с искрено сърце в пълна вяра, със сърца, очистени от лукава съвест, и с тяло, измито в чиста вода;
{10:23} нека държим непоколебимо надеждата, която изповядваме, защото е верен Онзи, Който е обещал това;
{10:24} и нека се грижим един за друг, така че да се поощряваме към любов и добри дела,
{10:25} като не преставаме да се събираме заедно, както някои имат обичай да престават, а да се увещаваме един друг, и толкова повече, колкото виждате, че денят наближава.
{i10:26} Опасност от отстъпничество
{10:26} Защото ако съгрешаваме самоволно, след като сме познали истината, не остава вече жертва за грехове,
{10:27} а едно страшно очакване на съд и на едно огнено негодуване, което ще погълне противниците.
{10:28} Ако някой, който е престъпил Моисеевия закон, умира безпощадно при думата на двама или трима свидетели,
{10:29} тогава колко по-тежко наказание, мислите, ще заслужи онзи, който е потъпкал Божия Син и е сметнал за просто нещо пролятата при завета кръв, с която е осветен, и е оскърбил Духа на благодатта?
{10:30} Защото познаваме Този, Който е казал: "На Мене принадлежи възмездието, Аз ще отплатя", и пак: "Господ ще съди народа Си."
{10:31} Страшно е да падне човек в ръцете на живия Бог.
{i10:32} Наставления за постоянство и търпение
{10:32} Припомняйте си още за първите дни, когато, след като бяхте просветени, претърпяхте голяма борба от страдания,
{10:33} кога опозорявани с хули и оскърбления, кога пък като съучастници с тези, които страдаха така.
{10:34} Защото вие не само страдахте с онези, които бяха в окови, но и радостно посрещахте разграбването на имота си, като знаете, че вие си имате по-добър и траен имот.
{10:35} И така, не напускайте дръзновението си, за което имате голяма награда.
{10:36} Защото ви е нужно търпение, така че, като извършите Божията воля, да получите обещаното.
{10:37} "Защото още много малко време, и ще дойде Този, Който има да дойде, и няма да се забави.
{10:38} А който е праведен пред Мене, ще живее чрез вяра; но ако се дръпне назад, няма да благоволи в него душата Ми."
{10:39} Ние обаче не сме от онези, които се дърпат назад и се погубват, а от тези, които вярват и душата им се спасява.
{i11:1} Силата на вярата
{11:1} А вярата е даване на твърда увереност в онези неща, за които се надяваме, убеждения за неща, които не се виждат.
{11:2} Защото поради нея за старовременните добре се свидетелстваше.
{11:3} С вяра разбираме, че световете са били създадени с Божието слово, така че видимото не стана от видими неща.
{11:4} С вяра Авел принесе на Бога жертва, по-добра от Каиновата, чрез която за него се засвидетелства, че е праведен, понеже Бог свидетелства за даровете му; и чрез тази вяра той и след смъртта си още говори.
{11:5} С вяра Енох бе преселен, за да не види смърт, и не се намери, защото Бог го пресели; понеже преди неговото преселване бе засвидетелствано за него, че е бил угоден на Бога.
{11:6} А без вяра не е възможно да се угоди на Бога, защото който идва при Бога, трябва да вярва, че има Бог и че Той възнаграждава тези, които Го търсят.
{11:7} С вяра Ной, предупреден от Бога за неща, които още не се виждаха, подбуден от страхопочитание, направи ковчег за спасение на дома си; чрез която вяра той осъди света и стана наследник на правдата, която е чрез вяра.
{11:8} С вяра Авраам послуша, когато бе повикан, да излезе и да отиде на едно място, което щеше да получи в наследство, и излезе, без да знае къде отива.
{11:9} С вяра се засели в обещаната земя като в чужда и живееше в шатри, както и Исаак, и Яков, наследниците заедно с него на същото обещание.
{11:10} Защото очакваше града, който има вечни основи, на който архитект и строител е Бог.
{11:11} С вяра и сама Сара доби сила да зачене в преминала възраст, понеже сметна за верен Този, Който бе дал обещание.
{11:12} Затова само от един човек, и той замъртвял, се народи множество, колкото небесните звезди и като крайморския пясък, който не може да се изброи.
{11:13} Всички тези хора умряха във вяра, тъй като не бяха получили изпълнението на обещанията; но ги видяха и поздравиха отдалеч, като изповядаха, че са чужденци и пришълци на земята.
{11:14} А онези, които говорят така, явно показват, че търсят свое отечество;
{11:15} и ако наистина, говорейки така, те са пазели в себе си спомена за онова отечество, от което бяха излезли, щяха да намерят случай да се върнат.
{11:16} Но на дело желаят едно по-добро отечество, т. е. небесното; затова Бог не се срамува от тях да се нарече техен Бог, защото им е приготвил град.
{11:17} С вяра Авраам, когато го изпитваше Бог, принесе Исаак в жертва. Да! Онзи, който беше получил обещанията, принасяше единородния си син,
{11:18} онзи, за когото беше казано: "По Исаак ще се наименува твоето потомство",
{11:19} като разсъди, че Бог може да възкресява и от мъртвите, откъдето и по един начин на възкресение го получи обратно.
{11:20} С вяра Исаак благослови Яков и Исав - даже за бъдещите неща.
{11:21} С вяра Яков, на умиране, благослови всеки от Йосифовите синове и се поклони на Бога, подпирайки се на върха на тоягата си.
{11:22} С вяра Йосиф, на умиране, спомена за излизането на израелтяните и даде поръчка за костите си.
{11:23} С вяра, когато се роди Моисей, родителите му го криха три месеца, защото видяха, че беше красиво дете; и не се бояха от царската заповед.
{11:24} С вяра Моисей, като стана на възраст, се отказа да се нарича син на фараоновата дъщеря
{11:25} и предпочете да страда с Божия народ, а не да се наслаждава за кратко време на греха,
{11:26} като разсъди, че укорът за Христос е по-голямо богатство от египетските съкровища; защото гледаше към бъдещата награда.
{11:27} С вяра напусна Египет, без да се бои от царския гняв; защото издържа като човек, който вижда Невидимия.
{11:28} С вяра установи Пасхата и поръсването с кръвта, за да не се допре до тях този, който погубваше първородните.
{11:29} С вяра израелтяните минаха през Червеното море като по сухо, на което, като се опитаха и египтяните, се издавиха.
{11:30} Чрез вяра йерихонските стени паднаха след седемдневно обикаляне около тях.
{11:31} С вяра Раав, блудницата, не погина заедно с непокорните, като прие съгледвачите с мир.
{11:32} И какво повече да кажа? Защото няма да ми стигне времето да приказвам за Гедеон, Варак, Самсон и Ефтай, за Давид, още за Самуил и пророците,
{11:33} които с вяра побеждаваха царства, раздаваха правда, получаваха обещания, затваряха устата на лъвове,
{11:34} угасваха силата на огъня, избягваха острието на меча, оздравяваха от болести, ставаха силни във война, обръщаха в бяг чужди войски.
{11:35} Жени приемаха мъртвите си възкресени; а други бяха мъчени, защото, за да получат по-добро възкресение, те не приемаха да бъдат избавени.
{11:36} Други пък изпитваха присмех и бичувания, а още и окови, и тъмници;
{11:37} с камъни биваха убити, с трион прерязани, с мъки мъчени; умираха заклани с нож, скитаха се в овчи и кози кожи и търпяха лишения, бедствия и страдания;
{11:38} те, за които светът не беше достоен, се скитаха по пустините и планините, по пещерите и рововете на земята.
{11:39} Но всички тези, ако и да бяха засвидетелствани чрез вярата им, пак не получиха изпълнението на обещанието,
{11:40} да не би да постигнат съвършенство без нас; защото за нас Бог промисли нещо по-добро.
{i12:1} Примерът на Исус Христос
{12:1} Следователно и ние, като сме обиколени от такъв голям облак свидетели, нека отхвърлим всяко бреме и греха, който лесно ни оплита, и с търпение нека тичаме на очертаното пред нас поприще,
{12:2} като насочваме своя взор към Исус, Начинателя и Завършителя на нашата вяра, Който заради предстоящата Нему радост издържа кръст, като презря срама, и седна отдясно на Божия престол.
{12:3} Защото размислете за Този, Който издържа от грешните такова противоборство срещу Себе Си, за да не ви дотяга и да не ставате малодушни.
{i12:4} Ползата от Божиите наказания
{12:4} Не сте се още съпротивили до кръв в борбата си против греха.
{12:5} И сте забравили увещанието, което ви съветва като синове: "Сине мой, не презирай наказанието на Господа, нито да отслабваш, когато те изобличава Той.
{12:6} Защото Господ наказва този, когото обича, и бие всеки син, когото приема."
{12:7} Ако търпите наказание, Бог се отнася с вас като със синове; защото кой е този син, когото баща му не го наказва?
{12:8} Но ако сте без наказание, за което всички са били определени да участват, тогава сте незаконно родени, а не синове.
{12:9} Освен това, имали сме бащи по плът, които са ни наказвали и сме ги почитали; няма ли повече да се покоряваме на Отца на духовете ни и да живеем?
{12:10} Защото те за малко време са ни наказвали, според както им е било угодно, а Той - за наша полза, за да бъдем участници в Неговата святост.
{12:11} Никое наказание не се вижда на времето да е за радост, а е тежко; но после донася правда като мирен плод за тези, които са се обучавали чрез него.
{i12:12} Наставления за мир и чистота
{12:12} Затова "укрепете немощните ръце и отслабналите колене"
{12:13} и направете за краката си прави пътища, за да не се отклони куцото, но, напротив, да бъде изцелено.
{12:14} Търсете мир с всички и онова освещение, без което никой няма да види Господа.
{12:15} И внимавайте да не би някой да не достигне до Божията благодат; да не би да поникне някой горчив корен, за да ви смущава и мнозинството да се зарази от него;
{12:16} да не би някой да е блудник или нечестив, както Исав, който за едно ястие продаде първородството си;
{12:17} понеже знаете, че даже когато искаше след това да наследи благословението, той бе отхвърлен, при все че го потърси със сълзи, защото не намери място за промяна на ума у баща си.
{i12:18} Превъзходството на небесния Йерусалим
{12:18} Защото вие не сте пристъпили до планина осезаема, пламнала в огън, нито до тъмнина и буря,
{12:19} нито до тръбен звук и глас на думи; такъв, че онези, които го чуха, се примолиха да не им се говори вече дума
{12:20} (защото не можаха да изтърпят онова, което им се заповядваше: "Даже животно, ако се допре до планината, ще бъде убито с камъни";
{12:21} и толкова страшна беше гледката, че Моисей каза: "Много съм уплашен и разтреперан");
{12:22} но пристъпихме до хълма Сион, до града на живия Бог, небесния Йерусалим, и при десетки хиляди тържествуващи ангели,
{12:23} при събора на първородните, които са записани на небесата, при Бога, Съдията на всички, при духовете на усъвършенстваните праведници,
{12:24} при Исус, Посредника на новия завет, и при поръсената кръв, която говори по-добри неща от Авеловата.
{12:25} Внимавайте да не презрете Този, Който говори; защото ако онези не избегнаха наказанието, като презряха този, който ги предупреждаваше на земята, то колко повече няма да избегнем ние, ако се отвърнем от Този, Който предупреждава от небесата!
{12:26} Неговият глас разтърси тогава земята; а сега Той даде едно обещание, като каза: "Още веднъж Аз ще разтърся не само земята, но и небето."
{12:27} А това "още веднъж" означава премахването на онези неща, които се клатят като направени неща, за да останат тези, които не се клатят.
{12:28} Затова, понеже приемаме царство, което не се клати, нека бъдем благодарни и така да служим благоугодно на Бога с благоговение и страхопочитание;
{12:29} защото нашият Бог е огън, който поглъща.
{i13:1} Задълженията на християнина
{13:1} Постоянствайте в братолюбието.
{13:2} Не забравяйте гостоприемството, понеже чрез него някои, без да знаят, са приели на гости ангели.
{13:3} Помнете затворените, като че сте с тях заедно затворени, страдащите, понеже и самите вие сте в тяло.
{13:4} Женитбата нека бъде на почит у всички и леглото - неосквернено, защото Бог ще съди блудниците и прелюбодейците.
{13:5} Не се увличайте в сребролюбие; задоволявайте се с това, което имате, защото сам Бог е казал: "Никак няма да те оставя и никак няма да те забравя";
{13:6} така че дръзновено казваме: "Господ ми е помощник; няма да се убоя; какво ще ми направи човек?"
{i13:7} Съвети към търсещите бъдещия град
{13:7} Помнете онези, които са ви били наставници, които са ви говорили Божието слово; и като се взирате в свършека на техния начин на живеене, подражавайте на вярата им.
{13:8} Исус Христос е същият вчера, днес и до века.
{13:9} Не се увличайте от разни и странни учения; защото е добре сърцето да се укрепва с благодат, а не с наредби за ястия, от които не са имали полза онези, които са се водили по тях.
{13:10} Ние имаме олтар, от който нямат право да ядат онези, които служат в скинията.
{13:11} Защото вън от стана се изгарят телата на животните, чиято кръв първосвещеникът внася в светилището като жертва за греховете.
{13:12} Затова и Исус, за да освети народа чрез собствената Си кръв, пострада вън от градската порта.
{13:13} И така, нека излизаме и ние към Него вън от стана, като понасяме позор за Него.
{13:14} Защото тук нямаме постоянен град, но търсим бъдещия.
{13:15} И така, чрез Него нека принасяме на Бога непрестанно хвалебна жертва, т. е. плод от устни, които изповядват Неговото име.
{13:16} А не забравяйте да правите благодеяния и да споделяте с другите благата си, защото такива жертви са угодни на Бога.
{13:17} Бъдете послушни на вашите наставници и им се покорявайте (защото те бдят за душите ви като отговорни за тях), за да изпълнят това бдение с радост, а не с въздишане; защото да бдят с въздишане не би било полезно за вас.
{13:18} Молете се за нас, защото сме уверени, че имаме чиста съвест, като искаме във всичко да постъпваме добре.
{13:19} А особено ви се моля да правите това, за да ви бъда по-скоро върнат.
{i13:20} Заключителен благослов и поздрави
{13:20} А Бог на мира, Който чрез кръвта на единия вечен завет е въздигнал от мъртвите великия Пастир на овцете, нашия Господ Исус,
{13:21} дано ви усъвършенства във всяко добро нещо, за да вършите Неговата воля, като действа във вас това, което е угодно пред Него чрез Исус Христос, на Когото да бъде слава във вечни векове. Амин.
{13:22} Но моля ви се, братя, да не ви бъде тежко това увещателно слово, защото накратко ви писах.
{13:23} Знайте, че нашият брат Тимотей е пуснат, с когото, ако дойде скоро, ще ви видя.
{13:24} Поздравете всички ваши наставници и всички светии. Поздравяват ви тези, които са от Италия.
{13:25} Благодат да бъде с всички вас. Амин.
