{i1:1} Изпитание на вярата
{1:1} Яков, слуга на Бога и на Господ Исус Христос, до дванадесетте пръснати племена: Поздрав!
{1:2} Смятайте го за голяма радост, братя мои, когато попадате в разни изпитания,
{1:3} като знаете, че изпитанието на вашата вяра произвежда твърдост.
{1:4} А твърдостта нека извърши делото си съвършено, за да бъдете съвършени и цялостни, без никакъв недостатък.
{1:5} Но ако на някого от вас не достига мъдрост, нека иска от Бога, Който дава на всички щедро, без да укорява, и ще му бъде дадена.
{1:6} Но да проси с вяра, без да се съмнява ни най-малко; защото който се съмнява, прилича на морски вълни, които се тласкат и блъскат от ветровете.
{1:7} Такъв човек да не мисли, че ще получи нещо от Господа,
{1:8} понеже е колеблив, непостоянен във всичките си пътища.
{1:9} Братът, който е в по-долно състояние, нека се хвали, когато се издига,
{1:10} а богатият - когато се смирява, понеже ще прецъфти като цвета на тревата.
{1:11} Защото слънцето изгрява с изсушителния вятър, тревата изсъхва, цветът ѝ окапва и красотата на нейния изглед изчезва; така и богатият ще повехне в пътищата си.
{i1:12} Причината за изкушението
{1:12} Блажен онзи човек, който устоява на изкушение; защото като бъде одобрен, ще приеме за корона живота, който Господ е обещал на онези, които Го обичат.
{1:13} Никой, който бива изкушаван, да не казва: Бог ме изкушава, защото Бог не се изкушава от зло и Той никого не изкушава.
{1:14} А всеки се изкушава, като се завлича и подлъгва от собствената си страст;
{1:15} и тогава страстта зачева и ражда грях, а грехът, като се развие напълно, ражда смърт.
{1:16} Не се заблуждавайте, любезни мои братя!
{1:17} Всяко дадено добро и всеки съвършен дар е отгоре и слиза от Отца на светлините, у Когото няма изменение или сянка от промяна.
{1:18} От собствената Си воля ни е родил чрез словото на истината, за да бъдем един вид пръв плод на Неговите създания.
{i1:19} Слушатели и последователи на учението
{1:19} Вие знаете това, възлюбени мои братя. Обаче нека всеки човек бъде бърз да слуша, бавен да говори и бавен да се гневи;
{1:20} защото човешкият гняв не върши Божията правда.
{1:21} Затова, като отхвърлите всяка нечистота и преливаща се злоба, приемайте с кротост всаденото слово, което може да спаси душите ви.
{1:22} Бъдете и изпълнители на словото, а не само слушатели, да лъжете себе си.
{1:23} Защото ако някой бъде слушател на словото, а не изпълнител, той прилича на човек, който гледа естественото си лице в огледалото;
{1:24} понеже се оглежда, отива си и веднага забравя какъв е бил.
{1:25} Но който вникне в съвършения закон на свободата и постоянства, който не е слушател, който забравя, а деен изпълнител, ще бъде блажен в дейността си.
{1:26} Ако някой смята себе си за благочестив, а не обуздава езика си, но мами сърцето си, неговото благочестие е суетно.
{1:27} Чисто и непорочно благочестие пред Бога и Отца е това: да се грижи човек за сирачетата и вдовиците в неволята им и да пази себе си неопетнен от света.
{i2:1} Изпитание на братската любов
{2:1} Братя мои, да не държите вярата на прославения наш Господ Исус Христос с лицеприятие.
{2:2} Защото ако влезе в синагогата ви човек със златен пръстен и с хубави дрехи, а влезе и сиромах със зацапани дрехи,
{2:3} и погледнете с почит към онзи, който е с хубавите дрехи, и кажете: Ти седни тук на добро място; а на сиромаха кажете: Ти стой там, или: Седни до подножието ми,
{2:4} не правите ли различия помежду им и не ставате ли пристрастни съдии?
{2:5} Слушайте, възлюбени мои братя: Не избра ли Бог онези, които са сиромаси в светските неща, но богати с вяра и наследници на царството, което е обещал на тези, които Го обичат?
{2:6} А вие презряхте сиромаха. Нали богатите ви угнетяват и те ви влачат по съдилища?
{2:7} Нали те хулят почтеното име, с което се наричате?
{2:8} Обаче ако изпълнявате царския закон, според Писанието: "Да обичаш ближния си като себе си", добре правите.
{2:9} Но ако гледате на лице, грях правите и от закона се осъждате като престъпници.
{2:10} Защото който опази целия закон, а съгреши в едно нещо, бива виновен във всичко.
{2:11} Понеже Онзи, Който е казал: "Не прелюбодействай", казал е и: "Не убивай", така че ако не прелюбодействаш, а пък убиваш, станал си престъпник пред закона.
{2:12} Така говорете и така постъпвайте, като човеци, които ще бъдат съдени по закона на свободата.
{2:13} Защото съдът е немилостив към този, който не е показал милост. Милостта тържествува над съда.
{i2:14} Вяра и дела
{2:14} Каква полза, братя мои, ако някой казва, че има вяра, а няма дела? Може ли такава вяра да го спаси?
{2:15} Ако някой брат или някоя сестра са голи и останали без ежедневна храна
{2:16} и някой от вас им каже: Идете си с мир, дано бъдете стоплени и нахранени, а не им дадете потребното за тялото, каква полза?
{2:17} Така и вярата, ако няма дела, сама по себе си е мъртва.
{2:18} Но ще каже някой: Ти имаш вяра, а пък аз имам дела; ако можеш, покажи ми вярата си без дела и аз ще ти покажа вярата си от моите дела.
{2:19} Ти вярваш, че има само един Бог, добре правиш; и бесовете вярват и треперят.
{2:20} Обаче искаш ли да познаеш, о, суетни човече, че вяра без дела е безплодна?
{2:21} Авраам, нашият отец, не се ли оправда чрез дела, като принесе сина си Исаак на жертвеника?
{2:22} Ти виждаш, че вярата действаше заедно с делата му и че чрез делата се усъвършенства вярата;
{2:23} и се изпълни Писанието, което казва: "Авраам повярва в Бога; и това му се вмени за правда"; и се нарече Божий приятел.
{2:24} Виждате, че чрез дела се оправдава човек, а не само чрез вяра.
{2:25} Така също и блудницата Раав не се ли оправда чрез дела, когато прие пратениците и ги изпрати бързо през друг път?
{2:26} Защото както тялото, отделено от духа, е мъртво, така и вярата, отделена от дела, е мъртва.
{i3:1} Силата на езика
{3:1} Братя мои, не ставайте мнозина учители, като знаете, че ще приемем по-тежко осъждане.
{3:2} Защото ние всички в много неща грешим; а който не греши в говорене, той е съвършен мъж, способен да обуздае и цялото тяло.
{3:3} Ето, ние слагаме юздите в устата на конете, за да ни се покоряват, и обръщаме цялото им тяло.
{3:4} Ето, и корабите, ако и да са толкова големи и са тласкани от силните ветрове, пак с едно мъничко кормило се обръщат накъдето желае кормчията.
{3:5} Така и езикът е малка част от тялото, но много се хвали. Ето, съвсем малко огън, а колко много дърва запалва!
{3:6} А езикът е огън, цял свят от нечестие. Между нашите телесни части езикът е, който заразява цялото тяло и запалва колелото на живота ни, а сам той се запалва от пъкъла.
{3:7} Защото всякакъв вид зверове, птици, влечуги и морски животни се укротяват и са били укротени от човечеството,
{3:8} но езика никой човек не може да укроти; буйно зло е, пълен е със смъртоносна отрова.
{3:9} С него благославяме Господа и Отца и с него кълнем човеците, създадени по Божие подобие!
{3:10} От същите уста излизат благословение и проклятие! Братя мои, това не трябва да бъде така.
{3:11} Изворът пуска ли от същия отвор сладка и горчива вода?
{3:12} Възможно ли е, братя мои, смокинята да роди маслини или лозата смокини? Така също не може солена вода да дава сладка.
{i3:13} Мъдростта на небето
{3:13} Кой от вас е мъдър и разумен? Нека показва своите дела чрез добрия си живот, с кротостта на мъдростта.
{3:14} Но ако в сърцето си имате горчива завист и свадливост, не се хвалете и не лъжете против истината.
{3:15} Това не е мъдрост, която слиза отгоре, а е земна, животинска, бесовска;
{3:16} защото където има завист и свадливост, там има бъркотия и всякакво лошо нещо.
{3:17} Но мъдростта, която е отгоре, е преди всичко чиста, после миролюбива, кротка, сговорчива, пълна с милост и добри плодове, примирителна, нелицемерна.
{3:18} А плодът на правдата се сее с мир от миротворците.
{i4:1} Предупреждение срещу раздорите
{4:1} Откъде произлизат боеве и откъде - препирни, между вас? Не е ли оттам - от вашите сладострастия, които воюват в телесните ви части?
{4:2} Пожелавате, но нямате; ревнувате и завиждате, но не можете да получите; карате се и се биете; но нямате, защото не просите.
{4:3} Просите и не получавате, защото зле просите, за да пилеете във вашите сладострастия.
{4:4} Прелюбодейци! Не знаете ли, че приятелството със света е вражда против Бога? И тъй, който иска да бъде приятел на света, става враг на Бога.
{4:5} Или мислите, че без нужда казва Писанието, че "Бог и до завист ревнува за духа, който е вселил в нас"?
{4:6} Но Той дава една по-голяма благодат; затова казва: "Бог на горделивите се противи, а на смирените дава благодат."
{4:7} И така, покорявайте се на Бога, но се противете на дявола и той ще бяга от вас.
{4:8} Приближавайте се към Бога и Той ще се приближава към вас. Измивайте ръцете си, вие, грешни, и очиствайте сърцата си, вие, колебливи.
{4:9} Тъжете, ридайте и плачете; смехът ви нека се обърне на плач и радостта ви в тъга.
{4:10} Смирявайте се пред Господа и Той ще ви въздига.
{4:11} Не се одумвайте един друг, братя; който одумва брат или съди брат си, злослови закона и съди закона; а ако съдиш закона, не си изпълнител на закона, а съдия.
{4:12} Само Един е законодател и съдия, Който може да спаси и да погуби; а ти кой си, та съдиш ближния си?
{4:13} Слушайте сега, вие, които казвате: Днес или утре ще отидем в еди-кой си град, ще останем там една година и ще търгуваме, и ще спечелим,
{4:14} когато вие не знаете какво ще бъде утре. Какво е животът ви? Защото вие сте па̀ра, която се явява и после изчезва.
{4:15} Вместо това вие трябва да казвате: Ако иска Господ, ние ще живеем и ще направим това или онова.
{4:16} Но сега се хвалите с високомерие. Всяка такава хвалба е зло.
{4:17} И така, ако някой знае да прави добро и не го прави, той си навлича грях.
{i5:1} Предупреждение към богатите
{5:1} Елате сега, вие, богатите, плачете и ридайте поради бедствията, които идат върху вас.
{5:2} Богатството ви изгни и дрехите ви са изядени от молци.
{5:3} Златото ви и среброто ви ръждясаха; и ръждата им ще свидетелства против вас и ще изпояде месата ви като огън. Вие сте събирали съкровища в последните дни.
{5:4} Ето, заплатата за работниците, които са жънали нивите ви, от която ги лишихте, вика; и виковете на жътварите влязоха в ушите на Господа на Силите.
{5:5} Вие живяхте на земята разкошно и разпуснато, угоихте сърцата си като в ден на клане.
{5:6} Осъдихте, убихте Праведния; и Той не ви се противи.
{i5:7} Насърчаване към търпение
{5:7} И така, братя, останете твърди до Господнето пришествие. Ето, земеделецът очаква скъпоценния плод от земята и търпи за него, докато получи и ранния, и късния дъжд.
{5:8} Останете и вие твърди и укрепете сърцата си; защото Господнето пришествие наближи.
{5:9} Не роптайте един против друг, братя, за да не бъдете осъдени; ето, Съдията стои пред вратите.
{5:10} Братя, вземете за пример на злострадание и на твърдост пророците, които говориха за Господнето име.
{5:11} Ето, облажаваме онези, които са останали твърди. Чули сте за търпението на Йов и сте видели сетнината, дадена му от Господа, че Господ е много жалостив и милостив.
{5:12} А преди всичко, братя мои, не се кълнете нито в небето, нито в земята, нито с друга някоя клетва; а нека вашето говорене да бъде: Да, да, и: Не, не, за да не паднете под осъждане.
{i5:13} Усърдната молитва и изцелението
{5:13} Зле ли страда някой от вас, нека се моли. Весел ли е някой, нека пее хваления.
{5:14} Болен ли е някой от вас, нека повика църковните презвитери и нека се помолят над него и го помажат с елей в Господнето име.
{5:15} И молитвата, която е с вяра, ще избави страдалеца, Господ ще го привдигне и ако е извършил грехове, ще му се простят.
{5:16} И така, изповядайте един на друг греховете си и се молете един за друг, за да оздравеете. Голяма сила има усърдната молитва на праведния човек.
{5:17} Илия беше човек със същото естество като нас; и се помоли усърдно да не вали дъжд, и не валя дъжд на земята три години и шест месеца;
{5:18} и пак се помоли и небето даде дъжд, и земята произведе плода си.
{5:19} Братя мои, ако някой от вас бъде отклонен от истината и един го обърне,
{5:20} нека знае, че който е обърнал грешния от заблудения му път, ще спаси една душа от смърт и ще покрие много грехове.
