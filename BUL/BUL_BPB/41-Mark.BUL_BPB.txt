{i1:1} Проповедта на Йоан Кръстител
{1:1} Началото на благовестието на Исус Христос, Божия Син;
{1:2} както е писано в книгата на пророк Исая: "Ето, Аз изпращам пред лицето Ти вестителя Си, който ще устрои Твоя път;
{1:3} глас на един, който вика в пустинята: Пригответе пътя за Господа. Прави направете пътеките за Него."
{1:4} Йоан дойде, като кръщаваше в пустинята и проповядваше кръщение на покаяние за опрощаване на греховете.
{1:5} И излизаха при него цялата Юдейска страна и всички жители на Йерусалим и бяха кръщавани от него в реката Йордан, като изповядваха греховете си.
{1:6} А Йоан носеше облекло от камилска козина и кожен пояс около кръста си и се хранеше с акриди и див мед.
{1:7} И като проповядваше, казваше: След мене иде Онзи, Който е по-силен от мене, на Когото не съм достоен да се наведа и развържа ремъка на сандалите Му.
{1:8} Аз ви кръщавам с вода, а Той ще ви кръсти със Святия Дух.
{i1:9} Кръщението на Исус Христос и изкушението
{1:9} И в онези дни дойде Исус от Назарет Галилейски и бе кръстен от Йоан в Йордан.
{1:10} След като излезе веднага от водата, видя, че се разтварят небесата и че Духът като гълъб слиза на Него.
{1:11} И дойде глас от небесата: Ти си Моят възлюбен Син; в Теб е Моето благоволение.
{1:12} И веднага Духът Го закара в пустинята.
{1:13} Той беше в пустинята четиридесет дни, изкушаван от Сатана, и беше със зверовете; а ангелите Му служеха.
{i1:14} Начало на служението на Исус Христос и призоваването на първите апостоли
{1:14} А след като Йоан бе предаден на властта, Исус дойде в Галилея и проповядваше Божието благовестие, като казваше:
{1:15} Времето се изпълни и Божието царство наближи; покайте се и повярвайте в благовестието.
{1:16} А когато минаваше край Галилейското езеро, видя Симон и брата на Симон Андрей, че хвърляха мрежи в езерото, понеже бяха рибари.
{1:17} Исус им каза: Вървете след Мен и Аз ще ви направя ловци на човеци.
{1:18} И те веднага оставиха мрежите и отидоха след Него.
{1:19} Като отмина малко, видя Яков Зеведеев и брат му Йоан, които също бяха в ладията си и кърпеха мрежите.
{1:20} И веднага ги повика; те оставиха баща си Зеведей в ладията с надничарите и отидоха след Него.
{1:21} И дойдоха в Капернаум. И още в първата събота Исус влезе в синагогата и поучаваше.
{1:22} А те се чудеха на учението Му; защото ги поучаваше като Един, Който има власт, а не като книжниците.
{1:23} И скоро след това в синагогата им дойде човек с нечист дух, който извика:
{1:24} Остави ни! Какво общо имаш Ти с нас, Исусе Назарянино? Нима си дошъл да ни погубиш? Познавам Те Кой си - Святият Божий.
{1:25} Но Исус го смъмра, като каза: Млъкни и излез от него!
{1:26} Тогава нечистият дух, като го хвърли в гърчове, изкрещя със силен глас и излезе от него.
{1:27} И всички се смаяха и започнаха да разискват помежду си: Какво е това? Едно ново учение! С власт заповядва и на нечистите духове и те Му се покоряват!
{1:28} И слухът за Него се разнесе скоро навред по цялата Галилейска област.
{i1:29} Излекуването на тъщата на Петър и на други болни
{1:29} И щом излязоха от синагогата, дойдоха с Яков и Йоан в къщата на Симон и Андрей.
{1:30} А Симоновата тъща лежеше болна от треска; и веднага Му казаха за нея.
{1:31} Той се приближи и като я хвана за ръка, я вдигна; и веднага треската я остави и тя им прислужваше.
{1:32} А като се свечери, когато залезе слънцето, доведоха при Него всички болни и обладани от бесове.
{1:33} И целият град се събра пред вратата.
{1:34} И Той изцели мнозина, които страдаха от разни болести, и изгони много бесове; и не позволяваше на бесовете да говорят, понеже Го познаваха.
{1:35} И на сутринта, когато беше още тъмно, стана и излезе, и отиде в уединено място, и там се молеше.
{1:36} А Симон и онези, които бяха с Него, изтичаха след Него.
{1:37} И като Го намериха, казаха Му: Всички Те търсят.
{1:38} А Той им каза: Да идем другаде в близките градчета и там да проповядвам; защото затова съм излязъл.
{1:39} И влизаше в синагогите им по цяла Галилея, като проповядваше и изгонваше бесовете.
{1:40} И дойде при Него един прокажен и Му се молеше, коленичил пред Него, с думите: Ако искаш, можеш да ме очистиш.
{1:41} А Той се смили, простря ръка и се допря до него, и му каза: Искам, бъди очистен.
{1:42} И веднага проказата го остави и той стана чист.
{1:43} Исус веднага го отпрати и го предупреди строго, като му каза:
{1:44} Гледай да не кажеш нищо на никого; но за свидетелство на тях иди и се покажи на свещеника и дай принос за очистването си това, което е заповядал Моисей.
{1:45} А той, като излезе, започна да разгласява много и да разнася за станалото, така че Исус не можеше вече да влезе явно в някой град, но стоеше навън в уединени места; и при Него идваха отвсякъде.
{i2:1} Излекуване на парализирания в Капернаум
{2:1} След известно време Той пак влезе в Капернаум; и се разчу, че бил в къщата.
{2:2} И мнозина се събраха, така че и около вратата не можаха да се поберат; и Той им говореше Словото.
{2:3} Дойдоха и донесоха при Него един паралитик. Носеха го четирима.
{2:4} И като не можаха да се приближат до Него поради народа, разкриха покрива на къщата, където беше, пробиха го и пуснаха постелката, на която лежеше паралитикът.
{2:5} А Исус, като видя вярата им, каза на паралитика: Синко, прощават ти се греховете.
{2:6} А там имаше някои от книжниците, които седяха и размишляваха в сърцата си:
{2:7} Този защо говори така? Той богохулства. Кой може да прощава грехове освен единствено Бог?
{2:8} Исус, като разбра веднага с духа Си, че така размишляват в себе си, им каза: Защо размишлявате това в сърцата си?
{2:9} Кое е по-лесно - да кажа на паралитика: Прощават ти се греховете, или да кажа: Стани, вдигни постелката си и ходи?
{2:10} Но за да познаете, че Човешкият Син има власт на земята да прощава грехове (каза на паралитика):
{2:11} На тебе казвам: Стани, вдигни постелката си и си иди у дома.
{2:12} И той стана веднага, вдигна си постелката и излезе пред всички; така че всички се зачудиха и славеха Бога, и казваха: Никога не сме виждали такова нещо.
{i2:13} Призоваването на бирника Левий и общуването с грешници
{2:13} И Исус пак излезе край езерото; и цялото множество идваше при Него и Той ги поучаваше.
{2:14} Като минаваше, видя Левий Алфеев, който седеше в бирничеството, и му каза: Върви след Мен. И той стана и отиде след Него.
{2:15} И когато Исус седеше на трапезата в къщата му, заедно с Него и учениците Му насядаха и много бирници и грешници; защото бяха мнозина и вървяха след Него.
{2:16} Тогава книжниците, които бяха от фарисеите, като видяха, че Той яде с грешниците и бирниците, казаха на учениците Му: Защо яде и пие с бирниците и грешниците?
{2:17} А Исус, като чу това, им каза: Здравите нямат нужда от лекар, а болните; не съм дошъл да призова праведните, а грешниците (към покаяние).
{i2:18} Относно поста и съботата
{2:18} А Йоановите ученици и фарисеите постеха; и дойдоха и Му казаха: Защо Йоановите и фарисейските ученици постят, а Твоите не постят?
{2:19} А Исус им каза: Могат ли сватбарите да постят, докато младоженецът е с тях? Дотогава, докато младоженецът е с тях, не могат да постят.
{2:20} Но ще дойдат дни, когато младоженецът ще им бъде отнет, и тогава, през онези дни, ще постят.
{2:21} Никой не пришива кръпка от нетепан плат на вехта дреха; защото онова, което трябва да запълни скъсаното, отдира от нея - новото от вехтото, и съдраното става по-грозно.
{2:22} И никой не налива ново вино в стари мехове; защото виното ще спука меховете и ще се изхабят и виното, и меховете; но наливат ново вино в нови мехове.
{2:23} И в една събота, когато минаваше през посевите, учениците Му, като вървяха по пътя, започнаха да късат класове.
{2:24} И фарисеите Му казаха: Виж! Защо вършат в събота нещо, което не е позволено?
{2:25} А Той им отговори: Не сте ли чели какво направи Давид, когато беше в нужда и огладня, както и мъжете, които бяха с него?
{2:26} Как влезе в Божия дом, когато Авиатар беше първосвещеник, и изяде присъствените хлябове, които не е позволено на никого да яде освен на свещениците, като даде и на онези, които бяха с него?
{2:27} И им каза: Съботата е направена за човека, а не човекът за съботата;
{2:28} така че Човешкият Син е господар и на съботата.
{i3:1} Излекуване в събота на човек с изсъхнала ръка
{3:1} И Той влезе пак в синагогата; и там имаше човек с изсъхнала ръка.
{3:2} И Го наблюдаваха дали ще го изцели в съботен ден, за да Го обвинят.
{3:3} Той каза на човека с изсъхналата ръка: Изправи се в средата.
{3:4} А на тях каза: Позволено ли е да се прави добро в съботен ден или да се прави зло? Да се спаси ли живот или да се погуби? А те мълчаха.
{3:5} А като ги изгледа с гняв, наскърбен поради закоравяването на сърцата им, каза на човека: Протегни си ръката. Той я протегна и ръката му оздравя.
{3:6} И фарисеите, като излязоха, веднага се наговориха с иродианите против Него, как да Го погубят.
{3:7} Тогава Исус се оттегли с учениците Си към езерото и голямо множество от Галилея ги последва.
{3:8} И от Юдея, от Йерусалим, от Идумея, от другата страна на Йордан, както и от околностите на Тир и Сидон - едно голямо множество дойде при Него, като чуха колко много чудеса правел.
{3:9} И поръча на учениците Си да Му услужат с една ладия поради народа, за да не Го притискат.
{3:10} Защото беше изцелил мнозина, така че онези, които страдаха от язви, Го притискаха, за да се допрат до Него.
{3:11} И нечистите духове, когато Го виждаха, падаха пред Него и викаха, като казваха: Ти си Божий Син.
{3:12} Но той строго им заръчваше да не Го изявяват.
{i3:13} Избиране на дванадесетте ученици
{3:13} След това се изкачи на хълма и повика при Себе Си онези, които искаше; и те дойдоха при Него.
{3:14} И определи дванадесет души, за да бъдат с Него и за да ги изпраща да проповядват,
{3:15} и да имат власт да изгонват бесове.
{3:16} Определи: Симон, на когото даде името Петър;
{3:17} и Яков Зеведеев и Якововия брат Йоан, на които даде името Воанергес, което значи синове на гърма,
{3:18} и Андрей и Филип, Вартоломей и Матей, Тома и Яков Алфеев, Тадей и Симон Ханаанец,
{3:19} и Юда Искариотски, който Го и предаде.
{i3:20} Божествената власт на Исус Христос
{3:20} И отидоха в една къща; и пак се събра народ, така че те не можаха дори хляб да ядат.
{3:21} А близките Му, като чуха това, отидоха, за да Го приберат; защото казваха, че не бил на Себе Си.
{3:22} И книжниците, които бяха слезли от Йерусалим, казваха, че Той има Веелзевул и че изгонва бесовете чрез началника на бесовете.
{3:23} Но Той, като ги повика, им говореше с притчи: Как може Сатана да изгонва Сатана?
{3:24} Ако едно царство се раздели против себе си, това царство не може да устои.
{3:25} И ако един дом се раздели против себе си, този дом няма да може да устои.
{3:26} И ако Сатана е въстанал против себе си и се е разделил, той не може да устои, но е дошъл краят му.
{3:27} И никой не може да влезе в къщата на силния човек, за да ограби покъщнината му, ако първо не върже силния и тогава ще ограби къщата му.
{3:28} Истина ви казвам, че всички грехове на човешкия род ще бъдат простени и всички хули, с които биха богохулствали;
{3:29} но ако някой похули Святия Дух, за него няма прошка довека, а е виновен за вечен грях.
{3:30} Това каза Той, защото казваха: Има нечист дух.
{i3:31} Майката и братята на Исус Христос
{3:31} И, ето, дойдоха майка Му и братята Му и като стояха навън, изпратиха до Него да Го повикат.
{3:32} А около Него седеше едно множество; и Му казаха: Ето, майка Ти и братята Ти са вън и Те търсят.
{3:33} А Той им отговори: Коя е майка Ми? Кои са братята Ми?
{3:34} И като изгледа седящите около Него, каза: Ето майка Ми и братята Ми!
{3:35} Защото, който върши Божията воля, той Ми е брат и сестра, и майка.
{i4:1} Притча за сеяча
{4:1} И Исус пак започна да поучава край езерото. И при Него се събра едно твърде голямо множество, така че Той влезе в една ладия и седна; а цялото множество беше на сушата край езерото.
{4:2} И ги поучаваше много с притчи и им казваше в поучението Си:
{4:3} Слушайте: Ето, сеячът излезе да сее.
{4:4} И когато сееше, някои зърна паднаха край пътя; и птиците дойдоха и ги изкълваха.
{4:5} Други паднаха на скалисто място, където нямаше много пръст, и скоро поникнаха, защото нямаше дълбока почва;
{4:6} а когато изгря слънцето, прегоряха и понеже нямаха корен, изсъхнаха.
{4:7} И други паднаха между тръните; и тръните пораснаха и ги задушиха, и не дадоха плод.
{4:8} А другите паднаха на добра земя и дадоха плод, който растеше и се умножаваше, и принесоха - кое тридесет, кое шестдесет и кое сто.
{4:9} И каза: Който има уши да слуша, нека слуша.
{4:10} И когато Исус остана сам, онези, които бяха около Него с дванадесетте, Го попитаха за притчите.
{4:11} Той им каза: На вас е дадено да познаете тайната на Божието царство; а на онези, външните, всичко се дава в притчи;
{4:12} така че гледащи да гледат, а да не виждат, и слушащи да слушат, а да не разбират, да не би да се обърнат и да им се прости грехът.
{4:13} И им каза: Не разбирате ли тази притча? А как ще разберете всички притчи?
{4:14} Сеячът сее Словото.
{4:15} А онези край пътя, където се сее Словото, са тези, които, като чуят, Сатана веднага идва и грабва посятото в тях Слово.
{4:16} Също и посятото на скалистите места са тези, които, като чуят Словото, веднага с радост го приемат;
{4:17} нямат обаче корен в себе си, но са привременни; после, като настане напаст или гонение заради Словото, веднага се съблазняват.
{4:18} Посятото между тръните са други; те са онези, които са слушали Словото,
{4:19} но светските грижи, примамката на богатството и пожеланията за други работи, като влязат, заглушават Словото и то става безплодно.
{4:20} А посятото на добрата земя са тези, които слушат Словото, приемат го и дават плод - тридесет, шестдесет и стократно.
{i4:21} Светилото и светилникът
{4:21} И им каза: Затова ли се донася светилото, за да го сложат под шиника или под леглото? Не е ли затова, да го поставят на светилника?
{4:22} Защото няма нещо тайно, което да не стане явно; нито е било скрито нещо, освен за да излезе наяве.
{4:23} Ако има някой уши да слуша, нека слуша.
{4:24} Каза им също: Внимавайте в това, което слушате. С каквато мярка мерите, с такава ще ви се отмери и ще ви се прибави.
{4:25} Защото, който има, на него ще се даде, а който няма, от него ще се отнеме и това, което има.
{i4:26} Божието Царство е като посято семе, което израства само̀
{4:26} И каза: Божието царство е, както когато човек, който хвърли семе в земята;
{4:27} и спи и става нощ и ден; а как никне и расте семето, той не знае.
{4:28} Земята от само себе си произвежда, първо стрък, после клас, след това пълно зърно в класа.
{4:29} А когато узрее плодът, начаса изпраща сърп, защото е настанала жътва.
{i4:30} Притча за синаповото зърно
{4:30} Каза още: На какво да оприличим Божието царство или с каква притча да го представим?
{4:31} То прилича на синапово зърно, което, когато се посее в земята, е по-малко от всички семена, които са на земята;
{4:32} но когато бъде посято, расте и става по-голямо от всички градински растения, и пуска големи клони, така че под сянката му могат да се подслонят небесните птици.
{4:33} И с много такива притчи им проповядваше Словото, както можеха да слушат.
{4:34} А без притча не им говореше; но насаме обясняваше всичко на Своите ученици.
{i4:35} Исус укротява бурята
{4:35} И в същия ден, когато се свечери, Исус им каза: Да минем на отсрещната страна.
{4:36} И като отпратиха народа, взеха Го със себе си в ладията, така както беше; и имаше други ладии с Него.
{4:37} И се разрази голяма буря и вълните заливаха ладията, така че тя вече се пълнеше с вода.
{4:38} А Той беше на задната част, заспал на възглавница; и те Го събудиха и Му казаха: Учителю! Нима не Те е грижа, че загиваме?
{4:39} И Той, като се събуди, смъмри вятъра и каза на езерото: Мълчи! Утихни! И вятърът престана и настана голяма тишина.
{4:40} Тогава им каза: Защо сте страхливи? Още ли нямате вяра?
{4:41} И голям страх ги обзе; и те си казаха един на друг: Кой ли е Този, че и вятърът, и езерото Му се покоряват?
{i5:1} Обхванатият от нечист дух в Гадара
{5:1} И така минаха отвъд езерото в Гадаринската страна.
{5:2} И като слезе от ладията, в същия миг от гробищата излезе насреща Му един човек с нечист дух.
{5:3} Той живееше в гробищата и никой вече не можеше да го върже дори с верига;
{5:4} защото много пъти го бяха вързвали в окови и с вериги, но той беше разкъсвал веригите и счупвал оковите; и никой нямаше сила да го укроти.
{5:5} И всякога, нощем и денем, в гробищата и по хълмовете той викаше и се изпонарязваше с камъни.
{5:6} А като видя Исус отдалеч, завтече се и Му се поклони;
{5:7} и изкрещя със силен глас: Какво общо имаш Ти с мен, Исусе, Сине на Всевишния Бог? Заклевам Те в Бога, недей ме мъчи.
{5:8} (Защото Исус му казваше: Излез от човека, душе нечисти!)
{5:9} А Исус го попита: Как ти е името? А той Му каза: Легион ми е името; защото сме мнозина.
{5:10} И много Му се молеше да не ги изпраща вън от страната.
{5:11} А там, на хълма, пасеше голямо стадо свине.
{5:12} И бесовете Му се молиха: Прати ни в свинете, за да влезем в тях.
{5:13} Исус им позволи. И нечистите духове излязоха и влязоха в свинете; и стадото, на брой около две хиляди, се спусна по стръмнината в езерото и се издавиха в езерото.
{5:14} А онези, които ги пасяха, побегнаха и известиха това в града и по селата. И жителите дойдоха да видят какво е станало.
{5:15} И като дойдоха при Исус, видяха онзи, който преди беше обладан от бесове, в когото беше легионът, да седи облечен и с ума си; и се изпълниха със страх.
{5:16} А онези, които бяха видели, им разказваха за станалото с обладания от бесовете и за свинете.
{5:17} И те започнаха да Му се молят да си отиде от техните предели.
{5:18} И когато влизаше в ладията, този, който преди беше обладан от бесове, Му се молеше да бъде заедно с Него.
{5:19} Той обаче не му позволи, а му каза: Иди си у дома при своите и им кажи какво е направил Господ за теб и как се смили над теб.
{5:20} И човекът тръгна и започна да разгласява в Десетоградие какви неща направи с него Исус; и всички се чудеха.
{i5:21} Излекуването на жената с кръвотечение и възкресяването на дъщерята на Яир
{5:21} Когато Исус пак премина с ладията на отсрещната страна, при Него се събра голямо множество; и Той беше край езерото.
{5:22} И дойде един от началниците на синагогата, на име Яир, и като Го видя, падна пред нозете Му
{5:23} и много Му се молеше, като казваше: Малката ми дъщеря е на умиране; моля Ти се да дойдеш и да положиш ръце на нея, за да оздравее и да живее.
{5:24} И Той отиде с него; и едно голямо множество вървеше след Него и хората Го притискаха.
{5:25} И една жена, която беше имала кръвотечение дванадесет години
{5:26} и беше страдала много от мнозина лекари, и беше похарчила за лечение целия си имот, без да види някаква полза, а, напротив, беше ѝ станало по-зле,
{5:27} като чу отзивите за Исус, промъкна се сред навалицата отзад и се допря до дрехата Му.
{5:28} Защото си казваше: Ако само се допра до дрехата Му, ще оздравея.
{5:29} И веднага кръвотечението ѝ престана и тя усети в тялото си, че се изцели от болестта.
{5:30} И веднага Исус, като усети в Себе Си, че от Него излезе сила, обърна се към множеството и попита: Кой се допря до дрехите Ми?
{5:31} Учениците Му отговориха: Ти виждаш, че народът Те притиска, а казваш: Кой се допря до Мене?
{5:32} Но Той се оглеждаше, за да види тази, която беше направила това.
{5:33} А жената, уплашена и разтреперана, като знаеше станалото с нея, дойде и падна пред Него и Му каза цялата истина.
{5:34} А Той ѝ каза: Дъще, твоята вяра те изцели; иди си с мир и бъди здрава от болестта си.
{5:35} Докато Той още говореше, дойдоха от къщата на началника на синагогата и казаха: Дъщеря ти умря; защо още затрудняваш Учителя?
{5:36} А Исус, като дочу това, което си говореха, каза на началника на синагогата: Не бой се, само вярвай.
{5:37} И не позволи на никого да Го придружи освен на Петър, Яков и Якововия брат Йоан.
{5:38} И като дойдоха до къщата на началника на синагогата, Той видя вълнение и мнозина, които плачеха и нареждаха на висок глас.
{5:39} След като Исус влезе, им каза: Защо така се вълнувате и плачете? Детето не е умряло, а спи.
{5:40} А те Му се присмиваха. Но Той, като изкара навън всички, взе бащата и майката на детето и онези, които бяха с Него, и влезе там, където беше детето.
{5:41} И като хвана детето за ръка, му каза: Талита куми; което значи: Момиче, на тебе казвам, стани!
{5:42} И момичето веднага стана и започна да ходи, защото беше на дванадесет години. В същия миг те се смаяха твърде много.
{5:43} Исус строго им заръча никой да не научи за това; и заповяда да ѝ дадат да яде.
{i6:1} Исус отново в Назарет
{6:1} И Той излезе оттам и дойде в Своето родно място; и учениците Му вървяха след Него.
{6:2} И когато настана събота, започна да поучава в синагогата; и мнозина, като Го слушаха, се чудеха и казваха: Откъде има Този всичко това? И каква е тази мъдрост, която Му е дадена, и какви са тези велики дела, извършени от ръцете Му?
{6:3} Този не е ли дърводелецът, син на Мария и брат на Яков и Йосия, на Юда и Симон? И сестрите Му не са ли тук, между нас? И те се съблазниха в Него.
{6:4} А Исус им каза: Никой пророк не е без почит освен в своята родина, между своите сродници и своя дом.
{6:5} И не можеше да извърши там никакво велико дело, освен когато положи ръце на неколцина болни и ги изцели.
{6:6} И се чудеше на тяхното неверие. Исус обикаляше околните села и поучаваше.
{i6:7} Изпращането на дванадесетте ученици
{6:7} И като повика дванадесетте, започна да ги изпраща двама по двама и им даде власт над нечистите духове.
{6:8} Заповяда им да не вземат нищо за път освен една тояга; нито хляб, нито торба, нито пари в пояса;
{6:9} но да обуват сандали. И, каза Той, не се обличайте с две дрехи.
{6:10} И им каза: В която къща влезете, оставайте в нея, докато си тръгнете оттам.
{6:11} А ако в някое място не ви приемат, нито ви послушат, като излизате оттам, отърсете праха изпод краката си като свидетелство против тях.
{6:12} И те излязоха и проповядваха, че човеците трябва да се покаят.
{6:13} Изгонваха много бесове и мнозина болни помазваха с елей и ги изцеляваха.
{i6:14} Убиването на Йоан Кръстител
{6:14} А цар Ирод чу за Исус (защото името Му стана известно) и казваше: Йоан Кръстител е възкръснал от мъртвите и затова тези велики сили действат чрез Него.
{6:15} А други казваха, че е Илия. Други пък казваха, че Той е пророк като един от древните пророци.
{6:16} Но Ирод, като чу за Него, каза: Това е Йоан, когото аз обезглавих; той е възкръснал.
{6:17} Защото този Ирод беше пратил да хванат Йоан и да го вържат в тъмница заради Иродиада, жената на брат му Филип, понеже я беше взел за жена.
{6:18} Защото Йоан казваше на Ирод: Не ти е позволено да имаш братовата си жена.
{6:19} А Иродиада се настрои против него и искаше да го убие, но не можеше;
{6:20} защото Ирод се боеше от Йоан, като знаеше, че той е праведен и свят човек, и го пазеше здраво; и когато го слушаше, вършеше много неща и с удоволствие го слушаше.
{6:21} И когато дойде подходящ ден, когато Ирод за рождения си ден даде вечеря на големците си и на хилядниците, и на галилейските старейшини,
{6:22} и самата дъщеря на Иродиада влезе и танцува, и угоди на Ирод и на седящите с него; и царят каза на момичето: Искай от мене каквото щеш и ще ти го дам.
{6:23} И ѝ се закле: Каквото и да поискаш от мене, ще ти дам, даже до половината от царството ми.
{6:24} А тя излезе и попита майка си: Какво да поискам? И тя каза: Главата на Йоан Кръстител.
{6:25} И веднага момичето влезе бързо при царя и поиска, като каза: Искам да ми дадеш още сега, на блюдо, главата на Йоан Кръстител.
{6:26} И царят се наскърби много; но пак заради клетвите си и заради седящите с него не поиска да ѝ откаже.
{6:27} И веднага царят прати един телохранител, на когото заповяда да донесе главата му; и той отиде, обезглави го в тъмницата
{6:28} и донесе главата му на блюдо, и я даде на момичето; а момичето я даде на майка си.
{6:29} А учениците му, като чуха това, дойдоха и вдигнаха тялото му и го положиха в гроб.
{i6:30} Чудото с нахранването на пет хиляди души
{6:30} И апостолите се събраха при Исус и Му разказаха всичко, каквото бяха извършили и каквото бяха поучавали.
{6:31} А Той им каза: Елате вие сами на уединено място насаме и си починете малко. Защото мнозина идваха и си отиваха; и нямаха време даже да ядат.
{6:32} И отидоха с ладията на уединено място насаме.
{6:33} А като отидоха, хората ги видяха и мнозина ги познаха; и от всички градове се стекоха там пеша и ги изпревариха.
{6:34} И Исус, като излезе, видя едно голямо множество и се смили над тях, понеже бяха като овце, които нямат пастир; и започна да ги поучава за много неща.
{6:35} И понеже беше станало вече късно, учениците Му се приближиха при Него и казаха: Мястото е уединено и вече е късно.
{6:36} Разпусни ги, за да отидат по околните колиби и села и да си купят нещо за ядене.
{6:37} А Той им отговори: Дайте им вие да ядат. А те Му казаха: Да идем ли да купим хляб за двеста пеняза и да им дадем да ядат?
{6:38} Той ги запита: Колко хляба имате? Идете и вижте. И като разбраха, казаха: Пет хляба и две риби.
{6:39} Исус им заповяда да насядат всички на групи по зелената трева.
{6:40} И те насядаха на редици - по сто и по петдесет.
{6:41} След като взе петте хляба и двете риби, Исус погледна към небето и благослови. После разчупи хлябовете и даваше на учениците да слагат пред тях; раздели и двете риби на всички.
{6:42} И всички ядоха и се наситиха.
{6:43} И вдигнаха дванадесет пълни коша с къшеи хляб, също и от рибите.
{6:44} А онези, които ядоха хлябовете, бяха пет хиляди мъже.
{i6:45} Исус Христос ходи по водата
{6:45} И веднага накара учениците Си да влязат в ладията и да отидат преди Него на отсрещната страна към Витсаида, докато Той разпусне народа.
{6:46} След като се прости с тях, отиде на хълма да се помоли.
{6:47} И като се свечери, ладията беше насред езерото, а Той - сам на сушата.
{6:48} И като ги видя, че се мъчат, като гребат с веслата, защото им беше насрещен вятърът, около четвъртата стража на нощта дойде при тях, като вървеше по езерото; и щеше да ги отмине.
{6:49} А те, като Го видяха да ходи по езерото, помислиха си, че е призрак, и извикаха;
{6:50} защото всички Го видяха и се смутиха. И веднага Той им проговори: Дерзайте! Аз съм, не бойте се!
{6:51} И влезе при тях в ладията и вятърът утихна; и те бяха дълбоко разтърсени.
{6:52} Защото не бяха се поучили от чудото с хлябовете, тъй като сърцето им беше закоравяло.
{i6:53} Излекуване на болни в Генисаретските околности
{6:53} И като преминаха отвъд езерото, дойдоха в Генисаретската земя и излязоха на сушата.
{6:54} А когато излязоха от ладията, хората веднага Го познаха;
{6:55} и се разтичаха по цялата онази околност и започнаха да носят на легла болните там, където чуеха, че се намирал Той.
{6:56} И където и да влизаше Исус, в села или градове, или в колиби, слагаха болните по пазарите и Му се молеха да се допрат поне до полите на дрехите Му; и колкото души се допираха, се изцеляваха.
{i7:1} Порицание на фарисеите
{7:1} Около Исус се събраха фарисеите и някои от книжниците, които бяха дошли от Йерусалим
{7:2} и бяха видели, че някои от учениците Му ядат хляб с нечисти ръце, т. е. немити.
{7:3} (Защото фарисеите и всички юдеи, като държат преданието на старейшините, не ядат, без да си умият ръцете до лактите;
{7:4} и когато се връщат от пазар, не ядат, преди да са се очистили. Има и много други неща, които са приели да спазват - измивания на чаши, глинени и медни съдове и легла.)
{7:5} И така, фарисеите и книжниците Го запитаха: Защо Твоите ученици не вървят по преданието на старейшините, а ядат хляб с нечисти ръце?
{7:6} А Той им каза: Добре е пророкувал Исая за вас, лицемерите, както е писано: "Този народ Ме почита с устните си, но сърцето им стои далеч от Мен.
{7:7} Обаче напразно Ме почитат, като преподават за поучение човешки заповеди."
{7:8} Вие оставяте Божията заповед и държите човешкото предание, измивания на стомни и чаши; и правите много други неща.
{7:9} И им каза: Хубаво! Вие осуетявате Божията заповед, за да спазите своето предание!
{7:10} Защото Моисей каза: "Почитай баща си и майка си", и: "Който злослови баща или майка, непременно да се умъртви."
{7:11} Но вие казвате: Ако каже човек на баща си или на майка си: Това мое имане, с което би могъл да си помогнеш, е курбан, което значи подарено на Бога,
{7:12} вие не го оставяте вече да направи нищо за баща си или за майка си.
{7:13} И така осуетявате Божието слово заради вашето предание, което вие сте предали, и вършите много такива неща, подобни на това.
{i7:14} Кое прави човека нечист
{7:14} И пак повика народа и им каза: Слушайте Ме всички и разбирайте.
{7:15} Няма нищо извън човека, което, като влиза в него, да може да го оскверни; но тези неща, които излизат от него, те оскверняват човека.
{7:16} Ако има някой уши да слуша, нека слуша.
{7:17} И като остави народа и влезе в къщи, учениците Му Го попитаха за притчата.
{7:18} А Той им отвърна: Нима и вие сте така неразсъдливи? Не разбирате ли, че нищо, което влиза в човека отвън, не може да го оскверни?
{7:19} Защото не влиза в сърцето му, а в корема и се изхвърля отзад. ( Като каза това, Той направи всички ястия чисти.)
{7:20} Каза още: Което излиза от човека, то осквернява човека.
{7:21} Защото отвътре, от сърцето на човеците, излизат зли помисли, блудства, кражби, убийства,
{7:22} прелюбодейства, користолюбие, нечестие, коварство, сладострастие, лукаво око, хулене, гордост, безумство.
{7:23} Всички тези зли неща излизат отвътре и оскверняват човека.
{i7:24} Вярата на една езичница
{7:24} И като стана оттам, отиде в Тирските и Сидонските земи; и влезе в една къща и не искаше никой да знае къде е Той; но не можа да се укрие.
{7:25} А веднага чу за Него една жена, чиято малка дъщеря имаше нечист дух, и тя дойде и падна пред нозете Му.
{7:26} (Жената беше гъркиня, родом сирофиникийка.) И Му се молеше да изгони нечистия дух от дъщеря ѝ.
{7:27} А Исус ѝ каза: Оставѝ да се наситят децата; защото не е прилично да се вземе хлябът на децата и да се даде на кученцата.
{7:28} А тя Му отговори: Така е, Господи, но и кученцата под трапезата ядат от трохите, които падат от децата.
{7:29} И Той ѝ каза: За тази дума - иди си; бесът излезе от дъщеря ти.
{7:30} И като си отиде у дома, жената намери детето легнало на постелката и бесът беше излязъл.
{i7:31} Изцеление на глухонемия
{7:31} След като излезе пак из Тирските земи, Исус дойде през Сидон към Галилейското езеро, като прекосяваше пределите на Десетоградие.
{7:32} И доведоха при Него един глух и заекващ човек и Му се помолиха да положи ръка на него.
{7:33} Исус, като го отведе от народа насаме, втъкна пръстите Си в ушите му и като плюна, докосна се до езика му;
{7:34} и погледна към небето, въздъхна и му каза: Еффата, което значи: Отворѝ се.
{7:35} И ушите му се отвориха и връзката на езика му се развърза, и той говореше чисто.
{7:36} И Исус им заръча на никого да не кажат това; но колкото повече им заръчваше, толкова повече те го разгласяваха;
{7:37} защото се чудеха твърде много и казваха: Всичко върши отлично; и глухите прави да чуват, и немите да говорят.
{i8:1} Нахранване на четири хиляди души
{8:1} През онези дни, когато пак се беше събрало голямо множество и нямаха какво да ядат, Исус повика учениците Си и им каза:
{8:2} Жал Ми е за народа, защото три дни вече седят при Мен и нямат какво да ядат;
{8:3} и ако ги разпусна гладни по домовете им, ще им прималее по пътя; а някои от тях са дошли отдалеч.
{8:4} И учениците Му отговориха: Откъде ще може някой да ги насити с хляб в това уединено място?
{8:5} Той ги попита: Колко хляба имате? А те казаха: Седем.
{8:6} И заповяда на народа да насядат по земята; и като взе седемте хляба, благодари, разчупи и даде на учениците Си, за да ги сложат. И ги сложиха пред народа.
{8:7} Имаха и малко рибки; и като ги благослови, заповяда да ги сложат и тях.
{8:8} И ядоха и се наситиха; и вдигнаха останалите къшеи - седем кошници.
{8:9} А онези, които ядоха, бяха около четири хиляди души; и ги разпусна.
{8:10} И веднага влезе в ладията с учениците Си и дойде в Далманутанските околии.
{i8:11} Фарисеите искат знамения
{8:11} А фарисеите излязоха и започнаха да се препират с Него; и като Го изпитваха, поискаха от Него знамение от небето.
{8:12} А Той въздъхна дълбоко от сърце и каза: Защо това поколение иска знамение? Истина ви казвам: На това поколение няма да се даде знамение.
{8:13} И ги остави, влезе пак в ладията и премина на отсрещната страна.
{8:14} Но учениците Му забравиха да вземат хляб и нямаха при себе си в ладията повече от един хляб.
{8:15} И Той им заръча: Внимавайте, пазете се от кваса на фарисеите и от кваса на Ирод.
{8:16} И те разискваха помежду си, като казваха: Това е, защото нямаме хляб.
{8:17} А Исус, като разбра това, им каза: Защо разисквате за това, че нямате хляб? Още ли не разбирате, нито схващате? Вкаменено ли е сърцето ви?
{8:18} Като имате очи, не виждате ли? И като имате уши, не чувате ли? И не помните ли?
{8:19} Когато разчупих петте хляба на петте хиляди души, колко коша, пълни с къшеи, вдигнахте? Казаха Му: Дванадесет.
{8:20} И когато разчупих седемте на четирите хиляди души, колко кошници, пълни с къшеи, вдигнахте? Казаха Му: Седем.
{8:21} И им каза: Още ли не разбирате?
{i8:22} Изцеляване на слепеца във Витсаида
{8:22} Дойдоха във Витсаида. И доведоха при Него един слепец и Му се молеха да се докосне до него.
{8:23} А Той хвана слепеца за ръка, изведе го вън от селото и като плюна на очите му, положи на него ръце и го попита: Виждаш ли нещо?
{8:24} И той, като повдигна очи, каза: Виждам хората, защото виждам неща като дървета, които ходят.
{8:25} После пак положи ръце на очите му; и той втренчи очите си, оздравя и виждаше всичко ясно.
{8:26} Исус го изпрати у дома му и каза: Не влизай в селото, нито казвай това на някого в селото.
{i8:27} Петър изповядва вярата в Исус Христос
{8:27} И Исус излезе с учениците Си по селата на Цезарея Филипова; и по пътя попита учениците Си: Какво казват хората: Кой съм Аз?
{8:28} А те Му отговориха: Йоан Кръстител; други - Илия; а трети - един от пророците.
{8:29} Тогава ги попита: А вие какво казвате: Кой съм Аз? Петър Му отговори: Ти си Христос.
{8:30} И им заръча на никого да не казват за Него.
{8:31} И започна да ги учи как Човешкият Син трябва много да пострада и да бъде отхвърлен от старейшините, главните свещеници, книжниците, и да бъде убит, и след три дни да възкръсне.
{8:32} И говореше явно тези думи. А Петър Го дръпна настрана и започна да Го мъмри.
{8:33} А Той, като се обърна и погледна учениците Си, смъмра Петър, като каза: Махни се, Сатано, и иди зад Мене, защото не мислиш за Божиите неща, но за човешките неща.
{i8:34} Следване на Исус Христос със себеотрицание
{8:34} И повика народа заедно с учениците Си и им каза: Ако иска някой да дойде след Мене, нека се отрече от себе си, нека вдигне кръста си и така нека Ме следва.
{8:35} Защото, който иска да спаси живота си, ще го изгуби; а който изгуби живота си заради Мен и за благовестието, ще го спаси.
{8:36} Понеже какво се ползва човек, като спечели целия свят, а изгуби живота си?
{8:37} Защото какво би дал човек в замяна на живота си?
{8:38} Защото ако се срамува някой заради Мен и заради думите Ми в това блудно и грешно поколение, то и Човешкият Син ще се срамува от него, когато дойде в славата на Своя Отец със святите ангели.
{i9:1} Преображението на Исус Христос
{9:1} И им каза: Истина ви казвам: Има някои от стоящите тук, които никак няма да вкусят смърт, докато не видят Божието царство, дошло в сила.
{9:2} И след шест дни Исус взе Петър, Яков и Йоан и заведе само тях на една висока планина насаме; и се преобрази пред тях.
{9:3} Дрехите Му станаха блестящи, твърде бели, каквито никой избелвач на земята не може така да избели.
{9:4} И им се яви Илия заедно с Моисей, които разговаряха с Исус.
{9:5} А Петър проговори на Исус и каза: Учителю, добре е да сме тук; и нека направим три шатри - една за Теб, една за Моисей и една за Илия;
{9:6} защото не знаеше какво да каже, понеже се бяха изплашили много.
{9:7} И се яви облак и ги засени; и дойде глас от облака, който каза: Този е Моят възлюбен Син; Него слушайте.
{9:8} И внезапно, като се озърнаха, не видяха вече никого при себе си освен Исус.
{9:9} И като слизаха от планината, Той им заръча да не казват на никого за това, което бяха видели, освен когато Човешкият Син бъде възкресен от мъртвите.
{9:10} И те пазеха тази заръка, като разискваха помежду си какво значи да възкръсне от мъртвите.
{9:11} И Го попитаха: Защо книжниците казват, че трябва първо Илия да дойде?
{9:12} А Той им каза: Наистина Илия първо ще дойде и ще възстанови всичко. И как е писано за Човешкия Син? - Писано е, че трябва да пострада много и да бъде унизен.
{9:13} Но ви казвам, че Илия вече е дошъл и те постъпиха с него както си искаха и според писаното за него.
{i9:14} Излекуването на бесноватия младеж
{9:14} И когато дойдоха при учениците, видяха около тях едно голямо множество и книжници, които се препираха с тях.
{9:15} И веднага, когато цялото множество Го видя, смая се и се завтече към Него, и Го поздравяваха.
{9:16} А Той ги попита: За какво се препирате с тях?
{9:17} И един от народа Му отговори: Учителю, доведох при Тебе сина си, който има ням дух.
{9:18} И където и да го хване, тръшка го; и той се запеня, скърца със зъби и се вцепенява; и говорих с Твоите ученици да изгонят духа, но не можаха.
{9:19} А Той отговори: О, роде невярващ, докога ще бъда с вас? Докога ще ви търпя? Доведете го при Мен.
{9:20} И го доведоха при Него. И когато обладаният Го видя, веднага духът го сгърчи; и той падна на земята и се валяше запенен.
{9:21} Исус попита баща му: От колко време му става така? А той каза: От детинство.
{9:22} И много пъти го е хвърлял и в огън, и във вода, за да го погуби; но ако можеш, направи нещо, смили се над нас и ни помогни.
{9:23} А Исус му каза: Ако можеш да повярваш! Всичко е възможно за този, който вярва.
{9:24} Веднага бащата на детето извика и каза: Вярвам, Господи! Помогни на моето неверие.
{9:25} А Исус, като видя, че се стича народ, смъмра нечистия дух, като му каза: Душе ням и глух, Аз ти заповядвам: Излез от него и да не влезеш повече в него.
{9:26} И духът, като изпищя и го сгърчи силно, излезе; и детето стана като мъртво, така че повечето хора мислеха, че е умряло.
{9:27} Но Исус го хвана за ръката и го вдигна; и то стана.
{9:28} И когато влезе в къщи, учениците Му Го попитаха насаме: Защо ние не можахме да го изгоним?
{9:29} Той им каза: Този род с нищо не може да излезе освен с молитва и пост.
{9:30} И като излязоха оттам, минаха през Галилея; а Той искаше никой да не узнае това.
{9:31} Защото учеше учениците Си, като им казваше: Човешкият Син ще бъде предаден в ръцете на човеци и ще Го убият; и след като Го убият, след три дни ще възкръсне.
{9:32} Но те не разбираха думите Му и се бояха да Го попитат.
{i9:33} Наставление за смирение
{9:33} И дойдоха в Капернаум; и когато Исус влезе в къщата, ги попита: Какво разисквахте по пътя?
{9:34} А те мълчаха, защото по пътя се бяха препирали помежду си - кой е по-голям?
{9:35} И като седна, повика дванадесетте и им каза: Който иска да бъде пръв, ще бъде последен от всички и служител на всички.
{9:36} Тогава взе едно детенце и го постави посред тях; и като го прегърна, им каза:
{9:37} Който приеме едно от тези дечица в Мое име, и Мене приема; и който приеме Мене, приема не Мене, но Този, Който Ме е пратил.
{i9:38} "Който не е против нас, той е на наша страна"
{9:38} Йоан Му каза: Учителю, видяхме един човек да изгонва бесове в Твое име; и му забранихме, защото не ни следваше.
{9:39} А Исус каза: Не му забранявайте, защото няма никой, който да извърши велико дело в Мое име и да може скоро след това да Ме злослови.
{9:40} Понеже онзи, който не е против нас, е на наша страна.
{9:41} Защото, който ви напои с чаша вода, понеже сте Христови, истина ви казвам, той никак няма да изгуби наградата си.
{i9:42} За изкушенията
{9:42} А който съблазни едно от тези, малките, които вярват в Мене, за него би било по-добре да му се окачи голям воденичен камък на врата и да бъде хвърлен в морето.
{9:43} И ако те съблазни ръката ти, отсечи я; по-добре е за тебе да влезеш в живота недъгав, отколкото да имаш двете си ръце и да отидеш в пъкъла, в неугасимия огън,
{9:44} където "червеят им не умира и огънят не угасва".
{9:45} И ако кракът ти те съблазни, отсечи го; по-добре е за тебе да влезеш в живота куц, отколкото да имаш двата си крака и да бъдеш хвърлен в пъкъла,
{9:46} където "червеят им не умира и огънят не угасва".
{9:47} И ако окото ти те съблазни, извади го; по-добре е за тебе да влезеш в Божието царство с едно око, отколкото да имаш двете си очи и да бъдеш хвърлен в пъкъла,
{9:48} където "червеят им не умира и огънят не угасва".
{9:49} Защото всеки ще се осоли с огън (и всяка жертва ще се осоли със сол).
{9:50} Добро нещо е солта; но ако солта обезсолее, с какво ще я подправите? Имайте сол в себе си и мир имайте помежду си.
{i10:1} Брак и развод
{10:1} И Исус стана оттам и дойде в Юдейските предели и местата отвъд Йордан; и народ пак се стече при Него; и по обичая Си Той пак ги поучаваше.
{10:2} И някои фарисеи се приближиха и Го попитаха, за да Го изпитат: Позволено ли е на мъж да напусне жена си?
{10:3} А Той им отговори: Какво ви е заповядал Моисей?
{10:4} А те казаха: Моисей е позволил мъжът да напише разводно писмо и да я напусне.
{10:5} Исус им каза: Поради вашето коравосърдечие ви е написал тази заповед;
{10:6} обаче в началото на създанието Бог ги е направил мъж и жена.
{10:7} Затова ще остави човек баща си и майка си и ще се привърже към жена си,
{10:8} и двамата ще бъдат една плът; така че не са вече двама, а една плът.
{10:9} И така, онова, което Бог е съчетал, човек да не го разлъчва.
{10:10} А в къщи учениците пак Го попитаха за това.
{10:11} И Той им каза: Който напусне жена си и се ожени за друга, прелюбодейства спрямо нея.
{10:12} И ако тя напусне мъжа си и се омъжи за друг, тя прелюбодейства.
{i10:13} Исус Христос благославя децата
{10:13} Тогава доведоха при Него дечица, за да се докосне до тях; а учениците ги смъмриха.
{10:14} Но Исус, като видя това, възнегодува и им каза: Оставете дечицата да дойдат при Мене; не ги възпирайте, защото на такива е Божието царство.
{10:15} Истина ви казвам: Който не приеме Божието царство като детенце, той никак няма да влезе в него.
{10:16} Прегърна ги и ги благослови, като положи ръцете Си на тях.
{i10:17} Среща с богатия юноша
{10:17} И когато излизаше на път, някой се затече, коленичи пред Него и Го попита: Учителю благи, какво да направя, за да наследя вечен живот?
{10:18} А Исус му каза: Защо Ме наричаш благ? Никой не е благ освен един Бог.
{10:19} Знаеш заповедите: "Не убивай; Не прелюбодействай; Не кради; Не лъжесвидетелствай; Не увреждай; Почитай баща си и майка си".
{10:20} А той Му каза: Учителю, всичко това съм опазил от младостта си.
{10:21} А Исус, като го погледна, възлюби го и му каза: Едно не ти достига: иди, продай всичко, което имаш, и го раздай на сиромасите, и ще имаш съкровище на небето; и ела и Ме следвай.
{10:22} Но лицето му посърна от тези думи и той си отиде наскърбен, защото беше човек с много имот.
{10:23} А Исус погледна наоколо и каза на учениците: Колко мъчно ще влязат в Божието царство онези, които имат богатство!
{10:24} А учениците се смаяха от Неговите думи. Но в отговор Исус им каза още: Чеда Мои, колко е мъчно да влязат в Божието царство онези, които уповават на богатството!
{10:25} По-лесно е камилата да мине през иглени уши, отколкото богат да влезе в Божието царство.
{10:26} А те съвсем се зачудиха и Му казаха: Тогава кой може да се спаси?
{10:27} Исус ги погледна и отвърна: За човеците това е невъзможно, но не и за Бога; защото за Бога всичко е възможно.
{10:28} Петър започна да Му говори: Ето, ние оставихме всичко и Те последвахме.
{10:29} Исус каза: Истина ви казвам: Няма човек, който да е оставил къща или братя, или сестри, или майка, или баща, или деца, или ниви заради Мен и заради благовестието,
{10:30} и да не получи сега, в настоящото време, стократно повече, къщи и братя, и сестри, и майки, и деца, и ниви, заедно с гонения, а в идещия свят - вечен живот.
{10:31} Обаче мнозина първи ще бъдат последни, а последните - първи.
{i10:32} Предсказание за страданията и възкресението
{10:32} А когато бяха на път, като отиваха за Йерусалим, Исус вървеше пред тях, а те се учудваха, и онези, които вървяха отзад, бяха обзети от страх. И като събра пак дванадесетте, започна да им казва това, което щеше да Го сполети:
{10:33} Ето, ние се изкачваме към Йерусалим и Човешкият Син ще бъде предаден на главните свещеници и на книжниците; и те, като Го осъдят на смърт, ще Го предадат на езичниците;
{10:34} и ще Му се подиграят и ще Го заплюват, ще Го бият и ще Го убият; а след три дни ще възкръсне.
{i10:35} Искането на Зеведеевите синове за първенство
{10:35} Тогава при Него се приближиха Яков и Йоан, Зеведеевите синове, и Му казаха: Учителю, желаем да направиш за нас, каквото и да поискаме от Теб.
{10:36} А Той им каза: Какво желаете да направя за вас?
{10:37} Те Му отговориха: Дай ни да седнем - един отдясно на Теб, а друг отляво на Тебе в Твоята слава.
{10:38} А Исус им каза: Не знаете какво искате. Можете ли да пиете чашата, която Аз пия, или да се кръстите с кръщението, с което Аз се кръщавам?
{10:39} Те Му казаха: Можем. А Исус им каза: Чашата, която Аз пия, ще пиете и с кръщението, с което Аз се кръщавам, ще се кръстите;
{10:40} но да седнете отдясно на Мен или отляво на Мене, не е Мое да дам, а ще се даде на онези, за които е било приготвено.
{10:41} А десетимата, като чуха това, започнаха да негодуват против Яков и Йоан.
{10:42} Но Исус ги повика и им каза: Вие знаете, че онези, които са признати за князе на народите, господаруват над тях и големците им властват над тях.
{10:43} Но между вас не е така; а който иска да стане големец между вас, нека ви бъде служител;
{10:44} и който иска да бъде пръв между вас, ще бъде слуга на всички.
{10:45} Защото наистина Човешкият Син не дойде да Му служат, но да служи и да даде живота Си откуп за мнозина.
{i10:46} Изцеляването на слепия Вартимей
{10:46} Дойдоха в Йерихон; и когато Исус излизаше от Йерихон с учениците Си и с едно голямо множество, Тимеевият син Вартимей, един сляп просяк, седеше край пътя.
{10:47} И като чу, че бил Исус Назарянинът, започна да вика: Исусе, сине Давидов, смили се над мен!
{10:48} И мнозина го мъмреха, за да млъкне; но той още повече викаше: Сине Давидов, смили се над мен!
{10:49} И така, Исус се спря и каза: Повикайте го. Повикаха слепеца и му казаха: Дерзай, стани, вика те.
{10:50} И той си хвърли дрехата, скочи и дойде при Исус.
{10:51} Исус заговори и му каза: Какво искаш да направя за тебе? Слепецът Му каза: Учителю, да прогледна.
{10:52} А Исус му каза: Иди си, твоята вяра те изцели. И той веднага прогледна и тръгна след Него по пътя.
{i11:1} Тържественото влизане на Исус в Йерусалим
{11:1} И когато се приближаваха към Йерусалим, до Витфагия и Витания при Елеонския хълм, Исус изпрати двама от учениците Си и им каза:
{11:2} Идете в селото, което е насреща ви, и щом влезете в него, ще намерите вързано осле, което никой човек още не е възсядал; отвържете го и го докарайте.
{11:3} И ако някой ви каже: Защо правите това?, отговорете: На Господа трябва; и той веднага ще го прати тук.
{11:4} И така, те отидоха и намериха едно осле, вързано до вратата, вън край пътя, и го отвързаха.
{11:5} И някои от стоящите там им казаха: Какво правите, че отвързвате ослето?
{11:6} А те им казаха, както беше заръчал Исус; и те ги оставиха.
{11:7} И докараха ослето при Исус и намятаха на него дрехите си; и Той го възседна.
{11:8} И мнозина разстлаха дрехите си по пътя, а други - клони, като ги сечаха от дърветата.
{11:9} И тези, които вървяха отпред, и тези, които идваха отзад, викаха: Осанна! Благословен, Който идва в Господнето име!
{11:10} Благословено настъпващото царство на баща ни Давид, което иде в Господнето име! Осанна във висините!
{11:11} И Исус влезе в Йерусалим, в храма, и като разгледа всичко, понеже вече се беше свечерило, отиде във Витания с дванадесетте.
{i11:12} Безплодната смокиня
{11:12} А на сутринта, когато излязоха от Витания, Той огладня.
{11:13} И като видя отдалеч една разлистена смокиня, дойде, като търсеше плод на нея; но като дойде до нея, не намери нищо, само листа, защото не беше време за смокини.
{11:14} И Той проговори, като ѝ каза: Отсега нататък никой да не яде плод от тебе до века. И учениците Му чуха това.
{i11:15} Изгонването на търговците от храма
{11:15} И дойдоха в Йерусалим; Исус, като влезе в храма, започна да изпъжда онези, които продаваха, и онези, които купуваха в храма, и преобърна масите на обменителите на пари и столовете на онези, които продаваха гълъбите.
{11:16} И не позволяваше на никого да пренесе какъвто и да било съд през храма.
{11:17} Исус поучаваше, като им казваше: Не е ли писано: "Домът Ми ще се нарече молитвен дом за всички народи", а вие го направихте "разбойнически вертеп"?
{11:18} И главните свещеници и книжниците чуха това; и търсеха начин как да Го погубят, защото се бояха от Него, понеже целият народ се чудеше на учението Му.
{11:19} А всякога на мръкване Той излизаше вън от града.
{i11:20} Силата на вярата
{11:20} И така, като минаваха сутринта, видяха, че смокинята е изсъхнала до корен.
{11:21} И Петър си спомни и Му каза: Учителю, виж, смокинята, която Ти прокле, е изсъхнала.
{11:22} А Исус им отговори: Имайте вяра в Бога!
{11:23} Истина ви казвам: Който каже на тази планина: Вдигни се и се хвърли в морето, и не се усъмни в сърцето си, а повярва, че онова, което казва, се сбъдва - ще му стане.
{11:24} Затова ви казвам: Всичко, каквото поискате в молитва, вярвайте, че сте го получили, и ще ви се сбъдне.
{11:25} И когато се изправите на молитва, прощавайте, ако имате нещо против някого, за да прости и вашият Отец, Който е на небесата, вашите прегрешения.
{11:26} Но ако вие не прощавате, то и вашият Отец, Който е на небесата, няма да прости вашите прегрешения.
{i11:27} За властта на Исус Христос
{11:27} И дойдоха пак в Йерусалим; и когато ходеше в храма, при Него дойдоха главните свещеници, книжниците и старейшините и Му казаха:
{11:28} С каква власт правиш това? И кой Ти е дал тази власт да правиш това?
{11:29} Исус им каза: Ще ви задам и Аз един въпрос; отговорете Ми и Аз ще ви кажа с каква власт правя това.
{11:30} Йоановото кръщение от небето ли беше или от човеците? Отговорете Ми.
{11:31} И те разискваха помежду си: Ако кажем: От небето, ще каже: Тогава защо не му повярвахте?
{11:32} Но ако кажем: От човеците, бояха се от народа; защото всички искрено смятаха Йоан за пророк.
{11:33} И така, те отговориха на Исус: Не знаем. Исус им каза: И Аз също не ви казвам с каква власт правя това.
{i12:1} Притча за злите земеделци
{12:1} И започна да им говори с притчи: Един човек насади лозе, огради го с плет, изкопа лин и съгради кула, и го даде под наем на земеделците, и отиде в чужбина.
{12:2} И във времето на гроздобера изпрати един слуга до земеделците да прибере от земеделците от плода на лозето.
{12:3} А те го хванаха, биха го и го отпратиха с празни ръце.
{12:4} Пак изпрати до тях друг слуга; а те му счупиха главата и безсрамно го оскърбиха.
{12:5} Изпрати и друг, когото убиха; и мнозина други, от които едни биха, а други убиха.
{12:6} Той имаше още и един възлюбен син; него изпрати последен до тях, като си казваше: Ще почетат сина ми.
{12:7} А тези земеделци казаха помежду си: Този е наследникът; елате да го убием и наследството ще бъде наше.
{12:8} И го хванаха и го убиха, и го хвърлиха вън от лозето.
{12:9} И така, какво ще направи стопанинът на лозето? Ще дойде и ще погуби тези земеделци, а лозето ще даде на други.
{12:10} Не сте ли прочели това Писание: "Камъкът, който отхвърлиха зидарите, Той стана глава на ъгъла.
{12:11} От Господа е това. И чудно е в нашите очи"?
{12:12} И първенците искаха да Го хванат (но се убояха от народа), понеже разбраха, че за тях каза тази притча. И Го оставиха и си отидоха.
{i12:13} За плащането на данъка на императора
{12:13} Тогава пратиха при Него някои от фарисеите и иродианите, за да Го впримчат в говоренето Му.
{12:14} И те, като дойдоха, Му казаха: Учителю, знаем, че си искрен и не Те е грижа от никого; защото не гледаш на лицето на човеците, но учиш Божия път според истината. Право ли е да даваме данък на Цезаря или не?
{12:15} Да даваме ли или да не даваме? А Той, като разбра лицемерието им, им каза: Защо Ме изпитвате? Донесете Ми един пеняз да го видя.
{12:16} И те Му донесоха. Тогава им каза: Чий е този образ и надпис? А те Му отвърнаха: На Цезаря.
{12:17} Исус им каза: Отдавайте цезаревото на Цезаря и Божието на Бога. И те много се зачудиха на Него.
{i12:18} За възкресението на мъртвите
{12:18} След това при Него дойдоха садукеи, които казват, че няма възкресение; и Го питаха:
{12:19} Учителю, Моисей ни е написал, че ако на някого умре брат му и остави жена, а не остави деца, то брат му да вземе жена му и да въздигне потомство на брат си.
{12:20} Но, ето, имаше седем братя; и първият взе жена; и когато умря, не остави потомство.
{12:21} Взе я и вторият, умря и не остави потомство; също и третият.
{12:22} И седмината не оставиха потомство. А след всички умря и жената.
{12:23} При възкресението на кого от тях ще бъде жена, защото и седмината я имаха за жена?
{12:24} Исус им каза: Не затова ли се заблуждавате, понеже не знаете Писанията, нито Божията сила?
{12:25} Защото, когато възкръснат от мъртвите, нито се женят, нито се омъжват, но са като ангели на небесата.
{12:26} А за мъртвите, че биват възкресени, не сте ли чели в книгата на Моисей, на мястото при бодливия храст, как Бог му говори, като казваше: "Аз съм Бог Авраамов, Бог Исааков и Бог Яковов"?
{12:27} Той не е Бог на мъртвите, а на живите. Вие много се заблуждавате.
{i12:28} Най-голямата заповед
{12:28} А един от книжниците, който дойде и ги чу, когато се препираха, като видя, че им отговори добре, Го попита: Коя заповед е първата от всички?
{12:29} Исус отговори: Първата е: "Слушай, Израелю; Господ, нашият Бог, е един Господ;
{12:30} и да възлюбиш Господа, твоя Бог, с цялото си сърце, с цялата си душа, с всичкия си ум и с всичката си сила."
{12:31} А ето втората, подобна на нея, заповед: "Да възлюбиш ближния си като себе си." Друга заповед, по-голяма от тези, няма.
{12:32} И книжникът Му каза: Превъзходно, Учителю! Ти право каза, че Бог е един; и няма друг освен Него;
{12:33} и да Го обича човек от все сърце, с всичкия си разум и с всичката си сила, и да обича ближния си като себе си, това е много повече от всички всеизгаряния и жертви.
{12:34} Исус, като видя, че отговори разумно, му каза: Не си далеч от Божието царство. И никой вече не дръзна да Му задава въпроси.
{i12:35} Исус Христос и Давид
{12:35} И когато поучаваше в храма, Исус заговори: Как така казват книжниците, че Христос е Давидов син?
{12:36} Сам Давид каза чрез Святия Дух: "Каза Господ на Моя Господ: Седи отдясно на Мене, докато положа враговете Ти за Твое подножие."
{12:37} Сам Давид Го нарича Господ; тогава как ще е негов Син? И голямото множество Го слушаше с удоволствие.
{12:38} И в поучението Си казваше: Пазете се от книжниците, които обичат да ходят пременени и да приемат поздравите по пазарите
{12:39} и първите столове по синагогите, и първите места при угощенията;
{12:40} тези, които изпояждат домовете на вдовиците, даже когато за показ принасят дълги молитви. Тези ще получат по-тежко осъждение.
{i12:41} Лептата на бедната вдовица
{12:41} И като седна Исус срещу съкровищницата, гледаше как народът пуска пари в съкровищницата; и мнозина богаташи пускаха много.
{12:42} А една бедна вдовица дойде и пусна две лепти, т. е. един кодрант.
{12:43} И повика учениците Си и им каза: Истина ви казвам, тази бедна вдовица пусна повече от всички, които пускат в съкровищницата;
{12:44} защото те всички пускат от излишъка си, а тя от немотията си пусна всичко, което имаше - целия си имот.
{i13:1} Пророчеството за разрушаването на храма и края на света
{13:1} Когато излизаше от храма, един от Неговите ученици Му каза: Учителю, виж какви камъни и какви здания!
{13:2} А Исус му каза: Виждаш ли тези големи здания? Тук няма да остане камък върху камък, който да не се срине.
{13:3} И когато седеше на Елеонския хълм срещу храма, Петър, Яков, Йоан и Андрей Го попитаха насаме:
{13:4} Кажи ни, кога ще бъде това? И какво ще бъде знамението, когато всичко това предстои да се изпълни?
{13:5} И Исус започна да им казва: Пазете се да не ви подмами някой.
{13:6} Мнозина ще дойдат в Мое име и ще кажат: Аз съм Христос, и ще подмамят мнозина.
{13:7} А когато чуете за войни и за военни слухове, не се смущавайте; това трябва да стане; но това не е свършекът.
{13:8} Защото народ ще се повдигне против народ и царство против царство. Ще има трусове на разни места, ще има глад; а тези неща са само начало на страданията.
{13:9} Но вие гледайте себе си, защото ще ви предадат на съдилища и в синагоги ще ви бият; и пред управители и царе ще застанете заради Мене, за да свидетелствате на тях.
{13:10} Обаче първо трябва да се проповядва благовестието на всички народи.
{13:11} А когато ви поведат, за да ви предадат, не се безпокойте предварително какво ще говорите; но каквото ви се даде в онзи час, това говорете! Защото не сте вие, които говорите, а Святият Дух.
{13:12} Брат брата ще предаде на смърт и баща - дете; и деца ще се повдигнат против родители и ще ги умъртвят.
{13:13} И ще бъдете мразени от всички заради Моето име; но който устои до край, той ще бъде спасен.
{13:14} И когато видите мерзостта, която докарва запустение, за която говори пророк Даниил, която стои там, където не трябва (който чете - нека разбира), тогава онези, които са в Юдея, нека бягат по планините;
{13:15} и който е на покрива на къщата, да не слиза в къщата си, нито да влиза да вземе нещо от нея;
{13:16} и който е на нивата, да не се връща назад да вземе дрехата си.
{13:17} А горко на бременните и на кърмачките през онези дни!
{13:18} При това, молете се да не стане това през зимата;
{13:19} защото през онези дни ще има такава скръб, каквато не е имало досега от началото на създанието, което Бог е създал, нито ще има такава.
{13:20} И ако Господ не съкратеше онези дни, не би се избавила нито една душа; но заради избраните, които Той избра, е съкратил дните.
{13:21} Тогава, ако ви каже някой: Ето, тук е Христос!, или: Ето там!, - не вярвайте;
{13:22} защото ще се появят лъжехристи и лъжепророци, които ще покажат знамения и чудеса, за да подмамят, ако е възможно, и избраните.
{13:23} А вие внимавайте; ето, предсказах ви всичко.
{i13:24} Идването на Човешкия Син в слава
{13:24} Но през онези дни, след онази скръб, слънцето ще потъмнее, луната няма да даде светлината си,
{13:25} звездите ще падат от небето и силите, които са на небето, ще се разклатят.
{13:26} Тогава ще видят Човешкия Син, идещ на облаци с голяма сила и слава.
{13:27} И тогава ще изпрати ангелите Си и ще съберат избраните Му от четирите ветрища, от края на земята до края на небето.
{13:28} А научете притчата от смокинята: Когато клоните ѝ вече омекнат и развият листа, знаете, че е близо лятото;
{13:29} също така и вие, когато видите, че става това, да знаете, че Той е близо при вратата.
{13:30} Истина ви казвам: Това поколение няма да премине, докато не се сбъдне всичко това.
{13:31} Небето и земята ще преминат, но Моите думи няма да преминат.
{13:32} А за онзи ден или час никой не знае - нито ангелите на небесата, нито Синът, а само Отец.
{13:33} Внимавайте, бдете и се молете; защото не знаете кога ще настане времето.
{13:34} Понеже това ще бъде, както човек, който отиде в чужбина, като остави къщата си и даде власт на слугите си - на всеки отделна работа, а на вратаря заповяда да бди.
{13:35} Затова бдете (защото не знаете кога ще дойде господарят на къщата - вечерта ли или посред нощ, или когато пеят петлите, или сутринта),
{13:36} да не би, като дойде неочаквано, да ви намери заспали.
{13:37} А каквото казвам на вас, на всички го казвам: Бдете!
{i14:1} Заговорът за убийството на Исус Христос
{14:1} А след два дни щеше да бъде Пасхата и празникът на безквасните хлябове; и главните свещеници и книжниците търсеха случай да Го уловят с хитрост и да Го погубят.
{14:2} Защото си казваха: Да не стане на празника, за да не се надигне вълнение между народа.
{14:3} И когато Той беше във Витания и седеше на трапезата в къщата на Симон Прокажения, дойде една жена, която имаше алабастрен съд с миро от чист и скъпоценен нард; и като счупи съда, изля мирото на главата Му.
{14:4} А имаше някои, които негодуваха и говореха помежду си: Защо така се прахоса мирото?
{14:5} Защото това миро можеше да се продаде за повече от триста пеняза и парите да се раздадат на сиромасите. И негодуваха против нея.
{14:6} Но Исус каза: Оставете я. Защо ѝ досаждате? Тя извърши добро дело за Мене.
{14:7} Защото сиромасите всякога са между вас и когато искате, можете да им направите добро; но Аз не винаги съм между вас.
{14:8} Тя извърши това, което можеше; предварително помаза тялото Ми за погребение.
{14:9} Истина ви казвам: Където и да се проповядва благовестието по целия свят, ще се разказва за неин спомен и за това, което тя направи.
{i14:10} Предателството на Юда
{14:10} Тогава Юда Искариотски, онзи, който беше един от дванадесетте, отиде при главните свещеници, за да им Го предаде.
{14:11} Те, като чуха, се зарадваха и обещаха да му дадат пари. И той търсеше сгоден случай да Го предаде.
{i14:12} Тайната вечеря
{14:12} А на първия ден на празника на безквасните хлябове, когато колеха жертви за Пасхата, учениците Му казаха: Къде искаш да отидем и приготвим, за да ядеш Пасхата?
{14:13} И Той изпрати двама от учениците Си и им каза: Идете в града и ще ви срещне човек, който носи стомна с вода; вървете след него.
{14:14} И където влезе, кажете на стопанина на тази къща: Учителят каза: Къде е приготвената за Мене гостна стая, където ще ям Пасхата с учениците Си?
{14:15} И той ще ви посочи една голяма горна стая, постлана и готова; там ни пригответе.
{14:16} И така, учениците излязоха и дойдоха в града; и намериха както беше им казал; и приготвиха Пасхата.
{14:17} След като се свечери, Той дойде с дванадесетте.
{14:18} И когато седяха на трапезата и ядяха, Исус каза: Истина ви казвам: Един от вас, който яде с Мене, ще Ме предаде.
{14:19} Те започнаха да скърбят и да Му казват един след друг: Да не съм аз?
{14:20} А Той им каза: Един от дванадесетте е, който топи заедно с Мене в блюдото.
{14:21} Защото Човешкият Син отива, както е писано за Него; но горко на този човек, чрез когото Човешкият Син бива предаден! Добре би било за този човек, ако не бе се родил.
{14:22} И когато ядяха, Исус взе хляб и като благослови, разчупи, даде им и каза: Вземете яжте; това е Моето тяло.
{14:23} Взе и чашата, благослови и им даде; и те всички пиха от нея.
{14:24} И им каза: Това е Моята кръв на новия завет, която се пролива за мнозина.
{14:25} Истина ви казвам, че вече няма да пия от плода на лозата до онзи ден, когато ще го пия нов в Божието царство.
{14:26} И като изпяха химн, излязоха на Елеонския хълм.
{14:27} И Исус им каза: Вие всички ще се съблазните поради Мене тази нощ; защото е писано: "Ще поразя пастира и овцете ще се разпръснат."
{14:28} А след възкресението Си ще отида преди вас в Галилея.
{14:29} А Петър Му каза: Дори и всички да се съблазнят, аз обаче няма.
{14:30} Исус му каза: Истина ти казвам, че днес, тази нощ, преди петелът да изпее два пъти, ти три пъти ще се отречеш от Мен.
{i14:31} Предсказанието на Исус Христос за отричането на ап. Петър
{14:31} А той още по-разпалено говореше: Ако стане нужда и да умра с Тебе, пак няма да се отрека от Тебе. Същото казаха и другите.
{i14:32} Молитва в Гетсиманската градина
{14:32} Отидоха на едно място, наречено Гетсимания; и Той каза на учениците Си: Стойте тук, докато се помоля.
{14:33} И взе със Себе Си Петър, Яков и Йоан; и започна да се ужасява и измъчва.
{14:34} И им каза: Душата Ми е прескръбна до смърт; постойте тук и бдете.
{14:35} И като отиде малко напред, падна на земята; и се молеше, ако е възможно, да Го отмине този час, като казваше:
{14:36} Авва, Отче, за Тебе всичко е възможно; отмини Ме с тази чаша; не обаче както Аз искам, но както Ти искаш.
{14:37} И дойде, намери ги заспали; и каза на Петър: Симоне, спиш ли? Не можа ли един час да бдиш?
{14:38} Бдете и се молете, за да не паднете в изкушение. Духът е бодър, а тялото - немощно.
{14:39} И пак отиде и се помоли, като каза същите думи.
{14:40} И като дойде пак, намери ги заспали, защото очите им бяха натежали; и не знаеха какво да Му отговорят.
{14:41} И дойде трети път и им каза: Още ли спите и почивате? Достатъчно! Дойде часът! Ето, Човешкият Син бива предаден в ръцете на грешниците.
{14:42} Станете да вървим; ето, приближи се онзи, който Ме предава.
{i14:43} Залавянето на Исус Христос
{14:43} И веднага, докато Той говореше, дойде Юда, един от дванадесетте, и с него едно множество с мечове и сопи, изпратени от главните свещеници, книжниците и старейшините.
{14:44} А онзи, който Го предаваше, беше им дал знак, като каза: Когото целуна за поздрав - Той е; хванете Го и Го заведете, като Го пазите здраво.
{14:45} И когато дойде, веднага се приближи до Него и каза: Учителю! И Го целуна.
{14:46} И те сложиха ръце на Него и Го хванаха.
{14:47} А един от стоящите там измъкна меча си, удари слугата на първосвещеника и му отсече ухото.
{14:48} Исус заговори и им каза: Като срещу разбойник ли сте излезли с мечове и сопи да Ме уловите?
{14:49} Всеки ден бях при вас и поучавах в храма, и не Ме хванахте; но това стана, за да се сбъднат Писанията.
{14:50} Тогава всички Го оставиха и се разбягаха.
{14:51} И един младеж Го следваше, обвит с плащеница на голо; и те го хванаха.
{14:52} А той, като остави плащеницата, избяга гол.
{i14:53} Исус Христос на съд пред Синедриона
{14:53} И заведоха Исус при първосвещеника, при когото се събраха и всички главни свещеници, и старейшините, и книжниците.
{14:54} А Петър Го беше следвал отдалеч до вътре в двора на първосвещеника и седеше заедно със слугите, и се грееше на огъня.
{14:55} И главните свещеници и целият Синедрион търсеха свидетелство против Исус, за да Го предадат на смърт, но не намериха.
{14:56} Защото мнозина лъжесвидетелстваха против Него, но свидетелствата им се различаваха.
{14:57} После някои станаха и лъжесвидетелстваха против Него, като казаха:
{14:58} Ние Го чухме да казва: Аз ще разруша този ръкотворен храм и за три дни ще съградя друг, неръкотворен.
{14:59} Но и в това свидетелствата им се различаваха.
{14:60} Тогава първосвещеникът се изправи насред Синедриона и попита Исус: Нищо ли не отговаряш? Какво свидетелстват тези против Теб?
{14:61} А Той мълчеше и не отговори нищо. Първосвещеникът пак Го попита: Ти ли си Христос, Син на Благословения?
{14:62} А Исус каза: Аз съм; и ще видите Човешкия Син, седящ отдясно на Всесилния и идещ с небесните облаци.
{14:63} Тогава първосвещеникът раздра дрехите си и каза: Каква нужда имаме вече от свидетели?
{14:64} Чухте богохулството; как ви се вижда? И те всички Го осъдиха, че заслужава смъртно наказание.
{14:65} И някои започнаха да Го заплюват, да Му закриват лицето, да Го блъскат и да Му казват: Познай! И служителите, като Го хванаха, Му удряха плесници.
{i14:66} Отричането на ап. Петър
{14:66} И когато Петър беше долу, на двора, дойде една от слугините на първосвещеника;
{14:67} и като видя Петър, че се грее, вгледа се в него и каза: И ти беше с Исус Назарянина.
{14:68} А той се отрече и каза: Нито зная, нито разбирам какво говориш. И излезе вън в преддверието и петелът пропя.
{14:69} Но слугинята го видя и пак започна да казва на стоящите там: Този е от тях.
{14:70} А той пак се отрече. След малко стоящите там пак казаха на Петър: Наистина си от тях, защото си галилеянин и говорът те издава.
{14:71} А той започна да проклина и да се кълне: Не познавам Този човек, за Когото говорите.
{14:72} И начаса петелът пропя втори път. И Петър си спомни думите, които Исус му беше казал: Преди петелът да пропее два пъти, три пъти ще се отречеш от Мен. И като се замисли за това, заплака.
{i15:1} Исус пред Пилат
{15:1} И на сутринта главните свещеници със старейшините и книжниците и целият Синедрион незабавно свикаха съвещание и като вързаха Исус, отведоха Го и Го предадоха на Пилат.
{15:2} И Пилат Го попита: Ти ли си Юдейският Цар? А Той му отговори: Ти казваш.
{15:3} И главните свещеници Го обвиняваха в много неща.
{15:4} А Пилат пак Го попита: Нищо ли не отговаряш? Виж за колко неща Те обвиняват!
{15:5} Но Исус вече нищо не отговори, така че Пилат се чудеше.
{15:6} А на всеки празник той им пускаше по един затворник, за когото отправеха прошение.
{15:7} А имаше един на име Варава, затворен заедно с онези бунтовници, които по време на бунта бяха извършили убийство.
{15:8} И народът се изкачи и започна да иска от Пилат да направи за тях, каквото имаше обичай да прави.
{15:9} А Пилат им отговори: Искате ли да ви пусна Юдейския Цар
{15:10} (понеже видя, че главните свещеници от завист Го бяха предали)?
{15:11} Но главните свещеници подбудиха народа да искат по-добре да им пусне Варава.
{15:12} Пилат пак им каза: Тогава какво да направя с Този, Когото наричате Юдейски Цар?
{15:13} А те пак изкрещяха: Разпъни Го!
{15:14} А Пилат им каза: Че какво зло е сторил? Но те още по-силно закрещяха: Разпъни Го!
{15:15} Тогава Пилат, като искаше да угоди на народа, пусна им Варава, а Исус бичува и Го предаде на разпятие.
{i15:16} Исус с трънен венец
{15:16} Войниците Го заведоха вътре в двора, т. е. в преторията, и свикаха цялата дружина.
{15:17} И Му облякоха пурпурна мантия, сплетоха и венец от тръни и Го положиха на главата Му.
{15:18} И започнаха да Го поздравяват: Здравей, Царю Юдейски!
{15:19} И Го удряха по главата с тръстикова пръчка, заплюваха Го и като коленичеха, кланяха Му се.
{15:20} След като Му се подиграха, съблякоха Му пурпурната мантия, облякоха Го в Неговите дрехи и Го изведоха навън да Го разпънат.
{i15:21} Разпятието
{15:21} И накараха да носи кръста Му някой си Симон Киринееца, баща на Александър и Руф, който минаваше на връщане от нива.
{15:22} И заведоха Исус на мястото Голгота, което значи Лобно място.
{15:23} И Му дадоха вино, смесено със смирна, но Той не прие.
{15:24} След като Го разпънаха, си разделиха дрехите Му и хвърлиха жребий за тях, кой какво да вземе.
{15:25} А беше третият час, когато Го разпънаха.
{15:26} А надписът на обвинението Му беше написан така: Юдейският Цар.
{15:27} И с Него разпънаха двама разбойника, един от дясната Му страна и един от лявата Му страна.
{15:28} И се изпълни Писанието, което казва: "И към беззаконниците беше причислен."
{15:29} И които минаваха оттам, Го хулеха, като клатеха глави и казваха: Уха! Ти, Който разрушаваш храма и за три дни пак го съграждаш,
{15:30} спаси Себе Си и слез от кръста!
{15:31} Подобно и главните свещеници с книжниците Му се подиграваха, като казваха помежду си: Други е избавил, а пък Себе Си не може да избави!
{15:32} Нека Христос, Израелевият Цар, слезе сега от кръста, за да видим и да повярваме. И разпънатите с него Го ругаеха.
{15:33} А на шестия час настана тъмнина по цялата земя и продължи до деветия час.
{15:34} И на деветия час Исус извика със силен глас: Елои, Елои, лама савахтани?, което значи: Боже Мой, Боже Мой, защо си Ме оставил?
{15:35} И някои от стоящите там, като чуха, казаха: Ето, вика Илия.
{15:36} И един изтича, натопи гъба в оцет, надяна я на тръстикова пръчка и Му даде да пие, като казваше: Оставете Го! Да видим дали ще дойде Илия да Го снеме.
{15:37} А Исус, като нададе силен вик, издъхна.
{15:38} И завесата на храма се раздра на две, от горе до долу.
{15:39} А стотникът, който стоеше срещу Него, като видя, че така извика и издъхна, каза: Наистина Този човек беше Божий Син.
{15:40} Имаше още и жени, които гледаха отдалеч, между които бяха и Мария Магдалена и Мария, майката на малкия Яков и на Йосия, и Саломия;
{15:41} които, когато беше в Галилея, вървяха след Исус и Му служеха; имаше и много други жени, които бяха дошли с Него в Йерусалим.
{i15:42} Погребението на Исус
{15:42} И когато вече се свечери, понеже беше Денят на Приготовлението, т. е. преди събота,
{15:43} дойде Йосиф от Ариматея, един почтен съветник, който и сам очакваше Божието царство, и се осмели да влезе при Пилат и да поиска тялото на Исус.
{15:44} А Пилат се учуди, че вече е умрял, и като повика стотника, попита го дали е мъртъв от дълго време.
{15:45} И като разбра от стотника, отстъпи тялото на Йосиф.
{15:46} И той купи плащеница и като Го сне, обви Го в плащеницата и Го положи в гроб, който беше изсечен в скала, и сложи камък върху гробната врата.
{15:47} А Мария Магдалена и Мария, Йосиевата майка, гледаха къде Го полагат.
{i16:1} Възкресението на Исус Христос
{16:1} А когато се мина съботата, Мария Магдалена, Мария, майката на Яков, и Саломия купиха благоуханни масла, за да отидат и Го помажат.
{16:2} И в първия ден на седмицата дойдоха на гроба много рано, когато изгря слънцето.
{16:3} И говореха помежду си: Кой ще ни отвали камъка от гробната врата?- Защото беше твърде голям.
{16:4} А като повдигнаха очи, видяха, че камъкът беше отвален.
{16:5} И като влязоха в гроба, видяха, че един юноша седеше отдясно, облечен в дълга бяла дреха, и много се уплашиха.
{16:6} А той им каза: Не се плашете; вие търсите Исус Назарянина, Разпънатия. Той възкръсна! Няма Го тук; ето мястото, където Го положиха.
{16:7} Но идете, кажете на учениците Му и на Петър, че Той отива преди вас в Галилея; там ще Го видите, както ви каза.
{16:8} И те излязоха и побегнаха от гроба, понеже трепет и ужас ги бяха обзели; и на никого нищо не казаха, защото се бояха.
{16:9} И като възкръсна рано в първия ден на седмицата, Исус се яви първо на Мария Магдалена, от която беше изгонил седем зли духа.
{16:10} Тя отиде и извести на тези, които Го бяха придружавали, които Го жалееха и плачеха.
{16:11} Но те, като чуха, че бил жив и че тя Го видяла, не повярваха.
{16:12} След това Исус се яви в друг образ на двама от тях, когато вървяха, като отиваха в едно село.
{16:13} И те отидоха и известиха на другите; но и на тях не повярваха.
{16:14} После се яви на самите единадесет ученика, когато бяха на трапезата, и ги смъмра за неверието и коравосърдечието им, защото не повярваха на тези, които Го бяха видели възкръснал.
{16:15} И Исус им каза: Идете по целия свят и проповядвайте благовестието на всяко създание.
{16:16} Който повярва и се кръсти, ще бъде спасен; а който не повярва, ще бъде осъден.
{16:17} И тези знамения ще придружават повярвалите: в Мое име бесове ще изгонват; нови езици ще говорят;
{16:18} змии ще хващат; а ако изпият нещо смъртоносно, то никак няма да ги повреди; на болни ще полагат ръце и те ще оздравяват.
{i16:19} Възнесението на Исус
{16:19} И така, след като им говорѝ, Господ Исус се възнесе на небето и седна отдясно на Бога.
{16:20} А те излязоха и проповядваха навсякъде, като Господ им съдействаше и потвърждаваше словото със знаменията, които ги придружаваха.
