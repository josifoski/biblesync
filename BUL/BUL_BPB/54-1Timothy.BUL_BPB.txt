{i1:1} Против лъжеучителите
{1:1} Павел, апостол на Исус Христос, по заповед на Бога, нашия Спасител, и на Христос Исус, нашата надежда,
{1:2} до Тимотей, истинското ми чедо във вярата: Благодат, милост, мир от Бога Отца и от Христос Исус, нашия Господ.
{1:3} Както на тръгване за Македония те молих да останеш в Ефес, така и сега те моля да заръчаш на някои да не предават друго учение,
{1:4} нито да се занимават с басни и безкрайни родословия, които спомагат по-скоро за препирни, а не за Божие назидание във вярата.
{1:5} А целта на това поръчение е чистосърдечна любов от добра съвест и нелицемерна вяра,
{1:6} от които неща някои, като не улучиха целта, отклониха се в празнословие
{1:7} и искат да бъдат законоучители, без да разбират нито какво говорят, нито какво твърдят.
{1:8} А ние знаем, че законът е добър, ако го употребява някой законно,
{1:9} като знае това, че законът не се налага за праведния, а за беззаконните и непокорните, за нечестивите и грешните, за неправедните и скверните, за убийците на бащи и убийците на майки, за човекоубийците,
{1:10} за блудниците, мъжеложниците, търгуващите с хора, лъжците, кълнящите се в лъжа и за всичко друго, което е противно на здравото учение
{1:11} според славното благовестие на блажения Бог, което ми бе поверено.
{i1:12} Благодарността на апостола
{1:12} Благодаря на Христос Исус, нашия Господ, Който ми даде сила, че ме сметна за верен и ме постави на службата,
{1:13} при все че бях преди това хулител, гонител и пакостник. Но придобих милост, понеже като невеж вършех това в неверие;
{1:14} и благодатта на нашия Господ се преумножи към мене с вяра и любов в Христос Исус.
{1:15} Вярно е това слово и заслужава пълно приемане, че Христос Исус дойде на света да спаси грешните, от които главният съм аз.
{1:16} Но придобих милост по тази причина, за да покаже Исус Христос в мене, главния грешник, цялото Си дълготърпение, за пример на онези, които щяха да повярват в Него за вечен живот.
{1:17} А на вечния Цар, на безсмъртния, невидимия, единствения Бог, да бъде чест и слава до вечни векове. Амин.
{i1:18} Отговорността на Тимотей
{1:18} Това поръчение ти предавам, чедо мое Тимотее, според пророчествата, които първо те посочиха, за да воюваш съобразно с тях доброто войнстване,
{1:19} имайки вяра и чиста съвест, която някои като отхвърлиха, отпаднаха от вярата;
{1:20} от които са Именей и Александър, които предадох на Сатана, за да се научат да не богохулстват.
{i2:1} Молитва за всички
{2:1} И така, увещавам преди всичко да отправяте молби, молитви, прошения, благодарения за всички човеци,
{2:2} за царе и за всички, които са високопоставени, за да имаме тих и спокоен живот в пълно благочестие и сериозност.
{2:3} Това е добро и благоприятно пред Бога, нашия Спасител,
{2:4} Който иска да се спасят всички човеци и да достигнат до познание на истината.
{2:5} Защото има само един Бог и един ходатай между Бога и човеците - Човекът Христос Исус,
{2:6} Който отдаде Себе Си като откуп за всички - нещо засвидетелствано на съответното време;
{2:7} за което аз бях поставен проповедник и апостол (истина казвам, не лъжа), учител на езичниците във вярата и истината.
{i2:8} За скромността на жените
{2:8} И така, искам мъжете да се молят на всяко място, като издигат ръце святи, без гняв и пререкания.
{2:9} Така и жените да украсяват себе си със скромна премяна, със срамежливост и целомъдрие, не с плетена коса и злато или бисери, или скъпи дрехи,
{2:10} а с добри дела, както подобава на жени, които са се посветили на благочестието.
{2:11} Жената да се учи мълчаливо с пълно подчинение.
{2:12} А на жената не позволявам да поучава, нито да владее над мъжа, но нека бъде мълчалива.
{2:13} Защото първо Адам беше създаден, а после Ева.
{2:14} И Адам не се излъга, а жената се излъга и падна в престъпление.
{2:15} Но пак тя ще се спаси чрез раждане на деца, ако пребъде във вяра, в любов и в святост с целомъдрие.
{i3:1} Изисквания към епископите и дяконите
{3:1} Вярно е това слово: Ако поиска някой епископство, добро дело желае.
{3:2} Обаче епископът трябва да бъде непорочен, мъж на една жена, самообладан, разбран, порядъчен, гостоприемен, способен да поучава,
{3:3} не пристрастен към виното, не побойник, а кротък, не препирлив, не сребролюбец;
{3:4} който управлява добре своя собствен дом и държи децата си в послушание с пълна сериозност
{3:5} (защото ако човек не знае да управлява своя собствен дом, как ще се грижи за Божията църква?);
{3:6} да не е нов във вярата, за да не се възгордее и падне под същото осъждане като дявола.
{3:7} Освен това той трябва да се ползва с добри отзиви и от външните, за да не падне в укор и в примката на дявола.
{3:8} Така и дяконите трябва да бъдат сериозни, не двулични, да не са пристрастени към много вино, да не бъдат лакоми за гнусна печалба,
{3:9} да държат с чиста съвест тайната на вярата.
{3:10} Също и те първо да се изпитват и после да стават дякони, ако са непорочни.
{3:11} Така и жените им трябва да бъдат сериозни, не клеветници, самообладани, верни във всичко.
{3:12} Дяконите да бъдат мъже всеки на една жена и да управляват добре децата си и домовете си.
{3:13} Защото тези, които са служили добре като дякони, придобиват за себе си добро положение и голямо дръзновение във вярата на Христос Исус.
{i3:14} Тайнството на вярата
{3:14} Надявам се скоро да дойда при тебе; но това ти пиша
{3:15} в случай, че закъснея, за да знаеш как трябва да се държат хората в Божия дом, който е църква на живия Бог, стълб и опора на истината.
{3:16} И без противоречие - велика е тайната на благочестието: Този, "Който бе явен в плът, потвърден чрез Духа, видян от ангели, проповядван между народите, повярван в света, възнесен в слава".
{i4:1} Поява на лъжеучители в последните времена
{4:1} А Духът изрично казва, че във времена, които идат, някои ще отстъпят от вярата и ще слушат измамни духове и бесовски учения
{4:2} чрез лицемерието на човеци, които лъжат, чиято съвест е прегоряла,
{4:3} които забраняват жененето и повеляват въздържане от ястия, които Бог създаде, за да се употребяват с благодарение от онези, които вярват и разбират истината.
{4:4} Защото всяко нещо, създадено от Бога, е добро и нищо не е за отхвърляне, ако се приема с благодарение,
{4:5} понеже се освещава чрез Божието слово и молитва.
{i4:6} Добрият служител на Исус Христос
{4:6} В това, като съветваш братята, ще бъдеш добър служител на Исус Христос, хранен с думите на вярата и доброто учение, което си следвал досега.
{4:7} А отхвърляй скверните и бабешките басни и обучавай себе си в благочестие.
{4:8} Защото телесното обучение е за малко полезно; а благочестието е за всичко полезно, понеже има в себе си обещанието и за сегашния, и за бъдещия живот.
{4:9} Това слово е вярно и заслужава приемане;
{4:10} понеже затова се трудим и се подвизаваме, защото се надяваме на живия Бог, Който е Спасител на всички човеци, а най-вече на вярващите.
{4:11} Това заръчвай и учи.
{4:12} Никой да не презира твоята младост; но бъди на вярващите пример в слово, в поведение, в любов, във вяра, в чистота.
{4:13} Докато дойда, внимавай в прочитането, в увещаването и в поучаването.
{4:14} Не пренебрегвай дарбата, която имаш, която ти се даде съгласно с пророчеството чрез ръкополагането от презвитерите.
{4:15} Върху това размишлявай, на това се предавай, за да стане явен на всички твоят напредък.
{4:16} Бъди внимателен към себе си и в поучението си, постоянствай в това; защото като правиш това, ще спасиш и себе си, и слушателите си.
{i5:1} Отношение към старите хора и вдовиците
{5:1} Стар човек не порицавай, а го увещавай като баща, по-младите - като братя,
{5:2} старите жени - като майки, по-младите - като сестри, със съвършена чистота.
{5:3} Почитай вдовиците, които наистина са вдовици.
{5:4} Но ако някоя вдовица има деца или внуци, те нека се учат първо да показват благочестие към домашните си и да отдават дължимото на родителите си; защото това е угодно пред Бога.
{5:5} А която е истинска вдовица и е останала сама, тя се надява на Бога и постоянства в молби и молитви нощем и денем;
{5:6} но онази, която живее сладострастно, жива е умряла.
{5:7} Заръчвай и това, за да бъдат непорочни.
{5:8} Но ако някой не се грижи за своите, а най-вече за домашните си, той се е отрекъл от вярата и от безверник е по-лош.
{5:9} Да се записва само такава вдовица, която не е под шестдесет години, която е била жена на един мъж,
{5:10} известна с добрите си дела: ако е отхранила деца, ако е приемала странници, ако е умивала краката на светии, ако е помагала на страдащи, ако се е предавала на всякакво добро дело.
{5:11} А по-младите вдовици не приемай, защото когато страстите им ги отвърнат от Христос, искат да се омъжват
{5:12} и падат под осъждане, защото са се отметнали от първото си убеждение.
{5:13} А при това те свикват да бъдат безделни, да ходят от къща на къща и не само да бъдат безделни, но и бъбриви, като се месят в чужди работи и говорят това, което не трябва да се говори.
{5:14} По тази причина искам по-младите вдовици да се омъжват, да раждат деца, да управляват дом, да не дават никаква причина на противника да хули;
{5:15} защото някои вече са се отклонили и са последвали Сатана.
{5:16} Ако някой вярващ, мъж или жена, има сродници вдовици, нека се грижат за тях, за да не се обременява църквата и да може да се грижи за истинските вдовици.
{i5:17} Отношение към презвитерите
{5:17} Презвитерите, които управляват добре, нека бъдат удостоявани с двойна почит, особено онези, които се трудят в словото и поучението,
{5:18} защото Писанието казва: "Да не обвързваш устата на вола, когато вършее", и: "Работникът заслужава заплатата си."
{5:19} Против презвитер не приемай обвинение, освен ако е отправено от двама или трима свидетели.
{5:20} Онези, които съгрешават, изобличавай пред всички, така че и другите да имат страх.
{5:21} Пред Бога, пред Христос Исус и пред избраните ангели ти заръчвам да пазиш тези заповеди без предразсъдък и нищо да не вършиш с пристрастие.
{5:22} Не прибързвай да ръкополагаш никого, нито участвай в чужди грехове. Пази себе си чист.
{5:23} Не пий вече само вода, а употребявай малко вино за стомаха си и за честите си боледувания.
{5:24} Греховете на някои човеци са явни и ги изпреварват в съда, а на някои идват по-късно.
{5:25} Така и добрите дела на някои са явни, а онези, които не са, не могат да бъдат укрити завинаги.
{i6:1} За робите
{6:1} Които са слуги под игото на робството, нека смятат господарите си достойни за всяка почит, за да не се хули Божието име и с учението.
{6:2} И онези, които имат вярващи господари, да не ги презират, тъй като са братя; а нека още повече им работят, защото онези, които се ползват от усърдието им, са вярващи и възлюбени. Това поучавай и увещавай.
{i6:3} За лъжеучителите
{6:3} И ако някой предава друго учение и не се съобразява със здравите думи на нашия Господ Исус Христос и с учението, което е според благочестието,
{6:4} той се е възгордял и не знае нищо, а има болестно желание за разисквания и препирни за незначителни неща, от които произлизат завист, разпри, хули, лукави подозрения,
{6:5} кавги между човеци с развратѐн ум и лишени от истината, които мислят, че благочестието е средство за печалба.
{6:6} А благочестието с удовлетворение е голяма печалба;
{6:7} защото не сме внесли нищо в света, нито можем да изнесем нещо;
{6:8} а като имаме прехрана и облекло, те ще ни бъдат достатъчни.
{6:9} А които ламтят за обогатяване, падат в изкушение, в примка и в много глупави и вредни страсти, които потопяват човеците в разорение и погибел.
{6:10} Защото сребролюбието е корен на всякакви злини, към което като се стремяха някои, те се отстраниха от вярата и пронизаха себе си с много скърби.
{i6:11} Подвигът на вярата
{6:11} Но ти, Божий човече, бягай от тези неща и следвай правдата, благочестието, вярата, любовта, търпението, кротостта.
{6:12} Подвизавай се в доброто войнстване на вярата; хвани се за вечния живот, за който си бил призван, като си направил добрата изповед пред мнозина свидетели.
{6:13} Заръчвам ти пред Бога, Който оживотворява всичко, и пред Христос Исус, Който пред Пилат Понтийски засвидетелства с добрата изповед,
{6:14} да пазиш тази заповед чисто и безукорно до явяването на нашия Господ Исус Христос,
{6:15} което своевременно ще бъде открито от блажения и единствен Владетел, Цар на царете и Господ на господарите,
{6:16} Който сам притежава безсмъртие, обитавайки в непристъпна светлина; Когото никой човек не е видял, нито може да види; на Когото да бъде чест и вечно господство. Амин.
{i6:17} Наставления към богатите
{6:17} На онези, които имат богатството на този свят, заръчвай да не високоумстват, нито да се надяват на несигурното богатство, а на Бога, Който ни дава всичко изобилно да се наслаждаваме;
{6:18} да правят добро, да богатеят с добри дела, да бъдат щедри, съчувствителни,
{6:19} да събират за себе си имот, който ще бъде добра основа за в бъдеще, за да се хванат за истинския живот.
{6:20} О, Тимотей, пази това, което ти е поверено, като се отклоняваш от скверните празнословия и противоречия на лъжливо нареченото знание,
{6:21} на което като се предадоха някои, отклониха се от вярата. Благодат да бъде с вас. Амин.
