{i1:1} Насърчение към Тимотей
{1:1} Павел, с Божията воля апостол на Исус Христос, за прогласяване обещания живот, който е в Христос Исус,
{1:2} до Тимотей, възлюбеното ми чедо: Благодат, милост, мир да бъде с теб от Бога Отца и от Христос Исус, нашия Господ.
{1:3} Благодаря на Бога, на Когото още от прародителите си служа с чиста съвест, като непрестанно те споменавам в молитвите си
{1:4} и като си спомням сълзите ти, копнея нощем и денем да те видя, за да се изпълня с радост.
{1:5} Понеже си припомням за твоята нелицемерна вяра, която първо се намираше у баба ти Лоида и у майка ти Евникия, а както съм уверен, и у тебе.
{1:6} По тази причина ти напомням да разпалваш дарбата от Бога, която имаш чрез полагането на моите ръце.
{1:7} Защото Бог ни е дал дух не на страх, а на сила, любов и себевладение.
{1:8} И така, не се срамувай да свидетелстваш за нашия Господ, нито се срамувай от мене - затворник за Него, а участвай в страданията за благовестието по силата, дадена от Бога,
{1:9} Който ни е спасил и призвал със свято призвание не според нашите дела, а според Своето намерение и според благодатта, дадена ни в Христос Исус преди вечните времена,
{1:10} а която сега откри чрез явяването на нашия Спасител Христос Исус, Който унищожи смъртта и извади наяве живот и безсмъртие чрез благовестието,
{1:11} на което аз бях поставен проповедник, апостол и учител;
{1:12} по която причина и страдам така. Но не се срамувам, защото зная в Кого съм повярвал и съм уверен, че Той е силен да опази до онзи ден онова, което съм Му поверил.
{1:13} Дръж образеца на здравите думи, които си чул от мене, във вяра и любов, която е в Христос Исус.
{1:14} Онова добро нещо, което ти е поверено, опази чрез Святия Дух, Който живее в нас.
{i1:15} Верните и неверните сътрудници на апостола
{1:15} Ти знаеш това, че всички, които са в Азия, се отвърнаха от мен, от които са Фигел и Ермоген.
{1:16} Господ да покаже милост към дома на Онисифор, защото той много пъти ме ободряваше и не се засрами от оковите ми,
{1:17} а когато беше в Рим, ме потърси старателно и ме намери.
{1:18} Господ да му даде да намери милост пред Него в онзи ден; а колко служеше в Ефес, ти знаеш твърде добре.
{i2:1} Самоотвержено служение в църквата
{2:1} И така, чедо мое, заяквай в благодатта, която е в Христос Исус.
{2:2} И каквото си чул от мене при много свидетели, това предай на верни човеци, които да са способни и други да научат.
{2:3} Съучаствай в страданията като добър войник на Исус Христос.
{2:4} Никой, който служи като войник, не се заплита в житейски работи, за да угоди на този, който го е записал за войник.
{2:5} И ако някой се състезава в игрите, не получава венец, ако не се е състезавал по правилата.
{2:6} Само трудещият се земеделец трябва пръв да вкуси от плодовете.
{2:7} Размишлявай върху това, което ти казвам; и Господ ще ти даде да разбереш всичко.
{2:8} Помни Исус Христос от Давидовото потомство, Който възкръсна от мъртвите според моето благовестие,
{2:9} за което страдам дори до окови като злодей. Но Божието слово не се връзва.
{2:10} Затова аз всичко издържам заради избраните, за да получат и те спасението, което е в Христос Исус, заедно с вечна слава.
{2:11} Вярно е това слово: "Защото ако сме умрели с Него, то и ще живеем с Него;
{2:12} ако устоим, то и ще царуваме с Него; ако се отричаме от Него, и Той ще се отрече от нас;
{2:13} ако сме неверни, Той остава верен; защото не може да се отрече от Себе Си."
{i2:14} За чистотата на учението и на живота
{2:14} Това им напомняй и заръчвай пред Господа, да не влизат в препирни за дребнавости, което никак не ползва, а е за развращаване на слушателите.
{2:15} Старай се да се представиш одобрен пред Бога работник, който няма от какво да се срамува, като излагаш право словото на истината.
{2:16} Но избягвай скверните празнословия, защото те ще отиват още по-далеч в нечестие
{2:17} и учението на такива ще разяжда като гангрена; от които са Именей и Филет,
{2:18} които се отстраниха от истината, като казват, че възкресението вече е станало, и събарят вярата на някои.
{2:19} Но твърдата основа, положена от Бога, стои, като има този печат: Господ познава Своите Си, и: Всеки, който изповяда Господнето име, да отстъпи от неправдата.
{2:20} А в един голям дом съдовете не са само златни и сребърни, но и дървени и пръстени; и едни са за почтена употреба, а други - за непочтена.
{2:21} И така, ако някой очисти себе си от тези заблуждения, той ще бъде съд за почтена употреба, осветен, полезен на стопанина, приготвен за всяко добро дело.
{2:22} Но бягай от младежките страсти; и заедно с тези, които призовават Господа от чисто сърце, следвай правдата, вярата, любовта, мира.
{2:23} А избягвай глупавите и невежествени разисквания, като знаеш, че пораждат препирни.
{2:24} А Господният слуга не бива да се препира, но трябва да бъде кротък към всички, способен да поучава, търпелив;
{2:25} с кротост да увещава противниците, та дано Бог да им даде покаяние, за да познаят истината
{2:26} и да изтрезнеят, като се избавят от примката на дявола (от когото са уловени живи), за да вършат Божията воля.
{i3:1} Нравствен упадък в последните дни
{3:1} А това да знаеш, че в последните дни ще настанат усилни времена.
{3:2} Защото човеците ще бъдат себелюбиви, сребролюбиви, надменни, горделиви, хулители, непокорни на родителите, неблагодарни, нечестиви,
{3:3} без семейна обич, непримирими, клеветници, невъздържани, свирепи, неприятели на доброто,
{3:4} предатели, буйни, надути, повече обзети от сладострастие, отколкото от страст към Бога,
{3:5} имащи вид на благочестие, но отречени от силата му; също такива отбягвай.
{3:6} Защото от тях са онези, които се вмъкват в домовете и подмамват обременени с грехове жени, водени от различни страсти,
{3:7} които все се учат, а никога не могат да достигнат до познание на истината.
{3:8} И както Яний и Ямврий се възпротивиха на Моисей, така и те се противят на истината, човеци с покварен ум, чужди на вярата.
{3:9} Но те няма да успеят повече, защото безумието им ще стане известно на всички, както се откри безумието и на тези двама.
{i3:10} Твърдост при гоненията за вярата
{3:10} А ти си последвал моето учение, поведение, прицелната точка, вярата ми, дълготърпението, любовта, твърдостта,
{3:11} гоненията, страданията; какви неща ме сполетяха в Антиохия, в Икония, в Листра; какви гонения издържах; и от всички тях ме избави Господ.
{3:12} Но и всички, които искат да живеят благочестиво в Христос Исус, ще бъдат гонени.
{3:13} А нечестиви човеци и измамници ще затъват все повече в злото, като мамят и бъдат мамени.
{3:14} А ти постоянствай в това, което си научил и за което си бил убеден, като знаеш от какви лица си се научил
{3:15} и че от детинство знаеш свещените Писания, които могат да те направят мъдър за спасение чрез вяра в Христос Исус.
{3:16} Цялото Писание е боговдъхновено и полезно за поука, за изобличение, за поправление, за наставление в правдата,
{3:17} за да бъде Божият човек усъвършенстван, съвършено подготвен за всяко добро дело.
{i4:1} Последни наставления
{4:1} Заръчвам ти пред Бога и пред Христос Исус, Който ще съди живите и мъртвите, и предвид на явяването Му и царуването Му:
{4:2} Проповядвай словото, настоявай навреме и не навреме, изобличавай, порицавай, увещавай с голямо търпение и непрестанно поучаване.
{4:3} Защото ще дойде време, когато няма да търпят здравото учение; но понеже ги сърбят ушите, ще си натрупат учители по своите страсти
{4:4} и като отвърнат ушите си от истината, ще се обърнат към басните.
{4:5} Но ти бъди разбран във всичко, понасяй страдания, извърши делото на благовестител, изпълнявай службата си.
{i4:6} Очакване на близката кончина
{4:6} Защото аз ставам вече принос и времето на моето напускане настава.
{4:7} Аз се подвизах в доброто войнстване, пътя свърших, вярата опазих;
{4:8} отсега нататък се пази за мене венецът на правдата, който Господ, праведният Съдия, ще ми въздаде в онзи ден; и не само на мен, а и на всички, които са обикнали Неговото явяване.
{4:9} Постарай се да дойдеш скоро при мене;
{4:10} защото Димас ме остави, като обикна сегашния свят; той отиде в Солун, Крискент - в Галатия, а Тит - в Далмация.
{4:11} Само Лука е при мене. Вземи Марк и го доведи със себе си, защото ми е полезен в службата.
{4:12} А Тихик пратих в Ефес.
{4:13} Когато дойдеш, донеси наметалото, което съм оставил в Троада при Карп, и книгите, а особено пергаментите.
{4:14} Ковачът Александър ми направи много зло; Господ ще му върне според делата му;
{4:15} от когото и ти се пази, защото той много се противи на нашите думи.
{4:16} При първата ми защита никой не взе моята страна, а всички ме оставиха; дано не им се вмени това за грях.
{4:17} Но Господ беше с мен и ме укрепи, за да се прогласи напълно посланието чрез мен и да чуят всички езичници; и аз бях избавен от лъвови уста.
{4:18} Господ ще ме избави от всяко дело на лукавия и ще ме спаси и въведе в небесното Си царство; на Когото да бъде слава във вечни векове. Амин.
{i4:19} Заключителни поздрави
{4:19} Поздрави Прискила и Акила и Онисифоровия дом.
{4:20} Ераст остана в Коринт, а Трофим оставих болен в Милит.
{4:21} Постарай се да дойдеш преди зимата. Поздравяват те Евул, Пуд, Лин, Клавдия и всички братя.
{4:22} Господ да бъде с твоя дух. Благодат да бъде с вас. Амин.
