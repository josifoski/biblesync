{i1:1} Живата надежда
{1:1} Петър, апостол на Исус Христос, до избраните пришълци, пръснати из Понт, Галатия, Кападокия, Азия и Витиния,
{1:2} избрани по предузнанието на Бога Отца, чрез освещението на Духа, за да сте послушни и да бъдете поръсени с кръвта на Исус Христос; благодат и мир да ви се умножи.
{1:3} Благословен да бъде Бог и Отец на нашия Господ Исус Христос, Който според голямата Си милост ни възроди за жива надежда чрез възкресението на Исус Христос от мъртвите,
{1:4} за наследство - нетленно, неоскверняемо и което не повяхва, запазено на небесата за вас,
{1:5} които с Божията сила сте пазени чрез вяра за спасение, готово да се открие в последното време.
{1:6} В което се радвате, ако и за малко време да скърбите сега (ако е необходимо) в разни изпитания,
{1:7} с цел: изпитването на вашата вяра, което е по-скъпоценно от златото, което гине, но пак се изпитва чрез огън - да излезе за хвала и слава, и почест, когато се яви Исус Христос;
{1:8} Когото обичате, без да сте Го видели; в Когото, като вярвате, без сега да Го виждате, радвате се с неизказана и преславна радост,
{1:9} като получавате следствието на вярата си - спасението на душите си.
{1:10} За това спасение претърсиха и изследваха пророците, които пророкуваха за благодатта, която беше назначена за вас,
{1:11} като издирваха кое или какво време посочваше Христовият Дух, който беше в тях, когато предизвестяваше Христовите страдания и идващата след тях слава.
{1:12} И им се откри, че не за себе си, а за вас служеха те в това, което сега ви бе известено чрез онези, които ви проповядваха благовестието чрез Святия Дух, изпратен от небесата; в което и самите ангели желаят да надникнат.
{i1:13} Животът на вярващия
{1:13} Затова препашете се през кръста на вашите помисли. Бъдете въздържани и имайте пълна надежда за благодатта, която ще ви се даде, когато се яви Исус Христос.
{1:14} Като послушни деца не се съобразявайте с първите страсти, които имахте във времето на незнанието си;
{1:15} но както е свят Този, Който ви е призовал, така бъдете святи и вие в цялото си поведение;
{1:16} защото е писано: "Бъдете святи, понеже Аз съм свят."
{1:17} И ако призовавате като Отец Този, Който без лицеприятие съди според делото на всеки, то прекарайте със страх времето на вашето пребиваване на тази земя,
{1:18} като знаете, че не с преходни неща - сребро или злато, сте изкупени от суетния живот, предаден ви от бащите ви,
{1:19} а със скъпоценната кръв на Христос, като на агнец - без недостатък и пречист,
{1:20} Който наистина беше предопределен преди създаването на света, но се яви в последните времена за вас,
{1:21} които чрез Него повярвахте в Бога, Който Го възкреси от мъртвите и Му даде слава, така че вашата вяра и надежда да бъдат в Бога.
{1:22} Понеже сте очистили душите си, като сте се покорили на истината, която докарва до нелицемерно братолюбие, обичайте се един друг горещо, от сърце,
{1:23} тъй като се възродихте не от тленно семе, а от нетленно, чрез Божието слово, което живее и трае до века.
{1:24} Защото: "Всяка твар е като трева и всичката ѝ слава като цвят от трева; тревата изсъхва и цветът ѝ окапва,
{1:25} но Словото Божие трае до века." И това е словото, което ви е благовестено.
{i2:1} Божият дом и Божият народ
{2:1} И така, като отхвърлите всяка злоба, всяко лукавство, лицемерие, завист и всяко одумване,
{2:2} пожелавайте като новородени младенци чистото духовно мляко, за да пораснете чрез него към спасение,
{2:3} ако сте опитали, "че Господ е благ";
{2:4} при Когото, като идвате като при жив камък, отхвърлен от човеците, но от Бога избран и скъпоценен,
{2:5} и вие като живи камъни се съграждате в духовен дом, за да станете свято свещенство, да принасяте духовни жертви, благоприятни на Бога чрез Исус Христос.
{2:6} Защото е писано в Писанието: "Ето, полагам в Сион крайъгълен камък, избран, скъпоценен; и който вярва в Него, няма да се посрами."
{2:7} И така, за вас, които вярвате, Той е скъпоценност, а на тези, които не вярват - "Камъкът, който отхвърлиха зидарите, Той стана глава на ъгъла",
{2:8} и "Камъкът, о който да се спъват, и канара, в която да се съблазняват"; защото се спъват о словото и са непокорни, за което бяха и определени.
{2:9} Вие обаче сте избран род, царско свещенство, свят народ, народ, който Бог придоби, за да възвестява превъзходствата на Този, Който ви призова от тъмнината в Своята чудесна светлина;
{2:10} вие, които някога не бяхте народ, а сега сте Божий народ, не бяхте придобили милост, а сега сте придобили.
{i2:11} Задълженията към властниците
{2:11} Възлюбени, умолявам ви, като пришълци и чужденци на света, да се въздържате от плътски страсти, които воюват против душата;
{2:12} да живеете благоприлично между езичниците, така че заради това, за което ви одумват като злотворци, да прославят Бога във времето, когато ще ги посети, понеже виждат добрите ви дела.
{2:13} Покорявайте се заради Господа на всяка човешка власт, било на царя като върховен владетел,
{2:14} било на управителите като пратеници от него, за да наказват злотворците и за похвала на добротворците.
{2:15} Защото това е Божията воля, като правите добро, да затваряте устата на невежите и глупави човеци;
{2:16} като свободни, обаче, не употребяващи свободата за покривало на злото, но като Божии слуги.
{2:17} Почитайте всички; обичайте братството; от Бога се бойте, царя почитайте.
{i2:18} Примерът на Христовото страдание
{2:18} Слуги, покорявайте се на господарите си с пълен страх, не само на добрите и кротките, но и на опърничавите;
{2:19} защото това е благоугодно, ако някой от съзнанието за Бога претърпява скръб, като страда несправедливо.
{2:20} Защото каква похвала, ако понасяте търпеливо, когато ви бият за престъпленията ви? Но когато вършите добро и страдате, ако понасяте търпеливо, това е угодно пред Бога.
{2:21} Защото и за това сте призовани; понеже и Христос пострада за вас и ви остави пример да вървите по Неговите стъпки;
{2:22} Който грях не е сторил, нито се е намерило лукавство в устата Му;
{2:23} Който, когато Го хулеха, с хула не отвръщаше; когато страдаше, не заплашваше; а предаваше делото Си на Този, Който съди справедливо;
{2:24} Който сам понесе в тялото Си нашите грехове на дървото, така че като сме умрели за греховете, да живеем за правдата; с Чиито рани вие оздравяхте.
{2:25} Защото като овце блуждаехте, но сега се върнахте при Пастира и Епископа на душите ви.
{i3:1} Наставления към съпрузите
{3:1} Също така и вие, жени, покорявайте се на мъжете си, така че даже ако някои от тях не се покоряват на словото, да бъдат спечелени без словото чрез поведението на жените си,
{3:2} като видят вашето поведение в страх и чистота.
{3:3} Вашето украшение да не е външно, т. е. плетене на косата, кичене със злато или обличане със скъпи дрехи,
{3:4} а скритият в сърцето живот, с нетленното украшение на кротък и тих дух, което е скъпоценно пред Бога.
{3:5} Защото така някога и святите жени, които се надяваха на Бога, украсяваха себе си, като се покоряваха на мъжете си,
{3:6} както Сара се покоряваше на Авраам и го наричаше господар. И вие сте нейни дъщери, ако правите добро и не се боите от никакво заплашване.
{3:7} Също и вие, мъже, живейте благоразумно с жените си като с по-слаб съсъд и им отдавайте почит като на сънаследници на дадения чрез благодат живот, за да не бъдат възпрепятствани молитвите ви.
{i3:8} Страданието заради правда
{3:8} А най-после, бъдете всички едномислени, съчувствителни, братолюбиви, милостиви, смиреномъдри.
{3:9} Не връщайте зло за зло или хула за хула, а, напротив, благославяйте; понеже към това бяхте призовани, за да наследите благословение.
{3:10} Защото: "Който желае да обича живота и да види добри дни, нека пази езика си от зло и устните си от лъжливо говорене;
{3:11} нека се отклонява от зло и да върши добро; нека търси мир и да се стреми към него.
{3:12} Защото очите на Господа са върху праведните и ушите Му - към тяхната молитва; но лицето на Господа е против онези, които вършат зло."
{3:13} И кой ще ви стори зло, ако сте ревностни за доброто?
{3:14} Но даже ако пострадате за правдата, блажени сте; а "от тяхното заплашване не се бойте, нито се смущавайте".
{3:15} А почитайте със сърцата си Христос като Господ, като бъдете винаги готови да отговаряте (но с кротост и страхопочитание) на всеки, който ви пита за вашата надежда.
{3:16} Имайте чиста съвест, така че във всичко, в което ви одумват, да се посрамят онези, които клеветят добрия ви живот в Христос.
{3:17} Защото е по-добре да страдате, като вършите добро, ако такава е Божията воля, а не като вършите зло.
{3:18} Защото и Христос един път пострада за греховете, Праведният за неправедните, за да ни приведе при Бога, като беше умъртвен по плът, но оживотворен по Дух;
{3:19} чрез Когото отиде да проповядва на духовете в тъмницата,
{3:20} които едно време бяха непокорни, когато Божието дълготърпение ги чакаше в дните на Ной, докато се правеше ковчегът, в който малцина, т. е. осем души, се избавиха чрез вода.
{3:21} Тя в образа на кръщението и сега ви спасява (не измиването на плътската нечистота, а настоятелната молба към Бога на една чиста съвест) чрез възкресението на Исус Христос,
{3:22} Който е отдясно на Бога, като се е възнесъл на небето, и на Когото се покориха ангели, власти и сили.
{i4:1} Обновеният живот
{4:1} И така, понеже Христос пострада по плът, въоръжете се и вие със същата мисъл, защото този, който е пострадал по плът, е оставил греха,
{4:2} за да живеете през останалото в тялото време не вече по човешки страсти, а по Божията воля.
{4:3} Защото достатъчно е миналото време, когато сте живели така, както искат да живеят езичниците, като сте прекарвали в разврат, похоти, пиянство, гуляи, опивания и нечестиви идолослужения.
{4:4} Затова те се и чудят, и ви хулят за това, че не тичате с тях в същата крайност на разврата;
{4:5} но те ще отговарят пред Онзи, Който скоро ще съди живите и мъртвите,
{4:6} понеже затова се проповядва благовестието и на мъртвите, така че като бъдат съдени по човешки в плът, да живеят по Бога в дух.
{4:7} А краят на всичко е наближил; и така, живейте разумно и трезвено, за да се предавате на молитва.
{4:8} Преди всичко имайте усърдна любов помежду си, защото любовта покрива множество грехове.
{4:9} Бъдете гостолюбиви едни към други без роптание.
{4:10} Според дарбата, която всеки е приел, служете с нея един на друг като добри настойници на многообразната Божия благодат.
{4:11} Ако говори някой, нека говори като такъв, който прогласява Божии слова; ако служи някой, нека служи като такъв, който действа със силата, която му дава Бог; за да се слави във всичко Бог чрез Исус Христос, на Когото е славата и господството до вечни векове. Амин.
{i4:12} Блажени в страданията
{4:12} Възлюбени, не се чудете на огненото изпитание, което идва върху вас, за да ви опита, като че ви се случва нещо чудно;
{4:13} но се радвайте, че с това вие имате общение в страданията на Христос, за да се зарадвате много и когато се яви Неговата слава.
{4:14} Блажени сте, ако ви опозоряват за Христовото име; защото Духът на славата и на Бога почива на вас от тяхна страна се хули, а от ваша страна се прославя.
{4:15} Никой от вас да не страда като убиец или крадец, или злодей, или като такъв, който се бърка в чужди работи.
{4:16} Но ако страда някой като християнин, да не се срамува, а нека слави Бога с това име.
{4:17} Защото дойде времето да се започне съдът от Божия дом; и ако почне първо от нас, каква ще бъде сетнината на тези, които не се покоряват на Божието благовестие?
{4:18} И ако праведният едва се спасява, то нечистият и грешният къде ще се явят?
{4:19} Затова и тези, които страдат по Божията воля, нека предават душите си на верния Създател като вършат добро.
{i5:1} Пастирът и стадото
{5:1} Презвитерите, които са между вас, увещавам аз, който също съм презвитер и свидетел на Христовите страдания, и участник в славата, която има да се яви:
{5:2} Пасете Божието стадо, което е между вас; надзиравайте го не с принуждение, а доброволно, като за Бога; нито за гнусна печалба, но с усърдие;
{5:3} нито като че господствате над паството, което ви се поверява, а като показвате пример на стадото.
{5:4} И когато се яви Пастироначалникът, ще получите венеца на славата, която не повяхва.
{5:5} Така и вие, по-младите, покорявайте се на презвитерите. Да, всички един на друг. Облечете се със смирение; защото Бог се противи на горделивите, а на смирените дава благодат.
{5:6} И така, смирете се под мощната ръка на Бога, за да ви възвиси своевременно;
{5:7} и всяка ваша грижа възложете на Него, защото Той се грижи за вас.
{5:8} Бъдете трезвени, будни. Противникът ви, дяволът, обикаля като ревящ лъв, като търси кого да погълне.
{5:9} Съпротивете му се, като стоите твърди във вярата, като знаете, че същите страдания се понасят и от братята ви по целия свят.
{5:10} А Бог на всяка благодат, Който ви е призовал в Своята вечна слава чрез Христос Исус, ще ви усъвършенства, утвърди, укрепи и направи непоколебими, след като пострадате малко.
{5:11} На Него да бъде господството до вечни векове. Амин.
{i5:12} Заключителни поздрави
{5:12} Чрез Сила, верния брат, както мисля, писах ви накратко, като ви увещавам и заявявам, че това е истинската Божия благодат. Стойте твърди в нея.
{5:13} Поздравява ви и избраната заедно с вас църква във Вавилон и синът ми Марк.
{5:14} Поздравете се един друг с целувката на любовта. Мир на всички вас, които сте в Христос Исус.
