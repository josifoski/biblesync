{i1:1} Обичта и вярата на Филимон
{1:1} Павел, затворник за Христос Исус, и брат Тимотей, до нашия възлюбен съработник Филимон
{1:2} и до сестра Апфия, и до нашия сподвижник Архип, и до твоята домашна църква:
{1:3} Благодат и мир да бъде на вас от Бога, нашия Отец, и Господ Исус Христос.
{1:4} Винаги благодаря на моя Бог, когато те споменавам в молитвите си,
{1:5} като слушам за твоята любов и за вярата, която имаш към Господ Исус и която показваш към всички светии.
{1:6} Моля се това общение в твоята вяра да действа така, че те да познаят всичкото добро, което е в нас, за слава на Христос.
{1:7} Защото неведнъж съм намирал голяма радост и утеха в твоята любов, понеже сърцата на светиите се освежаваха чрез тебе, брате.
{i1:8} Молба за Онисим
{1:8} Затова, ако и да имам право с голямо дръзновение в Христос да ти заповядам това, което подобава,
{1:9} пак, заради любовта, предпочитам да те моля. Аз, старецът Павел, а сега и затворник за Христос Исус,
{1:10} ти се моля за моето чедо Онисим, когото родих в оковите си,
{1:11} който беше някога безполезен за теб, а сега полезен и на теб, и на мене;
{1:12} когото ти пращам обратно лично, т. е. самото ми сърце.
{1:13} Аз бих желал да го задържа при себе си, да ми слугува вместо тебе, като съм в окови за благовестието;
{1:14} но без да зная твоето мнение, не искам да направя нищо, за да не бъде твоята добрина като от принуждение, а доброволна.
{1:15} Защото може би затова той се е отлъчил от тебе за малко време, за да го имаш завинаги,
{1:16} не вече като роб, а повече от роб - като брат, особено възлюбен на мен, а колко повече на теб и по плът, и в Господа!
{1:17} И така, ако ме смяташ за съучастник в Христа, приеми него като мен.
{1:18} И ако в нещо те е онеправдал или ти дължи нещо, мини това на моя сметка.
{1:19} Аз, Павел, пиша това с ръката си: Аз ще платя, за да не ти кажа, че ти ми дължиш и самия себе си.
{1:20} Да, брате, нека имам тази печалба от тебе в Господа; освежавай сърцето ми в Христос.
{1:21} Уверен в твоята послушност, аз ти пиша и зная, че ти ще направиш и повече, отколкото ти казвам.
{1:22} А освен това приготви ми стая, понеже се надявам, че ще ви бъда подарен чрез вашите молитви.
{i1:23} Заключителни поздрави
{1:23} Поздравяват те Епафрас, който е затворен с мене заради Христос Исус,
{1:24} също и моите съработници: Марк, Аристарх, Димас и Лука.
{1:25} Благодатта на нашия Господ Исус Христос да бъде с вашия дух. Амин.
