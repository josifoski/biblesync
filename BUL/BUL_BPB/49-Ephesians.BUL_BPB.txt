{i1:1} Прослава на Бога за спасението чрез Исус Христос
{1:1} Павел, с Божията воля апостол на Исус Христос, до светиите и верните в Христос Исус, които са в Ефес:
{1:2} Благодат и мир да бъде на вас от Бога, нашия Отец, и от Господ Исус Христос.
{1:3} Благословен да бъде Бог и Отец на нашия Господ Исус Христос, Който в Христос ни е благословил с всяко духовно благословение в небесните места;
{1:4} както ни е избрал в Него преди създаването на света, за да бъдем святи и без недостатък пред Него в любов;
{1:5} като ни е предопределил да Му бъдем осиновени чрез Исус Христос, по благоволението на Своята воля,
{1:6} за похвала на славната Си благодат, с която ни е облагодетелствал във Възлюбения Си,
{1:7} в Когото имаме изкуплението си чрез кръвта Му, прощението на прегрешенията ни, според богатството на Неговата благодат,
{1:8} която е направил да ни дава изобилно всяка мъдрост и разбиране,
{1:9} като ни е открил тайната на волята Си според благоволението, което е положил в Себе Си,
{1:10} за да се приложи, когато се изпълнят времената, т. е. да се събере в Христос всичко - това, което е небесно и земно;
{1:11} в Него също така ни се пада да бъдем наследници, като бяхме предопределени за това според намерението на Бога, Който действа във всичко по решението на Своята воля,
{1:12} така че да бъдем за похвала на Неговата слава - ние, които отпреди се надявахме на Христос,
{1:13} в Когото и вие, като чухте словото на истината, т. е. благовестието на нашето спасение, в Когото, като и повярвахте, бяхте запечатани с обещания Свят Дух,
{1:14} Който е залог за нашето наследство, докато бъде изкупено притежанието на Бога, за да бъдете за похвала на Неговата слава.
{i1:15} Молитва за духовен напредък
{1:15} Затова и аз, като чух за вярата ви в Господ Исус и за любовта, която сте показали към всички светии,
{1:16} непрестанно благодаря на Бога за вас и ви споменавам в молитвите си,
{1:17} дано Бог на нашия Господ Исус Христос, славният Отец, ви даде дух на мъдрост и откровение, за да Го познаете,
{1:18} и да просветли очите на сърцето ви, за да познаете каква е надеждата, към която ви призовава, какво е богатството между светиите на славното Негово наследство
{1:19} и колко превъзходно велика е силата Му към нас, вярващите - сила, която е според действието на Неговата могъща сила,
{1:20} с която подейства в Христос, когато Го възкреси от мъртвите и Го сложи да седне от дясната Си страна на небесата,
{1:21} далече над всяко началство и власт, сила и господство, и всяко име, с което се наричат, не само в този свят, но и в бъдещия.
{1:22} И всичко покори под нозете Му и Го постави да бъде глава над всичко за църквата,
{1:23} която е Негово тяло, изпълнено с пълнотата на Този, Който изпълва всичко във всички.
{i2:1} Новият живот - благодатен дар
{2:1} И съживи вас, когато бяхте мъртви чрез вашите престъпления и грехове,
{2:2} в които сте ходили някога според вървежа на този свят, по княза на въздушната власт, на духа, който сега действа в синовете на непокорството;
{2:3} между които и ние всички сме живели някога в нашите плътски страсти, като сме изпълнявали волята на плътта и на помислите и по естество сме били чеда на гнева, както и другите.
{2:4} Бог обаче, Който е богат с милост, поради голямата любов, с която ни възлюби,
{2:5} даже когато бяхме мъртви чрез престъпленията си, ни съживи заедно с Христос (по благодат сте спасени)
{2:6} и като ни възкреси заедно с Него, ни сложи да седим с Него в небесни места, в Христос Исус;
{2:7} за да показва през вековете, които ще дойдат, изобилното богатство на Своята благодат чрез добрината Си към нас в Христос Исус.
{2:8} Защото по благодат сте спасени чрез вяра, и то не от самите вас; това е дар от Бога;
{2:9} не чрез дела, за да не се похвали никой.
{2:10} Защото сме Негово творение, създадени в Христос Исус за добри дела, в които Бог отнапред е наредил да ходим.
{i2:11} Единството на църквата
{2:11} Затова помнете, че вие, някога езичници по плът, наричани необрязани от тези, които се наричат обрязани - с обрязване на плътта, което се извършва с ръце,
{2:12} в онова време бяхте отделени от Христос, отстранени от Израелевото гражданство и чужденци към заветите на обещанието, без да имате надежда и без Бога на света.
{2:13} А сега в Христос Исус вие, които някога сте били далеч, сте поставени близо чрез кръвта на Христос.
{2:14} Защото Той е нашият мир, Който направи двата отдела едно и събори средната стена, която ги разделяше,
{2:15} като в плътта Си унищожи враждата, т. е. закона със заповедите Му, изразени в постановления, за да създаде в Себе Си от двата един нов човек и така да въдвори мир,
{2:16} и в едно тяло да примири и двата с Бога чрез кръста, като уби на него враждата.
{2:17} И като дойде, благовества мир на вас, които бяхте далеч, и мир на тези, които бяха близо;
{2:18} защото чрез Него и едните, и другите имаме свой достъп при Отца, в един Дух.
{2:19} Затова вие не сте вече странници и пришълци, а сте съграждани на светиите и членове на Божието семейство;
{2:20} понеже бяхте съградени върху основата на апостолите и пророците, като крайъгълен камък е сам Христос Исус,
{2:21} върху Когото цялото здание, стройно сглобено, расте за свят храм в Господа;
{2:22} в който и вие се вграждате заедно в Духа за Божие обиталище.
{i3:1} Служението на апостол Павел сред езичниците
{3:1} Затова аз, Павел, затворник за Исус Христос заради вас, езичниците,
{3:2} понеже сте чули за нареденото от Божията благодат, която ми е дадена заради вас,
{3:3} че по откровение ми стана известна тайната (както и по-рано накратко ви писах,
{3:4} от което, като прочетете, може да разберете моето вникване в тайната на Христос),
{3:5} която в други поколения не беше известна на човешкия род, както сега чрез Духа се откри на Неговите святи апостоли и пророци,
{3:6} а именно, че езичниците са сънаследници, като съставляват едно тяло, и са съпричастници на Неговото обещание в Христос Исус чрез благовестието,
{3:7} на което станах служител според Божията благодат - дар, който ми е даден по действието на Неговата сила.
{3:8} На мене, най-нищожния от всички светии, се даде тази благодат, да благовестя между езичниците неизследимото Христово богатство
{3:9} и да осветлявам всички в наредбата относно тайната, която от векове е била скрита у Бога, Създателя на всичко,
{3:10} така че на небесните началства и власти да стане позната сега чрез църквата многообразната премъдрост на Бога,
{3:11} според предвечното намерение, което Той изработи в Христос Исус, нашия Господ,
{3:12} в Когото имаме своето дръзновение и достъп с увереност чрез вяра в Него;
{3:13} по която причина ви моля да не се обезсърчавате от моите неволи заради вас, тъй като те са за ваша слава.
{i3:14} Апостолската молитва за Христовата любов
{3:14} Затова прекланям коленете си пред Отца на нашия Господ Исус Христос,
{3:15} от Когото носи името си всеки род на небесата и на земята,
{3:16} да ви даде, според богатството на славата Си, да се утвърдите здраво чрез Неговия Дух във вътрешния човек,
{3:17} чрез вяра да се всели Христос във вашите сърца, така че, вкоренени и основани в любовта,
{3:18} да бъдете силни да разберете заедно с всички светии какво е широчината и дължината, височината и дълбочината
{3:19} и да познаете Христовата любов, която никое знание не може да обгърне, за да се изпълните в цялата Божия пълнота.
{3:20} А на Този, Който, според действащата в нас сила, може да направи несравнимо повече, отколкото искаме или мислим,
{3:21} на Него да бъде слава в църквата и в Христос Исус във всички родове отвека довека. Амин.
{i4:1} Многообразни дарове - една църква
{4:1} И така, аз, затворник в Господа, ви моля да водите живот, достоен за званието, към което бяхте призовани,
{4:2} със съвършено смирение и кротост, с дълготърпение, с поносимост един към друг в любов
{4:3} и се стараете в свръзката на мира да опазите единството в Духа.
{4:4} Има едно тяло и един Дух, както и бяхте призовани към една надежда на званието ви:
{4:5} един Господ, една вяра, едно кръщение,
{4:6} един Бог и Отец на всички, Който е над всички, чрез всички и във всички.
{4:7} А на всеки от нас се даде благодат според мярката на това, което Христос ни е дал.
{4:8} Затова казва: "Като се възкачи нависоко, плени плен и даде дарове на човеците."
{4:9} (А това "се възкачи" какво друго значи, освен че беше и по-напред слязъл в местата, по-долни от земята.
{4:10} Този, Който е слязъл, е същият, Който и се въздигна по-горе от всички небеса, за да изпълни всичко.)
{4:11} И Той даде едни да бъдат апостоли, други пророци, други пък благовестители, а други пастири и учители,
{4:12} с цел да се усъвършенстват светиите, за делото на служението, за съзиждането на Христовото тяло;
{4:13} докато всички достигнем в единство на вярата и на познаването на Божия Син, в пълнолетно мъжество, в мярката на ръста на Христовата пълнота;
{4:14} за да не бъдем вече деца, блъскани и завличани от всеки вятър на учение, чрез човешката заблуда, в лукавство, по измамни хитрости;
{4:15} но действащи истинно в любов, да пораснем по всичко в Него, Който е главата, Христос,
{4:16} от Когото цялото тяло, сглобявано и свързано чрез службата на всяка става, според съразмерното действие на всяка една част, изработва растенето на тялото за своето назидание в любовта.
{i4:17} Старият и новият човек
{4:17} И така, това казвам и заявявам в Господа, да не живеете вече, както живеят езичниците, по своя суетен ум,
{4:18} помрачени в разума и отстранени от Божия живот поради невежеството, което е в тях, и поради закоравяването на сърцето им;
{4:19} които, изгубили всякакво чувство, са се предали на сладострастие, да вършат ненаситно всякаква нечистота.
{4:20} Но вие не сте познали така Христос,
{4:21} понеже сте чули и сте научени от Него (както е истината в Исус)
{4:22} да съблечете, според предишното си поведение, стария човек, който тлее по измамните страсти,
{4:23} да се обновите в духа на своя ум
{4:24} и да се облечете в новия човек, създаден по образа на Бога в правда и святост на истината.
{i4:25} Наставления за новия живот според Христовото учение
{4:25} Затова, като отхвърлите лъжата, говорете всеки с ближния си истина; защото сме части един на друг.
{4:26} Гневете се, но без да съгрешавате; слънцето да не залезе в разгневяването ви;
{4:27} нито давайте място на дявола.
{4:28} Който е крал, да не краде вече, а по-добре да се труди, като върши с ръцете си нещо полезно, за да има да отделя и на този, който има нужда.
{4:29} Никаква гнила дума да не излиза от устата ви, а онова, което е добро, за назидание според нуждата, за да принесе благодат на тези, които слушат;
{4:30} и не наскърбявайте Святия Божий Дух, в Когото сте запечатани за деня на изкуплението.
{4:31} Всякакво огорчение, ярост, гняв, вик и хула, заедно с всяка злоба да се махнат от вас;
{4:32} и бъдете един към друг благи, милосърдни; прощавайте си един на друг, както и Бог в Христос е простил на вас.
{i5:1} Задължения на съпруга и съпругата
{5:1} И така, бъдете подражатели на Бога като възлюбени чеда
{5:2} и ходете в любов, както и Христос ни възлюби и предаде Себе Си за нас принос и жертва на Бога за благоуханна миризма.
{5:3} А блудство и всякаква нечистота или сребролюбие даже да не се споменават между вас, както прилича на светии;
{5:4} нито срамни или празни приказки, нито подигравки, които са неприлични неща, но по-добре благодарение.
{5:5} Защото добре знаете това, че нито един блудник или нечист, или сребролюбец (който е идолопоклонник) няма наследство в царството на Христос и на Бога.
{5:6} Никой да не ви мами с празни думи; понеже поради тези неща идва Божият гняв върху синовете на непокорството.
{5:7} И така, не бъдете техни съучастници.
{5:8} Тъй като някога бяхте тъмнина, а сега сте светлина в Господа, живейте като чеда на светлината
{5:9} (защото плодът на светлината се състои във всичко, което е добро, право и истинно).
{5:10} Опитвайте какво е благоугодно на Господа
{5:11} и не участвайте в безплодните дела на тъмнината, а по-добре ги изобличавайте;
{5:12} защото това, което скришом вършат непокорните, срамно е и да се говори.
{5:13} А всичко, което се изобличава, става явно чрез светлината; понеже всяко нещо, което става явно, е осветено.
{5:14} Затова е казано: "Стани, ти, който спиш, и възкръсни от мъртвите, и ще те осветли Христос."
{5:15} И така, внимавайте добре как постъпвате - не като глупави, а като мъдри,
{5:16} като изкупвате благовремието, защото дните са лоши.
{5:17} Затова не бъдете неразумни, а проумявайте каква е Господнята воля.
{5:18} И не се опивайте с вино, следствието от което е разврат, но се изпълвайте с Духа;
{5:19} и разговаряйте с псалми и химни и духовни песни, като пеете и възпявате Господа в сърцето си
{5:20} и като винаги благодарите за всичко на Бога и Отца в името на нашия Господ Исус Христос,
{5:21} като се подчинявате един на друг в страх от Христос.
{5:22} Жени, подчинявайте се на своите мъже като длъжност към Господа,
{5:23} защото мъжът е глава на жената, както и Христос е глава на църквата (като само Той е спасител на тялото).
{5:24} Но както църквата се подчинява на Христос, така и жените нека се подчиняват във всичко на своите мъже.
{5:25} Мъже, обичайте жените си, както и Христос възлюби църквата и предаде Себе Си за нея,
{5:26} за да я освети, след като я е очистил с водно умиване чрез словото,
{5:27} за да я представи на Себе Си църква славна, без петно или бръчка, или друго такова нещо, но да бъде свята и непорочна.
{5:28} Така са длъжни и мъжете да обичат жените си, както своите тела. Който обича жена си, себе си обича.
{5:29} Защото никой никога не е намразил своето тяло, а го храни и се грижи за него, както и Христос за църквата;
{5:30} понеже сме части на Неговото тяло - от Неговата плът и от Неговите кости.
{5:31} "Затова ще остави човек баща си и майка си и ще се привърже към жена си, и двамата ще станат една плът."
{5:32} Тази тайна е голяма; но аз говоря това за Христос и за църквата.
{5:33} Но и всеки един от вас да обича своята жена, както себе си; а жената да се бои от мъжа си.
{i6:1} Деца и родители
{6:1} Деца, покорявайте се на родителите си в Господа, защото това е правилно.
{6:2} "Почитай баща си и майка си" (което е първата заповед с обещание),
{6:3} "за да ти бъде добре и да живееш много години на земята."
{6:4} И вие, бащи, не дразнете децата си, а ги възпитавайте в учение и наставление Господне.
{i6:5} Роби и господари
{6:5} Слуги, покорявайте се на господарите си по плът със страх и трепет, в простотата на сърцето си, като към Христос.
{6:6} Не работете само за пред очи, като човекоугодници, а като Христови слуги изпълнявайте от душа Божията воля;
{6:7} и слугувайте с добра воля като на Господа, а не на човеци;
{6:8} понеже знаете, че всеки роб или свободен ще получи от Господа същото добро, каквото върши.
{6:9} И вие, господари, правете същото на тях, като се въздържате от заплашване; понеже знаете, че и на тях, и на вас има Господар на небесата, у Когото няма лицеприятие.
{i6:10} Духовното снаряжение за битка със злото
{6:10} Най-после, заяквайте в Господа и в силата на Неговото могъщество.
{6:11} Облечете се в Божието всеоръжие, за да можете да устоите срещу хитростите на дявола.
{6:12} Защото нашата борба не е срещу кръв и плът, а срещу началствата, срещу властите, срещу световните управители на тази тъмнота, срещу духовните сили на нечестието в небесните места.
{6:13} Затова вземете Божието всеоръжие, за да можете да противостоите в злия ден и като надвиете на всичко, да устоите.
{6:14} И така, стойте препасани с истина през кръста си и облечени в правдата за бронен нагръдник;
{6:15} и с краката си обути с готовност чрез благовестието на мира.
{6:16} А освен всичко това вземете вярата за щит, с който ще можете да угасите всички огнени стрели на нечестивия;
{6:17} вземете също за шлем спасението и меча на Духа, който е Божието слово;
{6:18} като се молите в Духа на всяко време с всякаква молитва и прошение, бодърствайте в това с неуморно постоянство и молба за всички светии
{6:19} и за мене, да ми се даде слово да отворя устата си, за да оповестя дръзновено тайната на благовестието,
{6:20} за което съм посланик в окови, да говоря за него с дръзновение, както прилича да говоря.
{i6:21} Заключителни поздрави
{6:21} А за да знаете и вие за моите работи и как съм, всичко ще ви каже Тихик, възлюбеният брат и верен в Господа служител,
{6:22} когото пратих до вас нарочно за това - да узнаете нашето състояние и той да утеши сърцата ви.
{6:23} Мир на братята и любов с вяра от Бога Отца и Господ Исус Христос.
{6:24} Благодат да бъде с всички, които искрено обичат нашия Господ Исус Христос. Амин.
