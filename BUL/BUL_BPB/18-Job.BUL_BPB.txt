{i1:1} (1:1-2:13) Благоденствието на праведния Йов
{1:1} Въведение Имаше в земята Уз един човек на име Йов. Този човек беше непорочен и правдив, боеше се от Бога и се отдалечаваше от злото.
{1:2} И му се родиха седем сина и три дъщери.
{1:3} А добитъкът му беше седем хиляди овце, три хиляди камили, петстотин чифта волове и петстотин ослици; имаше и голямо множество слуги; така че този човек беше най-знатният от всичките жители на изток.
{1:4} Синовете му отиваха и правеха угощения в къщата на всеки от тях на неговия ден; и пращаха да повикат трите си сестри, за да ядат и пият с тях.
{1:5} И когато се изреждаха дните на угощаването, Йов пращаше за синовете си и ги освещаваше, като ставаше рано сутринта и принасяше всеизгаряния според броя на всички тях; защото Йов си казваше: Да не би синовете ми да са съгрешили и да са похулили Бога в сърцата си. Така правеше Йов постоянно.
{i1:6} Оклеветяване на Йов от Сатана. Изпитания и дълготърпение на невинния праведник
{1:6} А един ден, като дойдоха Божиите синове да се представят пред Господа, между тях дойде и Сатана.
{1:7} И Господ каза на Сатана: Откъде идваш? А Сатана Му отговори: От обикаляне земята и от ходене насам-натам по нея.
{1:8} После Господ запита Сатана: Обърнал ли си внимание на слугата Ми Йов, че няма подобен на него на земята, човек непорочен и правдив, който се бои от Бога и се отдалечава от злото?
{1:9} А Сатана отговори на Господа: Дали без причина се бои Йов от Бога?
{1:10} Не си ли обградил отвсякъде него и дома му, и всичко, което има? Благословил си делата на ръцете му и имотът му се е умножил на земята.
{1:11} Но сега простри ръка и се допри до всичко, което има, и той ще Те похули в лицето.
{1:12} Господ каза на Сатана: Ето, в твоята ръка е всичко, което има той; само на него да не сложиш ръка. Тогава Сатана излезе от присъствието на Господа.
{1:13} И един ден, когато синовете и дъщерите му ядяха и пиеха вино в къщата на най-стария си брат,
{1:14} дойде вестител при Йов и каза: Докато оряха воловете и ослиците пасяха при тях,
{1:15} савците нападнаха и ги откараха, още избиха слугите с острието на меча; и само аз се отървах да ти известя.
{1:16} Докато той още говореше, дойде и друг и каза: Огън от Бога падна от небето и изгори овцете и слугите, и ги погълна; и само аз се отървах да ти известя.
{1:17} Докато този още говореше, дойде и друг и каза: Халдейците образуваха три чети и се спуснаха върху камилите и ги откараха, още избиха слугите с острието на меча; и само аз се отървах да ти известя.
{1:18} Докато този още говореше, дойде и друг и каза: Синовете ти и дъщерите ти, като ядяха и пиеха вино в къщата на най-стария си брат,
{1:19} дойде силен вятър от пустинята и удари четирите ъгъла на къщата, и тя падна върху децата ти и те умряха; и само аз се отървах да ти известя.
{1:20} Тогава Йов стана, раздра дрехата си и обръсна главата си, и като падна на земята, се поклони.
{1:21} И каза: Гол излязох от утробата на майка си; гол ще и да се върна там. Господ даде, Господ взе; да бъде благословено Господнето име.
{1:22} Във всичко това Йов не съгреши, нито се изрази безумно спрямо Бога.
{2:1} И пак един ден, като дойдоха Божиите синове, за да се представят пред Господа, между тях дойде и Сатана да се представи пред Господа.
{2:2} Господ каза на Сатана: Откъде идваш? А Сатана Му отговори: От обикаляне земята и от ходене насам-натам по нея.
{2:3} После Господ каза на Сатана: Обърнал ли си внимание на слугата Ми Йов, че няма подобен на него на земята, човек непорочен и правдив, който се бои от Бога и се отдалечава от злото? И още държи правдивостта си, при все че ти Ме подбуди против него да го погубя без причина.
{2:4} А Сатана отговори на Господа: Кожа за кожа, да! Всичко, което има, човек ще го даде за живота си.
{2:5} Но простри ръката Си сега и се допри до костите му и до плътта му, и той ще Те похули в лицето.
{2:6} Господ каза на Сатана: Ето, той е в ръката ти; само живота му опази.
{2:7} Тогава Сатана излезе от присъствието на Господа и порази Йов с лоши циреи от стъпалата на краката му до темето му.
{2:8} И той си взе черепка, за да се чеше с нея, и седеше в пепел.
{2:9} Тогава жена му му каза: Още ли държиш правдивостта си? Похули Бога и умри.
{2:10} А той ѝ отвърна: Ти говориш, както говори някоя от безумните жени. Какво? Доброто ли ще приемаме от Бога, а да не приемаме и злото? Във всичко това Йов не съгреши с устните си.
{2:11} А тримата приятели на Йов, като чуха за цялото това зло, което го бе сполетяло, дойдоха всеки от мястото си - теманецът Елифаз, савхиецът Валдад, наамецът Софар; защото се бяха съгласили да дойдат заедно да го съжалят и да го утешат.
{2:12} И като повдигнаха очи отдалеч и не го познаха, плакаха с висок глас; и всеки раздра дрехата си и сипаха пръст на главите си, като я хвърлиха към небето.
{2:13} И седяха при него на земята седем дни и седем нощи; и никой не му проговори дума, защото виждаха, че скръбта му беше много голяма.
{i3:1} (3:1-31:40) Монолог на Йов - голямата скръб на невинно страдащия
{3:1} Диалози между Йов и тримата му приятели След това Йов отвори устата си и прокле деня си.
{3:2} Йов проговори:
{3:3} Да погине денят, в който се родих, и нощта, в която бе казано: Роди се мъжко.
{3:4} Да бъде тъмнина онзи ден; Бог да не го зачита отгоре и да не изгрее на него светлина.
{3:5} Тъмнина и мрачна сянка да го обладаят; облак да седи на него; всичко, което помрачава деня, нека го направи ужасен.
{3:6} Тъмнина да обладае онази нощ; да не се брои между дните на годината, да не влезе в числото на месеците.
{3:7} Ето, пуста да остане онази нощ; радостен глас да не дойде в нея.
{3:8} Да я прокълнат онези, които кълнат дните, онези, които са изкусни да събудят левиатана.
{3:9} Да изгаснат звездите на вечерта ѝ; да очаква светлина и да я няма, и да не види първите лъчи на зората;
{3:10} защото не затвори вратата на майчината ми утроба и не скри скръбта от очите ми.
{3:11} Защо не умрях при раждането и не издъхнах, щом излязох от утробата?
{3:12} Защо ме приеха коленете? Или защо гърдите, за да суча?
{3:13} Защото сега щях да лежа и да почивам; щях да спя; тогава щях да съм в покой.
{3:14} Заедно с царе и съветници на земята, които си градят пусти стълбове;
{3:15} или с князе, които имаха злато, които напълниха къщите си със сребро;
{3:16} или като скрито пометнато, нямаше да ме има, както младенци, които светлина не са видели.
{3:17} Там нечестивите престават да смущават и там уморените се успокояват.
{3:18} Заедно се успокояват и пленниците, не чуват гласа на насилника.
{3:19} Там са малък и голям; и слугата е свободен от господаря си.
{3:20} Защо се дава светлина на злощастния и живот на огорчения в душата,
{3:21} които копнеят за смъртта и я няма, ако и да копаят за нея повече, отколкото за скрити съкровища -
{3:22} които много се радват и веселят, когато намерят гроба?
{3:23} Защо се дава светлина на човека, чийто път е скрит и който Бог е преградил?
{3:24} Защото вместо ядене идва ми въздишка; и стенанията ми се изливат като вода.
{3:25} Защото онова, от което се боях, ми се случи; и онова, от което треперех, се стовари върху мене.
{3:26} Не бях на мир, нито на покой, нито в охолност; но пак смущение ме нападна.
{i4:1} Първа реч на Елифаз. Никой не страда невинен
{4:1} Тогава теманецът Елифаз каза:
{4:2} Ако започнем да ти говорим, ще ти дотегне ли? Но кой може да се въздържи да не говори?
{4:3} Ето, ти си научил мнозина и немощни ръце си укрепил.
{4:4} Твоите думи са привдигнали колебаещия се и отслабнали колене си укрепил.
{4:5} А сега това те сполетя и ти е дотегнало; допира те и си се смутил.
{4:6} В страха ти от Бога не е ли твоето упование и в правотата на пътищата ти - твоята надежда?
{4:7} Спомни си, моля, кой някога е погинал невинен или къде са били изтребени правдивите.
{4:8} Доколкото аз съм видял, онези, които орат беззаконие и сеят нечестие, това и жънат.
{4:9} Изтребват се от дишането на Бога и от диханието на ноздрите Му погиват.
{4:10} Ревът на лъва и гласът на свирепия лъв замират и зъбите на младите лъвове се изкъртват.
{4:11} Лъвът загива от нямане лов и малките на лъвицата се разпръсват.
{4:12} Тайно достига до мен едно нещо и ухото ми долови един шепот от него;
{4:13} сред мислите от нощните видения, когато дълбок сън наляга хората,
{4:14} обзеха ме ужас и трепет и разтърсиха всичките ми кости.
{4:15} Тогава дух премина пред мене; космите на тялото ми настръхнаха;
{4:16} той застана, но не можах да позная образа му; призрак се яви пред очите ми; в тишината чух този глас:
{4:17} Ще бъде ли смъртен човек праведен пред Бога? Ще бъде ли човек чист пред Създателя си?
{4:18} Ето, Той не се доверява на слугите Си и в ангелите Си намира недостатък -
{4:19} колко повече в онези, които живеят в къщи от кал, чиято основа е в пръстта и които се смазват, като че ли са молци!
{4:20} Между сутринта и вечерта се събарят, без да усети някой, изгубват се завинаги.
{4:21} Величието, което е в тях, не се ли премахва? Умират, и то без мъдрост.
{5:1} Извикай сега; има ли някой да ти отговори? И към кого от святите духове ще се обърнеш?
{5:2} Наистина гневът убива безумния и негодуването умъртвява глупавия.
{5:3} Аз съм виждал безумния, като се е вкоренявал; но веднага съм проклинал обиталището му;
{5:4} защото децата му са далеч от безопасност; съкрушават ги по съдилищата и няма кой да ги отърве;
{5:5} гладният изяжда жътвата им, граби я даже отсред тръните; и грабителят поглъща имота им.
{5:6} Защото скръбта не излиза от пръстта, нито печалта пониква от земята;
{5:7} а човек се ражда за печал, както искриците, за да хвърчат високо.
{i5:8} Увещание за обръщане към Бога
{5:8} Но аз ще потърся Бога и делото си ще възложа на Бога,
{5:9} Който върши велики и неизследими дела и безбройни чудеса,
{5:10} Който дава дъжд по лицето на земята и праща води по нивите,
{5:11} Който възвисява смирените и въздига в безопасност нажалените,
{5:12} Който осуетява кроежите на хитрите, така че ръцете им не могат да извършат предприетото,
{5:13} Който улавя мъдрите в лукавството им, така че намисленото от коварните се осуетява.
{5:14} Денем посрещат тъмнина и по пладне ходят пипнешком, както нощем.
{5:15} Но Бог избавя сиромаха от меча, който е устата им, и от ръката на силния;
{5:16} и така сиромахът има надежда, а устата на беззаконието се запушват.
{5:17} Ето, блажен е онзи човек, когото Бог изобличава; затова не презирай наказанието от Всемогъщия;
{5:18} защото Той наранява, Той и превързва; поразява и Неговите ръце изцеляват.
{5:19} В шест беди ще те избави; дори в седмата няма да те досегне зло.
{5:20} В глад ще те откупи от смърт и във война - от силата на меча.
{5:21} От бича на език ще бъдеш опазен и няма да се уплашиш от погибел, когато дойде.
{5:22} На погибелта и на глада ще се присмиваш и няма да се уплашиш от земните зверове;
{5:23} защото ще имаш спогодба с камъните на полето; и дивите зверове ще бъдат в мир с теб.
{5:24} И ще познаеш, че шатърът ти е в мир; и когато посетиш кошарата си, няма да намериш да ти липсва нещо.
{5:25} Ще познаеш още, че е многобройно твоето потомство и рожбите ти - като земната трева.
{5:26} В дълбока старост ще дойдеш до гроба си, както се събира житен сноп на времето си.
{5:27} Ето, това издирихме; така е; слушай го и го познай за своето добро.
{i6:1} Йов отговаря на Елифаз. Безпричинно обвинение
{6:1} А Йов отговори:
{6:2} Дано само би се претеглила моята печал и злополуката ми да би се сложила срещу нея на везните!
{6:3} Понеже сега би била по-тежка от морския пясък; затова думите ми са били необмислени.
{6:4} Защото стрелите на Всемогъщия са вътре в мене, чиято отрова духът ми изпива; Божиите ужаси се опълчват против мене.
{6:5} Реве ли дивият осел, когато има трева? Или мучи ли волът при яслите си?
{6:6} Яде ли се блудкавото без сол? Или има ли вкус в белтъка на яйцето?
{6:7} Душата ми се отвращава да ги допре; те ми станаха като омразно ястие.
{6:8} Дано получех това, което прося, и Бог да ми дадеше онова, за което копнея! -
{6:9} Да благоволеше Бог да ме погуби, да пуснеше ръката Си и ме посече!
{6:10} Но това ще ми бъде още утеха (Да! Ще се утвърдя сред скръб, която не ме жали.), че аз не утаих думите на Святия.
{6:11} Каква е силата ми, за да чакам? И какъв е краят ми, за да издържа?
{6:12} Силата ми сила каменна ли е? Или плътта ми е медна?
{6:13} Не изчезна ли в мене помощта ми? И не се ли отдалечи от мен избавлението?
{6:14} На оскърбения трябва да се покаже съжаление от приятеля му даже ако той е изоставил страха от Всемогъщия.
{6:15} Братята ми ме измамиха като поток; преминаха като течение на потоци,
{6:16} които се мътят от леда и в които се топи снегът;
{6:17} когато се стоплят, изчезват; когато настане топлина, изгубват се от мястото си.
{6:18} Керваните, като следват по криволиченията им, пристигат в пустота и се губят;
{6:19} теманските кервани прегледваха; шевските пътници ги очакваха;
{6:20} излъгаха се в надеждата си; дойдоха там и се посрамиха.
{6:21} Сега и вие сте така никакви; видяхте ужас и се уплашихте.
{6:22} Казах ли аз: Донесете ми? Или: Дайте ми подарък от имота си?
{6:23} Или: Избавете ме от ръката на неприятеля? Или: Откупете ме от ръката на насилниците?
{6:24} Научете ме и аз ще млъкна; и ми покажете в какво съм съгрешил.
{6:25} Колко са силни справедливите думи! Но вашите доводи какво изобличават?
{6:26} Мислите ли да изобличите думи, когато думите на окаян човек са като вятър?
{6:27} Наистина вие бихте впримчили сирачето, бихте копали яма на неприятеля си.
{6:28} И така, сега благоволете да ме погледнете, защото ще стане явно пред вас, ако аз лъжа.
{6:29} Върнете се, моля; нека не става неправда. Да! Върнете се пак; отнася се до правдивостта ми.
{6:30} Има ли неправда в езика ми? Не може ли небцето ми да познае лошото?
{7:1} Земният живот на човека не е ли воюване? И дните му не са ли като дни на наемник?
{7:2} Както на слуга, който желае сянка, и както на наемник, който очаква заплатата си,
{7:3} така на мене бяха дадени за притежание месеци на разочарование и нощи на печал ми бяха определени.
{7:4} Когато си лягам, казвам: Кога ще стана? Но нощта се протака; и непрестанно се въртя насам-натам до зори.
{7:5} Тялото ми е облечено с червеи и буци пръст; кожата ми се пука и тлее.
{i7:6} Молитва на Йов към Бога
{7:6} Дните ми са по-бързи от совалката на тъкача и чезнат без надежда.
{7:7} Помни, че животът ми е дъх и че окото ми няма вече да се върне да види добро.
{7:8} Окото на онзи, който ме гледа, няма да ме види вече; твоите очи ще бъдат върху мен, а, ето, няма да ме има.
{7:9} Както облакът се разпръсва и изчезва, така и слизащият в преизподнята няма да възлезе пак;
{7:10} няма да се върне вече у дома си и мястото му няма да го познае вече.
{7:11} Затова аз няма да въздържа устата си; ще говоря в утеснението на духа си; ще плача в горестта на душата си.
{7:12} Море ли съм аз или морско чудовище, че слагаш над мене стража?
{7:13} Когато си казвам: Леглото ми ще ме утеши, постелката ми ще облекчи оплакването ми,
{7:14} тогава ме плашиш със сънища и ме ужасяваш с видения;
{7:15} така че душата ми предпочита удушване и смърт, а не тези мои кости.
{7:16} Дотегна ми; не искам да живея вечно; оттегли се от мене, защото дните ми са суета.
{7:17} Какво е човек, за да го възвеличаваш и да си наумяваш за него,
{7:18} да го посещаваш всяка сутрин и да го изпитваш всяка минута?
{7:19} Докога няма да отвърнеш погледа Си от мен и няма да ме оставиш нито колкото слюнката си да погълна?
{7:20} Ако съм съгрешил, какво причинявам с това на Теб, о Наблюдателю на хората? Защо Си ме поставил за Свой прицел, така че дотегнах на себе си?
{7:21} И защо не прощаваш престъплението ми и не отнемаш беззаконието ми? Защото още сега ще спя в пръстта; и сутринта ще ме търсиш, а няма да ме има.
{i8:1} Първа реч на Валдад. Йов е лицемер
{8:1} Тогава савхиецът Валдад отговори:
{8:2} Докога ще говориш така и думите на устата ти ще бъдат като силен вятър?
{8:3} Бог променя ли съда? Или Всемогъщият променя правдата?
{8:4} Ако синовете ти са съгрешили пред Него и Той ги е предал на последствията от беззаконието им;
{8:5} ако ти прилежно би потърсил Бога, ако би се помолил на Всемогъщия,
{8:6} тогава, ако ти беше чист и правдив, непременно сега Той би се събудил да работи за теб и би направил да благоденства праведното ти жилище;
{8:7} и при все да е било малко началото ти, пак в сетните си дни ще имаш много повече.
{8:8} Понеже попитай, моля, предишните родове и внимавай в изпитаното от бащите им
{8:9} (защото ние сме вчерашни и не знаем нищо, тъй като дните на земята са сянка);
{8:10} не искат ли те да те научат и да ти явят, и да произнесат думи от сърцата си?
{8:11} Никне ли рогоза без тиня? Расте ли тръстиката без вода?
{8:12} Докато е още зелена и неокосена, изсъхва преди всяка друга трева.
{8:13} Така са пътищата на всички, които забравят Бога; и надеждата на нечестивия ще загине.
{8:14} Надеждата му ще се пресече; упованието му е паяжина.
{8:15} Той ще се опре на къщата си, но тя няма да устои; ще се хване за нея, но няма да издържи.
{8:16} Той зеленее пред слънцето и клончетата му се простират в градината му;
{8:17} корените му се сплитат в грамадата камъни; той гледа на камъните като на дом.
{8:18} Но пак, ако го изтръгне някой от мястото му, тогава мястото ще се отрече от него, като каже: Не съм те видял.
{8:19} Ето това е радостта от пътя му! И от пръстта други ще поникнат.
{8:20} Ето, Бог няма да отхвърли непорочния, нито ще подири ръката на злотворците.
{8:21} Все пак ще напълни устата ти със смях и устните ти с възклицание.
{8:22} Онези, които те мразят, ще се облекат със срам; и шатърът на нечестивите няма вече да съществува.
{i9:1} Йов отговаря на Валдад. Божията справедливост. Съзнание за грях
{9:1} А Йов отговори:
{9:2} Наистина зная, че това е така, но как ще се оправдае човек пред Бога?
{9:3} Ако поиска да се съди с Него, не може да Му отговори за едно от хиляда.
{9:4} Мъдро сърце и мощна сила има Бог: кой, като е упорствал против Него, е благоденствал?
{9:5} Той премества планините и те не усещат, когато ги е преобърнал в гнева Си.
{9:6} Той поклаща земята от мястото ѝ, така че стълбовете ѝ треперят.
{9:7} Той заповядва на слънцето и то не изгрява; и слага под печат звездите.
{9:8} Той сам простира небесата и стъпва на морските вълни.
{9:9} Той създава съзвездията - Мечката, Орион и Плеядите, и скритите пространства на юг.
{9:10} Той върши велики и неизследими дела и безбройни чудеса.
{9:11} Ето, минава край мен и не Го виждам; преминава и не Го забелязвам;
{9:12} ако грабне плячка, кой ще Му забрани? Кой ще Му каже: Какво правиш?
{9:13} Ако Бог не оттегли гнева Си, горделивите помощници се повалят под Него!
{9:14} Колко по-малко бих могъл аз да Му отговоря и да избера думите си, за да разисквам с Него!
{9:15} На Когото, и праведен ако бях, не можех да отговоря, а щях да помоля за милост от Съдията си.
{9:16} Ако извиках и ми отговореше, нямаше да повярвам, че е послушал гласа ми.
{9:17} Защото ме смазва с вихрушка и умножава раните ми без причина.
{9:18} Не ме оставя да си отдъхна, а ме насища с горчивини.
{9:19} Ако е дума за силата на мощните, ето Ме! - би казал Той; и ако за съд, би казал: Кой ще Ми определи време да се съдя?
{9:20} Даже ако бях праведен, биха ме осъдили собствените ми уста; ако бях непорочен, Той би ме показал опърничав.
{9:21} Макар да бях непорочен, не бих зачитал себе си, бих презрял живота си.
{9:22} Все едно е; затова казвам: Той погубва и непорочния, и нечестивия.
{9:23} Ако бичът Му убива внезапно, Той се смее при изпитанията на невинните.
{9:24} Земята е предадена в ръцете на нечестивите; Той покрива лицата на съдиите ѝ; ако не, тогава кой е, който прави това?
{9:25} А моите дни са по-бързи от бързоходец; бягат, без да видят добро;
{9:26} преминаха като леки кораби, като орел, който се спуска върху лова.
{9:27} Ако кажа: Ще забравя оплакването си, ще оставя жалеенето си и ще се утеша.
{9:28} В ужас съм от всичките си скърби; зная, че Ти няма да ме имаш за невинен;
{9:29} нечестив ще се смятам; и така - защо да се трудя напразно?
{9:30} Ако се умия със снежна вода и очистя със сапун ръцете си,
{9:31} Ти пак ще ме хвърлиш в тинята, така че и самите ми дрехи ще се гнусят от мене.
{9:32} Защото Той не е човек, както съм аз, за да Му отговоря и да дойдем заедно на съд.
{9:33} Няма посредник помежду ни, който да сложи ръката си върху двама ни.
{9:34} Нека оттегли от мене тоягата Си и ужасът Му да не ме плаши.
{9:35} Тогава ще говоря и няма да се боя от Него; защото в себе си не съм така уплашен.
{i10:1} Бог - Творец и Промислител
{10:1} Душата ми се отегчи от живота ми; затова ще се предам на оплакването си, ще говоря в горестта на душата си.
{10:2} Ще кажа на Бога: Недей ме осъжда; покажи ми защо ми ставаш противен.
{10:3} Добре ли Ти е да оскърбяваш и да презираш делото на ръцете Си, а да осветляваш решеното от нечестивите?
{10:4} Телесни очи ли имаш? Или гледаш, както гледа човек?
{10:5} Твоите дни като дните на човека ли са или годините Ти - като човешки дни,
{10:6} че претърсваш беззаконието ми и издирваш греха ми,
{10:7} при все че знаеш, че не съм нечестив и че никой не може да ме избави от ръката Ти?
{10:8} Твоите ръце ме създадоха и усъвършенстваха като едно цяло; а пак ли ме съсипваш?
{10:9} Помни, моля, че като глина си ме създал; и в пръст ли ще ме възвърнеш?
{10:10} Не си ли ме излял като мляко? Не си ли ме съсирил като сирене?
{10:11} С кожа и мускули си ме облякъл и с кости и жили си ме оплел;
{10:12} живот и благоволение си ми подарил и провидението Ти е запазило духа ми.
{10:13} Но при все това - това си криел в сърцето Си; зная, че това е било в ума Ти;
{10:14} ако съгреша, ме наблюдаваш и за беззаконието ми няма да ме смяташ невинен.
{10:15} Ако съм нечестив, горко ми! И ако съм праведен, пак няма да вдигна главата си. Пълен съм с позор; но Ти гледай скръбта ми,
{10:16} защото расте. Гониш ме като лъв и отново се показваш страшен против мен.
{10:17} Отново издигаш против мене свидетелите Си и увеличаваш гнева Си върху мен; едно след друго войнства ме нападат.
{10:18} И така, защо ме извади Ти от утробата? Иначе бих издъхнал, без да ме е виждало око;
{10:19} бих бил, като че не съм бил; от утробата бих бил отнесен в гроба.
{10:20} Дните ми не са ли малко? И така, престани и ме остави да си отдъхна малко.
{10:21} Преди да отида, откъдето няма да се върна, в тъмната земя и в смъртната сянка -
{10:22} земя, мрачна като самата тъмнина, земя на мрачна сянка и без никакъв ред, където светлината е като тъмнина.
{i11:1} Първа реч на Софар. Йов трябва да се смири
{11:1} Тогава наамецът Софар отговори:
{11:2} Не трябва ли да се отговори на многото думи? Бива ли да се оправдае словоохотлив човек?
{11:3} Твоите самохвалства ще запушат ли хорските уста? И когато ти се присмиваш, тебе никой ли да не засрами?
{11:4} Защото ти казваш: Това, което говоря, е право и аз съм чист пред Твоите очи.
{11:5} Но дано проговореше Бог и да отвореше устните Си против теб,
{11:6} и да ти явеше тайните на мъдростта, че тя е двояка в проницателността си. И така, знай, че Бог изисква от тебе по-малко, отколкото заслужава беззаконието ти.
{11:7} Можеш ли да изброиш Божиите дълбочини? Можеш ли да издириш Всемогъщия напълно?
{11:8} Тези тайни са високи до небето; какво можеш да сториш? По-дълбоки са от преизподнята; какво можеш да узнаеш?
{11:9} Мярката им е по-дълга от земята и по-широка от морето.
{11:10} Ако мине Той и улови и събере съд, то кой може да Му забрани?
{11:11} Защото Той знае суетните хора, Той вижда и нечестието, без да Му е нужно да внимава в него.
{11:12} Но суетният човек е лишен от разум; дори човек се ражда като диво оселче.
{11:13} Ако ти оправиш сърцето си и простреш ръцете си към Него,
{11:14} ако има беззаконие в ръцете ти, отстрани го и не оставяй да обитава нечестие в шатрите ти.
{11:15} Само тогава ще издигнеш лицето си без петно. Да! Утвърден ще бъдеш и няма да се боиш;
{11:16} защото ще забравиш скръбта си; ще си я спомняш като води, които са оттекли.
{11:17} Твоето пребивание ще бъде по-светло от пладне; и тъмнина ако си, пак ще станеш като зора.
{11:18} Ще бъдеш в увереност, защото има надежда. Да! Ще се озърнеш наоколо и ще си легнеш безопасно.
{11:19} Ще легнеш и няма да има кой да те плаши; дори мнозина ще търсят твоето благоволение.
{11:20} А очите на нечестивите ще изтекат; прибежище няма да има за тях; и надеждата им ще бъде, че ще издъхнат.
{i12:1} Йов отговаря на Софар. Отхвърляне на обвиненията с вяра във всемогъщия Бог
{12:1} Тогава Йов отговори:
{12:2} Наистина само вие сте хора и с вас ще умре мъдростта!
{12:3} Но и аз имам разум, както и вие; не съм по-долен от вас; и такива работи - кой не ги знае?
{12:4} Станах за присмех на ближния си; човек, който призовава Бога и Той му отговаряше - праведният, непорочният човек стана за присмех!
{12:5} Този, чиито крака са близо до подхлъзване, е като презрян светилник в мисълта на благополучния.
{12:6} Шатрите на разбойниците са в благоденствие и тези, които разгневяват Бога, са в безопасност; Бог докарва изобилие в ръцете им.
{12:7} Но попитай сега животните и те ще те научат, и въздушните птици - и ще ти кажат;
{12:8} или говорѝ на земята - и тя ще те научи, и морските риби ще ти изявят.
{12:9} От всички тези кой не разбира, че ръката на Господа е сторила това? -
{12:10} В Чиято ръка е душата на всичко живо и диханието на цялото човечество.
{12:11} Ухото не изпитва ли думите, както небцето вкусва ястието си?
{12:12} Мъдростта е у белокосите, казвате вие, и разумът - в дългия живот.
{12:13} А в Бога е мъдростта и силата: Той има разсъждение и разум.
{12:14} Ето, Той събаря и не се съгражда вече; затваря човека и не му се отваря.
{12:15} Ето, задържа водите и пресъхват; пуска ги пак и изравят земята.
{12:16} В Него е силата и мъдростта; Негов е измаменият и измамникът.
{12:17} Закарва съветниците ограбени и прави съдиите глупави.
{12:18} Разпасва пояса на царете и опасва кръста им с въже.
{12:19} Закарва първенците ограбени и поваля силните.
{12:20} Отнема думата от ползващите се с доверие и взема ума на старейшините.
{12:21} Излива презрение върху князете и отслабва силата на яките.
{12:22} Открива дълбоки работи из тъмнината и изважда на светло мрачната сянка.
{12:23} Умножава народите и ги погубва; разширява народите и ги стеснява.
{12:24} Отнема бодростта на началниците на земните жители и ги прави да се скитат по непроходна пустиня;
{12:25} опипват в тъмнината без светлина и ги прави да залитат като пияни.
{i13:1} Против самоуверената мъдрост и в защита на собствената правота на Йов
{13:1} Ето, моето око е видяло всичко това, ухото ми е чуло и го е разбрало.
{13:2} Което знаете вие, това зная и аз; не съм по-долен от вас.
{13:3} Но аз бих говорил на Всемогъщия и желая да разисквам с Бога.
{13:4} Защото вие измисляте лъжа; всички сте безполезни лекари.
{13:5} Дано млъкнехте съвсем! И това щеше да ви бъде за мъдрост.
{13:6} Слушайте сега доводите ми и обърнете внимание върху жалбата на устните ми.
{13:7} Заради Бога несправедливо ли ще говорите? Заради Него измама ли ще изкажете?
{13:8} Заради Него пристрастие ли ще покажете? Заради Бога ще се съдите ли?
{13:9} Добро ли е да ви изпита Той? Или ще можете да Го излъжете, както лъжат човека?
{13:10} Той непременно ще ви изобличи, ако тайно показвате пристрастие.
{13:11} Величието Му няма ли да ви уплаши? И ужасът Му няма ли да ви нападне?
{13:12} Вашите паметни думи стават пред Него поговорки от пепел; защитата ви става укрепление от кал.
{13:13} Млъкнете! Оставете ме и аз да говоря; и нека дойде върху мене каквото иска.
{13:14} Каквото и да стане, ще взема плътта си в зъбите си и ще сложа живота в шепата си.
{13:15} Дори и Той да ме убие, аз ще Го чакам; но пак ще защитя пътищата си пред Него.
{13:16} Даже това ще ми бъде спасение, че нечестив човек няма да дойде пред Него.
{13:17} Послушайте внимателно думата ми; и изявлението ми нека бъде в ушите ви.
{13:18} Ето сега аз съм наредил делото си; зная, че ще се оправдая.
{13:19} Кой е онзи, който ще се съди с мене? Защото ако млъкна, сега ще издъхна.
{13:20} Само две неща не ми правѝ, тогава няма да се скрия от лицето Ти -
{13:21} не отказвай да оттеглиш ръката Си от мен и нека не ме уплаши ужасът Ти.
{13:22} Тогава Ти повикай и аз ще Ти отговоря; или аз да говоря и Ти ми отговори.
{13:23} Колко са беззаконията ми и греховете ми? Яви ми престъплението ми и греха ми.
{13:24} Защо криеш лицето Си и ме смяташ за Свой неприятел?
{13:25} Ще изморяваш ли лист отвяван? И ще гониш ли суха плява?
{13:26} Защо пишеш горести против мен и ме правиш да наследявам беззаконията на младостта си,
{13:27} и слагаш краката ми в клада, и наблюдаваш всичките ми пътища, забелязваш следите на краката ми? -
{13:28} При все че аз като гнила вещ тлея, като дреха, от молец изядена.
{i14:1} Призивът на Йов към Бога
{14:1} Човекът, роден от жена, е кратковременен и пълен със смущение.
{14:2} Цъфти като цвят и се покосява; бяга като сянка и не се държи.
{14:3} И върху такъв ли отваряш очите Си и ме караш на съд с Тебе?
{14:4} Кой може да извади чисто от нечисто? Никой.
{14:5} Тъй като дните му са определени и броят на месеците му е в Теб, и Ти си поставил границите му, които не може да премине,
{14:6} отвърни погледа Си от него, за да си почине, докато като наемник доизкара деня си.
{14:7} Защото за дървото има надежда, че ако бъде отсечено, пак ще поникне и че издънката му няма да изчезне
{14:8} даже ако коренът му остарее в земята и ако пънът му умре в пръстта;
{14:9} понеже от дъха на водата ще поникне и ще покара клончета като новопосадено.
{14:10} Но човек умира и прехожда. Да! Човек издъхва и къде е той?
{14:11} Както водите чезнат в морето и реката престава и пресъхва,
{14:12} така човек ляга и не става вече; докато небесата не преминат, те няма да се събудят и няма да станат от съня си.
{14:13} О, да ме беше скрил Ти в преизподнята, да ме беше покрил, докато премине гневът Ти, да ми определеше срок и тогава да би си спомнил за мен!
{14:14} Ако умре човек, ще оживее ли? През всичките дни на воюването си ще чакам, докато дойде промяната ми.
{14:15} Ще повикаш и аз ще Ти се отзова; ще пожелаеш делото на ръцете Си.
{14:16} А сега броиш стъпките ми; не наблюдаваш ли греховете ми?
{14:17} Престъплението ми е запечатано във вързоп и зашиваш беззаконието ми.
{14:18} Наистина, както и планината, като пада, се унищожава и скалата се премества от мястото си;
{14:19} както водите изтриват камъните и наводненията им завличат пръстта от земята, така Ти погубваш надеждата на човека.
{14:20} Надделяваш винаги над него и той прехожда; изменяш лицето му и го отпращаш.
{14:21} Синовете му достигат до почитание, а той не знае; и са свалени, а той не забелязва това за тях;
{14:22} знае само, че плътта му е за него в болки и душата му е за него в жалеене.
{i15:1} Втора реч на Елифаз. Йов обвинен в заблуда и себелюбие; предупреждение за края на нечестивия
{15:1} Тогава теманецът Елифаз отговори:
{15:2} Мъдър човек с вятърничаво ли знание отговаря и с източен вятър ли пълни корема си?
{15:3} С празни думи ли се препира и с безполезни речи?
{15:4} Наистина ти унищожаваш страха от Бога и намаляваш моленето пред Него.
{15:5} Защото беззаконието ти поучава устата ти и си избрал езика на лукавите.
{15:6} Твоите уста те осъждат, а не аз; твоите устни свидетелстват против тебе.
{15:7} Ти ли си първороденият човек? Или създаден ли си преди хълмовете?
{15:8} Чул ли си ти Божиите тайни намерения? Или си заключил в себе си мъдростта?
{15:9} Какво знаеш ти, което ние не знаем? Какво разбираш ти, което няма в нас?
{15:10} Има и между нас и белокоси, и престарели, по-напреднали на възраст и от баща ти.
{15:11} Божиите утешения и меките Му думи към тебе малко нещо ли са за тебе?
{15:12} Какво те блазни сърцето ти и на какво смигат очите ти,
{15:13} че обръщаш духа си против Бога и изпускаш такива думи от устата си?
{15:14} Какво е човек, за да е чист, и роденият от жена, за да е праведен?
{15:15} Ето, на святите Си ангели Той не се доверява и небесата не са чисти в очите Му;
{15:16} колко повече е гнусен и непотребен човек, който пие неправда като вода!
{15:17} Аз ще ти кажа, послушай ме; и това, което съм видял, ще ти изявя
{15:18} (което мъдрите не скриха, а възвестиха, както бяха чули от бащите си;
{15:19} на които беше дадена земята и само на тях, и чужденецът не мина между тях):
{15:20} Нечестивият се мъчи през всичките си дни; и преброени години са запазени за мъчителя.
{15:21} Ужасни гласове има в ушите му, че като е в спокойствие, ще го нападне изтребителят;
{15:22} не вярва, че ще се върне от тъмнината; и той е очакван от меча;
{15:23} скита се да търси хляб, като казва: Къде е? Знае, че денят на тъмнината е готов до ръката му;
{15:24} скръб и тъга го плашат - като цар, приготвен за бой, му надвиват,
{15:25} понеже той вдигна ръката си против Бога и се възгордя против Всемогъщия;
{15:26} спусна се към Него с корав врат, с дебелите изпъкналости на щитовете си.
{15:27} Понеже покри лицето си с тлъстината си и затлъсти кръста си,
{15:28} той се засели в разорени градове, в къщи необитаеми, готови да станат на купове.
{15:29} Няма да се обогати и имотът му няма да трае, нито ще се навеждат до земята произведенията им.
{15:30} Няма да се отърве от тъмнината; пламък ще изсуши младоците му; и от диханието на Божиите уста ще бъде завлечен.
{15:31} Нека не се доверява на суетата самоизмамен; защото суета ще бъде заплатата му.
{15:32} Преди времето си ще се изплати и клонът му няма да се раззеленее.
{15:33} Ще изрони неузрялото си грозде като лозата и ще хвърли цвета си като маслината.
{15:34} Защото дружината на нечестивите ще запустее; и огън ще изгори шатрите на подкупничеството.
{15:35} Зачеват зло и раждат беззаконие, и сърцето им подготвя измама.
{i16:1} Йов повторно отговаря на Елифаз. Срещу заблудата на приятелите - чистата съвест
{16:1} Тогава Йов отговори:
{16:2} Много такива неща съм слушал; окаяни утешители сте всички.
{16:3} Свършват ли се празните думи? Или какво ти дава смелост, че отговаряш?
{16:4} И аз можех да говоря като вас; ако беше вашата душа на мястото на моята душа, можех да натрупам думи против вас и да клатя глава против вас.
{16:5} Но аз бих ви подкрепил с устата си и утехата от устните ми би облекчила скръбта ви.
{16:6} Ако говоря, болката ми не олеква; и ако мълча, доколко съм в покой?
{16:7} Но сега Той много ме умори; Ти запусти цялото ми семейство.
{16:8} Покрил си ме с бръчки в свидетелство против мен; и мършавостта ми се издига срещу мен и заявява в лицето ми.
{16:9} Разкъсва ме в гнева Си и ме мрази; скърца със зъбите Си против мене; неприятелят ми остри очите си върху мене.
{16:10} Зяпат против мене с устата си, удрят ме по челюстта с хулене, трупат се всички против мене.
{16:11} Бог ме предаде на неправедния и ме хвърли в ръцете на нечестивите.
{16:12} Бях в охолност, но Той ме разкъса, дори ме хвана за врата и ме строши, и ме постави за Свой прицел.
{16:13} Стрелците Му ме обиколиха; пронизва бъбреците ми и не щади; излива жлъчката ми на земята.
{16:14} Съсипва ме с удар върху удар; спуска се върху мене като исполин.
{16:15} Вретище съших върху кожата си и окалях ро̀га си в пръстта,
{16:16} лицето ми подпухна от плач и мрачна сянка има върху клепачите ми,
{16:17} ако и да няма неправда в ръцете ми и да е чиста молитвата ми.
{16:18} О, земьо, не покривай кръвта ми! И за вика ми да няма място за почивка.
{16:19} Ето и сега, свидетелят ми е на небесата и свидетелството ми е във височините.
{16:20} Моите приятели ми се присмиват; но окото ми рони сълзи към Бога,
{16:21} дано Той сам защити човека пред Бога и човешкия син - пред ближния му!
{16:22} Защото като се изминат малко години, аз ще отида на път, откъдето няма да се върна.
{i17:1} Призив на Йов към Бога срещу присъдата на приятелите му
{17:1} Духът ми чезне, дните ми гаснат, мене вече гробът чака.
{17:2} Сигурно ми се присмиват; и окото ми трябва постоянно да гледа огорченията им!
{17:3} Дай, моля, поръчителство; стани ми поръчител при Себе Си; кой друг би дал ръка за мене,
{17:4} защото си скрил сърцето им от разум, затова няма да ги възвисиш.
{17:5} Който заради плячка предава приятели, очите на децата му ще изтекат.
{17:6} Той ме е поставил и поговорка на народа; и за укор станах аз пред тях.
{17:7} Помрачиха очите ми от скръб и всичките ми телесни части станаха като сянка.
{17:8} Правдивите ще се почудят на това и невинният ще се повдигне против нечестивия.
{17:9} А праведният ще се държи в пътя си и който има чисти ръце, ще увеличава силата си.
{17:10} А вие всички, моля, пак елате; обаче няма да мога да намеря между вас един разумен.
{17:11} Дните ми преминаха; намеренията ми и желанията на сърцето ми пресъхнаха.
{17:12} Нощта скоро ще замести деня; светлината е близо до тъмнината.
{17:13} Ако очаквам преизподнята за мое жилище, ако съм постлал постелката си в тъмнината,
{17:14} ако съм викал към тлението: Баща си ми ти, - към червеите: Майка и сестра сте ми,
{17:15} то къде е сега надеждата ми? Да! Кой ще види надеждата ми?
{17:16} При вратите на преизподнята ще слезе тя, когато едновременно ще има покой в пръстта.
{i18:1} Втора реч на Валдад. Неизбежната гибел на нечестивците
{18:1} Тогава савхиецът Валдад отговори:
{18:2} Докога още ще ловите думи? Първо разбирайте и после ще говорим.
{18:3} Защо сме смятани за добитък и станахме никакви пред вас?
{18:4} О, ти, който разкъсваш душата си в гнева си, за тебе ли ще бъде напусната земята и скалите ще се преместят от мястото си?
{18:5} Наистина светлината на нечестивия ще угасне и пламъкът на огъня му няма да свети.
{18:6} Светлината ще бъде мрак в шатъра му и светилникът при него ще изгасне.
{18:7} Силното му стъпване ще се стесни и собствените му намерения ще го повалят.
{18:8} Защото със своите си крака той се хвърля в мрежа и ходи върху примки.
{18:9} Клопка ще го улови за петата, примка ще го хване.
{18:10} Въжето му е скрито в земята и примката е на пътя му.
{18:11} Ужаси ще го плашат отвред и ще го гонят по петите.
{18:12} Силата му ще чезне от глад и бедствие ще бъде готово до хълбока му.
{18:13} Първородният на смъртта ще погълне членовете на тялото му. Да! Ще погълне членовете му.
{18:14} Той ще бъде изкоренен от шатъра си, на който уповава, и ще бъде закаран при царя на ужасите.
{18:15} В шатъра му ще се засели това, което не е негово; сяра ще се разпръсне върху жилището му.
{18:16} Отдолу корените му ще изсъхнат и отгоре клоните му ще се отсекат.
{18:17} Споменът му ще се изличи от земята и името му няма да го има вече по улиците.
{18:18} Ще бъде изпъден от светлото в тъмното и ще бъде изгонен от света.
{18:19} Няма да има нито син, нито внук между народа си, нито остатък в жилищата си.
{18:20} Бъдещите поколения ще се смаят за деня му, както и предишните се ужасиха.
{18:21} Наистина такива са жилищата на нечестивия и това е мястото на онзи, който не познава Бога.
{i19:1} Йов повторно отговаря на Валдад. Молба за състрадание и вяра в живия Изкупител
{19:1} Тогава Йов отговори:
{19:2} Докога ще оскърбявате душата ми и ще ме съкрушавате с думи?
{19:3} Десет пъти вече стана как ме укорявате, но пак не ви е срам, че ми замайвате главата.
{19:4} Даже ако наистина съм съгрешил, грешката ми остава с мен.
{19:5} Ако непременно искате да се големеете над мен и да хвърляте против мен укора ми,
{19:6} знайте сега, че Бог ме повали и ме обиколи с мрежата Си.
{19:7} Ето, викам: Неправда! Но няма кой да ме чуе; издавам вик за помощ, но няма съд.
{19:8} Той е преградил пътя ми и не мога да премина, и е положил тъмнина в пътеките ми.
{19:9} Съблякъл ме е от славата ми и е отнел венеца от главата ми.
{19:10} Съкрушил ме е отвсякъде и аз отивам; и е изкоренил надеждата ми като дърво.
{19:11} Заявил е също против мене гнева Си и ме смята за един от враговете Си.
{19:12} Полковете Му настъпват заедно и заздравяват пътя си против мен, и се разполагат на стан около шатъра ми.
{19:13} Отдалечил е от мене братята ми; и онези, които ме познаваха, станаха съвсем чужди за мен.
{19:14} Оставиха ме ближните ми и ме забравиха познайниците ми.
{19:15} Онези, които живеят в дома ми, и слугините ми ме смятат за чужд; странен станах в очите им.
{19:16} Викам слугата си и не отговаря, при все че с устата си му се моля.
{19:17} Дъхът ми е отвратителен на жена ми и на децата на чреслата ми;
{19:18} и самите малки деца ме презират; когато ставам, говорят против мене.
{19:19} Всичките ми по-близки приятели се гнусят от мен; и онези, които възлюбих, се обърнаха против мене.
{19:20} Костите ми залепват за кожата и за плътта ми; и се отървах само с кожата на зъбите си.
{19:21} Смилете се над мене, смилете се над мене, вие, приятели мои! Защото ръката Божия се допря до мене.
{19:22} Защо ме гоните, като че ли сте Бог, и не се насищате от плътта ми?
{19:23} О, да можеха да се напишат думите! Да се начертаеха на книга!
{19:24} Да се издълбаеха на скала завинаги с желязна писалка и олово!
{19:25} Защото зная, че е жив Изкупителят ми и че в последното време ще застане на земята;
{19:26} и като изтлее след кожата ми това тяло, пак в плътта си ще видя Бога,
{19:27} Когото сам аз ще видя и очите ми ще гледат, и то не като чужденец. За тази гледка дробовете ми се топят дълбоко в мен.
{19:28} Ако кажете: Как ще го гоним, тъй като причината на това страдание се намира в самия него!
{19:29} Тогава бойте се от меча; защото гневни са наказанията, нанесени от меча, за да познаете, че има съд.
{i20:1} Втора реч на Софар. Нетрайното щастие и наказанието на нечестивците
{20:1} Тогава наамецът Софар отговори:
{20:2} Понеже мислите ми ме карат да отговоря, затова бързам.
{20:3} Чух укорителното изобличение против мен; и духът на разума ме кара да отговоря.
{20:4} Не знаеш ли това от старо време, откогато е поставен човек на земята,
{20:5} че тържеството на нечестивите е кратковременно и радостта на безбожния е минутна?
{20:6} Макар величието му да се издигне до небето и главата му да стигне до облаците,
{20:7} пак той ще бъде изринат завинаги, както нечистотиите му; онези, които са го гледали, ще кажат: Къде е той?
{20:8} Като сън ще отлети и няма да се намери, и като нощно видение ще изчезне.
{20:9} Окото, което го е гледало, няма да го гледа вече; и мястото му няма да го види вече.
{20:10} Синовете му ще потърсят благоволението на бедните; и ръцете му ще върнат имота им.
{20:11} Костите му са пълни със съгрешенията на младостта му; и те ще лежат с него в пръстта.
{20:12} Ако и да е сладко злото в устата му и го крие под езика си,
{20:13} ако и да го жали и не го оставя, но все още го държи вътре в устата си,
{20:14} пак храната му ще се измени в червата му, на жлъчка аспидна ще се обърне във вътрешностите му.
{20:15} Погълнал е богатство, но ще го повърне; Бог ще го изтръгне от корема му.
{20:16} Отрова аспидна ще суче; език на ехидна ще го умъртви.
{20:17} Няма вече да гледа потоците, реките, които текат с мед и масло.
{20:18} Това, за което се труди, ще го върне и няма да се наслаждава на него; съразмерно с имота, който е придобил, той няма да се радва.
{20:19} Защото е угнетил сиромасите и ги е оставил; заграбил е къща, която не беше построил.
{20:20} Понеже не е знаел насита на лакомията си, няма да запази нищо от това, което му е най-мило;
{20:21} понеже не остана нищо, което не изяде, затова благоденствието му няма да трае.
{20:22} Когато е в пълно изобилие, ще го сполети оскъдност; ръката на всеки окаяник ще го нападне.
{20:23} Когато се кани да напълни корема си, Бог ще хвърли върху него яростния Си гняв и ще го навали върху него, когато още яде.
{20:24} Когато бяга от желязното оръжие, стрелата на медния лък ще го прониже.
{20:25} Той я изтръгва и тя излиза от тялото му. Да! Лъскавият ѝ връх излиза от жлъчката му; ужаси го обземат.
{20:26} Всякаква тъмнина е запазена за съкровищата му; огън, нераздухван от човек, ще го изяде; на тези, които остават в шатъра му, ще им бъде зле.
{20:27} Небето ще открие беззаконието му и земята ще се повдигне против него.
{20:28} Богатството на дома му ще изчезне, в деня на Божия гняв ще се разпилее.
{20:29} Това е от Бога делът на нечестивия и определеното му от Бога наследство.
{i21:1} Йов повторно отговаря на Софар. Временното благополучие на нечестивите и възмездието им
{21:1} Тогава Йов отговори:
{21:2} Слушайте внимателно говоренето ми и с това ме утешавайте.
{21:3} Потърпете ме и аз ще говоря; а след като изговоря, присмивайте се.
{21:4} За човека ли се оплаквам аз? А как да не се утесни духът ми?
{21:5} Погледнете към мен и се почудете, и сложете ръка на устата си.
{21:6} Само да си наумя тези въпроси, се ужасявам и трепет обзема снагата ми.
{21:7} Защо живеят нечестивите, остаряват, даже стават и много силни?
{21:8} Децата им се утвърждават заедно с тях пред лицето им и внуците им - пред очите им.
{21:9} Домовете им са свободни от страх; и Божията тояга не е върху тях.
{21:10} Говедата им се гонят, и не напразно; телицата им се тели и не помята.
{21:11} Пускат децата си като овце; и децата им скачат.
{21:12} Пеят под музиката на тъпанчето и арфата и се веселят при звука на свирката.
{21:13} Прекарват дните си в благополучие; и в една минута слизат в гроба.
{21:14} Все пак казват на Бога: Оттегли се от нас, защото не искаме да знаем пътищата Ти.
{21:15} Какво е Всемогъщият, за да Му служим? И какво се ползваме, като Го призоваваме?
{21:16} Ето, щастието им не е в тяхната ръка; далеч да бъде от мене мъдруването на нечестивите!
{21:17} Колко често изгасва светилникът на нечестивите и идва бедствието им върху тях! Бог им разпределя страдания в гнева Си.
{21:18} Те са като плява пред вятъра и като прах от плява, който вихрушката отвява.
{21:19} Казвате: Бог пази наказанието на тяхното беззаконие за децата им. По-добре нека въздаде на самите тях, за да го усещат;
{21:20} собствените им очи нека видят гибелта им и самите те нека пият от гнева на Всемогъщия.
{21:21} Защото какво наслаждение от дома си има нечестивият след себе си, когато се свърши числото на месеците му?
{21:22} Ще научи ли някой Бога на знание, тъй като Той съди високите?
{21:23} Един умира в пълно благополучие, като е във всичко охолен и спокоен;
{21:24} ребрата му са покрити с тлъстина и костите му са напоени с мозък.
{21:25} А друг умира в душевна горест, като никога не е ял с весело сърце.
{21:26} Заедно лежат в пръстта и червеи ги покриват.
{21:27} Ето, зная мислите ви и хитруванията ви за съсипването ми.
{21:28} Защото казвате: Къде е къщата на княза? И къде е шатърът, където живееха нечестивите?
{21:29} Не сте ли попитали минаващите през пътя? И не разбирате ли бележитите им примери -
{21:30} че нечестивият се пази за ден на погибел и че в ден на гняв ще бъде откаран?
{21:31} Кой ще изяви пред лицето му неговия път? И кой ще му въздаде за онова, което е сторил?
{21:32} Но и той ще бъде донесен в гроба и ще пази над гробницата си.
{21:33} Буците на долината ще му бъдат леки; и всеки човек ще отиде след него, както безбройни са отишли преди него.
{21:34} И така, как ми давате празни утешения, тъй като в отговорите ви остава само лъжа?
{i22:1} Трета реч на Елифаз. Бог наказва в името на справедливостта. Греховете на Йов изискват покаяние
{22:1} Тогава теманецът Елифаз отговори:
{22:2} Може ли човек да бъде полезен на Бога? Ако разумен може да бъде полезен на себе си.
{22:3} Ако ти си праведен, Всемогъщият има ли за какво да се радва? Или ползва ли се Той, ако правиш пътищата си непорочни?
{22:4} Поради твоя страх от Него ли Той те изобличава и влиза в съд с тебе?
{22:5} Нечестието ти не е ли голямо? И беззаконията ти не са ли безкрайни?
{22:6} Защото без причина си взел залог от брат си и си лишил голите от дрехите им.
{22:7} Не си напоил с вода уморения и си задържал хляб от гладния.
{22:8} А който беше як, той придобиваше земята; и който беше почитан, той се заселваше в нея.
{22:9} Вдовици си отпратил празни и мишците на сирачетата си строшил.
{22:10} Затова примки те обикалят и внезапен страх те ужасява
{22:11} или тъмнина и не виждаш, и множество води те покриват.
{22:12} Бог не е ли на небесните висоти? Сега гледай височината на звездите, колко са нависоко!
{22:13} А ти казваш: Къде ще знае Бог? През мрака ли може да съди?
{22:14} Облаци Го покриват и не вижда; и ходи по свода небесен.
{22:15} Забелязал ли си ти стария път, по който са ходили беззаконниците? -
{22:16} Тези, които преждевременно бяха грабнати и чиято основа порой завлече,
{22:17} които казаха на Бога: Отдалечи се от нас, и: Какво може Всемогъщият да стори за нас? -
{22:18} При все че Той напълни с блага домовете им. Но далеч да бъде от мене мъдруването на нечестивите!
{22:19} Праведните гледат и се радват; и невинните им се присмиват, като казват:
{22:20} Не бяха ли погубени въстаналите против нас и огън не погълна ли останалите от тях?
{i22:21} Бъди в мир с Бога!
{22:21} Сприятели се сега с Него и бъди в мир; от това ще дойде добро за теб.
{22:22} И така, приеми закона от устата Му и съхрани думите Му в сърцето си.
{22:23} Ако се върнеш към Всемогъщия, пак ще бъдеш утвърден; и така, отдалечи беззаконието от шатрите си,
{22:24} хвърли злото си в пръстта и офирското злато - между камъните на потоците;
{22:25} и Всемогъщият ще ти бъде злато и изобилие от сребро за тебе.
{22:26} Защото тогава ще се веселиш във Всемогъщия и ще въздигаш лицето си към Бога.
{22:27} Ще Му се помолиш и Той ще те послуша; и ще изпълни оброците Си.
{22:28} И каквото решение вземеш, ще ти бъде потвърдено; и светлина ще сияе по пътищата ти.
{22:29} Когато те унижат, тогава ще кажеш: Има въздигане! И Той ще спаси онзи, който има смирен поглед.
{22:30} Даже онзи, който не е невинен, ще избави. Да! С чистотата на твоите ръце ще бъде избавен.
{i23:1} Отговор на Йов към Елифаз: "Да бих знаел къде да намеря Бога!"
{23:1} А Йов отговори:
{23:2} И днес оплакването ми е горчиво; раната ми е по-тежка от въздишането ми.
{23:3} Ах, да бих знаел къде да Го намеря! Бих отишъл до престола Му,
{23:4} бих изложил делото си пред Него и бих напълнил устата си с доводи.
{23:5} Бих узнал думите, които Той би ми отговорил, и бих разбрал какво щеше да ми каже.
{23:6} Щеше ли Той да се препира с мене с голямата Си сила? Не! Щеше само да внимава в мене.
{23:7} Тогава би станало явно, че един праведник разисква с Него; и така аз бих се освободил завинаги от Съдията си.
{23:8} Обаче, ето, отивам напред, но Го няма, и назад, но не Го виждам;
{23:9} наляво, където работи, но не мога да Го видя; крие се надясно и не Го виждам.
{23:10} Знае обаче пътя ми; когато ме изпита, ще изляза като злато.
{23:11} Кракът ми се е държал здраво в Неговите стъпки; опазил съм пътя Му, без да се отклоня.
{23:12} От заповедта на устните Му не съм се оттеглил назад; съхранил съм думите на устата Му повече от нужната си храна.
{23:13} Но Той е на един ум и кой може да Го отклони? И каквото желае думата Му, това прави.
{23:14} Защото върши това, което е определено за мен; и много такива неща има в Него.
{23:15} Затова се смущавам в присъствието Му; когато размишлявам, треперя от Него.
{23:16} Защото сам Бог е разслабил сърцето ми и Всемогъщият ме е смутил;
{23:17} тъй като не по причина на тъмнината се отсичат думите ми, нито по причина на мрака, който покрива лицето ми.
{i24:1} Силните не питат за Божията воля
{24:1} Защо, ако времената не са скрити от Всемогъщия, онези, които Го познават, не виждат дните Му за съд?
{24:2} Едни преместват межди, грабят стада и ги пасат;
{24:3} откарват осела на сирачетата; вземат в залог говедото на вдовицата;
{24:4} изтласкват бедните от пътя; сиромасите на земята се крият заедно от тях.
{24:5} Ето, като диви осли в пустинята излизат по работата си, подраняват да търсят храна; пустинята им доставя храна за децата им.
{24:6} Жънат фуража в нивата, за да го ядат, и берат лозата на неправедника;
{24:7} цяла нощ лежат голи, без дрехи, и нямат завивка в студа;
{24:8} измокрят се от планинските дъждове и прегръщат скалата, понеже нямат прибежище.
{24:9} Други грабват сирачето от съседите и вземат залог от сиромаха.
{24:10} Голи, тези ходят крадешком без дреха, и гладни носят сноповете;
{24:11} изстискват дървено масло в техните огради, тъпчат линовете им, а остават жадни.
{24:12} Умиращите охкат из града и душата на ранените вика; но пак Бог не гледа това безумие.
{i24:13} Слово срещу противниците на светлината
{24:13} Други са от противниците на светлината; не знаят пътищата ѝ и не стоят в пътеките ѝ.
{24:14} Убиецът става в зори и убива сиромаха и нуждаещия се, а нощем е като крадец.
{24:15} Така и окото на прелюбодееца очаква да се мръкне, като казва: Око няма да ме види; и променя лицето си.
{24:16} В тъмнината пробиват къщи; те се затварят през деня, светлина не познават.
{24:17} Защото за всички тях зората е като мрачната сянка; понеже познават ужасите на мрачната сянка.
{24:18} Бързо се отвличат по лицето на водата; делът им е проклет на земята; не се обръщат вече към пътя за лозята.
{24:19} Както сушата и топлината поглъщат водата от снега, така и преизподнята - грешните.
{24:20} Майчината утроба ще ги забрави; червеят ще има сладко ястие в тях; няма вече да си спомнят за тях; и неправдата ще се строши като дърво.
{24:21} Поглъщат неплодната, която не ражда; и на вдовицата не правят добро.
{24:22} Влачат и мощните със силата си; те стават и никой не е в безопасност през живота си.
{24:23} Бог им дава безопасност и те се успокояват с нея. Но очите Му са върху пътищата им.
{24:24} Въздигнаха се за малко и ето че ги няма! Снишават се; и както всички други, си отиват и се прекършват, както главите на класовете.
{24:25} И сега, ако не е така, кой ще ме изкара лъжец и ще превърне в нищо думите ми?
{i25:1} Трета реч на Валдад. Възхвала на Божието всемогъщество
{25:1} Тогава шуахецът Валдад отговори:
{25:2} Господството и страхопочитанието принадлежат на Него; Той създава мир във висините Си.
{25:3} Имат ли брой войнствата Му? И върху кого не изгрява Неговата светлина?
{25:4} И така, как може човек да е праведен пред Бога? Или как може да е чист роденият от жена?
{25:5} Ето, и самата луна не е светла и звездите не са чисти пред Него,
{25:6} колко по-малко гадината човек и червеят човешки син!
{i26:1} Отговор към Валдад. Колко велик и мощен е Бог
{26:1} А Йов отговори:
{26:2} Каква помощ си дал ти на немощния! Как си спасил безсилната мишца!
{26:3} Как си съветвал онзи, който няма мъдрост! И какъв здрав разум си изсипал!
{26:4} Към кого си отправил думи? И чий дух те е вдъхновявал?
{26:5} Пред Него мъртвите треперят - под водите и обитателите им.
{26:6} Преизподнята е гола пред Него и Авадон няма покрив.
{26:7} Простира севера върху празния простор; окачва земята на нищо.
{26:8} Връзва водите в облаците Си; но облакът под тях не се разтваря.
{26:9} Покрива лицето на престола Си, като простира облака Си върху него.
{26:10} Обиколил е водите с граница чак до краищата на светлината и тъмнината.
{26:11} Небесните стълбове треперят и се ужасяват от смъмрянето Му.
{26:12} Развълнува морето със силата Си; и с разума Си поразява Рахав.
{26:13} Чрез духа Си украсява небесата; ръката Му пробожда бягащия змей.
{26:14} Ето, тези са само краищата на пътищата Му; и колко малко шепот ни дават да чуем за Него! А гърма на силата Му кой може да разбере?
{i27:1} Последен отговор на Йов към приятелите му. Убеденост на Йов, че съвестта му е чиста и че той познава Божията мощ
{27:1} И Йов продължи беседата си, като казваше:
{27:2} В живота на Бога, Който е отнел правото ми, и на Всемогъщия, Който е огорчил душата ми,
{27:3} се заклевам, че през всичкото време, докато диханието ми е в мен и Духът Божий - в ноздрите ми,
{27:4} устните ми няма да изговорят неправда, нито езикът ми ще продума измама.
{27:5} Да не даде Бог да ви оправдая! Докато издъхна, няма да отхвърля непорочността си от мене.
{27:6} Правдата си ще държа и няма да я оставя; докато съм жив, сърцето ми няма да ме изобличи.
{27:7} Неприятелят ми нека бъде като нечестивия и който въстава против мене - като беззаконния.
{27:8} Защото каква е надеждата на нечестивия, че ще спечели, когато Бог изтръгне душата му?
{27:9} Ще послуша ли Бог вика му, когато го сполети беда?
{27:10} Ще се наслаждава ли във Всемогъщия? Ще призовава ли Бога по всяко време?
{27:11} Ще ви науча на това, което е в Божията ръка; каквото има във Всемогъщия, не искам да скрия.
{27:12} Ето, вие всички сте видели това; и така, защо ставате съвсем безполезни?
{27:13} Делът на нечестивия от Бога и наследството, което потисниците ще получат от Всемогъщия, е това:
{27:14} ако се умножават децата му, умножават се за меч; и внуците му няма да се наситят с хляб.
{27:15} Останалите от него смърт ще ги погребе и вдовиците му няма да плачат.
{27:16} Ако и да натрупа много сребро като пръст и приготви дрехи изобилно като кал,
{27:17} може да приготви, но праведните ще ги облекат и невинните ще си разделят среброто.
{27:18} Построява къщата си, както молецът и както пъдарят, който прави колиба.
{27:19} Богат ляга, но няма да повтори; веднъж отваря очите си - и го няма;
{27:20} трепет го хваща като потоп; буря го граби нощем;
{27:21} източният вятър го вдига и той отива; той го изтръгва от мястото му.
{27:22} Защото Бог ще хвърли върху него беди и няма да го пожали; той ще се старае да избяга от ръката Му.
{27:23} Ще изпляскат с ръце против него и ще му подсвирват така, че ще бяга от мястото си.
{i28:1} Прослава на мъдростта; тя е непостижима за човека
{28:1} Наистина има рудник за сребро и място, където злато се плави.
{28:2} Желязото се взима от земята и медта се лее от камъка.
{28:3} Човекът слага край на тъмнината и издирва до най-далечните места камъните в тъмнината и в мрачната сянка.
{28:4} Далеч от човешко жилище, където крака не стъпват, той си отваря рудник; окачени далеч от хората, рудничарите се люлеят.
{28:5} Колкото до земята, от нея произлиза хлябът! И под нея се разравя като че ли с огън.
{28:6} Камъните ѝ са място на сапфир и златна пръст има в нея.
{28:7} Хищна птица не знае този път и око на сокол не го е видяло.
{28:8} Горделивите зверове не са стъпвали по него; лъв не е минавал през него.
{28:9} Човекът простира ръката си върху канарите, преобръща планините из корен.
{28:10} Разсича проломи между скалите; и окото му открива всичко, което е скъпоценно,
{28:11} и ограничава капенето на водите; и скритото изважда на бял свят.
{28:12} Но мъдростта - къде ще се намери? И къде е мястото на разума?
{28:13} Човекът не познава цената ѝ; и тя не се намира в земята на живите.
{28:14} Бездната казва: Не е в мен; и морето казва: Не е у мене.
{28:15} Не може да се придобие със злато; и сребро не може да се претегли в замяна с нея.
{28:16} Не може се оцени с офирско злато, със скъпоценен оникс и сапфир.
{28:17} Злато и кристал не могат се сравни с нея, нито може да се размени с вещи от най-чисто злато.
{28:18} Няма да се спомене корал или кристал за покупката ѝ, защото цената на мъдростта е по-висока от скъпоценните камъни.
{28:19} Топаз етиопски няма да се сравни с нея; няма да се оцени тя с чисто злато.
{28:20} И така, откъде идва мъдростта? И къде е мястото на разума? -
{28:21} Понеже е скрита от очите на всички живи същества и утаена от въздушните птици.
{28:22} Гибелта и смъртта казват: С ушите си чухме слух за нея.
{28:23} Бог разбира пътя ѝ и Той знае мястото ѝ;
{28:24} понеже Той гледа до земните краища и вижда под цялото небе,
{28:25} за да претегля тежестта на ветровете и да измерва водите с мярка.
{28:26} Когато направи закон за дъжда и път за светкавицата на гърма,
{28:27} тогава Той я видя и изяви; утвърди я, да! И я изследва;
{28:28} и каза на човека: Ето, страх от Господа - това е мъдрост; и отдалечаване от злото - това е разум.
{i29:1} Тъга по предишното благосъстояние и копнеж за Божия закрила
{29:1} И Йов продължи още беседата си, като казваше:
{29:2} О, да бях както в предишните месеци, както в дните, когато Бог ме пазеше,
{29:3} когато светилникът Му светеше на главата ми и със светлината Му ходех в тъмнината;
{29:4} както бях в дните на зрелостта си, когато съветът от Бога бдеше над шатъра ми;
{29:5} когато Всемогъщият беше още с мен и децата ми бяха около мене;
{29:6} когато миех стъпките си с масло и скалата изливаше за мене реки от дървено масло!
{29:7} Когато през града излизах на портата и приготвях седалището си на пазара.
{29:8} Младите, като ме гледаха, се криеха и старците ставаха и стояха прави;
{29:9} първенците се въздържаха от говорене и слагаха ръка на устата си;
{29:10} гласът на началниците замлъкваше и езикът им залепваше за небцето им;
{29:11} ухо, като ме чуеше, ме облажаваше и око, като ме виждаше, свидетелстваше за мене;
{29:12} защото освобождавах сиромаха, който викаше, и сирачето, и онзи, който нямаше помощник.
{29:13} Благословението от този, който беше близо до загиване, идваше за мен; и аз веселях сърцето на вдовицата.
{29:14} Обличах правдата и тя ми беше одежда; моята правдивост ми беше като мантия и корона.
{29:15} Аз бях очи на слепия и крака на хромия.
{29:16} Бях баща на сиромасите; изследвах делото на непознатия за мене.
{29:17} Трошех челюстите на несправедливия и изтеглях лова от зъбите му.
{29:18} Тогава казвах: Ще умра в гнездото си; и дните ми ще се умножат, както пясъкът.
{29:19} Коремът ми е прострян към водите; и росата намокря цяла нощ клоните ми.
{29:20} Славата ми зеленее още в мен; и лъкът ми се укрепява в ръката ми.
{29:21} Хората чакаха да ме слушат и мълчаха, за да чуят съветите ми.
{29:22} След моите думи те не прибавяха нищо; словото ми капеше върху тях;
{29:23} очакваха ме като дъжд и устата им зееха като за пролетен дъжд.
{29:24} Усмихвах се на тях, когато бяха в отчаяние; и те не можаха да помрачат светлостта на лицето ми.
{29:25} Избирах пътя към тях и седях пръв помежду им, и живеех като цар сред войската, като онзи, който утешава наскърбените.
{i30:1} Сегашното бедствено положение е незаслужено
{30:1} Но сега ми се подсмиват по-младите от мене, чиито бащи не бих приел да сложа с кучетата на стадото си;
{30:2} защото в какво можеше да ме ползва силата на ръцете им - хора, чиято жизненост беше изчезнала?
{30:3} От немотия и глад те бяха измършавели; гризеха изсушената земя, отдавна пуста и опустошена;
{30:4} между храстите късаха слез и корените на хвойна им бяха за храна.
{30:5} Бяха изгонени измежду хората, които викаха след тях като след крадци.
{30:6} Живееха в пукнатините на долините, в дупките на земята и на скалите.
{30:7} Ревяха между храстите. събираха се под тръните;
{30:8} безумни и безчестни, те бяха изгонени от земята.
{30:9} А сега аз им станах песен, още съм им и за поговорка.
{30:10} Гнусят се от мен, отдалечават се от мен и не се свенят да плюят в лицето ми.
{30:11} Тъй като Бог е съсипал достолепието ми и ме е смирил, то и те се разюздаха пред мен.
{30:12} Отдясно въстават тези изроди, тласкат краката ми и приготвят против мене гибелните си намерения,
{30:13} развалят пътя ми, увеличават нещастието ми, и то без да имат помощници.
{30:14} Идват като през широк пролом; гибелно се нахвърлят върху мен.
{30:15} Ужаси се обърнаха върху мене; като вятър гонят достолепието ми; и благополучието ми премина като облак.
{30:16} И сега душата ми се излива в мене; скръбни дни ме постигнаха.
{30:17} През нощта костите ми се пронизват в мен и жилите ми не си почиват.
{30:18} Само с голямо усилие се променя дрехата ми; тя ме стяга, както яката на хитона ми.
{30:19} Бог ме е хвърлил в калта; и аз съм заприличал на пръст и прах.
{30:20} Викам към Тебе, но не ми отговаряш; стоя - и Ти просто ме поглеждаш.
{30:21} Обърнал си се да се показваш жесток към мене; с мощната Си ръка враждуваш срещу мен;
{30:22} издигаш ме, понасяш ме по вятъра и ме стопяваш в бурята.
{30:23} Зная наистина, че ще ме докараш до смърт и до дома, който е определен за всички живи.
{30:24} Обаче в падането си човек няма ли да простре ръка или да нададе вик в бедствието си?
{30:25} Не плаках ли аз за онзи, който беше отруден? И не се ли наскърби душата ми за сиромаха?
{30:26} Когато очаквах доброто, тогава дойде злото; и когато чаках светлината, тогава дойде тъмнината.
{30:27} Червата ми кипят и не си почиват; скръбни дни ме постигнаха.
{30:28} Ходя почернял, но не от слънцето; ставам в събранието и викам за помощ.
{30:29} Станах брат на чакалите и другар на щраусите.
{30:30} Кожата ми почерня на мен и костите ми изгоряха от огън.
{30:31} Затова арфата ми се измени в ридание и свирката ми - в глас на плачещи.
{i31:1} Клетвата на Йов
{31:1} Сключих завет с очите си; и как бих погледнал към девица?
{31:2} Защото какъв дял се определя от Бога отгоре и какво наследство - от Всемогъщия свише?
{31:3} Не е ли разорение за нечестивия и погибел за тези, които вършат беззаконие?
{31:4} Не вижда ли Той пътищата ми? И не брои ли всичките ми стъпки?
{31:5} Ако съм ходил с лъжата и кракът ми е бързал към измама
{31:6} (но нека ме претеглят в прави везни, за да познае Бог непорочността ми),
{31:7} ако се е отклонил кракът ми от пътя и сърцето ми е последвало очите ми, и ако се е залепило петно на ръцете ми,
{31:8} то нека сея аз, а друг да яде, и нека бъдат изкоренени произведенията ми.
{31:9} Ако се е прелъстило сърцето ми от жена и съм причаквал при вратата на съседа си,
{31:10} то нека моята жена мели за друг и други да се навеждат над нея;
{31:11} защото това би било гнусно дело и беззаконие, което да се накаже от съдиите;
{31:12} понеже това е огън, който изгаря до погубване и би изкоренил всичките ми плодове.
{31:13} Ако съм презрял правото на слугата си или на слугинята си, когато имаха спор с мене,
{31:14} то какво бих сторил, когато се надигне Бог? И какво бих Му отговорил, когато ме посети?
{31:15} Онзи, Който е създал мене в утробата, не образува ли и него? И не Същият ли ни създаде в утробата?
{31:16} Ако съм въздържал сиромасите от това, което желаеха, или съм направил да помрачнеят очите на вдовицата,
{31:17} или съм изял сам залъка си, без да е яло сирачето от него
{31:18} (напротив, от младостта ми то порасна при мене като при баща и от утробата на майка си съм наставлявал вдовицата),
{31:19} ако съм гледал някого да гине от нямане на дрехи или сиромах, че няма завивка,
{31:20} и не са ме благославяли чреслата му, като се е стоплял с вълната от овцете ми;
{31:21} ако съм повдигнал ръка против сирачето, като виждах, че имам помощ в портата;
{31:22} то да падне мишцата ми от рамото и ръката ми да се пречупи от лакътя;
{31:23} защото погибел от Бога беше ужас за мен и пред Неговото величие не можех да сторя нищо.
{31:24} Ако съм възлагал надеждата си на злато или съм казал на чистото злато: Ти си мое упование;
{31:25} ако съм се веселил, защото богатството ми беше голямо и защото ръката ми беше намерила изобилие;
{31:26} ако, като съм гледал слънцето, когато изгряваше, или луната, когато ходеше в светлината си,
{31:27} се е увлякло тайно сърцето ми и устата ми са целували ръката ми;
{31:28} и това би било беззаконие, което да се накаже от съдиите, защото бих се отрекъл от Вишния Бог.
{31:29} Ако съм злорадствал в загиването на мразещия ме или ми е ставало драго, когато го е сполетявало зло
{31:30} (даже не съм допуснал устата ми да съгреши, за да искам живота му с проклятие);
{31:31} ако хората от шатъра ми не са казали: Кой може да покаже някого, който не е бил наситен от него с месо?
{31:32} (чужденецът не нощуваше вън; отварях вратата си на пътника);
{31:33} ако съм прикривал престъпленията си, както Адам, като съм скривал беззаконието си в пазвата си,
{31:34} понеже се боях от голямото множество и презрението на семействата ме ужасяваше, така че млъквах и не излизах от вратата
{31:35} (О, да имаше някой да ме слуша! - Ето, виж тук подписа ми; Всемогъщият нека ми отговори! - И да имах акта, който противникът ми е написал!
{31:36} Ето, на рамо щях да го нося, за венец щях да го привържа на себе си!
{31:37} Щях да му дам отчет за стъпките си; като княз щях да се приближа към него.);
{31:38} ако нивата ми вика против мен и браздите ѝ плачат заедно;
{31:39} ако съм изял плода ѝ, без да платя, или съм изгасил живота на стопаните ѝ;
{31:40} тогава да израстат тръни вместо жито и вместо ечемик - плевели. Свършиха се думите на Йов.
{i32:1} (32:1-37:24) Въведение
{32:1} Речи на Елиу И така, тези трима човека престанаха да отговарят на Йов, защото беше праведен пред своите си очи.
{32:2} Тогава пламна гневът на вузеца Елиу, син на Варахиил, от Арамовото семейство. Гневът му пламна против Йов, защото оправдаваше себе си вместо Бога;
{32:3} също против тримата му приятели пламна гневът му, защото бяха осъдили Йов, без да му намерят отговор.
{32:4} А Елиу беше чакал да говори на Йов, защото другите бяха по-стари от него.
{32:5} Но когато Елиу видя, че нямаше отговор в устата на тези трима мъже, гневът му пламна.
{i32:6} Първа реч на Елиу. Негодуванието на Елиу
{32:6} Тогава вузецът Елиу, син на Варахиил, отговори: Аз съм млад, а вие много стари; затова се посвених и не смеех да ви кажа моето мнение.
{32:7} Аз казах: Дните нека говорят и многото години нека учат на мъдрост.
{32:8} Но има дух в човека; вдъхновението на Всемогъщия го вразумява.
{32:9} Не че хората са велики, затова да са и мъдри, нито че са стари, затова да разбират правосъдието.
{32:10} И така, казвам: Слушайте мене; нека кажа и аз мнението си.
{32:11} Ето, чаках, докато вие говорехте, слушах разсъжденията ви, когато търсехте какво да кажете;
{32:12} внимателно ви слушах и, ето, нито един от вас не убеди Йов, нито отговори на думите му;
{32:13} за да не кажете: Ние намерихме мъдрост; Бог ще го свали, а не човек.
{32:14} Понеже той не е отправил думите си против мене, то и аз няма да му отговоря според вашите речи.
{32:15} Те се смайват, не отговарят вече, не намират нито дума да кажат.
{32:16} А да чакам ли аз, понеже те не говорят, понеже стоят и не отговарят вече?
{32:17} Нека отговоря и аз от моя страна, нека кажа и аз мнението си.
{32:18} Защото съм пълен с думи; духът в мене дълбоко ме притиска.
{32:19} Ето, коремът ми е като вино неотворено, близо е да се пръсне като нови мехове.
{32:20} Ще проговоря, за да ми стане по-леко; ще отворя устните си и ще отговоря.
{32:21} Далеч от мен е да гледам на лице или да полаская човека.
{32:22} Защото не зная да лаская; иначе Създателят ми би ме премахнал веднага.
{i33:1} Бог допуска страданието
{33:1} Затова, Йове, чуй сега словото ми и слушай всички мои думи.
{33:2} Ето, сега отворих устата си, езикът ми с устата ми говори.
{33:3} Думите ми ще бъдат според правотата на сърцето ми и устните ми ще произнесат чист разум.
{33:4} Духът Божий ме е създал и диханието на Всемогъщия ме оживотворява.
{33:5} Ако можеш, отговори ми; опълчи се с думите си пред мен и застани.
{33:6} Ето, и аз съм пред Бога, както си ти, и аз съм от кал създаден.
{33:7} Ето, моят ужас няма да те плаши, нито ръката ми ще тежи върху тебе.
{33:8} Несъмнено ти си говорил, като слушах аз, и аз чух гласа на думите ти, като казваше:
{33:9} Чист и без престъпление съм; невинен съм и беззаконие няма в мен;
{33:10} ето, Бог намира причини против мене, смята ме за Свой неприятел;
{33:11} слага краката ми в клада, наблюдава всичките ми пътища.
{33:12} Ето, в това ти не си прав; ще ти отговоря, че Бог е по-велик от човека.
{33:13} Защо се препираш с Него затова, че Той не дава отчет за нито едно от Своите дела?
{33:14} Защото сигурно Бог говори веднъж и дваж, само че човекът не внимава.
{33:15} В сън, в нощно видение, когато дълбок сън напада хората, когато сънуват в леглата си,
{33:16} тогава Той отваря ушите на хората и запечатва поука в тях,
{33:17} за да отклони човека от намерението му и да извади гордостта от човека;
{33:18} предпазва душата му от гроба и живота му, за да не падне от меч.
{33:19} Той бива и наказван с болки в леглото си. Да! С непрестанни болки в костите си,
{33:20} така че душата му се отвръща от хляб и сърцето му - от вкусното ястие.
{33:21} Плътта му се изнурява така, че не се вижда, а невидимите му по-рано кости се подават.
{33:22} Да! Душата му се приближава към гроба и животът му - към погубителите.
{33:23} Тогава, ако има ангел с него, посредник, пръв между хиляда, за да възвести на човека какво за него е право,
{33:24} и ако Бог бъде милостив спрямо него и каже: Избави го, за да не слезе в гроба, Аз промислих откуп за него, -
{33:25} тогава плътта му ще се подмладява повече от плътта на дете; той се връща в дните на младостта си;
{33:26} ако се помоли на Бога, Той е благосклонен към него и му дава да гледа лицето Му с радост; и възвръща на човека правдата му.
{33:27} Той пее пред хората, като казва: Съгреших и изкривих правото, и не ми бе въздадено според греха ми;
{33:28} Той избави душата ми, за да не отиде в рова; и животът ми ще види светлината.
{33:29} Ето, всичко това върши Бог дваж и триж с човека,
{33:30} за да отвърне душата му от рова, а да се просвети със светлината на живота.
{33:31} Внимавай, Йове, послушай ме, мълчи и аз ще говоря.
{33:32} Ако имаш какво да кажеш, отговори ми; говори, защото желая да бъдеш оправдан;
{33:33} но ако не, то ти слушай мене; мълчи и ще те науча на мъдрост.
{i34:1} Втора реч на Елиу. Бог е справедлив
{34:1} И Елиу пак проговори:
{34:2} Слушайте думите ми вие, мъдри, и внимавайте към мене вие, разумни;
{34:3} защото ухото изпитва думите, както небцето вкусва ястието.
{34:4} Нека си изберем правото, за да знаем помежду си доброто.
{34:5} Защото Йов е казал: Праведен съм, и пак Бог отне правото ми;
{34:6} въпреки правотата ми съм смятан за лъжец; раната ми е неизцелима, при все че съм без престъпление.
{34:7} Кой човек е като Йов, който укорява Бога, както пие вода,
{34:8} и дружи с онези, които вършат беззаконие, и ходи с нечестиви хора?
{34:9} Защото е казал: Нищо не ползва човека да върши волята на Бога.
{34:10} И така, слушайте ме вие, разумни мъже. Далеч да бъде от Бога неправдата и от Всемогъщия - беззаконието!
{34:11} Защото ще въздаде на човека според делото му и ще направи всеки да намери според пътищата си.
{34:12} Наистина Бог няма да извърши нечестие, нито Всемогъщият ще изкриви правосъдието.
{34:13} Кой е възложил на Него грижата за земята? Или кой Го е натоварил с цялата вселена?
{34:14} Ако Той прилепи сърцето Си само към Себе Си и оттегли към Себе Си Духа Си и диханието Си,
{34:15} то ще издъхне заедно всяка плът и човекът ще се върне пак в пръстта.
{34:16} Сега, ако си разумен, чуй това; слушай гласа на думите ми.
{34:17} Ще властва ли онзи, който мрази правдата? И ще изкараш ли виновен мощния Праведник,
{34:18} Който казва на цар: Нечестив си, на князе: Беззаконници сте,
{34:19} Който не показва лицеприятие пред първенци, нито почита богатия повече от сиромаха, понеже всички са дело на Неговите ръце?
{34:20} В една минута умират - да!, - в полунощ; народът им се смущава и преминава; и мощните биват премахнати не с ръка.
{34:21} Защото очите на Бога са върху пътищата на човека и Той гледа всичките му стъпки.
{34:22} Няма тъмнина, нито мрачна сянка, където да се скрият онези, които вършат беззаконие.
{34:23} Понеже Той няма нужда втори път да изпитва човека, за да дойде на съд пред Бога.
{34:24} Без дълго изследване сломява силните и поставя други вместо тях.
{34:25} И така, Той познава делата им; и ги събаря нощем и те се смазват.
{34:26} Удря ги като нечестиви явно - там, където има зрители,
{34:27} понеже се отклониха от Него и не зачитаха нито един от пътищата Му,
{34:28} така че направиха да стигне до Него викът на сиромасите и Той чу вика на угнетените.
{34:29} И когато Той успокоява, кой ще те смути? Когато крие лицето Си, кой може да Го види? Безразлично дали е направено това спрямо народ, или спрямо един човек -
{34:30} за да не царува нечестив човек, човек, който би впримчвал народа.
{34:31} Защото ако някой каже на Бога: Понесох наказание, без да съм сторил зло;
{34:32} каквото аз не виждам, Ти ме научѝ; ако съм извършил беззаконие, няма да върша вече, -
{34:33} то трябва ли въздаянието му да бъде според както ти желаеш, да го отхвърляш, така че ти да го избереш, казва Бог, а не Аз? Тогава ти кажи каквото знаеш.
{34:34} Разумни мъже ще ми кажат: Да! Всеки мъдър човек, който ме слуша, ще каже:
{34:35} Йов говори без знание и думите му са лишени от мъдрост.
{34:36} Желанието ми е Йов да бъде изпитан до край, понеже отговори както нечестивите хора.
{34:37} Защото към греха се прибавя бунтовничество, поругава се между нас и умножава думите си против Бога.
{i35:1} Трета реч на Елиу. Никой не може да се сравни с Бога!
{35:1} Елиу каза още:
{35:2} Мислиш ли, че е право това, което каза ти: Моята правда в това дело е повече от Божията?
{35:3} Защото ти каза: Какво ще ми бъде преимуществото? Какво ще ме ползва повече, отколкото ако бях съгрешил?
{35:4} Аз ще отговоря на теб и на приятелите ти с тебе.
{35:5} Погледни към небесата и виж; и гледай облаците, колко по-нависоко са от теб.
{35:6} Ако съгрешаваш, какво правиш против Него? И ако се умножават престъпленията ти, какво Му вършиш?
{35:7} Ако си праведен, какво Му даваш? Или какво получава Той от ръката ти?
{35:8} Нечестието ти може да навреди само на човек като теб; а правдата ти може да ползва само човешки син.
{35:9} Поради много угнетения викат страдалците, пищят поради насилието на мощните;
{35:10} но пак никой не казва: Къде е Бог, Творецът ми, Който дава песни нощем,
{35:11} Който ни учи повече, отколкото земните животни, и ни прави по-мъдри от въздушните птици?
{35:12} Така те викат; но Той не отговаря да ги избави от гордостта на нечестивите.
{35:13} Наистина Бог не слуша празнословието и Всемогъщият не го зачита.
{35:14} Колко по-малко, когато ти казват, че не Го виждаш, че делото ти е пред Него и напразно Го чакаш!
{35:15} И сега, понеже не те е посетил в яростта Си и не е прегледал със строгост надменността ти,
{35:16} затова Йов отваря уста да говори суетности, трупа думи, лишени от благоразумие.
{i36:1} Четвърта реч на Елиу. Бог е справедлив съдия
{36:1} И Елиу продължи:
{36:2} Потърпи ме малко и ще ти разкрия, защото имам още неща да ти кажа за Бога.
{36:3} Ще черпя знанието си отдалеч и ще отдам правда на Създателя си;
{36:4} защото наистина думите ми няма да бъдат лъжливи; един, който е усъвършенстван в знание, стои пред теб.
{36:5} Ето, макар Бог да е мощен, не презира никого - макар да е мощен в силата Си да разсъждава.
{36:6} Той не запазва живота на нечестивия, а на сиромасите отдава правото.
{36:7} Не оттегля очите Си от праведните, а даже ги слага и с царе да седят на престол завинаги и те биват повишени.
{36:8} А ако са оковани във вериги и хванати с въжета на наскърбление,
{36:9} тогава им явява делата им и престъпленията им, че са се възгордели;
{36:10} отваря и ухото им за поука и заповядва да се отвърнат от беззаконието;
{36:11} и ако послушат и служат на Него, ще прекарат дните си в благополучие и годините си във веселия;
{36:12} но ако не послушат, ще загинат от меч и ще умрат без мъдрост.
{36:13} А нечестивите по сърце хранят яд, не викат към Бога за помощ, когато ги връзва;
{36:14} те умират в младост и животът им угасва между мръсните.
{36:15} Той избавя наскърбения чрез скръбта му и чрез бедствие отваря ушите им.
{36:16} И така би извел и теб от утеснение в широко място, където няма теснота; и слаганото на трапезата ти би било пълно с тлъстина.
{36:17} Но ти си изпълнен с разсъжденията на нечестивия; затова съденето и правосъдието те хващат.
{36:18} Внимавай да не би жегата на страданията ти да те повдигне против удара; тогава дори голям откуп не би те отървал.
{36:19} Ще важи ли викането ти да те извади от бедствие или всичките напрежения на силата ти?
{36:20} Не пожелавай нощта, когато народите изчезват от мястото си.
{36:21} Внимавай! Не поглеждай беззаконието; защото ти си предпочел това повече от наскърблението.
{i36:22} Химн на всесилната Божия мъдрост
{36:22} Ето, Бог е възвишен в силата Си; кой е господар като Него?
{36:23} Кой Му е предписал пътя Му? Или кой може да Му каже: Извършил си беззаконие?
{36:24} Помни да възвеличаваш Неговото дело, което хората възпяват,
{36:25} в което всички хора се взират, което човекът гледа отдалеч.
{36:26} Ето, Бог е велик и ние не Го познаваме; броят на годините Му е неизследим.
{36:27} Той привлича водните капки, които се събират в дъжд от па̀рите Му,
{36:28} които облаците изливат и оросяват върху множество хора.
{36:29} Може ли даже някой да разбере как се разпростират облаците или се произвеждат гърмежите на скинията Му?
{36:30} Ето, простира светлината Си около Себе Си и се покрива с морските дъна.
{36:31} (Понеже чрез тези неща съди народите; дава храна изобилно.)
{36:32} Покрива ръцете Си със светкавицата и ѝ заповядва къде да удари;
{36:33} шумът ѝ известява за това и добитъкът - за пламъка, който възлиза.
{37:1} Да! Поради това сърцето ми трепери и се измества от мястото си.
{37:2} Слушайте внимателно гърма на гласа Му и шума, който излиза от устата Му.
{37:3} Праща го под цялото небе и светкавицата Си - до краищата на земята;
{37:4} след нея реве глас, гърми с гласа на величието Си и не ги възпира, щом се чуе гласът Му.
{37:5} Бог гърми чудно с гласа Си, върши велики дела, които не можем да разбираме;
{37:6} защото казва на снега: Вали на земята, също и на проливния дъжд и на поройните Си дъждове;
{37:7} запечатва ръката на всеки човек, така че всички хора, които е създал, да разбират силата Му.
{37:8} Тогава зверовете влизат в скривалищата и остават в рововете си.
{37:9} От пространството си иде бурята и студът - от ветровете, които разпръскват облаците.
{37:10} Чрез духане от Бога се дава лед и широките води замръзват;
{37:11} също гъстия облак Той натоварва с влага, простира нашироко светкавичния Си облак,
{37:12} които според Неговото наставление се носят наоколо, за да правят всичко, което им заповядва, по лицето на земното кълбо -
{37:13} било че за наказание или за земята Си, или за милост ги докарва.
{37:14} Слушай това, Йове, застани и размисли върху чудесните Божии дела.
{37:15} Разбираш ли как Бог им налага волята Си и прави светкавицата да свети от облака Му?
{37:16} Разбираш ли как облаците увисват, чудесните дела на Съвършения в знание?
{37:17} Ти, чиито дрехи стават топли, когато земята е в затишие, поради южния вятър,
{37:18} можеш ли като Него да разпростреш небето, което като лято огледало е здраво?
{37:19} Научи ни какво да Му кажем, защото поради невежество ние не можем да наредим думите си.
{37:20} Ще Му се извести ли, че желая да говоря, като зная, че ако продума човек, непременно ще бъде погълнат?
{37:21} И сега хората не могат да погледнат към светлината, когато блести на небето, като е заминал вятърът и го е очистил,
{37:22} и е дошло златозарно сияние от север; а как ще погледнат към Бога, у Когото е страшна слава!
{37:23} Всемогъщ е, не можем да Го проумеем, превъзходен е в сила, а правосъдието и преизобилната правда Той няма да отблъсне.
{37:24} Затова хората се боят от Него; Той не зачита никого от високоумните.
{i38:1} (38:1-42:6) Първа реч. Бог - Творец на вселената
{38:1} Божието слово към Йов Тогава Господ отговори на Йов из бурята и каза:
{38:2} Кой е тогава този, който помрачава Моя съвет с неразумни думи?
{38:3} Опаши сега кръста си като мъж и ще те попитам; и ти ми отговаряй.
{38:4} Къде беше ти, когато основах земята? Извести, ако си разумен:
{38:5} Кой определи мерките ѝ? (Ако знаеш.) Или кой опъва връв за мерене по нея?
{38:6} На какво се закрепиха основите ѝ? Или кой положи крайъгълния ѝ камък,
{38:7} когато звездите на зората пееха заедно и всички Божии синове възклицаваха от радост?
{38:8} Или кой затвори морето с врати, когато се устреми и излезе от утроба,
{38:9} когато го облякох с облак и го пових с мъгла,
{38:10} и поставих граница от Мене, сложих лостове и врати
{38:11} и казах: Дотук ще идваш, но не по-нататък, и тук ще се спират гордите ти вълни?
{38:12} Откакто започнаха дните ти, заповядал ли си ти на утрото и показал ли си на зората мястото ѝ,
{38:13} за да обхване краищата на земята, така че да се изтърсят от нея злодеите,
{38:14} за да се преобразува тя, както глина под печат, и всичко да изпъква, като че ли в облекло,
{38:15} а от нечестивите да се отнема светлината им и издигнатата им мишца да се строши?
{i38:16} Божията мъдрост, вложена в творението, е недостъпна за човека
{38:16} Прониквал ли си до изворите на морето? Или ходил ли си да изследваш бездната?
{38:17} Откриха ли се пред тебе вратите на смъртта? Или видял ли си сенчестите врати на смъртта?
{38:18} Схванал ли си широчината на земята? Кажи, ако си разбрал всичко това.
{38:19} Къде е пътят към обиталището на светлината? И на тъмнината къде е мястото ѝ,
{38:20} за да я заведеш до границата ѝ и да познаеш пътеките към дома ѝ?
{38:21} Без съмнение ти знаеш, защото тогава си се родил и голям е броят на твоите дни!
{38:22} Влизал ли си в съкровищниците на снега или виждал ли си съкровищниците за градушката,
{38:23} които пазя за време на скръб, за ден на бой и на война?
{38:24} Кой е пътят за мястото, където се разлива светлината или се разпръсва по земята източният вятър?
{38:25} Кой е разцепил водопровод за проливните дъждове или път - за светкавицата на гърма,
{38:26} за да се докара дъжд върху ненаселена земя, върху пустинята, където няма човек,
{38:27} за да насити пустата и запустяла земя и да направи нежната трева да изникне?
{38:28} Дъждът има ли баща? Или кой е родил капките на росата?
{38:29} От чия утроба излиза ледът? И кой е родил небесната слана? -
{38:30} Когато водите се втвърдяват като камък и повърхността на бездната замръзва.
{38:31} Ти ли връзваш връзките на Плеядите или развързваш въжетата на Орион?
{38:32} Извеждаш ли Мазарот на времето му? Или управляваш Мечката с малките ѝ?
{38:33} Познаваш ли законите на небето? Установяваш ли неговото владичество върху земята?
{38:34} Издигаш ли гласа си до облаците, за да те покрият изобилни води?
{38:35} Изпращаш ли светкавици, за да излизат и да ти казват: Ето ни?
{38:36} Кой е вложил мъдрост в облаците? Или кой е дал разум на гъстите облаци?
{38:37} Кой с мъдрост брои облаците? Или кой излива небесните мехове,
{38:38} за да се сгъстява пръстта в куп и буците да се слепят?
{38:39} Улавяш ли лов за лъвицата? Или насищаш ли охотата на лъвчетата,
{38:40} когато седят в рововете си и остават в скривалищата, за да причакват?
{38:41} Кой приготвя за враната храната ѝ, когато пилетата ѝ от нямане храна се скитат и викат към Бога?
{39:1} Знаеш ли времето, когато раждат дивите кози по канарите? Забелязваш ли кога раждат кошутите?
{39:2} Преброяваш ли колко месеци изпълняват те? Или знаеш ли срока за раждането им? -
{39:3} Когато се навеждат, раждат малките си, освобождават се от болките си.
{39:4} Малките им заякват, растат в полето; излизат и не се връщат вече при тях.
{39:5} Кой е пуснал на свобода дивия осел? Или кой е развързал връзките на този плах бежанец,
{39:6} за който съм направил пустинята за къща и солената земя - на негово жилище?
{39:7} Той се присмива на градския шум, нито внимава във викането на този, който го кара.
{39:8} Планините, които обикаля, са пасбището му; и търси всякаква зеленина.
{39:9} Ще благоволи ли дивият вол да ти работи или ще нощува ли в твоите ясли?
{39:10} Можеш ли да впрегнеш дивия вол за оране? Или ще браносва ли той полетата зад тебе?
{39:11} Ще се облегнеш ли на него, защото силата му е голяма? Или ще повериш ли на него работата си?
{39:12} Ще се довериш ли на него да ти прибере житото ти и да го събере в хармана ти?
{39:13} Крилете на щрауса пляскат весело; но крилете и перата му благи ли са?
{39:14} Защо той оставя яйцата си на земята и ги топли в пръстта,
{39:15} а забравя, че е възможно крак да ги смаже или полски звяр да ги стъпче.
{39:16} Отнася се жестоко с малките си, като че не са негови; трудът му е напразно, защото не го е грижа за опасности;
{39:17} понеже Бог го е лишил от мъдрост и не го е дарил с разум.
{39:18} Когато стане да бяга, се присмива на коня и на ездача му.
{39:19} Ти ли си дал сила на коня? Облякъл си врата му с трептяща грива?
{39:20} Ти ли го правиш да скача като скакалец? Гордото му пръхтене е ужасно.
{39:21} Рие с крак в долината и се радва на силата си; излиза срещу оръжията.
{39:22} Присмива се на страха и не се бои, нито се обръща назад от меча;
{39:23} колчанът по страната му трещи и лъскавото копие, и сулицата.
{39:24} С буйство и ярост той гълта земята; и при гласа на тръбата не вярва от радост.
{39:25} Щом свири тръбата, той казва: Хо, хо! И отдалеч подушва боя, гърменето на военачалниците и виковете.
{39:26} Чрез твоята мъдрост ли лети нагоре ястребът и простира крилете си към юг?
{39:27} При твоята заповед ли се възвисява орелът и прави гнездото си по височините?
{39:28} Живее по канарите и там обитава - по върховете на скалите и по непроходимите места.
{39:29} Оттам си съзира плячка, очите му я съглеждат отдалеч.
{39:30} И пилетата му смучат кръв; и където има трупове, там е и той.
{i40:1} Втора реч. Бог е над силите на злото. Изящното дело Божие
{40:1} Господ проговори на Йов и каза:
{40:2} Този, когото е изобличил Всемогъщият, ще се бори ли с Него? Този, който се препира с Бога, нека отговори на всичко това.
{40:3} Тогава Йов отговори на Господа:
{40:4} Ето, аз съм нищожен; какво да Ти отговоря? Слагам ръката си на устата си.
{40:5} Веднъж съм говорил и не искам да отговарям вече, дори дваж, но няма да повторя.
{40:6} Тогава Господ отговори на Йов от бурята:
{40:7} Опаши сега кръста си като мъж; Аз ще те попитам и ти Ми отговаряй.
{40:8} Нима искаш да отмениш Моята присъда? Ще осъдиш ли Мене, за да оправдаеш себе си?
{40:9} Или имаш ли мишца като Бога? И можеш ли да гърмиш с глас като Него?
{40:10} Украси се сега с превъзходство и достолепие и се облечи в чест и величие.
{40:11} Изсипвай преливащия си гняв; и гледай към всеки горделив и го смирявай;
{40:12} гледай към всеки горделив и го снишавай; и стъпквай нечестивите на мястото им;
{40:13} скрий ги заедно в пръстта; вържи лицата им в скритото място.
{40:14} Тогава и Аз ще изповядам пред тебе, че твоята десница може да те спаси.
{40:15} Ето сега речния кон, който съм създал, както и теб; яде трева като вол.
{40:16} Ето сега, силата му е в чреслата му и якостта му - в мускулите на корема му.
{40:17} Клати опашката си като кедър; жилите на бедрата му са сплотени.
{40:18} Костите му са като медни цеви; ребрата му са като железни лостове.
{40:19} Той е изящното дело Божие; Онзи, Който го е направил, го е снабдил с меча Си.
{40:20} Наистина планините промишляват за него храна, където играят всички полски зверове.
{40:21} Ляга под сенчестите дървета, в скривалището на тръстиката и в блатата;
{40:22} сенчестите дървета го покриват със сянката си; върбите на потоците го обкръжават.
{40:23} Ето, ако би придошла река, той не трепери; не се смущава, ако би се и Йордан устремил към устата му.
{40:24} Може ли някой да го хване, когато е нащрек. Или да прободе носа му с примка?
{41:1} Можеш ли да извлечеш крокодила с въдица или да притиснеш езика му с въже?
{41:2} Можеш ли сложи оглавник на носа му или да пробиеш челюстта му с кука?
{41:3} Ще отправи ли той към тебе много молби? Ще ти говори ли със сладки думи?
{41:4} Ще сключи ли договор с тебе, за да го вземеш за вечен слуга?
{41:5} Можеш ли игра с него, както с птица? Или ще го вържеш ли за забава на момичетата си?
{41:6} Дружините риболовци ще търгуват ли с него? Ще го разделят ли между търговците?
{41:7} Можеш ли прониза кожата му със сулици или главата му - с рибарски копия?
{41:8} Сложи ръката си на него; спомни си боя и не прави вече това.
{41:9} Ето, надеждата да го хване някой е празна; даже от изгледа му не отпада ли човек?
{41:10} Няма човек, толкова дързък, че да смее да го раздразни. Тогава кой може да застане пред Мене?
{41:11} Кой Ми е дал отпреди, за да му отплатя? Всичко, което има под цялото небе, е Мое.
{41:12} Няма да мълча за телесните му части, нито за силата му, нито за хубавото му устройство.
{41:13} Кой може да смъкне външната му дреха? Кой може да влезе вътре в двойните му челюсти?
{41:14} Кой може да отвори вратите на лицето му? Зъбите му наоколо са ужасни.
{41:15} Той се гордее с наредените си люспи, съединени заедно, като че ли плътно запечатани;
{41:16} едната се допира до другата, така че дори въздух не може да влезе между тях;
{41:17} прилепени са една за друга, държат се помежду си така, че не могат да се отделят.
{41:18} Когато киха, блести светлина и очите му са като клепачите на зората.
{41:19} От устата му излизат запалени факли и огнени искри изскачат.
{41:20} От ноздрите му излиза дим като на възвряло гърне над пламнали тръстики.
{41:21} Дишането му запалва въглища и пламъкът излиза от устата му.
{41:22} На врата му обитава сила и всички заплашени скачат пред него.
{41:23} Пластовете на плътта му са слепени, твърди са на него, не могат се поклати.
{41:24} Сърцето му е кораво като камък, даже твърдо като долния воденичен камък.
{41:25} Когато става, силните се ужасяват, от страх се смайват.
{41:26} Мечът на този, който би го улучил, не може да удържи - нито копие, нито сулица, нито остра стрела.
{41:27} Той смята желязото за плява, медта - за гнило дърво.
{41:28} Стрелите не могат го накара да бяга; камъните на прашката са за него като слама;
{41:29} сопите се смятат за слама; той се присмива на махането на копието.
{41:30} Като остри камъни има по долните му части; простира като белези от диканя върху тинята;
{41:31} прави бездната да ври като котел; прави морето като варилница за миро.
{41:32} Оставя след себе си светла диря, така че някой би помислил, че бездната е побеляла от старост.
{41:33} На земята няма подобен на него, създаден да няма страх.
{41:34} Той изглежда всяко високо нещо; цар е над всички горделиви зверове.
{i42:1} Йов се смирява пред Бога
{42:1} Тогава Йов отговори на Господа:
{42:2} Зная, че всичко можеш и че никое Твое намерение не може да бъде възпрепятствано.
{42:3} Наистина, кой е този, който помрачава Твоя съвет неразумно? Ето защо аз говорих за онова, което не съм разбирал, за неща, пречудни за мене, които не съм познавал.
{42:4} Слушай, моля Ти се, и аз ще говоря; ще Те попитам и Ти ми отговаряй.
{42:5} Слушал бях за Тебе със слушането на ухото, но сега окото ми Те вижда;
{42:6} затова се отричам от думите си и се кая в пръст и пепел. Заключение Господ порицава тримата приятели на Йов, който се моли за тях
{i42:7} (42:7-17) Господ порицава тримата приятели на Йов, който се моли за тях
{42:7} А след като Господ изговори тези думи на Йов, Господ каза на теманеца Елифаз: Гневът Ми пламна против теб и против двамата ти приятели, защото не сте говорили за Мене това, което е право, както слугата Ми Йов.
{42:8} Затова сега вземете седем телета и седем овни и идете при слугата Ми Йов, и принесете всеизгаряне за себе си; а слугата Ми Йов ще се помоли за вас (защото него ще приема), за да не постъпя с вас според безумието ви, защото не сте говорили за Мене това, което е право, както слугата Ми Йов.
{42:9} И така, теманецът Елифаз, савхиецът Валдад и наамецът Софар отидоха и направиха както им заповяда Господ; и Господ прие Йов.
{i42:10} Господ отново дарява на Йов благополучие
{42:10} И Господ преобърна плена на Йов, когато той се помоли за приятелите си; и Господ даде на Йов двойно повече, отколкото имаше преди.
{42:11} Тогава при него дойдоха всичките му братя, всичките му сестри и всички, които бяха го познавали отпреди, и ядоха хляб с него в къщата му; и като плакаха за него, го утешиха за цялото зло, което Господ му беше нанесъл; и всеки даде по един сребърник и всеки - по една златна обица.
{42:12} Така Господ благослови последните дни на Йов повече от първите му; така че той придоби четиринадесет хиляди овце, шест хиляди камили, хиляда чифта волове и хиляда ослици.
{42:13} Още му се родиха седем синове и три дъщери;
{42:14} и първата си дъщеря нарече Емима, втората - Касия, а третата - Керен-апух.
{42:15} И по цялата страна не се намираха жени, така красиви като дъщерите на Йов; и баща им даде на тях наследство, както на братята им.
{42:16} След това Йов живя сто и четиридесет години и видя синовете си и внуците си до четири поколения.
{42:17} И така, Йов умря стар и сит на дни.
