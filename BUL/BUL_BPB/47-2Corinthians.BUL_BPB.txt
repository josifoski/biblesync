{i1:1} Благодарност към Бога
{1:1} Павел, с Божията воля апостол на Исус Христос, и брат Тимотей, до Божията църква, която е в Коринт, и до всички светии, които са по цяла Ахая:
{1:2} Благодат и мир да бъде на вас от Бога, нашия Отец, и Господ Исус Христос.
{1:3} Благословен Бог и Отец на нашия Господ Исус Христос, Отец на милостивите и Бог на всяка утеха,
{1:4} Който ни утешава във всяка наша скръб, за да можем и ние да утешаваме тези, които се намират в каквато и да била скръб, с утехата, с която и ние се утешаваме от Бога.
{1:5} Защото както изобилват в нас Христовите страдания, така и нашата утеха изобилва чрез Христос.
{1:6} Но ако ни наскърбяват, това е за вашата утеха и спасение, или ако ни утешават, това е за вашата утеха и спасение, която действа да устоявате в същите страдания, които понасяме и ние.
{1:7} И надеждата ни за вас е твърда; понеже знаем, че както сте участници в страданията, така сте и в утехата.
{1:8} Защото желаем да знаете, братя, за скръбта, която ни сполетя в Азия, - бяхме под твърде голямо напрежение, свръх силите ни, така че дори се отчаяхме за живота си;
{1:9} даже ние самите бяхме приели в себе си смъртна присъда, за да не уповаваме на себе си, но на Бога, Който възкресява мъртвите.
{1:10} И Той ни избави от толкова близка смърт и още избавя, и се надяваме на Него, че пак ще ни избави,
{1:11} като ни съдействате и вие чрез молитва, така че, поради дадената ни чрез молитвите на мнозина благодат, да благодарят мнозина за нас.
{i1:12} Отлагане на посещението в Коринт
{1:12} Защото нашата похвала е тази, свидетелството на нашата съвест, че ние живяхме на света, а най-много между вас, със святост и искреност пред Бога, не с плътска мъдрост, а с Божия благодат.
{1:13} Защото не ви пишем друго, освен това, което четете, а и разбирате, и което се надявам, че и докрай ще разбирате
{1:14} (както и отчасти сте разбрали), че сме похвала за вас, както и вие за нас, в деня на нашия Господ Исус.
{1:15} С тази увереност възнамерявах да дойда първо при вас, за да имате двояка полза,
{1:16} като мина през вас за Македония; а от Македония да дойда пак при вас и тогава вие да ме изпратите за Юдея.
{1:17} Добре, когато имах това намерение, лекомислено ли съм постъпил? Или намерението ми е било плътско намерение, че да казвам: Да, да, и: Не, не?
{1:18} Заради Божията вярност проповядването ми към вас не е било "Да" и "Не"!
{1:19} Защото Божият Син, Исус Христос, Който беше проповядван помежду ви от нас (от мене, Сила и Тимотей), не стана "Да" и "Не", но в Него стана "Да";
{1:20} понеже Божиите обещания, колкото много и да са те, в Него са "Да"; затова и чрез Него е "Амин", за Божията слава чрез нас.
{1:21} А Този, Който ни утвърждава заедно с вас в Христос и Който ни е помазал, е Бог,
{1:22} Който ни е запечатал и е дал в сърцата ни Духа в залог.
{1:23} Но аз призовавам Бога за свидетел на моята душа, че за да ви пощадя, въздържах се да дойда в Коринт;
{1:24} защото не сме господари над вярата ви, а сме помощници на вашата радост; понеже колкото за вярата, вие стоите твърди.
{i2:1} Прошка за наказания коринтянин
{2:1} Обаче това реших, заради себе си да не идвам при вас пак със скръб.
{2:2} Защото ако аз ви наскърбявам, то кой ще развесели мен, ако не този, който е бил наскърбен от мен?
{2:3} И това писах нарочно, да не би когато дойда, да бъда наскърбен от онези, които би трябвало да ме зарадват, като имам уверение във всички ви, че моята радост е радост на всички ви.
{2:4} Защото с голяма скръб и сърдечна тъга ви писах с много сълзи, не за да се наскърбите, а за да познаете любовта, която храня особено към вас.
{2:5} Но ако някой ме е наскърбил, не е наскърбил само мен, а донякъде (да не кажа премного) всички вас.
{2:6} За такъв един е достатъчно наказанието, което му е било наложено от повечето от вас;
{2:7} така че вече е по-добре да му простите и да го утешите, да не би такъв да бъде погълнат от прекомерна скръб.
{2:8} Затова ви моля да го уверите в любовта си към него.
{2:9} Понеже затова и писах, за да ви изпитам дали сте послушни във всичко.
{2:10} А на когото вие прощавате нещо, прощавам и аз; защото ако съм и простил нещо, простих го заради вас пред Христос,
{2:11} да не би Сатана да използва случая против нас; защото ние знаем неговите замисли.
{i2:12} Успехът на проповедта за Исус Христос
{2:12} А когато дойдох в Троада да проповядвам Христовото благовестие и когато ми се отвори врата в Господнето дело,
{2:13} духът ми не се успокои, понеже не намерих брат си Тит, а като се простих с тях, отпътувах за Македония.
{2:14} Но благодаря на Бога, Който винаги ни води в победително шествие в Христос и на всяко място изявява чрез нас благоуханието на познанието за Него.
{2:15} Защото пред Бога ние сме Христово благоухание за тези, които се спасяват, и за онези, които погиват.
{2:16} На едните сме смъртоносно ухание, което докарва смърт, а на другите - животворно ухание, което докарва живот. И кой е способен на това дело?
{2:17} Ние сме, защото не сме като мнозина, които изопачават Божието слово, а говорим искрено в Христос, като от Бога пред Бога.
{i3:1} Предимството на Новия Завет пред Стария Завет
{3:1} Пак ли започваме да се препоръчваме? Или имаме нужда, както някои, от препоръчителни писма до вас или от вас?
{3:2} Вие сте нашето писмо, написано в сърцата ни, което узнават и прочитат всички човеци;
{3:3} и става явно, че сте Христово писмо, произлязло чрез нашето служение, написано не с мастило, но с Духа на живия Бог, не на плочи от камък, но на плочи от плът - на сърцето.
{3:4} Такава увереност имаме спрямо Бога чрез Христос.
{3:5} Не че сме способни от само себе си да съдим за нещо като от нас си; но нашата способност е от Бога,
{3:6} Който ни и направи способни като служители на един нов завет - не на буквата, а на духа; защото буквата убива, а духът оживотворява.
{3:7} Но ако служението на онова, което докарва смърт, написано с букви, издълбани на камък, стана с такава слава, че израелтяните не можеха да гледат Моисей в лице поради блясъка на лицето му, който впрочем преминаваше,
{3:8} как служението на духа няма да бъде с по-голяма слава?
{3:9} Защото ако служението на онова, което докарва осъждане, стана със слава, служението на онова, което докарва правда, го надминава много повече по слава.
{3:10} (И наистина, онова, което е било прославено, изгуби славата си в това отношение поради славата, която превъзхожда.)
{3:11} Защото ако това, което преминаваше, беше със слава, то много по-славно е трайното.
{3:12} И така, като имаме такава надежда, говорим с голяма откровеност
{3:13} и не сме като Моисей, който слагаше покривало на лицето си, за да не могат израелтяните да гледат изчезването на това, което преминаваше.
{3:14} Но техните умове бяха заслепени; защото и до днес, когато четат Стария Завет, същото покривало остава, без да им е открито, че то се снема в Христос.
{3:15} А и до днес, при прочитането на Моисей, покривало лежи на сърцето им,
{3:16} но когато Израел се обърне към Господа, покривалото ще бъде снето.
{3:17} А Господ е Духът; и където е Господният Дух, там е свобода.
{3:18} А всички ние, с открито лице като в огледало, като гледаме Господнята слава, се преобразяваме в същия образ от слава в слава, както от Господния Дух.
{i4:1} Божията помощ в делото на Благовестието
{4:1} Затова, като имаме това служение, както и придобихме милост, не се обезсърчаваме;
{4:2} но се отрекохме от тайни и срамни дела и не постъпваме лукаво, нито изопачаваме Божието слово, но като изявяваме истината, препоръчваме себе си на съвестта на всеки човек пред Бога.
{4:3} Но ако благовестието, което проповядваме, е покрито, то е покрито за тези, които погиват -
{4:4} за тези, невярващите, чийто ум богът на този свят е заслепил, за да не ги озари светлината от славното благовестие на Христос, Който е образ на Бога.
{4:5} (Защото ние не проповядваме себе си, а Христос Исус като Господ, а себе си като ваши слуги заради Исус.)
{4:6} Понеже Бог, Който е казал на светлината да изгрее от тъмнината, Той е, Който е огрял в сърцата ни, за да се просвети светът с познаването на Божията слава в лицето на Исус Христос.
{4:7} А ние имаме това съкровище в пръстени съдове, за да се види, че превъзходната сила е от Бога, а не от нас.
{4:8} Угнетявани сме отвсякъде, но не сме утеснени; в недоумение сме, но не до отчаяние;
{4:9} гонени сме, но не изоставени; поваляни сме, но не погубени.
{4:10} Винаги носим в тялото си убиването на Господ Исус, за да се яви в тялото ни и животът на Исус.
{4:11} Защото ние, живите, винаги сме предавани на смърт заради Исус, за да се яви и животът на Исус в нашата смъртна плът.
{4:12} Така че смъртта действа в нас, а животът във вас.
{4:13} А като имаме същия дух на вяра, както е писано: "Повярвах, затова и говорих", то и ние, понеже вярваме, затова и говорим;
{4:14} понеже знаем, че Този, Който е възкресил Господ Исус, ще възкреси и нас заедно с Исус и ще ни представи заедно с вас.
{4:15} Защото всичко това е заради вас, така че благодатта, умножена чрез мнозината, които са я получили, да произведе изобилно благодарение за Божия слава.
{4:16} Затова ние не се обезсърчаваме; но ако и да тлее нашият външен човек, пак вътрешният всеки ден се подновява.
{4:17} Защото нашата бързо отминаваща лека скръб произвежда все повече и повече една вечна тежина на слава за нас,
{4:18} които не гледаме на видимите, а на невидимите неща; защото видимите са временни, а невидимите - вечни.
{i5:1} Копнеж за вечното отечество
{5:1} Защото знаем, че ако се развали земният ни дом, телесната ни скиния, имаме от Бога здание на небесата, дом неръкотворен, вечен.
{5:2} Понеже в този дом и стенем, като копнеем да се облечем с нашето небесно жилище,
{5:3} стига само, облечени с него, да не се намерим голи.
{5:4} Защото ние, които сме в тази телесна скиния, стенем като обременени; не че желаем да се съблечем, но да се облечем още повече, така че смъртното да бъде погълнато от живота.
{5:5} А Бог е, Който ни е направил точно за това и ни е дал Духа в залог на това.
{5:6} И така, като всякога добиваме дръзновение и като знаем, че докато сме у дома в тялото, ние сме отстранени от Господа
{5:7} (защото с вярване ходим, а не с виждане),
{5:8} ние имаме дръзновение и предпочитаме да сме отстранени от тялото и да бъдем у дома при Господа.
{5:9} Затова и ревностно се стараем, било у дома или отстранени, да бъдем угодни на Него.
{5:10} Защото всички трябва да застанем открити пред Христовото съдилище, за да получи всеки според каквото е правил в тялото - било добро или зло.
{i5:11} Помирението с Бога чрез Христос
{5:11} И така, като съзнаваме какво е страхът от Господа, убеждаваме човеците; а на Бога сме познати; надявам се още, че и на вашите съвести сме познати.
{5:12} С това не ви препоръчваме себе си отново, а ви даваме повод да се хвалите с нас, за да имате какво да отговорите на онези, които се хвалят с това, което е на лице, а не с това, което е в сърцето.
{5:13} Защото ако сме отишли до крайности, то е било за Бога; или ако сега умерено мъдруваме, то е заради вас.
{5:14} Защото Христовата любов ни принуждава, като разсъждаваме така, че понеже един е умрял за всички, то всички са умрели;
{5:15} и че Той умря за всички, за да не живеят вече живите за себе си, но за Този, Който за тях е умрял и възкръснал.
{5:16} Затова отсега нататък ние не познаваме никого по плът; ако и да сме познали Христос по плът, пак сега вече не Го познаваме така.
{5:17} Затова ако някой е в Христос, той е ново създание; старото премина; ето, всичко стана ново.
{5:18} А всичко е от Бога, Който ни примири със Себе Си чрез Исус Христос и даде на нас да служим за примирение;
{5:19} т. е. че Бог в Христос примири света със Себе Си, като не вменяваше на човеците прегрешенията им, и повери на нас посланието на примирението.
{5:20} И така от Христова страна сме посланици, като че Бог чрез нас умолява; молим ви от Христова страна, примирете се с Бога,
{5:21} Който за нас направи грешен Онзи, Който не знаеше грях, за да станем ние чрез Него праведни пред Бога.
{i6:1} Белезите на апостолското служение
{6:1} И ние, като съдействаме с Бога, също ви умоляваме да не приемате напразно Божията благодат.
{6:2} Защото Той казва: "В благоприятно време те послушах и в спасителен ден ти помогнах." Ето, сега е благоприятно време, ето, сега е спасителен ден.
{6:3} Ние в нищо не даваме никаква причина за съблазън, да не би да се злослови нашето служение;
{6:4} но във всичко сме одобрени, като Божии служители, с голяма твърдост, в скърби, в нужди, в утеснения,
{6:5} в бичувания, в затваряния, в смутове, в трудове, в неспане, в неядене,
{6:6} с чистота, с благоразумие, с дълготърпение, с благост, със Святия Дух, с нелицемерна любов,
{6:7} с говорене истината, с Божия сила, чрез оръжията на правдата в дясната ръка и в лявата;
{6:8} всред слава и опозорение, всред укори и похвали; смятани за измамници, но пак истинни;
{6:9} като непознати, а пък добре познати; като на умиране, а, ето, живеем; като наказвани, ала не умъртвявани;
{6:10} като наскърбени, а винаги радостни; като сиромаси, но обогатяваме мнозина; като че нищо нямаме, но притежаваме всичко.
{i6:11} Храм на живия Бог
{6:11} О, коринтяни, устата ни са отворени към вас, сърцето ни се разшири.
{6:12} На вас не е тясно в нас, но в самите вас е тясно за нас.
{6:13} И така, във вид на еднакво възмездие (като на деца говоря) разширете и вие сърцата си.
{6:14} Не се впрягайте заедно с невярващите; защото какво общо имат правдата и беззаконието или какво общение има светлината с тъмнината?
{6:15} И какво съгласие има Христос с Велиал? Или какво съучастие има вярващият с невярващия?
{6:16} И какво споразумение има Божият храм с идолите? Защото ние сме храм на живия Бог, както каза Бог: "Ще се заселя между тях и между тях ще ходя; и ще им бъда Бог и те ще Ми бъдат народ."
{6:17} Затова: "Излезте отсред тях и се отделете", казва Господ, "и не се допирайте до нечисто"; и: "Аз ще ви приема
{6:18} и ще ви бъда Отец, и вие ще Ми бъдете синове и дъщери", казва всемогъщият Господ.
{i7:1} Радостта на апостола
{7:1} И така, възлюбени, като имаме тези обещания, нека очистим себе си от всяка плътска и духовна нечистота, като се усъвършенстваме в святост със страх от Бога.
{7:2} Направете място в сърцата си за нас; никого не сме онеправдали, никого не сме покварили, никого не сме използвали с користни цели.
{7:3} Не казвам това, за да ви осъдя; защото вече казах, че сте в сърцата ни, така че да бъдем заедно и като умрем, и като живеем.
{7:4} Голяма е моята увереност във вас, много се хваля с вас, напълно се утешавам; даже във всяка наша скръб радостта ми е преизобилна.
{7:5} Защото откакто дойдохме в Македония, плътта ни нямаше никакво спокойствие, но отвсякъде бяхме в утеснение: отвън борби, отвътре страхове.
{7:6} Но Бог, Който утешава смирените, утеши ни с идването на Тит;
{7:7} и не просто с идването му, но и поради утехата, с която вие го бяхте утешили, като ни извести копнежа ви, плача ви, ревността ви за мене; така че още повече се зарадвах.
{7:8} Защото, при все че ви наскърбих с посланието си, не се разкайвам; ако и да бях се поразкаял, когато видях, че онова писмо ви наскърби, макар за малко време.
{7:9} Сега се радвам не заради наскърбяването ви, а защото наскърбяването ви доведе до покаяние; понеже скърбяхте по Бога, така че да не претърпявате никаква вреда от нас.
{7:10} Защото скръбта по Бога докарва спасително покаяние, което не причинява разкаяние; но светската скръб докарва смърт.
{7:11} Защото, ето, това, че се наскърбихте по Бога, какво усърдие породи във вас, какво себеочистване, какво негодувание, какъв страх, какъв копнеж, каква ревност, какво наказание на злото! Във всичко вие показахте, че сте чисти в това нещо.
{7:12} И така, ако и да ви писах това, не го писах заради оскърбителя, нито заради оскърбения, но за да стане явна пред Бога нашата грижа за вас.
{7:13} Затова се утешихме; и в тази наша утеха още повече се зарадвахме поради радостта на Тит, защото всички вие сте успокоили духа му.
{7:14} Защото ако съм му се похвалил малко с вас, не се засрамих; но както всичко, което ви говорихме, беше истинно, така и похвалата ни с вас пред Тит излезе истина.
{7:15} И той още повече милее за вас, като си спомня послушанието на всички ви, как сте го приели със страх и трепет.
{7:16} Радвам се, че във всичко съм насърчен за вас.
{i8:1} Християнската взаимопомощ
{8:1} При това, братя, известявам ви за Божията благодат, дадена на църквите в Македония,
{8:2} че макар и да търпят голямо утеснение, пак великата им радост и дълбоката им беднотия дадоха повод да преизобилва богатството на тяхната щедрост.
{8:3} Защото свидетелствам, че те дадоха доброволно според силата си и даже вън от силата си,
{8:4} като ни умоляваха с голяма настоятелност относно това даване, дано да участват и те в служението на светиите.
{8:5} И те не само дадоха, както се надявахме, но първо предадоха себе си на Господа и, по Божията воля, на нас;
{8:6} така че помолихме Тит да довърши между вас и това благодеяние, както го беше и започнал.
{8:7} И така, както изобилвате във всяко нещо - във вяра, в слово, в знание, в пълно усърдие и в любов към нас, така да преизобилвате и в това благодеяние.
{8:8} Не казвам това като по заповед, а за да опитам искреността на вашата любов чрез усърдието на другите.
{8:9} Защото знаете благодатта на нашия Господ Исус Христос, че като беше богат, за вас стана сиромах, за да се обогатите вие чрез Неговата сиромашия.
{8:10} А относно това ви давам този съвет, защото това е полезно за вас, които миналата година бяхте първи не само да го правите, но и да желаете да го направите.
{8:11} А сега го свършете и на дело, така че както сте били усърдни в желанието, така да бъдете и в довършването, според каквото имате.
{8:12} Защото ако има усърдие, то се приема според колкото има човек, а не според колкото няма.
{8:13} Понеже не искам други да бъдат облекчени, а вие - притеснени;
{8:14} но да има равенство, така че вашето сегашно изобилие да запълни тяхната оскъдност и тяхното изобилие да послужи на вашата оскъдност; така че да има равенство,
{8:15} според както е писано: "Който беше събрал много, нямаше излишък; и който беше събрал малко, не му беше оскъдно."
{i8:16} Изпращането на Тит в Коринт
{8:16} Да благодарим на Бога, Който влага в сърцето на Тит същото усърдие за вас, което имаме и ние;
{8:17} защото наистина прие молбата ни, а при това, като беше сам много усърден, тръгна към вас доброволно.
{8:18} Пратихме с него и брата, чиято похвала в делото на благовестието е известна във всички църкви;
{8:19} и не само това, но още беше избран от църквите да пътува с нас за делото на това благодеяние, на което служим за славата на Господа, и за да се покаже нашето усърдие,
{8:20} като избягваме това, някой да ни упрекне относно този щедър подарък, който е поверен на нашето служение,
{8:21} понеже се грижим за това, което е честно, не само пред Господа, но и пред човеците.
{8:22} Пратихме с тях и другия ни брат, чието усърдие много пъти и в много неща сме опитали и който сега е много по-усърден поради голямото му доверие към вас.
{8:23} Колкото за Тит, той е мой другар и съработник между вас; а колкото за нашите братя, те са пратеници на църквите, те са слава на Христос.
{8:24} И така, покажете им пред църквите доказателство за вашата любов и за основателността на нашата похвала с вас.
{i9:1} Насърчение за събиране на помощи
{9:1} А за даване помощ на светиите - излишно е да ви пиша,
{9:2} понеже зная вашето усърдие, за което се хваля с вас пред македонците, че Ахая се е подготвила още от миналата година; и вашата ревност е подбудила по-голямата част от тях.
{9:3} Но пратих братята, да не би да излезе напразна моята похвала за вас в това отношение, така че да бъдете готови, както казвах;
{9:4} да не би, ако дойдат с мене македонци и ви намерят, че не сте готови, да се посрамим ние, да не кажа вие, в тази наша увереност.
{9:5} И така, намерих за нужно да помоля братята да отидат по-напред при вас и да приготвят предварително вашето по-отрано обещано дарение, за да бъде готово като дарение, а не като изнудване.
{9:6} А това казвам, че който сее оскъдно, оскъдно и ще пожъне; а който сее щедро, щедро и ще пожъне.
{9:7} Всеки да дава, според както е решил в сърцето си, без да се скъпи и не от принуждение; защото Бог обича онзи, който дава на драго сърце.
{9:8} А Бог е силен да преумножи на вас всякакво благо така, че като имате винаги и във всичко това, което е достатъчно във всяко отношение, да изобилвате във всяко добро дело;
{9:9} както е писано: "Разпръсна щедро, даде на бедните, правдата му трае до века."
{9:10} А Този, Който дава семе на сеяча и хляб за храна, ще даде и ще умножи вашето семе за сеене и ще прави да изобилват плодовете на вашата правда,
{9:11} за да бъдете във всяко отношение богати във всякаква щедрост, която чрез вашето служение произвежда благодарение на Бога.
{9:12} Защото извършването на това служение не само запълва нуждите на светиите, но и чрез многото благодарения се излива в изобилие и пред Бога;
{9:13} понеже те славят Бога поради доказателството, което това служение дава за вашата послушност на Христовото благовестие, което изповядвате, и за щедростта на вашето обещание към тях и към всички.
{9:14} А и те, с молитви за вас, копнеят за вас поради дадената на вас изобилна Божия благодат.
{9:15} Да благодарим на Бога за Неговия неизказан дар!
{i10:1} Апостолът в защита на своето служение
{10:1} И сам аз, Павел, ви моля поради Христовата кротост и нежност - аз, който съм смирен, когато съм между вас, а когато отсъствам, ставам смел към вас, -
{10:2} моля ви, когато съм при вас, да не се принудя да употребя смелост с онази увереност, с която мисля да се одързостя против някои, които смятат, че ние постъпваме по плът.
{10:3} Защото, ако и да живеем в плът, по плът не воюваме.
{10:4} Защото оръжията, с които воюваме, не са плътски, но пред Бога са силни за събаряне на крепости.
{10:5} Понеже събаряме помисли и всичко, което се издига високо против познанието на Бога, и пленяваме всеки разум да се покорява на Христос.
{10:6} И сме готови да накажем всяко непослушание, щом стане пълно вашето послушание.
{10:7} Вие гледате на външното. Ако някой е уверен в себе си, че е Христов, то нека размисли още веднъж в себе си, че както той е Христов, така и ние сме Христови.
{10:8} Защото ако бих се похвалил малко повечко с нашата власт, която Господ даде за вашето назидание, а не за сриването ви, не бих се засрамил.
{10:9} Обаче нека не се покажа, че желая да ви заплашвам с посланията си.
{10:10} Понеже някои казват: Посланията му са строги и силни, но личното му присъствие е слабо и говоренето - нищожно.
{10:11} Такъв нека има предвид това, че каквито сме на думи в посланията си, когато сме далеч от вас, такива сме и на дело, когато сме при вас.
{10:12} Защото не смеем да смятаме или да сравняваме себе си с някои от онези, които препоръчват сами себе си; но те, като мерят себе си със себе си и като сравняват себе си със себе си, не постъпват разумно.
{10:13} А ние няма да се похвалим с това, което е вън от мярката ни, но според мярката на областта, която Бог ни е определил, като мярка, която да достигне дори до вас.
{10:14} Защото ние не се простираме прекомерно, като че ли не сме достигнали до вас; защото ние първи достигнахме до вас с Христовото благовестие.
{10:15} И не се хвалим с това, което е вън от мярката ни, т. е. с чужди трудове, а имаме надежда, че с растежа на вярата ви ние ще имаме по-голяма област за работа между вас, и то премного,
{10:16} така че да проповядваме благовестието и от вас по-нататък, а не да се хвалим с готовото в чужда област.
{10:17} А който се хвали, с Господа да се хвали.
{10:18} Защото не е одобрен този, който сам себе си препоръчва, а този, когото Господ препоръчва.
{i11:1} Апостол Павел и лъжеапостолите
{11:1} Дано бихте потърпели малко моето безумие. Да! Потърпете ме,
{11:2} защото ревнувам за вас с божествена ревност, понеже ви сгодих с един мъж, да ви представя на Христос като чиста девица.
{11:3} Но се боя да не би както змията измами Ева с хитростта си, да се разврати умът ви и отпадне от простотата и чистотата, която дължите на Христос.
{11:4} Защото ако дойде някой и ви проповядва друг Исус, Когото ние не сме проповядвали, или ако получите друг дух, когото не сте получили, или друго благовестие, което не сте приели, вие лесно търпите това.
{11:5} Обаче мисля, че аз не съм в нищо по-долен от тези уж превъзходни апостоли!
{11:6} Ако и да съм прост в речта, в знанието не съм; дори ние по всякакъв начин сме ви показали това във всичко.
{11:7} Грях ли съм вършил, като смирявах себе си, за да се издигнете вие, понеже ви проповядвах Божието благовестие даром?
{11:8} Други църкви обрах, като вземах заплата от тях, за да служа на вас;
{11:9} а когато бях при вас и изпаднах в нужда, не бях в тежест на никого, защото братята, които дойдоха от Македония, задоволиха нуждата ми. Така във всичко се пазих и ще се пазя, да не ви бъда в тежест.
{11:10} Заради Христовата истина, която е и в мене, никой няма да ми отнеме тази похвала в Ахайските места.
{11:11} Защо? Защото не ви обичам ли? Знае Бог!
{11:12} А каквото правя, това и ще правя, за да премахна причината за тези, които търсят причина против мен, и относно това, с което те се хвалят, да се намерят също такива, каквито сме и ние.
{11:13} Защото такива човеци са лъжеапостоли, лукави работници, които се преправят на Христови апостоли.
{11:14} И не е чудно, защото сам Сатана се преправя на светъл ангел;
{11:15} така че не е голямо нещо, ако и неговите служители се преправят на служители на правдата. Но тяхната сетнина ще бъде според делата им.
{i11:16} Изпитанията на Павел
{11:16} Пак казвам - никой да не ме смята за безумен; иначе, приемете ме като безумен, за да се похваля и аз.
{11:17} (Това, което казвам, не го казвам по Господа, а като в безумие, в тази моя увереност на хваленето.
{11:18} Тъй като мнозина се хвалят по плът, ще се похваля и аз.)
{11:19} Защото вие, като сте разумни, с готовност търпите безумните;
{11:20} понеже търпите, ако някой ви заробва, ако ви изпояжда, ако ви обира, ако се превъзнася, ако ви бие по лицето.
{11:21} За свое унижение го казвам, като че ли сме били слаби; но с каквото се осмелява някой да се хвали (в безумие говоря), осмелявам се и аз.
{11:22} Евреи ли са? И аз съм. Израелтяни ли са? И аз съм. Авраамово потомство ли са? И аз съм.
{11:23} Христови служители ли са? (В безумие говоря.) Аз още повече. Бил съм в повече трудове, още повече в тъмници, в безброй бичувания, много пъти и на смърт.
{11:24} Пет пъти юдеите ми удариха по четиридесет удара без един;
{11:25} три пъти бях бит с тояги, веднъж ме биха с камъни, три пъти съм претърпял корабокрушение, една нощ и един ден съм бил сред морските дълбочини.
{11:26} Много пъти съм бил и в пътешествия; в опасност от реки, в опасност от разбойници, в опасност от съотечественици, в опасност от езичници, в опасност в град, в опасност в пустиня, в опасност по море, в опасност между лъжебратя;
{11:27} в труд и мъка, много пъти в неспане, в глад и жажда, много пъти в неядене, в студ и в голота;
{11:28} и освен другите неща, които не споменавам, има и това, което тежи върху мене всеки ден - грижата за всички църкви.
{11:29} Кой изнемощява, без да изнемощявам и аз? Кой се съблазнява, без да се разпалвам и аз?
{11:30} Ако трябва да се хваля, ще се похваля с това, което се отнася до немощта ми.
{11:31} Бог и Отец на Господ Исус Христос, Който е благословен до века, знае, че не лъжа.
{11:32} (В Дамаск областният управител на цар Арета постави стража в град Дамаск, за да ме улови;
{11:33} и през прозорец на стената ме спуснаха с кош и избягах от ръцете му.)
{i12:1} Видения и откровения на апостола
{12:1} Принуден съм да се хваля, макар че не е от полза; но сега ще дойда до видения и откровения от Господа.
{12:2} Познавам един човек в Христос, който преди четиринадесет години (в тялото ли, не зная, вън от тялото ли, не зная, Бог знае) бе занесен до третото небе.
{12:3} И такъв човек познавам (в тялото ли, без тялото ли, не зная; Бог знае),
{12:4} който беше занесен в рая и чу неизразими думи, които на човека не е позволено да изговори.
{12:5} С такъв човек ще се похваля; а със себе си няма да се похваля, освен с немощите си.
{12:6} (Защото даже ако поискам да се похваля за други неща, няма да бъда безумен, понеже ще говоря истината; но се въздържам, да не би някой да помисли за мене повече от това, което вижда, че съм, или каквото чува от мен.)
{12:7} А за да не се превъзнасям поради твърде многото откровения, даде ми се трън в плътта, пратеник от Сатана, да ме мъчи, за да не се превъзнасям.
{12:8} Затова три пъти се молих на Господа да се отмахне от мен;
{12:9} и Той ми каза: Доволно ти е Моята благодат; защото силата Ми в немощ се показва съвършена. И така, с преголяма радост по-добре ще се похваля с немощите си, за да почива на мене Христовата сила.
{12:10} Затова намирам удоволствие в немощи, в укори, в лишения, в гонения, в притеснения за Христос; защото когато съм немощен, тогава съм силен.
{i12:11} Грижите на Павел за коринтяните
{12:11} Станах безумен. Вие ме принудихте, защото вие трябваше да ме препоръчвате, понеже не съм бил по-долен от тези уж превъзходни апостоли, ако и да съм нищо.
{12:12} Наистина белезите на истински апостол бяха доказани между вас с пълно търпение, чрез знамения, чудеса и велики дела.
{12:13} Защото в какво бяхте поставени по-долу от другите църкви освен в това, че сам аз не ви дотежах? Простете ми тази неправда!
{12:14} Ето, готов съм да дойда при вас за трети път и няма да ви бъда в тежест, защото не искам вашето, но вас; понеже не децата са длъжни да събират имот за родителите, но родителите за децата.
{12:15} А пък аз с преголяма радост ще дам и цял ще се отдам за душите ви. Ако аз ви обичам повече, вие по-малко ли ще ме обичате?
{12:16} Но нека да е така, че аз не съм ви бил в тежест, но понеже съм хитър, съм ви уловил с измама.
{12:17} Използвах ли ви с користни цели чрез някои от онези, които изпратих до вас?
{12:18} Помолих Тит да отиде при вас и с него пратих брата. Тит ли припечели нещо от вас? Не сме ли ходили в същия дух, по същите стъпки?
{12:19} Още ли мислите, че ние се защитаваме пред вас? Не, пред Бога говорим това в Христос, и то всичко, възлюбени мои, за ваше назидание.
{12:20} Защото се боя да не би като дойда, да не ви намеря каквито ви желая и аз да се намеря за вас не какъвто ме желаете; и да не би да има между вас раздор, завист, гняв, партизанства, одумвания, шушукания, големеене, безредици;
{12:21} да не би, когато дойда пак, да ме смири моят Бог между вас и да оплача мнозина, които преди това са съгрешили и не са се покаяли за нечистотата, блудството и сладострастието, на които са се предали.
{i13:1} Последни наставления и поздрави
{13:1} Ето, трети път ида при вас. "От устата на двама или трима свидетели ще се потвърди всяка работа."
{13:2} Както когато бях при вас втори път, ви предупредих, така и сега, когато не съм при вас, предупреждавам тези, които вече са съгрешили, и всички други, че ако дойда пак, няма да ги пощадя,
{13:3} тъй като търсите доказателство, че в мене говори Христос, Който спрямо вас не е немощен, а е силен във вас;
{13:4} защото, макар че Той беше разпънат в немощ, но пак живее чрез Божията сила. И ние също сме немощни в Него, но ще сме живи с Него чрез Божията сила спрямо вас.
{13:5} Изпитвайте себе си дали сте във вярата; опитвайте себе си. Или за себе си не познавате ли, че Христос е във вас, освен ако сте порицани?
{13:6} Но се надявам да познаете, че ние не сме порицани;
{13:7} и моля Бога да не извършите никакво зло, не за да се покажем ние одобрени, а за да правите вие това, което е честно, ако и да бъдем ние порицани.
{13:8} Защото не може да вършим нищо против истината, но за истината можем.
{13:9} Понеже се радваме, когато ние сме немощни, а вие сте силни; и затова се молим - за вашето усъвършенстване.
{13:10} Затова, докато отсъствам, пиша това, така че когато съм при вас, да не се отнеса строго според властта, която ми е дал Господ за назидание, а не за сриване.
{13:11} Най-накрая, братя, здравейте. Усъвършенствайте се, утешавайте се, бъдете единомислени, живейте в мир; и Бог на любовта и на мира ще бъде с вас.
{13:12} Поздравете се един друг със свята целувка.
{13:13} Поздравяват ви всички светии.
{13:14} Благодатта на Господ Исус Христос и любовта на Бога, и общението на Святия Дух да бъдат с всички вас. Амин.
