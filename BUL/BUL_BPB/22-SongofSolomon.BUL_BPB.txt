{i1:1} (1:1-2:7) Първа песен
{1:1} Песен за любовта Соломоновата песен на песните.
{1:2} Нека ме целуне с целувките на устата си, защото любовта ти е по-желана от виното.
{1:3} Твоите масла са благоуханни; името ти е ароматно като разлято масло; затова те обичат девиците.
{1:4} Привлечи ме; ние ще тичаме след тебе. Царят ме въведе във вътрешните си стаи; ще се радваме и ще веселим за тебе, ще спомняме твоята любов повече от виното; с право те обичат!
{i1:5} Призив към йерусалимските дъщери и към възлюбения
{1:5} Черна съм, но хубава, йерусалимски дъщери, като кидарските шатри, като Соломоновите завеси.
{1:6} Не ме гледайте, че съм почерняла, понеже слънцето ме е опърлило. Синовете на майка ми, като се разгневиха на мене, ме оставиха да пазя лозята; но своето лозе не опазих.
{1:7} Кажи ми ти кого обича душата ми, къде пасеш стадото си, къде го успокояваш по пладне; че защо да съм като такава, която се скита край стадата на твоите другари?
{i1:8} Разговор между обичащите се
{1:8} Ако ти не знаеш, хубавице между жените, излез по дирите на стадата и паси яретата си при шатрите на овчарите.
{1:9} Уподобих те, любима моя, на конете от фараоновите колесници.
{1:10} Красиви са твоите бузи с плетенки и шията ти - с огърлици.
{1:11} Ще ти направим златни плетеници със сребърни копчета.
{1:12} Докато царят седи на трапезата си, нардът ми издава благоуханието си.
{1:13} Възлюбеният ми е за мене като китка от смирна, която лежи между гърдите ми.
{1:14} Възлюбеният ми е за мене като кипрова китка в лозята на Енгади.
{1:15} Ето, хубава си, любима моя, ето, хубава си; очите ти са като на гълъбите.
{1:16} Ето, хубав си, любими мой, да! Приятен си; и постелката ни е зеленината.
{1:17} Гредите на къщите ни са кедрови, дъските ни са кипарисови.
{i2:1} За любовта всичко е прекрасно
{2:1} Аз съм роза Саронова и крем в долината.
{2:2} Както е кремът между тръните, така е любимата ми между дъщерите.
{2:3} Както ябълката между дърветата на градината, така е възлюбеният ми между синовете; пожелах сянката му и седнах под нея, и плодът му беше сладък в устата ми.
{2:4} Доведе ме в дома на пируването и знамето му над мене беше любов.
{2:5} Подкрепете ме с млинчета, разхладете ме с ябълки, защото съм ранена от любов.
{2:6} Лявата му ръка е под главата ми и дясната му ръка ме прегръща.
{2:7} Заклевам ви, йерусалимски дъщери, в сърните и в полските елени: да не възбудите и да не събудите любовта ми, преди да пожелае. Втора песен Красотата на любовта
{i2:8} (2:8-3:5) Красотата на любовта
{2:8} Гласът на възлюбения ми! Ето, той иде, скача по горите, играе по хълмовете.
{2:9} Възлюбеният ми прилича на сърна или на млад елен; ето, стои зад стената ни, гледа в прозорците, надзърта през решетките.
{2:10} Възлюбеният ми проговаря и ми казва: Стани, любима моя, прекрасна моя, и ела;
{2:11} защото, ето, зимата измина и дъждът престана и си отиде;
{2:12} цветята се явяват по земята, дойде време птиците да пеят и гласът на гургулицата се чува по нашата земя;
{2:13} по смокинята зреят първите ѝ смокини и лозята цъфтят и издават благоухание. Стани, любима моя, прекрасна моя, и ела.
{2:14} О, гълъбице моя, в пукнатините на скалата, в скришните места на стръмнините нека видя лицето ти, нека чуя гласа ти; защото гласът ти е сладък и лицето ти прекрасно.
{2:15} Хванете ни лисиците, малките лисици, които погубват лозята; защото лозята ни цъфтят.
{2:16} Възлюбеният ми е мой - и аз съм негова; пасе стадото си между кремовете.
{2:17} Докато повее дневният хладен ветрец и побегнат сенките, върни се, възлюбени мой, и бъди като сърничка или млад елен по назъбените планини.
{i3:1} Нощни размисли
{3:1} През нощта на леглото си потърсих онзи, когото обича душата ми; потърсих го, но не го намерих.
{3:2} Казах: Ще стана сега и ще обиколя града по улиците и по площадите - ще търся онзи, когото обича душата ми. Потърсих го, но не го намерих.
{3:3} Намериха ме стражарите, които обикалят града. Попитах ги: Видяхте ли онзи, когото обича душата ми?
{3:4} А малко след като ги отминах, намерих онзи, когото обича душата ми; хванах го и не го пуснах, докато не го доведох в къщата на майка си и във вътрешната стая на онази, която ме е родила.
{3:5} Заклевам ви, йерусалимски дъщери, в сърните и в полските елени: да не възбудите и да не събудите любовта ми, преди да пожелае. Трета песен Годеникът идва
{i3:6} (3:6-5:1) Годеникът идва
{3:6} Коя е тази, която излиза от пустинята като стълбове дим, накадена със смирна и ливан, с всякакви благоуханни прахове от търговеца?
{3:7} Ето, носилката е на Соломон; около нея са шестдесет яки мъже от Израелевите силни.
{3:8} Те всички държат меч и са обучени на война; всеки държи меча си на бедрото си поради нощни страхове.
{3:9} Цар Соломон си направи носилка от ливанско дърво:
{3:10} стълбчетата ѝ направи от сребро, ложето ѝ - от злато, постелката ѝ - от морав плат; средата ѝ беше бродирана чрез любовта на йерусалимските дъщери.
{3:11} Излезте, сионови дъщери, и вижте цар Соломон с венеца, с който го венча майка му в деня на женитбата му и в деня, когато сърцето му се веселеше.
{i4:1} Хубава си, любима моя
{4:1} Ето, хубава си, любима моя; ето, хубава си; очите ти под булото са като на гълъб; косите ти са като стадо кози, налягали по Галаадската планина.
{4:2} Зъбите ти са като стадо току-що подстригани овце, излизащи от къпането; те са всички като близнета и не липсва нито един между тях.
{4:3} Устните ти са като червена прежда и устата ти - прекрасни; челото ти под булото е като част от нар;
{4:4} шията ти е като Давидова кула, съградена за оръжейница, където висят хиляда малки щита - всички щитове на силни мъже;
{4:5} двете ти гърди са като две сърнички близнета, които пасат между кремовете.
{4:6} Докато повее дневният хладен ветрец и побегнат сенките, аз ще отида в планините на смирната и в хълма на ливана.
{4:7} Ти си все красива, любима моя; и недостатък няма в теб.
{4:8} Ела с мен от Ливан, невесто, с мен от Ливан; погледни от върха на Аман, от върха на Санир и на Ермон, от леговищата на лъвовете, от планините на рисовете.
{4:9} Пленила си сърцето ми, сестро моя, невесто, пленила си сърцето ми с един поглед на очите си, с една огърлица на шията си.
{4:10} Колко е хубава твоята любов, сестро моя, невесто! Колко по-добра е от виното твоята любов и благоуханието на твоите масла - от всякакъв вид аромати!
{4:11} От устните ти, невесто, капе мед като от пита; мед и мляко има под езика ти; и благоуханието на дрехите ти е като миризмата на Ливан.
{4:12} Градина затворена е сестра ми, невястата, извор затворен, източник запечатан.
{4:13} Твоите растения са рай от нарове с отбрани плодове, кипър с нард,
{4:14} нард и шафран, тръстика и канела, с всички дървета, които доставят благоухания като ливан, смирна и алое, с всички най-прекрасни аромати.
{4:15} Градински извор си ти, кладенец с течаща вода и поточета от Ливан.
{4:16} Събуди се, северни ветре, и ела, южни, повей в градината ми, за да потекат ароматите ѝ. Нека дойде възлюбеният ми в градината си и да вкуси изрядните ѝ плодове.
{i5:1} (5:2-6:3) Нощен блян
{5:1} Дойдох в градината си, сестро моя, невесто; обрах смирната си и ароматите си; ядох медената си пита с меда си; пих виното си с млякото си. Яжте, приятели; пийте, да! Изобилно пийте, възлюбени. Четвърта песен
{5:2} Аз спях, но сърцето ми беше будно; и ето гласа на възлюбения ми; той хлопна и казва: Отвори ми, сестро моя, любима моя! Гълъбице моя, съвършена моя; защото главата ми се напълни с роса, косите ми - с нощни капки.
{5:3} Но аз си казах: Съблякох дрехата си - как да я облека? Умих краката си - как да ги окалям?
{5:4} Възлюбеният ми провря ръката си през дупката на вратата; и сърцето ми се смути за него.
{5:5} Аз станах да отворя на възлюбения си; и от ръцете ми капеше смирна, а от пръстите ми - чиста смирна върху дръжките на ключалката.
{5:6} Отворих на възлюбения си; но възлюбеният ми си беше тръгнал, отишъл си беше. Извиках: Душата ми отслабваше, когато ми говореше! Потърсих го, но не го намерих; повиках го, но не ми отговори.
{5:7} Намериха ме стражарите, които обикалят града, биха ме, раниха ме; пазачите на стените ми отнеха мантията.
{i5:8} Помогнете ми да го намеря!
{5:8} Заклевам ви, йерусалимски дъщери, ако намерите възлюбения ми - то какво? Кажете му, че съм ранена от любов.
{5:9} По какво се различава твоят възлюбен от друг възлюбен, о, ти, прекрасна между жените? По какво се различава твоят възлюбен от друг възлюбен, че ни заклеваш така? -
{5:10} Възлюбеният ми е бял и румен, личи и между десет хиляди.
{5:11} Главата му е като най-чисто злато; косите му са къдрави, черни като гарван;
{5:12} очите му - умити в мляко и като красиво вложени скъпоценни камъни, са подобни на очите на гълъби при водните потоци;
{5:13} бузите му са като лехи с аромати, като бряг с благоуханни растения; устните му са като кремове, от които капе чиста смирна;
{5:14} ръцете му са като златни цилиндри, покрити с хрисолит; тялото му е като изделие от слонова кост, украсено със сапфири;
{5:15} краката му са като мраморни стълбове, закрепени на подложки от чисто злато; изгледът му е като Ливан, изящен като кедри;
{5:16} устата му са много сладки; и той целият е прелестен. Такъв е възлюбеният ми и такъв е приятелят ми, о, йерусалимски дъщери.
{6:1} Къде е отишъл твоят възлюбен, о, ти, прекрасна между жените? Къде е свърнал твоят възлюбен, за да го търсим и ние с тебе?
{6:2} Моят възлюбен слезе в градината си, в лехите с ароматите, за да пасе в градините и да бере крем.
{6:3} Аз принадлежа на възлюбения си и възлюбеният ми е мой; той пасе стадото си между кремовете. Пета песен В очакване
{i6:4} (6:4-8:4) В очакване
{6:4} Хубава си, любима моя, като Терса, красива като Йерусалим, страшна като войска със знамена.
{6:5} Отвърни очите си от мене, защото те ме обладаха. Косите ти са като стадо кози, налягали по Галаад;
{6:6} зъбите ти са като стадо овце, излизащи от къпането; те са всички като близнета и не липсва нито един между тях.
{6:7} Челото ти под булото е като част от нар.
{6:8} Има шестдесет царици и осемдесет наложници, и безброй девойки,
{6:9} но една е гълъбицата ми, съвършената ми. Тя е едничка, обична на майка си, отбраната на родителката си; видяха я дъщерите и казаха: Блазе ѝ! Да! Цариците и наложниците - и те я похвалиха.
{6:10} Коя е тази, която изглежда като зората, красива като луната, чиста като слънцето, страшна като войска със знамена?
{6:11} Слязох в градината на орехите, за да видя зелените растения в долината, да видя дали е напъпило лозето и дали са цъфнали наровете.
{6:12} Без да усетя, влечението ми ме постави между колесниците на благородния ми народ.
{6:13} Върни се, върни се, о, суламко; върни се, върни се, за да те погледаме! Какво ще видите в суламката? Нещо като борба между две дружини!
{i7:1} Песен на истинската любов
{7:1} Колко са красиви краката ти с чехлите, дъще на княза! Твоите закръглени бедра са подобни на огърлица, изделие на художнически ръце;
{7:2} пъпът ти е като обла чаша, от която не липсва подправено вино; коремът ти е като житен копен, ограден с кремове;
{7:3} двете ти гърди са като две сърнички близнета;
{7:4} шията ти е като стълб от слонова кост; очите ти са като водоемите в Есевон към портата Бат-рабим; носът ти е като ливанската кула, която гледа към Дамаск;
{7:5} главата ти върху теб е като Кармил и косите на главата ти - като мораво; царят е запленен от къдриците им.
{7:6} Колко си хубава и колко приятна, о, възлюбена, в очарованията си!
{7:7} Това твое тяло прилича на палма и гърдите ти - на гроздове.
{7:8} Казах: Ще се кача на палмата, ще хвана клончетата ѝ; и, ето, гърдите ти ще бъдат като гроздове на лоза и благовонието на дъха ти - като ябълки,
{7:9} и устата ти - като най-хубаво вино, което се поглъща гладко за възлюбения ми, като се плъзва през устните на спящите.
{7:10} Аз съм на възлюбения си; и неговото желание е за мен.
{7:11} Ела, възлюбени мой, нека излезем на полето, да пренощуваме по селата,
{7:12} да осъмнем в лозята, да видим напъпила ли е лозата, появил ли се е крехкият грозд и цъфнали ли са наровете; там ще ти дам любовта си.
{7:13} Мандрагоровите ябълки издават благоухание; и върху врата ни има всякакви изрядни плодове, нови и стари, които съм запазила за тебе, възлюбени мой.
{i8:1} Да ми беше ти като брат
{8:1} Да ми беше ти като брат, който е сукал от гърдите на майка ми! Когато те намерех вън, щях да те целуна. Да! И никой нямаше да ме презре.
{8:2} Бих те взела и завела в къщата на майка си, за да ме научиш. Бих те напоила с подправено вино и със сок от наровете си.
{8:3} Лявата му ръка би била под главата ми и дясната му би ме прегърнала.
{8:4} Заклевам ви, йерусалимски дъщери, да не възбудите, нито да събудите любовта ми, преди да пожелае. Шеста песен Зов и отговор
{i8:5} (8:5-14) Зов и отговор
{8:5} Коя е тази, която идва от пустинята, опираща се на възлюбения си? Аз те събудих под ябълката; там те роди майка ти, там те роди родителката ти.
{8:6} Положи ме като печат на сърцето си, като печат на мишцата си; защото любовта е силна като смъртта, ревността е остра като преизподнята, чието святкане е огнено, пламък най-буен.
{8:7} Много води не могат да угасят любовта, нито реките могат да я потопят; ако някой би дал целия имот на дома си за любовта, съвсем биха го презрели.
{8:8} Ние имаме малка сестра и тя няма гърди. Какво да направим за сестра си в деня, когато стане дума за нея?
{8:9} Ако бъде стена, ще съградим на нея сребърни укрепления; и ако бъде врата, ще я обградим с кедрови дъски.
{8:10} Аз съм стена и гърдите ми са като стълбовете ѝ; тогава бях пред очите му като такава, която е намерила благоволение.
{8:11} Соломон имаше лозе във Ваал-хамон; даде лозето на наематели; за плода му всеки трябваше да донесе хиляда сребърника.
{8:12} Моето лозе, собствеността ми, е под моята власт; хилядата нека са на тебе, Соломоне, и двеста - на онези, които пазят плода му.
{8:13} О, ти, която седиш в градините, другарите внимават в гласа ти; дай ми и аз да го чуя.
{8:14} Бързай, възлюбени мой, и бъди като сърничка или еленче върху планините на ароматите.
