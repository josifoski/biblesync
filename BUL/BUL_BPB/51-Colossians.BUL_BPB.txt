{i1:1} Благодарност към Бога за колосяните
{1:1} Павел, с Божията воля апостол на Исус Христос, и брат Тимотей,
{1:2} до святите и верни братя в Христос, които са в Колос: Благодат и мир на вас от Бога, нашия Отец и от Господ Исус Христос.
{1:3} Благодарим на Бога, Отец на нашия Господ Исус Христос (като се молим винаги за вас,
{1:4} понеже чухме за вашата вяра в Христос Исус и за любовта ви към всички светии),
{1:5} по причина на онова, за което се надяваме, което се пази за вас на небесата, за което сте чули преди това в истинското слово на благовестието,
{1:6} което дойде до вас; както то принася плод и расте и в целия свят, така и между вас, от деня, когато чухте и наистина познахте Божията благодат,
{1:7} както сте я и научили от нашия възлюбен съработник Епафрас, който е за нас верен Христов служител;
{1:8} който ни и извести за вашата любов в Духа.
{i1:9} Молитвата на апостола за колосяните
{1:9} Затова и ние от деня, когато чухме за това, не преставаме да се молим за вас и да искаме от Бога да се изпълните с познанието на Неговата воля чрез пълна духовна мъдрост и разбиране,
{1:10} за да постъпвате достойно за Господа, да Му бъдете угодни във всичко, като принасяте плод във всяко добро дело и като растете в познаването на Бога;
{1:11} подкрепяни с пълна сила, съобразно с Неговата славна мощ, за да издържите и дълготърпите всичко с радост;
{1:12} като благодарите на Отца, Който ни удостои да участваме в наследството на светиите в светлината;
{1:13} Който ни избави от властта на тъмнината и ни пресели в царството на Своя възлюбен Син.
{1:14} В Него имаме изкуплението си, прощението на греховете;
{i1:15} Възхвала на величието на Исус Христос
{1:15} в Него, Който е образ на невидимия Бог, първороден преди всяко създание;
{1:16} понеже чрез Него бе създадено всичко, което е на небесата и на земята, видимото и невидимото, било престоли или господства, било началства или власти, всичко чрез Него бе създадено;
{1:17} и Той е преди всичко и всичко чрез Него се сплотява.
{1:18} Той е и глава на тялото, т. е. на църквата, Той е Началото, първороден от мъртвите, за да има първенство във всичко.
{1:19} Защото Отец благоволи да всели в Него съвършената пълнота
{1:20} и чрез Него да примири всичко със Себе Си - и земните, и небесните, като въдвори мир чрез Него с кръвта, пролята на Неговия кръст.
{1:21} И вас, които бяхте някога отстранени и врагове по разположение чрез злите си дела,
{1:22} сега примири чрез Неговата смърт в плътското Му тяло, за да ви представи пред Себе Си святи, непорочни и безупречни,
{1:23} ако останете основани и твърди във вярата и без да се помръднете от надеждата, открита на вас в благовестието, което сте чули и което е било проповядвано на всяка твар под небесата, на което аз, Павел, станах служител.
{i1:24} Служението на апостола
{1:24} Сега се радвам в страданията си за вас, като от своя страна допълвам недостига на Христовите скърби в моето тяло заради Неговото тяло, което е църквата,
{1:25} на която аз станах служител по Божията наредба, която ми беше възложена заради вас, да проповядвам напълно словото на Бога,
{1:26} т. е. тайната, която е била скрита за векове и поколения, а сега се откри на Неговите светии;
{1:27} на които Божията воля беше да яви какво е богатството на славата на тази тайна между езичниците, т. е. Христос между вас, надеждата на славата.
{1:28} Него ние възгласяваме, като съветваме всеки човек и поучаваме всеки човек с пълна мъдрост, за да представим всеки човек съвършен в Христос.
{1:29} Затова и се трудя, като се подвизавам според Неговата сила, която действа в мене мощно.
{i2:1} Предпазване от лъжеучители
{2:1} Защото желая да знаете каква голяма борба имам за вас и за онези, които са в Лаодикия, и за онези, които не са ме виждали лично,
{2:2} за да се утешат сърцата им и, свързани заедно в любов за всяко обогатяване със съвършено проумяване, да познаят Божията тайна, т. е. Христос,
{2:3} в Когото са скрити всички съкровища на премъдростта и знанието.
{2:4} Това ви казвам, за да не ви измами някой с убедителни думи.
{2:5} Защото, ако и да не съм с вас телом, пак духом съм с вас и се радвам, като гледам вашата уредба и постоянството на вашата вяра спрямо Христос.
{2:6} И така, както сте приели Христос Исус, Господа, така и ходете в Него,
{2:7} вкоренени и назидавани в Него, утвърждавани във вярата си, както бяхте научени, като изобилствате в нея с благодарение.
{2:8} Внимавайте да не ви заплени някой с философстването си и с празна измама, по човешки предания, по ученията на света, а не по Христос.
{2:9} Защото в Него обитава телесно цялата пълнота на Божеството;
{2:10} и вие имате пълнота в Него, Който е глава на всяко началство и власт.
{2:11} В Него бяхте и обрязани с обрязване, извършено не от ръка, а с обрязването, което е от Христос, като съблякохте плътското тяло;
{2:12} погребани с Него в кръщението, в което бяхте и възкресени с Него чрез вяра в действието на Бога, Който Го възкреси от мъртвите.
{2:13} И вас, които бяхте мъртви чрез прегрешенията си и необрязаното си плътско естество, вас съживи с Него, като прости всичките ви престъпления;
{2:14} и като заличи противния ни в постановленията Му закон, който беше враждебен към нас, махна го отсред нас и го прикова на кръста;
{2:15} и като обезоръжи началствата и властите, изведе ги явно на показ, като възтържествува над тях чрез Него.
{i2:16} Свобода чрез Христос
{2:16} И така, никой да не ви осъжда за това, което ядете или което пиете, или за нещо относно някой празник, или новолуние, или събота,
{2:17} които са сянка на онова, което ще дойде, но тялото е Христово.
{2:18} Никой да не ви отнеме наградата с измама, чрез самоволно смиреномъдрие и поклонение на ангели, като наднича в неща, които не е видял, и напразно се надува с плътския си ум,
{2:19} а не държи главата Христос, от Когото цялото тяло, снабдявано и сплотено чрез ставите и жилите си, расте с нарастване, дадено от Бога.
{2:20} Ако сте умрели с Христос относно първоначалните учения на света, то защо, като че ли живеете в света, се подчинявате на постановления, като:
{2:21} "Не се докосвай", "Не вкусвай", "Не пипай"
{2:22} (които всички се развалят от употреба), според човешки заповеди и учения?
{2:23} Тези неща наистина имат вид на мъдрост в произволно богослужение и смирение и в нещадене на тялото, но не струват нищо в борбата против угаждането на тялото.
{i3:1} Обновен живот чрез Христос
{3:1} И така, ако сте били възкресени заедно с Христос, търсете това, което е горе, където седи Христос отдясно на Бога.
{3:2} Мислете за горното, а не за земното;
{3:3} защото умряхте и животът ви е скрит с Христос в Бога.
{3:4} Когато Христос, нашият живот, се яви, тогава и вие ще се явите с Него в слава.
{i3:5} Наставления за святост
{3:5} Затова умъртвете природните си части, които действат за земята: блудство, нечистота, страст, пагубни похоти и сребролюбие, което е идолопоклонство;
{3:6} поради които идва Божият гняв върху рода на непокорните,
{3:7} в които и вие някога сте ходили, когато живеехте в тях.
{3:8} Но сега отхвърлете и вие всичко това: гняв, ярост, злоба, хулене, срамно говорене с устата си.
{3:9} Не се лъжете един друг, понеже сте съблекли вече стария човек с делата му
{3:10} и сте се облекли в новия, който се подновява в познание по образа на Този, Който го е създал;
{3:11} където не може да има грък и юдеин, обрязан и необрязан, варварин, скит, роб или свободен; но Христос е всичко и във всичко.
{3:12} И така, като Божии избрани, святи и възлюбени, облечете се с милосърдие, благост, смирение, кротост, дълготърпение.
{3:13} Понасяйте се един друг и един на друг си прощавайте, ако някой има оплакване против някого; както и Господ ви е простил, така прощавайте и вие.
{3:14} А над всичко това се облечете в любовта, която свързва всичко в съвършенството.
{3:15} И нека царува в сърцата ви Христовият мир, за който бяхте и призвани в едно тяло; и бъдете благодарни.
{3:16} Христовото слово да се вселява във вас богато; с пълна мъдрост се учете и се увещавайте с псалми и химни и духовни песни, като пеете на Бога с благодат в сърцата си;
{3:17} и каквото и да вършите със слово или дело, вършете всичко в името на Господ Исус, като благодарите чрез Него на Бога Отца.
{i3:18} Правила за семеен живот
{3:18} Жени, подчинявайте се на мъжете си, както прилича в Господа.
{3:19} Мъже, обичайте жените си и не се огорчавайте против тях.
{3:20} Деца, покорявайте се на родителите си във всичко, защото това е угодно на Господа.
{3:21} Бащи, не дразнете децата си, за да не се обезсърчават.
{3:22} Слуги, покорявайте се във всичко на господарите си по плът, като работите не за очи, като да угаждате на човеци, а със сърдечна простота, като се боите от Господа.
{3:23} Каквото и да вършите, работете от сърце, като за Господа, а не като за човеци;
{3:24} понеже знаете, че за награда от Господа ще получите наследството. Слугувайте на Господ Христос.
{3:25} Защото който върши неправда, ще получи обратно неправдата си, и то без лицеприятие.
{i4:1} Наставления за молитва и мъдрост
{4:1} Господари, отдавайте на слугите си безпристрастно това, което е справедливо, като знаете, че и вие имате Господар на небесата.
{4:2} Постоянствайте в молитва и бдете в нея с благодарение.
{4:3} Молете се още и за нас, да ни отвори Бог врата за словото, така че да говоря тайната, която е в Христос, за която съм и в окови,
{4:4} да я изявя така, както трябва да говоря.
{4:5} Подхождайте с мъдрост в отношенията си с външните, като изкупвате благовремието.
{4:6} Това, което говорите, да бъде винаги с благодат, подправено със сол, за да знаете как трябва да отговаряте на всекиго.
{i4:7} Сътрудници в апостолското дело. Заключителни поздрави
{4:7} Що се отнася до мене, всичко ще ви каже любезният брат и верен служител и съработник в Господа Тихик,
{4:8} когото пратих до вас именно затова, за да узнае вашето състояние и той да утеши сърцата ви.
{4:9} Изпратих с него и верния и възлюбен брат Онисим, който е от вас. Те ще ви кажат всичко за тук.
{4:10} Поздравява ви Аристарх, който е затворен с мен, и Марк - племенникът на Варнава (за когото получихте поръчката: ако дойде при вас, приемете го),
{4:11} и Исус, наречен Юст. От обрязаните тези са единствени мои съработници за Божието царство, които са ми били утеха.
{4:12} Поздравява ви Епафрас, служителят на Исус Христос, който е от вас и който винаги усърдно се моли за вас, да стоите съвършени и напълно уверени във всичко, което е Божията воля.
{4:13} Защото свидетелствам за него, че се труди много за вас и за тези, които са в Лаодикия и в Йерапол.
{4:14} Поздравяват ви възлюбеният лекар Лука и Димас.
{4:15} Поздравете братята, които са в Лаодикия, и Нимфан с домашната му църква.
{4:16} И като прочетете това послание помежду си, наредете да се прочете и в лаодикийската църква; и онова, което е от Лаодикия, да го прочетете и вие.
{4:17} И кажете на Архип: Внимавай в службата, която си приел от Господа, да я изпълниш.
{4:18} Поздрава пиша аз, Павел, със собствената си ръка. Помнете оковите ми. Благодат да бъде с вас. Амин.
