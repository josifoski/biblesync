{i1:1} Исус Христос - Светлината на света
{1:1} В начало беше Словото; и Словото беше у Бога; и Словото беше Бог.
{1:2} То в начало беше у Бога.
{1:3} Всичко това стана чрез Него; и без Него не е станало нищо от това, което е станало.
{1:4} В Него беше животът и животът беше светлина на човеците.
{1:5} И светлината свети в тъмнината; а тъмнината не я обхвана.
{i1:6} Йоан - предтеча на Спасителя
{1:6} Яви се човек, изпратен от Бога, на име Йоан.
{1:7} Той дойде за свидетелство, да свидетелства за Светлината, за да повярват всички чрез него.
{1:8} Той не беше светлината, но дойде да свидетелства за Светлината.
{i1:9} Бог се въплътява
{1:9} Истинската Светлина, която осветява всеки човек, идваше на света.
{1:10} Той беше в света; и светът чрез Него стана; но светът не Го позна.
{1:11} При Своите Си дойде, но Своите Му не Го приеха.
{1:12} А на онези, които Го приеха, даде право да станат Божии чеда, т. е. на тези, които вярват в Неговото име;
{1:13} които се родиха не от кръв, нито от плътско пожелание, нито от мъжко пожелание, но от Бога.
{1:14} И Словото стана плът и живя между нас; и видяхме славата Му, слава като на Единородния от Отца, пълно с благодат и истина.
{1:15} Йоан свидетелства за Него и казваше със силен глас: Ето Този, за Когото говорих: Този, Който идва след мене, стана по-горен от мене, понеже е бил преди мене.
{1:16} Защото ние всички приехме от Неговата пълнота и благодат върху благодат;
{1:17} понеже законът беше даден чрез Моисей, а благодатта и истината дойдоха чрез Исус Христос.
{1:18} Никой никога не е видял Бога; Единородният Син, Който е в лоното на Отца, Той Го изяви.
{i1:19} Свидетелството
{1:19} И това е свидетелството, което Йоан даде, когато юдеите пратиха до него свещеници и левити от Йерусалим да го попитат: Ти кой си?
{1:20} Той изповяда и не отрече, а изповяда: Не съм аз Христос.
{1:21} И го попитаха: Тогава кой си ти? Илия ли си? Той каза: Не съм. Пророкът ли си? И отговори: Не съм.
{1:22} Тогава му казаха: Кой си, за да дадем отговор на онези, които са ни пратили. Какво казваш за себе си?
{1:23} Той каза: Аз съм "глас на един, който вика в пустинята: Прав направете пътя за Господа", както каза пророк Исая.
{1:24} А изпратените бяха от фарисеите.
{1:25} И го попитаха: А защо кръщаваш, ако не си Христос, нито Илия, нито Пророкът?
{1:26} Йоан им отговори: Аз кръщавам с вода. Но сред вас стои Един, Когото вие не познавате.
{1:27} Този, Който идва след мене, Който беше преди мене, на Когото аз не съм достоен да развържа ремъка на сандалите Му.
{1:28} Това стана във Витания отвъд Йордан, където Йоан кръщаваше.
{1:29} На следващия ден Йоан видя Исус, че идва към него, и каза: Ето Божия Агнец, Който поема греха на света!
{1:30} Този е, за Когото казах: След мен идва Човек, Който стана по-горен от мене, защото е бил преди мен.
{1:31} И аз не Го познавах; но дойдох и кръщавам с вода, за да бъде Той изявен на Израел.
{1:32} И Йоан свидетелства, като каза: Видях Духът да слиза като гълъб от небето и да почива върху Него.
{1:33} И аз не Го познавах; но Онзи, Който ме прати да кръщавам с вода, Той ми каза: Онзи, над Когото видиш да слиза Духът и да почива върху Него, Той е, Който кръщава със Святия Дух.
{1:34} И видях и свидетелствам, че Този е Божият Син.
{i1:35} Първите апостоли
{1:35} На следващия ден Йоан пак стоеше с двама от учениците си.
{1:36} И като видя Исус, когато минаваше, каза: Ето Божия Агнец!
{1:37} И двамата ученици го чуха да говори така и отидоха след Исус.
{1:38} А Исус, като се обърна и видя, че идват след Него, ги попита: Какво търсите? А те Му казаха: Равви (което значи Учителю), къде живееш?
{1:39} Каза им: Елате и ще видите. И така, дойдоха и видяха къде живее, и този ден останаха при Него. Беше около десетия час.
{1:40} Единият от двамата, които чуха от Йоан за Него и Го последваха, беше Андрей, брат на Симон Петър.
{1:41} Той първо намери своя брат Симон и му каза: Намерихме Месия (което значи Христос).
{1:42} Като го заведе при Исус, Той се вгледа в него и каза: Ти си Симон, син на Йона; ти ще се наричаш Кифа (което значи Петър).
{1:43} На другия ден Исус реши да отиде в Галилея; и намери Филип и му каза: Ела след Мен.
{1:44} А Филип беше от Витсаида, от града на Андрей и Петър.
{1:45} Филип намери Натанаил и му каза: Намерихме Онзи, за Когото писа Моисей в закона и за Когото писаха пророците, Исус, Йосифовия син, Който е от Назарет.
{1:46} Натанаил му каза: От Назарет може ли да произлезе нещо добро? Филип му отвърна: Ела и виж.
{1:47} Исус видя Натанаил да идва към Него и каза за него: Ето истински израелтянин, у когото няма лукавство.
{1:48} Натанаил Го попита: Откъде ме познаваш? Исус му отговори: Преди да те повика Филип, те видях, когато беше под смокинята.
{1:49} Натанаил му каза: Учителю, Ти си Божият Син, Ти си Израелевият Цар.
{1:50} Исус му отговори: Понеже ти казах: Видях те под смокинята, затова ли вярваш? Повече от това ще видиш.
{1:51} И му каза: Истина, истина ви казвам: Отсега ще виждате небето отворено и Божиите ангели да се възкачват и слизат над Човешкия Син.
{i2:1} Сватбата в Кана Галилейска
{2:1} На третия ден имаше сватба в Кана Галилейска и майката на Исус беше там.
{2:2} И Исус и учениците Му бяха поканени на сватбата.
{2:3} И когато се свърши виното, майката на Исус Му каза: Нямат вино.
{2:4} А Исус ѝ отговори: Какво имаш ти с Мене, жено? Часът Ми още не е дошъл.
{2:5} Майка Му каза на слугите: Каквото ви каже, направете.
{2:6} А там имаше шест каменни делви, поставени по обичая на юдейското очистване, които побираха по две или три мери.
{2:7} Исус им каза: Напълнете делвите с вода. И ги напълниха догоре.
{2:8} Тогава им каза: Налейте сега и занесете на настойника на угощението. И те занесоха.
{2:9} И когато настойникът на угощението вкуси от водата, превърната на вино, и не знаеше откъде беше, обаче слугите, които бяха налели водата, знаеха, настойникът на угощението повика младоженеца и му каза:
{2:10} Всеки човек слага първо доброто вино и по-лошото - след като се понапият; а ти си задържал доброто вино досега.
{2:11} Това извърши Исус в Кана Галилейска като начало на знаменията Си и яви славата Си; и учениците Му повярваха в Него.
{2:12} След това слезе в Капернаум, Той и майка Му, братята Му и учениците Му, и там престояха няколко дни.
{i2:13} Очистването на храма
{2:13} И като наближаваше Пасхата на юдеите, Исус отиде в Йерусалим.
{2:14} И намери в храма продавачите на волове, овце и гълъби и тези, които седяха и обменяха пари;
{2:15} и направи бич от върви и изпъди всички тях от храма, както и овцете и воловете; изсипа парите на обменителите на пари и преобърна масите им;
{2:16} а на тези, които продаваха гълъбите, каза: Вдигнете ги оттук; не правете Бащиния Ми дом дом на търговия.
{2:17} Учениците Му си спомниха, че е писано: "Ревността за Твоя дом ще ме изяде."
{2:18} По този повод юдеите се обърнаха към Него и Му казаха: Какво знамение ще ни покажеш, щом правиш това?
{2:19} Исус им отговори: Разрушете този храм и за три дни ще го издигна.
{2:20} Тогава юдеите казаха: Този храм е бил граден в продължение на четиридесет и шест години, а Ти за три дни ли ще го издигнеш?
{2:21} Но Той говореше за храма на тялото Си.
{2:22} И така, когато бе възкресен от мъртвите, учениците Му си спомниха, че беше казал това; и повярваха на Писанието и думите, които Исус беше говорил.
{2:23} И когато беше в Йерусалим по времето на празника Пасха, мнозина повярваха в Неговото име, като виждаха знаменията, които вършеше.
{2:24} Но Исус не им се доверяваше, защото познаваше всички човеци
{2:25} и защото Той нямаше нужда някой да Му свидетелства за човека, понеже сам знаеше какво има у човека.
{i3:1} Беседата с Никодим
{3:1} Между фарисеите имаше един човек на име Никодим, юдейски първенец.
{3:2} Той дойде при Исус през нощта и Му каза: Учителю, знаем, че си учител, дошъл от Бога; защото никой не може да върши тези знамения, които Ти вършиш, ако Бог не е с него.
{3:3} Исус му отговори: Истина, истина ти казвам: Ако не се роди някой отново, не може да види Божието царство.
{3:4} Никодим Му каза: Как може стар човек да се роди? Може ли втори път да влезе в утробата на майка си и да се роди?
{3:5} Исус отговори: Истина, истина ти казвам: Ако не се роди някой от вода и Дух, не може да влезе в Божието царство.
{3:6} Роденото от плътта е плът, а роденото от Духа е дух.
{3:7} Не се чуди, че ти казах: Трябва да се родите отново.
{3:8} Вятърът духа където си иска и чуваш шума му, но не знаеш откъде идва и накъде отива; така е с всеки, който се е родил от Духа.
{3:9} Никодим Му отговори: Как може да стане това?
{3:10} Исус му отговори: Ти си учител на Израел и не знаеш ли това?
{3:11} Истина, истина ти казвам: Ние говорим това, което знаем, и свидетелстваме за това, което сме видели, но не приемате свидетелството ни.
{3:12} Ако за земните работи ви говорих и не вярвате, как ще повярвате, ако ви говоря за небесните?
{3:13} И никой не се е възкачил на небето освен Този, Който е слязъл от небето, т. е. Човешкият Син, Който е на небето.
{3:14} И както Моисей издигна змията в пустинята, така трябва да бъде издигнат Човешкият Син
{3:15} и всеки, който вярва в Него, да не погине, но да има вечен живот.
{3:16} Защото Бог толкова възлюби света, че даде Своя Единороден Син, за да не погине нито един, който вярва в Него, но да има вечен живот.
{3:17} Понеже Бог не е пратил Сина Си на света, за да съди света, но за да бъде светът спасен чрез Него.
{3:18} Който вярва в Него, не е осъден; който не вярва, е вече осъден, защото не е повярвал в името на Единородния Божий Син.
{3:19} И ето какво е осъждението: Светлината дойде на света и човеците обикнаха тъмнината повече от Светлината, защото делата им бяха зли.
{3:20} Понеже всеки, който върши зло, мрази Светлината и не отива към Светлината, да не би да се открият делата му;
{3:21} но който постъпва според истината, отива към Светлината, за да станат явни делата му, понеже са извършени по Бога.
{i3:22} Последното свидетелство на Йоан Кръстител за Исус
{3:22} След това Исус дойде с учениците Си в Юдейската земя и там се задържа с тях и кръщаваше.
{3:23} Също и Йоан кръщаваше в Енон, близо до Салим, защото там имаше много вода; и хората идваха и се кръщаваха.
{3:24} Понеже Йоан още не беше хвърлен в тъмница.
{3:25} И така възникна спор между Йоановите ученици и един юдеин относно очистването.
{3:26} И дойдоха при Йоан и му казаха: Учителю, Онзи, Който беше с теб отвъд Йордан, за Когото ти свидетелства, ето, Той кръщава и всички отиват при Него.
{3:27} Йоан отговори: Човек не може да поеме върху себе си нищо, ако не му е дадено от небето.
{3:28} Вие сами сте ми свидетели, че казах: Не съм аз Христос, но съм пратен пред Него.
{3:29} Младоженецът е, който има невястата, а приятелят на младоженеца, който стои и го слуша, се радва твърде много поради гласа на младоженеца; и така тази моя радост е пълна.
{3:30} Той трябва да расте, а пък аз да се смалявам.
{3:31} Онзи, Който идва отгоре, е над всички; който е от земята, земен е и земно говори. Който идва от небето, е над всички.
{3:32} Каквото е видял и чул, за него свидетелства; но никой не приема свидетелството Му.
{3:33} Който е приел Неговото свидетелство, е потвърдил с печата си, че Бог е истинен.
{3:34} Защото Този, Когото Бог е пратил, говори Божиите думи; понеже Той не Му дава Духа с мярка.
{3:35} Отец обича Сина и е предал всичко в Неговата ръка.
{3:36} Който вярва в Сина, има вечен живот; а който не слуша Сина, няма да види живот, но Божият гняв остава върху него.
{i4:1} Исус Христос и самарянката
{4:1} А когато Господ узна какво са дочули фарисеите за Него, именно, че Исус придобивал и кръщавал повече ученици от Йоан,
{4:2} не че сам Исус кръщаваше, а учениците Му,
{4:3} напусна Юдея и пак отиде към Галилея.
{4:4} И трябваше да мине през Самария.
{4:5} И така, дойде в един самарийски град, наречен Сихар, близо до землището, което Яков даде на сина си Йосиф.
{4:6} Там беше Якововият кладенец. И така, Исус, уморен от пътуване, седеше така на кладенеца. Беше около шестия час.
{4:7} Дойде една самарянка да си извади вода. Исус ѝ каза: Дай Ми да пия.
{4:8} Защото учениците Му бяха отишли в града да купят храна.
{4:9} Тогава самарянката Му каза: Как Ти, Който си юдеин, искаш вода от мене, която съм самарянка? Защото юдеите не общуват със самаряните.
{4:10} Исус ѝ отговори: Ако беше знаела Божия дар и Кой е Онзи, Който ти казва: Дай Ми да пия, ти би поискала от Него и Той би ти дал жива вода!
{4:11} Жената Му каза: Господине, нямаш с какво да загребеш вода, а и кладенецът е дълбок; тогава откъде имаш живата вода?
{4:12} Нима си по-велик от баща ни Яков, който ни е дал кладенеца и сам той е пил от него, и синовете му, и добитъкът му?
{4:13} Исус ѝ отговори: Всеки, който пие от тази вода, пак ще ожаднее;
{4:14} а който пие от водата, която Аз ще му дам, няма да ожаднее довека; но водата, която ще му дам, ще стане в него извор на вода, която извира за вечен живот.
{4:15} Жената Му каза: Господине, дай ми тази вода, за да не ожаднявам, нито да извървявам толкова път дотук, за да изваждам.
{4:16} Исус ѝ каза: Иди, повикай мъжа си и ела тук.
{4:17} Жената Му отговори: Нямам мъж. Исус ѝ каза: Право каза, че нямаш мъж;
{4:18} защото петима мъже си имала, и този, когото сега имаш, не ти е мъж. Това, което казваш, е вярно.
{4:19} Жената Му каза: Господине, виждам, че Ти си пророк.
{4:20} Нашите бащи на този хълм са се покланяли; а вие казвате, че в Йерусалим е мястото, където трябва да се покланяме.
{4:21} Исус ѝ каза: Жено, вярвай Ми, че идва час, когато нито на този хълм, нито в Йерусалим ще се покланяте на Отца.
{4:22} Вие се покланяте на онова, което не знаете; ние се покланяме на онова, което знаем; защото спасението е от юдеите.
{4:23} Но иде час, и сега е, когато истинските поклонници ще се покланят на Отца с дух и истина; защото такива иска Отец да бъдат поклонниците Му.
{4:24} Бог е Дух; и онези, които Му се покланят, с дух и истина трябва да се покланят.
{4:25} Жената Му каза: Зная, че ще дойде Месия, Който се нарича Христос; Той, когато дойде, ще ни изяви всичко.
{4:26} Исус ѝ каза: Аз, Който говоря с тебе, съм Месията.
{4:27} В това време дойдоха учениците Му и се учудиха, че разговаря с жена; но никой не попита: Какво търсиш?, или: Защо разговаряш с нея?
{4:28} Тогава жената остави стомната си, отиде в града и каза на хората:
{4:29} Елате да видите един Човек, Който ми каза всичко, което съм направила. Да не би Той да е Христос?
{4:30} Те излязоха от града и отиваха при Него.
{4:31} В това време учениците молеха Исус: Учителю, яж.
{4:32} А Той им каза: Аз имам храна да ям, за която вие не знаете.
{4:33} Затова учениците казаха помежду си: Да не би някой да Му е донесъл нещо за ядене?
{4:34} Исус им каза: Моята храна е да изпълня волята на Онзи, Който Ме е пратил, и да довърша Неговото дело.
{4:35} Не казвате ли: Още четири месеца и жътвата ще дойде? Ето, казвам ви, погледнете и вижте, че нивите са вече бели за жътва.
{4:36} Който жъне, получава заплата и събира плод за вечен живот, за да се радват заедно и който сее, и който жъне.
{4:37} Защото в това отношение вярна е пословицата, че един сее, а друг жъне.
{4:38} Аз ви пратих да жънете това, за което не сте се трудили; други се трудиха, а вие влязохте в наследството на техния труд.
{4:39} И много самаряни от този град повярваха в Него поради думите на жената, която свидетелстваше: Той ми каза всичко, което съм правила.
{4:40} И така, когато самаряните дойдоха при Него, Го помолиха да остане при тях; и Той остана там два дни.
{4:41} И още мнозина повярваха поради Неговото учение;
{4:42} и на жената казаха: Ние вече вярваме не заради това, което ти ни каза, понеже сами чухме и знаем, че Той е наистина Спасителят на света.
{i4:43} Исус Христос изцелява сина на царски чиновник
{4:43} След два дни Той си тръгна оттам и отиде в Галилея.
{4:44} Защото сам Исус заяви, че пророк не е почитан в родината си.
{4:45} И така, когато дойде в Галилея, галилеяните Го приеха, след като бяха видели всичко, което извърши в Йерусалим на празника; защото и те бяха отишли на празника.
{4:46} И така, Исус пак дойде в Кана Галилейска, където беше превърнал водата във вино. И имаше един царски чиновник, чийто син беше болен в Капернаум.
{4:47} Той, като чу, че Исус е дошъл от Юдея в Галилея, отиде при Него и Го помоли да слезе и да изцели сина му, защото беше на умиране.
{4:48} Тогава Исус му каза: Ако не видите знамения и чудеса, никак няма да повярвате.
{4:49} Царският чиновник Му каза: Господине, слез, докато не е умряло детенцето ми.
{4:50} Исус му каза: Иди си; синът ти е жив. Човекът повярва на думите, които му каза Исус, и си отиде.
{4:51} И когато той вече слизаше към дома си, слугите му го посрещнаха и казаха, че синът му е жив.
{4:52} А той ги попита за часа, когато му стана по-леко. Те му казаха: В седмия час треската го остави.
{4:53} И така бащата разбра, че това е станало в същия час, когато Исус му каза: Синът ти е жив. И повярва той и целият му дом.
{4:54} Това второ знамение извърши Исус, когато отново дойде от Юдея в Галилея.
{i5:1} Изцеляването на Витесда
{5:1} След това имаше юдейски празник и Исус отиде в Йерусалим.
{5:2} А в Йерусалим, близо до овчата порта, се намира къпалня, наречена по еврейски Витесда, която има пет преддверия.
{5:3} В тях лежаха множество болни, слепи, куци и парализирани, които чакаха да се раздвижи водата.
{5:4} Защото от време на време ангел слизаше в къпалнята и размътваше водата; а който пръв влизаше след раздвижването на водата, оздравяваше, от каквато болест и да беше болен.
{5:5} И там имаше един човек, болен от тридесет и осем години.
{5:6} Исус, като го видя да лежи и узна, че от дълго време вече боледувал, му каза: Искаш ли да оздравееш?
{5:7} Болният Му отговори: Господине, нямам човек да ме спусне в къпалнята, когато се раздвижи водата, но докато дойда аз, друг слиза преди мен.
{5:8} Исус му каза: Стани, вдигни постелката си и ходи.
{5:9} И човекът веднага оздравя, вдигна постелката си и започна да ходи. А този ден беше събота.
{5:10} Затова юдеите казаха на изцеления: Събота е; и не ти е позволено да вдигнеш постелката си.
{5:11} Но той им отговори: Онзи, Който ме изцели, ми каза: Вдигни постелката си и ходи!
{5:12} Попитаха го: Кой е Човекът, Който ти каза: Вдигни постелката си и ходи?
{5:13} А изцеленият не знаеше Кой е; защото Исус се беше измъкнал оттам, тъй като имаше голямо множество на това място.
{5:14} По-късно Исус го намери в храма и му каза: Ето, ти си здрав; не съгрешавай вече, за да не те сполети нещо по-лошо.
{5:15} Човекът отиде и извести на юдеите, че Исус е, Който го изцели.
{5:16} И затова юдеите гонеха Исус, защото вършеше тези неща в събота.
{5:17} А Исус им отговори: Отец Ми работи досега - и Аз работя.
{5:18} Затова юдеите искаха още повече да Го убият; защото не само нарушаваше съботата, но и правеше Бога Свой Отец и така правеше Себе Си равен на Бога.
{i5:19} Божествената власт на Сина и Неговите дела
{5:19} Затова Исус им каза: Истина, истина ви казвам: Синът не може да върши от Себе Си нищо, освен това, което вижда, че върши Отец; понеже каквото върши Той, същото върши и Синът.
{5:20} Защото Отец обича Сина и Му разкрива всичко, което Сам върши; ще Му покаже и по-велики дела, за да се чудите вие.
{5:21} Понеже както Отец възкресява мъртвите и ги съживява, така и Синът съживява тези, които иска.
{5:22} Защото и Отец не съди никого, но е дал на Сина власт да съди всички,
{5:23} за да почитат всички Сина, както почитат Отца. Който не почита Сина, не почита Отца, Който Го е пратил.
{5:24} Истина, истина ви казвам, който слуша Моето учение и вярва в Този, Който Ме е пратил, има вечен живот и няма да дойде на съд, но е преминал от смърт към живот.
{5:25} Истина, истина ви казвам, но иде час, и сега е, когато мъртвите ще чуят гласа на Божия Син и които го чуят, ще живеят.
{5:26} Защото както Отец има живот в Себе Си, също така е дал и на Сина да има живот в Себе Си;
{5:27} и Му е дал власт да извършва съд, защото е Човешкият Син.
{5:28} Не се чудете на това; защото иде час, когато всички, които са в гробовете, ще чуят гласа Му
{5:29} и ще излязат: онези, които са вършили добро, ще възкръснат за живот, а които са вършили зло, ще възкръснат за осъждане.
{i5:30} Свидетелства за Исус Христос и Неговите дела
{5:30} Аз не мога да върша нищо от Себе Си; отсъждам, както чувам; и Моят съд е справедлив, защото не искам Моята воля, но волята на Онзи, Който Ме е пратил.
{5:31} Ако Аз свидетелствам за Себе Си, свидетелството Ми не е истинно.
{5:32} Друг е, Който свидетелства за Мен; и зная, че свидетелството, което Той дава за Мен, е истинно.
{5:33} Вие пратихте до Йоан; и той засвидетелства за истината.
{5:34} Но Аз не приемам свидетелство от човек; а казвам това, за да се спасите вие.
{5:35} Той беше светилникът, който гореше и светеше; и вие пожелахте да се радвате за малко време на неговата светлина.
{5:36} Но Аз имам свидетелство, по-голямо от Йоановото; защото делата, които Отец Ми е дал да извърша, самите дела, които върша, свидетелстват за Мене, че Отец Ме е пратил.
{5:37} И Отец, Който Ме е пратил, Той свидетелства за Мене. Нито гласа Му сте чули някога, нито образа Му сте видели.
{5:38} И нямате Неговото слово постоянно в себе си, защото не вярвате в Този, Когото Той е пратил.
{5:39} Вие изследвате Писанията, понеже мислите, че в тях имате вечен живот и те са, които свидетелстват за Мен,
{5:40} и въпреки това не искате да дойдете при Мене, за да имате живот.
{5:41} От човеци слава не приемам;
{5:42} но зная, че вие нямате в себе си любов към Бога.
{5:43} Аз дойдох в името на Моя Отец и не Ме приемате; но ако дойде друг в свое име, него ще приемете.
{5:44} Как можете да повярвате вие, които приемате слава един от друг, а не търсите славата, която е от единствения Бог.
{5:45} Не мислете, че Аз ще ви обвиня пред Отца; има един, който ви обвинява - Моисей, на когото вие се облягате.
{5:46} Защото ако вярвахте на Моисей, щяхте да повярвате и на Мене; понеже той за Мене писа.
{5:47} Но ако не вярвате на неговите Писания, как ще повярвате на Моите думи?
{i6:1} Нахранването на пет хиляди души
{6:1} След това Исус отиде на отсрещната страна на Галилейското, т. е. Тивериадското езеро.
{6:2} И след Него вървеше едно голямо множество, защото гледаха знаменията, които вършеше с болните.
{6:3} И Исус се изкачи на хълма и там седеше с учениците Си.
{6:4} А наближаваше юдейският празник Пасха.
{6:5} Исус, като вдигна очи и видя, че към Него идва голямо множество, каза на Филип: Откъде да купим хляб да ядат тези хора?
{6:6} (А каза това, за да го изпита; защото Той самият знаеше какво ще направи.)
{6:7} Филип Му отговори: За двеста динария хляб няма да им стигне, за да вземе всеки по малко.
{6:8} Един от учениците Му, Андрей, брат на Симон Петър, Му каза:
{6:9} Тук има едно момче, което има пет ечемичени хляба и две риби; но какво са те за толкова хора.
{6:10} Исус каза: Накарайте хората да насядат. А на това място имаше много трева; и така, насядаха около пет хиляди мъже на брой.
{6:11} И така, Исус взе хлябовете и като благодари, раздаде ги на седналите; така и от рибите, колкото искаха.
{6:12} И като се наситиха, каза на учениците Си: Съберете останалите къшеи, за да не се изгуби нищо.
{6:13} И така от петте ечемичени хляба събраха и напълниха дванадесет коша с къшеи, останали от тези, които бяха яли.
{6:14} Тогава хората, като видяха знамението, което Той извърши, казаха: Наистина, Този е пророкът, Който трябва да дойде на света.
{6:15} И така, Исус, като разбра, че ще дойдат да Го вземат насила, за да Го направят цар, пак се оттегли сам на хълма.
{i6:16} Исус Христос ходи по водата
{6:16} А когато се свечери, учениците Му слязоха до езерото
{6:17} и влязоха в ладия, и отплаваха към другата страна на езерото в Капернаум. И вече се беше стъмнило, а Исус още не беше дошъл при тях;
{6:18} и езерото се вълнуваше, понеже духаше силен вятър.
{6:19} И като бяха гребали около двадесет и пет или тридесет стадии, видяха, че Исус ходи по езерото и се приближава към ладията; и се уплашиха.
{6:20} Но Той им каза: Аз съм; не бойте се!
{6:21} Затова бяха готови да Го вземат в ладията; и веднага ладията се озова при сушата, към която отиваха.
{i6:22} Исус Христос - хлябът на живота
{6:22} На другия ден множеството, което стоеше от другата страна на езерото, като видя, че има само една ладия и че Исус не беше влязъл с учениците Си в ладията, а че учениците Му бяха тръгнали сами,
{6:23} обаче други лодки бяха дошли от Тивериада близо до мястото, където бяха яли хляба, след като Господ бе благодарил,
{6:24} и така, множеството хора, като видя, че нито Исус, нито учениците Му са там, те сами влязоха в ладиите и дойдоха в Капернаум, и търсеха Исус.
{6:25} И като Го намериха от другата страна на езерото, Му казаха: Учителю, кога си дошъл тук?
{6:26} Исус им отговори: Истина, истина ви казвам: Търсите Ме, не защото видяхте знамения, а защото ядохте от хлябовете и се наситихте.
{6:27} Работете не за храна, която се разваля, а за храна, която трае за вечен живот, която Човешкият Син ще ви даде; защото Бог Отец Него е потвърдил с печата Си.
{6:28} Затова те Му казаха: Какво да направим, за да вършим Божиите дела?
{6:29} Исус им отговори: Това е Божието дело - да повярвате в Този, Когото Той е изпратил.
{6:30} Тогава Му казаха: Че Ти какво знамение правиш, за да видим и да Ти повярваме? Какво вършиш?
{6:31} Бащите ни са яли манната в пустинята, както е писано: "Хляб от небето им даде да ядат."
{6:32} На това Исус им каза: Истина, истина ви казвам - не Моисей ви даде хляба от небето, а Моят Отец ви дава истинския хляб от небето.
{6:33} Защото Божият хляб е хлябът, който слиза от небето и дава живот на света.
{6:34} Тогава те Му казаха: Господи, давай ни винаги този хляб.
{6:35} Исус им отговори: Аз съм хлябът на живота; който дойде при Мене, никога няма да огладнее, и който вярва в Мене, никога няма да ожаднее.
{6:36} Но ви казвам, че вие Ме видяхте и пак не вярвате.
{6:37} Всичко, което Ми дава Отец, ще дойде при Мен, и който дойде при Мене, никак няма да го изгоня;
{6:38} защото слязох от небето не Моята воля да върша, а волята на Този, Който Ме е изпратил.
{6:39} И ето волята на Този, Който Ме е пратил: от всичко, което Ми е дал, да не изгубя нищо, но да го възкреся в последния ден.
{6:40} Защото това е волята на Моя Отец: всеки, който види Сина и повярва в Него, да има вечен живот и Аз да го възкреся в последния ден.
{6:41} Тогава юдеите роптаеха против Него, защото каза: Аз съм хлябът, който е слязъл от небето.
{6:42} И попитаха: Не е ли този Исус, Йосифовият син, Чиито баща и майка ние познаваме? Как казва Той сега: Аз съм слязъл от небето?
{6:43} Исус им отговори: Не роптайте помежду си.
{6:44} Никой не може да дойде при Мен, ако не го привлече Отец, Който Ме е пратил, и Аз ще го възкреся в последния ден.
{6:45} Писано е в пророците: "Всички ще бъдат научени от Бога." Всеки, който е чул от Отца и се е научил, идва при Мене.
{6:46} Не че някой е видял Отца освен Онзи, Който е от Бога. Той е видял Отца.
{6:47} Истина, истина ви казвам: Който вярва в Мен, има вечен живот.
{6:48} Аз съм хлябът на живота.
{6:49} Бащите ви ядоха манната в пустинята и въпреки това умряха.
{6:50} Този е хлябът, който слиза от небето, за да яде някой от него и да не умре.
{6:51} Аз съм живият хляб, който е слязъл от небето. Ако яде някой от този хляб, ще живее до века; да! И хлябът, който Аз ще дам, е Моята плът, която Аз ще дам за живота на света.
{6:52} Тогава юдеите взеха да се препират помежду си и да казват: Как може Този да ни даде да ядем плътта Му?
{6:53} Затова Исус им каза: Истина, истина ви казвам: Ако не ядете плътта на Човешкия Син и не пиете кръвта Му, нямате живот в себе си.
{6:54} Който се храни с плътта Ми и пие кръвта Ми, има вечен живот; и Аз ще го възкреся в последния ден.
{6:55} Защото Моята плът е истинска храна и Моята кръв е истинско питие.
{6:56} Който се храни с Моята плът и пие Моята кръв, той пребъдва в Мен и Аз в него.
{6:57} Както живият Отец Ме е пратил и Аз живея чрез Отца, така и онзи, който се храни с Мене, ще живее чрез Мене.
{6:58} Този е хлябът, който слезе от небето; онзи, който се храни с този хляб, ще живее до века, а не както бащите ви ядоха и после измряха.
{6:59} Това каза Исус в синагогата, като поучаваше в Капернаум.
{6:60} И така, мнозина от учениците Му, като чуха това, казаха: Тежко е това учение; кой може да го слуша?
{6:61} Но Исус, като знаеше в Себе Си, че учениците Му негодуват за това, ги попита: Това ли ви съблазнява?
{6:62} Тогава какво ще кажете, ако видите Човешкия Син да отива там, където е бил преди?
{6:63} Духът е, който дава живот; плътта нищо не ползва; думите, които съм ви говорил, са дух и живот.
{6:64} Но има някои от вас, които не вярват. Защото Исус отначало знаеше кои са невярващите и кой е този, който щеше да Го предаде.
{6:65} И прибави: Затова ви казах, че никой не може да дойде при Мен, ако не му е дадено от Отца.
{6:66} Поради това мнозина от учениците Му отстъпиха и не ходеха вече с Него.
{i6:67} Изповедта на Петър
{6:67} Тогава Исус каза на дванадесетте: Да не искате и вие да си отидете?
{6:68} Симон Петър Му отговори: Господи, при кого да отидем? Ти имаш думи на вечен живот
{6:69} и ние вярваме и знаем, че Ти си Христос, Син на живия Бог, Святият Божий.
{6:70} Исус им отговори: Нима не Аз избрах вас, дванадесетте? А, ето, един от вас е дявол.
{6:71} А Той говореше за Юда Симонов Искариотски; защото той, един от дванадесетте, щеше да Го предаде.
{7:1} След това Исус ходеше из Галилея; Той не искаше да ходи из Юдея, понеже юдеите искаха да Го убият.
{7:2} А наближаваше юдейският празник Шатроразпъване.
{7:3} Затова Неговите братя Му казаха: Замини оттук и иди в Юдея, така че и Твоите ученици да видят делата, които вършиш;
{7:4} защото никой, който сам иска да бъде известен, не върши нищо скришно. Щом вършиш тези дела, изяви Себе Си на света.
{7:5} Защото дори и братята Му не вярваха в Него.
{7:6} А Исус им каза: Моето време още не е дошло, а вашето време винаги е готово.
{i7:7} Исус Христос и Неговите братя
{7:7} Вас светът не може да мрази, а Мене мрази, защото Аз свидетелствам за него, че делата му са нечестиви.
{7:8} Идете вие на празника; Аз все още няма да отида на този празник, защото времето Ми още не се е изпълнило.
{7:9} И като им каза това, остана в Галилея.
{i7:10} Исус Христос на празника Шатроразпъване в Йерусалим
{7:10} А когато братята Му бяха отишли на празника, тогава и Той отиде, не явно, а някак си тайно.
{7:11} А юдеите Го търсиха на празника и разпитваха: Къде е Онзи?
{7:12} И за Него имаше голямо брожение сред народа; едни казваха: Добър човек е; други казваха: Не е, но заблуждава хората.
{7:13} Обаче никой не говореше положително за Него поради страха от юдеите.
{7:14} Но когато празникът вече се преполовяваше, Исус се изкачи в храма и започна да поучава.
{7:15} Затова юдеите се чудеха и казваха: Как Този знае книга, като не се е учил?
{7:16} Тогава Исус им отговори: Моето учение не е Мое, а на Онзи, Който Ме е пратил.
{7:17} Ако някой иска да върши Неговата воля, ще познае дали учението е от Бога, или Аз от Себе Си говоря.
{7:18} Който говори от себе си, търси своята собствена прослава; а който търси славата на Онзи, Който Го е пратил, Той е истинен и в Него няма неправда.
{7:19} Не ви ли даде Моисей закона? Но все пак никой от вас не изпълнява закона. Защо искате да Ме убиете?
{7:20} Тълпата отвърна: Бяс имаш. Кой иска да Те убие?
{7:21} Исус им отговори: Едно дело извърших и всички се чудите на Мене поради него.
{7:22} Моисей ви даде обрязването (не че е от Моисей, а от бащите); и в събота обрязвате човека.
{7:23} Ако се обрязва човек в събота, за да не се наруши Моисеевият закон, на Мене ли се гневите за това, че цял човек направих здрав в събота?
{7:24} Не съдете по външността, но съдете справедливо.
{7:25} Тогава някои от йерусалимците казаха: Не е ли Този човекът, Когото искат да убият?
{7:26} Ето, Той явно говори и нищо не Му казват. Да не би първенците всъщност да знаят, че Този е Христос?
{7:27} Обаче Този знаем откъде е; а когато дойде Христос, никой няма да знае откъде е.
{7:28} Затова Исус, като поучаваше в храма, издигна глас и каза: И Мене познавате, и откъде съм знаете; и Аз от само Себе Си не съм дошъл, но истинен е Този, Който Ме е пратил, Когото вие не познавате.
{7:29} Аз Го познавам, защото съм от Него и Той Ме е пратил.
{7:30} И така, искаха да Го хванат; но никой не сложи ръка на Него, защото часът Му още не беше дошъл.
{7:31} Обаче мнозина от народа повярваха в Него и казваха: Когато дойде Христос, нима ще извърши повече знамения от тези, които Този е извършил?
{7:32} Фарисеите чуха, че така мълвял народът за Него; и главните свещеници и фарисеите пратиха служители да Го хванат.
{7:33} А Исус им каза: Още малко време съм с вас и тогава ще отида при Онзи, Който Ме е пратил.
{7:34} Ще Ме търсите и няма да Ме намерите; и където съм Аз, вие не можете да дойдете.
{7:35} На това юдеите казаха помежду си: Къде ще отиде Този, че няма да можем да Го намерим? Да не би да отиде при разпръснатите между гърците и да поучава гърците?
{7:36} Какво значат тези думи, които каза: Ще Ме търсите и няма да Ме намерите; и където съм Аз, вие не можете да дойдете?
{i7:37} Исус Христос - Извор на живата вода
{7:37} А в последния ден, великия ден на празника, Исус застана, издигна глас и каза: Ако някой е жаден, нека дойде при Мен и да пие.
{7:38} Ако някой вярва в Мене, реки от жива вода ще потекат от утробата му, както казва Писанието.
{7:39} А това каза за Духа, Когото вярващите в Него щяха да приемат; защото Святият Дух още не бе даден, понеже Исус още не бе се прославил.
{i7:40} Разделението сред народа относно Исус Христос
{7:40} Затова някои от множеството, които чуха тези думи, казваха: Наистина Този е Пророкът.
{7:41} Други казваха: Този е Христос. Някои пък се чудеха: Нима от Галилея ще дойде Христос?
{7:42} Не казва ли Писанието, че Христос ще дойде от Давидовото потомство и от градчето Витлеем, където беше Давид?
{7:43} И така възникна раздор между народа за Него.
{7:44} И някои от тях искаха да Го хванат; но никой не сложи ръце на Него.
{7:45} Тогава служителите дойдоха при главните свещеници и фарисеите; и те им казаха: Защо не Го доведохте?
{7:46} Служителите отговориха: Никой не е говорил така, както Този Човек.
{7:47} А фарисеите им отговориха: И вие ли сте заблудени?
{7:48} Повярвал ли е в Него някой от първенците или от фарисеите?
{7:49} Но това простолюдие, което не знае закона, е проклето.
{7:50} Никодим, който беше един от тях, същият, който по-рано беше ходил при Исус през нощта, им каза:
{7:51} Нашият закон осъжда ли човек, преди да го изслуша и да разбере какво върши?
{7:52} Те му отговориха: Да не си и ти от Галилея? Изследвай писаното и виж, че от Галилея пророк не се издига.
{7:53} И всеки отиде у дома си.
{i8:1} Исус Христос прощава на прелюбодейката
{8:1} А Исус отиде на Елеонския хълм.
{8:2} И рано сутринта пак дойде в храма; а целият народ идваше при Него и Той седна и ги поучаваше.
{8:3} И книжниците и фарисеите доведоха при Него една жена, хваната в прелюбодейство, и като я поставиха насред, Му казаха:
{8:4} Учителю, тази жена бе хваната в самото дело на прелюбодейство.
{8:5} Моисей ни е заповядал в закона да убиваме такива с камъни. А Ти какво ще кажеш за нея?
{8:6} И това казаха да Го изпитат, за да имат за какво да Го обвиняват. А Исус се наведе надолу и пишеше с пръст по земята.
{8:7} Но като продължаваха да Го питат, Той се изправи и им каза: Който от вас е безгрешен, нека пръв хвърли камък по нея.
{8:8} И пак се наведе надолу и пишеше с пръст по земята.
{8:9} А те, като чуха това, разотидоха се един по един, като се почна от по-старите, та до последните; а Исус остана сам с жената, която стоеше насред.
{8:10} И когато се изправи, Исус ѝ каза: Жено, къде са онези? Никой ли не те осъди?
{8:11} И тя отговори: Никой, Господи. Исус каза: И Аз не те осъждам; иди си, отсега нататък не съгрешавай вече.
{i8:12} Исус Христос - Светлината на света
{8:12} Тогава Исус отново им говорѝ: Аз съм светлината на света; който Ме следва, няма да ходи в тъмнината, но ще има светлината на живота.
{8:13} Затова фарисеите Му казаха: Ти сам свидетелстваш за Себе Си; Твоето свидетелство не е истинно.
{8:14} Исус им отговори: Макар Аз сам да свидетелствам за Себе Си, свидетелството Ми е истинно, защото зная откъде идвам и накъде отивам; а вие не знаете откъде идвам и накъде отивам.
{8:15} Вие съдите по плът; Аз не съдя никого.
{8:16} И даже ако съдя, Моят съд е истинен, защото не съм сам, но сме Аз и Отец, Който Ме е пратил.
{8:17} И в закона, да, във вашия закон е писано, че свидетелството на двама човека е истинно.
{8:18} Аз съм, Който свидетелствам за Себе Си; и Отец, Който Ме е пратил, свидетелства за Мене.
{8:19} Тогава Му казаха: Къде е Твоят Отец? Исус отговори: Нито Мене познавате, нито Моя Отец; ако познавахте Мене, бихте познавали и Моя Отец.
{8:20} Тези думи Той изговори в съкровищницата, като поучаваше в храма; и никой не Го хвана, защото часът Му още не беше дошъл.
{8:21} И Исус пак им каза: Аз си отивам; и ще Ме търсите, но в греха си ще умрете. Където отивам Аз, вие не можете да дойдете.
{8:22} Затова юдеите се питаха: Да не би да се самоубие, че казва: Където отивам Аз, вие не можете да дойдете?
{8:23} Исус им каза: Вие сте от тези, които са долу; Аз съм от онези, които са горе. Вие сте от този свят; а Аз не съм от този свят.
{8:24} Затова ви казах, че ще умрете в греховете си; защото ако не повярвате, че съм Този, за Когото ви казвам, в греховете си ще умрете.
{8:25} Тогава те Го попитаха: Ти кой си? Исус им каза: Аз съм именно това, което ви говоря отначало.
{8:26} Много неща имам да говоря и да съдя за вас; но Този, Който Ме е пратил, е истинен; и каквото съм чул от Него, това говоря на света.
{8:27} Те не разбраха, че им говореше за Отца.
{8:28} Тогава Исус каза: Когато издигнете Човешкия Син, тогава ще познаете, че съм Аз и че от Себе Си нищо не върша, но каквото Ме е научил Отец, това говоря.
{8:29} И Този, Който ме е пратил, е с Мене; не Ме е оставил сам, защото Аз върша винаги онова, което Му е угодно.
{8:30} Когато говореше това, мнозина повярваха в Него.
{i8:31} За истината
{8:31} Тогава Исус каза на повярвалите в Него юдеи: Ако пребъдвате в Моето учение, наистина сте Мои ученици.
{8:32} И ще познаете истината и истината ще ви направи свободни.
{8:33} Отговориха Му: Ние сме Авраамово потомство и никога не сме били слуги на никого; как казваш Ти: Ще станете свободни.
{8:34} Исус им отговори: Истина, истина ви казвам: Всеки, който върши грях, слуга е на греха.
{8:35} А слугата не остава вечно в дома; синът остава вечно.
{8:36} И така, ако Синът ви освободи, ще бъдете наистина свободни.
{8:37} Зная, че сте Авраамово потомство; и все пак искате да Ме убиете, защото за Моето учение няма място у вас.
{8:38} Аз говоря това, което съм видял у Моя Отец; също и вие вършите това, което сте чули от вашия баща.
{8:39} Те Му отговориха: Наш баща е Авраам. Исус им каза: Ако бяхте Авраамови чеда, Авраамовите дела щяхте да вършите.
{8:40} А сега искате да убиете Мене, Човека, Който ви казах истината, която чух от Бога. Това Авраам не е правил.
{8:41} Вие вършите делата на баща си. Те му казаха: Ние не сме родени от блудство; имаме един Отец - Бога.
{8:42} Исус им каза: Ако Бог беше вашият Отец, то вие щяхте да Ме обичате, защото Аз съм излязъл и дошъл от Бога; понеже Аз не съм дошъл от Себе Си, но Той Ме прати.
{8:43} Защо не разбирате онова, което говоря? Защото не можете да слушате Моето учение.
{8:44} Ваш баща е дяволът и вие желаете да вършите похотите на баща си. Той беше открай време човекоубиец и не устоя в истината, защото в него няма истина. Когато говори лъжа, той говори своето, защото е лъжец и баща на лъжата.
{8:45} А понеже Аз говоря истината, вие не Ми вярвате.
{8:46} Кой от вас Ме обвинява в грях? Но ако говоря истината, защо не Ми вярвате?
{8:47} Който е от Бога, той слуша Божиите думи; вие затова не слушате, защото не сте от Бога.
{i8:48} Исус Христос и Авраам
{8:48} Юдеите Му отвърнаха: Не сме ли прави, като казваме, че си самарянин и имаш бяс?
{8:49} Исус отговори: Нямам бяс; но Аз почитам Своя Отец, а вие Ме позорите.
{8:50} Но Аз не търся слава за Себе Си; има Един, Който търси и съди.
{8:51} Истина, истина ви казвам: Ако някой опази Моето учение, няма да види смърт вовеки.
{8:52} Юдеите Му казаха: Сега знаем, че имаш бяс. Авраам умря, също и пророците, а Ти казваш: Ако някой опази Моето учение, няма да вкуси смърт вовеки.
{8:53} Нима Ти си по-голям от баща ни Авраам, който умря? И пророците умряха. Ти на какъв се правиш?
{8:54} Исус отговори: Ако Аз славя Себе Си, славата Ми е нищо; Моят Отец е, Който Ме слави, за Когото вие казвате, че е ваш Бог;
{8:55} и въпреки това не сте Го познали. Но Аз Го познавам; и ако кажа, че не Го познавам, ще бъда като вас лъжец; но Аз Го познавам и пазя словото Му.
{8:56} Баща ви Авраам ликуваше, че ще види Моя ден; и го видя и се възрадва.
{8:57} Юдеите Му казаха: Петдесет години още нямаш, а и Авраам ли си видял?
{8:58} Исус им каза: Истина, истина ви казвам - преди да се е родил Авраам, Аз съм.
{8:59} Тогава взеха да хвърлят камъни по Него; но Исус се скри и излезе от храма, като мина сред тях; и така си отиде.
{i9:1} Изцеляването на слепородения
{9:1} И когато минаваше, видя един слепороден човек.
{9:2} И учениците Му Го попитаха: Учителю, поради чий грях - негов ли или на родителите му, той се е родил сляп?
{9:3} Исус отговори: Нито поради негов грях, нито на родителите му, но за да се изявят в него Божиите дела.
{9:4} Ние трябва да вършим делата на Този, Който Ме е пратил, докато е ден; идва нощ, когато никой не може да работи.
{9:5} Докато съм в света, Аз съм светлината на света.
{9:6} Като каза това, плю на земята, направи кал с плюнката и намаза с калта очите му;
{9:7} и му каза: Иди, умий се в къпалнята Силоам (което значи "пратен"). И така, той отиде, уми се и си дойде у дома прогледнал.
{9:8} А съседите и онези, които преди го бяха виждали, че беше просяк, питаха: Не е ли този, който седеше и просеше?
{9:9} Едни казваха: Той е; други казваха: Не е, но прилича на него. Той отвръщаше: Аз съм.
{9:10} Тогава го попитаха: А как ти се отвориха очите?
{9:11} Той отговори: Човекът, който се нарича Исус, направи кал, намаза очите ми и ми заръча: Иди на Силоам и се умий. И така, отидох и като се умих, прогледнах.
{9:12} Тогава му казаха: Къде е Той? Отговори: Не зная.
{9:13} Заведоха при фарисеите човека, който преди беше сляп.
{9:14} А беше събота, когато Исус направи кал и му отвори очите.
{9:15} И така, фарисеите също го питаха как е прогледнал. И той им каза: Сложи кал на очите ми, умих се и гледам.
{9:16} Затова някои от фарисеите казаха: Този човек не е от Бога, защото не пази съботата. А други казваха: Как може грешен човек да върши такива знамения? И възникна раздор помежду им.
{9:17} Попитаха пак слепеца: Ти какво ще кажеш за Него, след като ти е отворил очите? И той каза: Пророк е.
{9:18} Но юдеите не вярваха, че е бил сляп и прогледнал, докато не повикаха родителите му
{9:19} и ги попитаха: Този ли е вашият син, за когото казвате, че се е родил сляп? А сега как вижда?
{9:20} Родителите отговориха: Знаем, че този е нашият син и че се роди сляп;
{9:21} а сега как вижда, не знаем, или кой му е отворил очите, също не знаем. Питайте него; той е пълнолетен, нека сам говори за себе си!
{9:22} Това казаха родителите му, защото се бояха от юдеите; понеже юдеите вече се бяха споразумели помежду си да отлъчат от синагогата онзи, който би Го изповядал като Христос.
{9:23} Затова и неговите родители казаха: Той е пълнолетен, питайте него.
{9:24} И така, повикаха отново човека, който преди беше сляп, и му казаха: Въздай слава на Бога; ние знаем, че този човек е грешник.
{9:25} А той отговори: Дали е грешник, не зная; едно зная, че бях сляп, а сега виждам.
{9:26} Затова го попитаха: Какво ти направи? Как ти отвори очите?
{9:27} Той отговори: Казах ви вече и не чухте; защо искате пак да чуете? Да не би и вие да искате да Му станете ученици?
{9:28} Тогава те го наругаха и казаха: Ти си Негов ученик; а ние сме Моисееви ученици.
{9:29} Ние знаем, че на Моисей Сам Бог е говорил, а Този не знаем откъде е.
{9:30} Човекът им отговори: Това е чудното, че вие не знаете откъде е, но въпреки това ми отвори очите.
{9:31} Знаем, че Бог не слуша грешници; но ако някой е благочестив и върши Божията воля, него слуша.
{9:32} А откак свят светува, не се е чуло някой да е отворил очи на слепороден човек.
{9:33} Ако Този Човек не беше от Бога, не би могъл нищо да направи.
{9:34} Те му отговориха: Ти цял в грехове си роден и нас ли поучаваш? И го изпъдиха навън.
{9:35} Исус чу, че го изпъдили навън, и като го намери, му каза: Ти вярваш ли в Божия Син?
{9:36} Той отговори: А Кой е Той, Господи, за да вярвам в Него?
{9:37} Исус му каза: И си Го видял, и Който говори с тебе, Той е.
{9:38} А човекът каза: Вярвам, Господи; и Му се поклони.
{9:39} И Исус каза: За осъждение дойдох на този свят, за да виждат невиждащите, а виждащите да ослепеят.
{9:40} Някои от фарисеите, които бяха с Него, като чуха това, Му казаха: Да не сме и ние слепи?
{9:41} Исус им каза: Ако бяхте слепи, не бихте имали грях, но понеже сега казвате: Виждаме, грехът ви остава.
{i10:1} Исус Христос - добрият Пастир
{10:1} Истина, истина ви казвам: Който не влиза през вратата на кошарата на овцете, а прескача от другаде, той е крадец и разбойник.
{10:2} А който влиза през вратата, е овчар на овцете.
{10:3} Пазачът му отваря; и овцете слушат гласа му; и вика своите овце по име и ги извежда.
{10:4} Когато е извел всички свои, той върви пред тях; и овцете го следват, защото познават гласа му.
{10:5} А след чужд човек няма да вървят, но ще побегнат от него, защото не познават гласа на чуждите.
{10:6} Тази притча им каза Исус; но те не разбраха какво им говореше.
{10:7} Тогава Исус пак каза: Истина, истина ви казвам: Аз съм вратата на овцете.
{10:8} Всички, които са дошли преди Мене, са крадци и разбойници; но овцете не ги послушаха.
{10:9} Аз съм вратата; ако някой влезе през Мене, ще бъде спасен и ще влиза, и ще излиза, и паша ще намира.
{10:10} Крадецът влиза само да открадне, да заколи и да погуби. Аз дойдох, за да имат живот и да го имат изобилно.
{10:11} Аз съм добрият Пастир; добрият пастир дава живота си за овцете.
{10:12} Който е наемник, а не овчар и не е стопанин на овцете, като вижда, че иде вълкът, оставя овцете и бяга; а вълкът ги разграбва и разпръсва.
{10:13} Той бяга, защото е наемник и не го е грижа за овцете.
{10:14} Аз съм добрият Пастир. Аз познавам Своите овце и Моите Ме познават,
{10:15} както Отец познава Мен и Аз познавам Отца. Аз давам живота Си за овцете.
{10:16} И други овце имам, които не са от тази кошара, и тях трябва да доведа; и ще чуят гласа Ми; и ще станат едно стадо с един пастир.
{10:17} Затова Отец Ме обича, защото Аз давам живота Си, за да го взема отново.
{10:18} Никой не Ми го отнема, но Аз от Себе Си го давам. Имам право да го дам и имам право пак да го взема. Тази заповед получих от Своя Отец.
{10:19} Поради тези думи пак възникна раздор между юдеите.
{10:20} Мнозина от тях казваха: Бяс има и е луд; защо Го слушате?
{10:21} Други казваха: Тези думи не са на човек, обладан от бяс. Може ли зъл дух да отваря очи на слепи?
{i10:22} Исус - Божий Син
{10:22} И настъпи в Йерусалим празникът на освещението на храма. Беше зима;
{10:23} и Исус ходеше в Соломоновия притвор на храма.
{10:24} Тогава юдеите Го наобиколиха и Му казаха: Докога ще ни държиш в неведение? Ако Ти си Христос, кажи ни ясно.
{10:25} Исус им отговори: Казах ви и не вярвате. Делата, които върша в името на Своя Отец, те свидетелстват за Мене.
{10:26} Но вие не вярвате, защото не сте от Моите овце.
{10:27} Моите овце слушат гласа Ми и Аз ги познавам, и те Ме следват.
{10:28} И Аз им давам вечен живот; и те никога няма да загинат и никой няма да ги грабне от ръката Ми.
{10:29} Отец Ми, Който Ми ги даде, е по-голям от всички; и никой не може да ги грабне от ръката на Отца.
{10:30} Аз и Отец сме едно.
{10:31} Юдеите пак взеха камъни, за да Го убият.
{10:32} Исус им отговори: Много добри дела ви показах от Отца; за кое от тези дела искате да Ме убиете с камъни?
{10:33} Юдеите Му отговориха: Не за добро дело искаме да Те убием с камъни, а за богохулство, и защото Ти, Който си човек, правиш Себе Си Бог.
{10:34} Исус им отговори: Не е ли писано във вашия закон: "Аз казах, богове сте вие"?
{10:35} Ако са наречени богове онези, към които дойде Божието слово, а Писанието не може да се наруши,
{10:36} то на Този ли, Когото Бог освети и прати на света, казвате: Богохулстваш; защото казах: Аз съм Божий Син?
{10:37} Ако не върша делата на Своя Отец, не Ми вярвайте;
{10:38} но ако ги върша, дори да не вярвате на Мене, вярвайте на делата, за да познаете и разберете, че Отец е в Мен и Аз в Отца.
{10:39} Пак искаха да Го хванат, но Той се изплъзна от ръцете им.
{10:40} И отиде отвъд Йордан, на мястото, където Йоан по-рано кръщаваше, и остана там.
{10:41} И мнозина дойдоха при него; и казаха: Йоан не извърши никое знамение; но всичко, което каза Йоан за Този, беше истина.
{10:42} И там мнозина повярваха в Него.
{i11:1} Възкресението на Лазар
{11:1} Един човек на име Лазар, от Витания, от селото на Мария и на сестра ѝ Марта, беше болен.
{11:2} А Мария, чийто брат Лазар беше болен, беше онази, която помаза Господа с миро и избърса нозете Му с косата си.
{11:3} И така, сестрите пратиха до Исус да Му кажат: Господи, ето този, когото обичаш, е болен.
{11:4} А Исус, като чу това, каза: Тази болест не е за умиране, но е за Божията слава, за да се прослави Божият Син чрез нея.
{11:5} А Исус обичаше Марта и сестра ѝ, и Лазар.
{11:6} След като чу, че бил болен, остана два дни на мястото, където се намираше.
{11:7} А след това каза на учениците: Да отидем пак в Юдея.
{11:8} Учениците Му казаха: Учителю, току-що юдеите искаха да Те убият с камъни и пак ли там отиваш?
{11:9} Исус отговори: Нали има дванадесет часа в деня? Ако някой ходи през деня, не се препъва, защото вижда светлината на този свят.
{11:10} Но ако някой ходи през нощта, препъва се, защото светлината не е в него.
{11:11} Това изговори и след това им каза: Нашият приятел Лазар заспа, но Аз отивам да го събудя.
{11:12} Тогава учениците Му казаха: Господи, ако е заспал, ще оздравее.
{11:13} Но Исус бе говорил за смъртта му, а те мислеха, че говори за потъване в сън.
{11:14} Тогава Исус им каза ясно: Лазар умря.
{11:15} Но се радвам за вас, че не бяхте там, за да повярвате; но нека да отидем при него.
{11:16} Тогава Тома, наречен Близнак, каза на другите ученици: Да отидем и ние, за да умрем с Него.
{11:17} И така, като дойде, Исус научи, че Лазар беше вече от четири дни в гроба.
{11:18} А Витания беше близо до Йерусалим, на около петнадесет стадия;
{11:19} и много от юдеите бяха при Марта и Мария, за да ги утешават за смъртта на брат им.
{11:20} А Марта, като чу, че идва Исус, отиде да Го посрещне; а Мария остана в къщи.
{11:21} Тогава Марта каза на Исус: Господи, ако Ти беше тук, брат ми нямаше да умре.
{11:22} Но и сега зная, че каквото и да поискаш от Бога, Бог ще Ти даде.
{11:23} Исус ѝ каза: Брат ти ще възкръсне.
{11:24} Марта Му каза: Зная, че ще възкръсне при възкресението в последния ден.
{11:25} Исус ѝ каза: Аз съм възкресението и животът. Който вярва в Мене, макар и да умре, ще живее.
{11:26} Никой, който е жив и вярва в Мене, няма да умре вовеки. Вярваш ли в това?
{11:27} Тя Му отговори: Да, Господи, вярвам, че Ти си Христос, Божият Син, Който идва в света.
{11:28} И като каза това, отиде и скришом повика сестра си Мария, като ѝ каза: Учителят е дошъл и те вика.
{11:29} И тя, щом чу това, стана бързо и отиде при Него.
{11:30} Исус още не беше дошъл в селото, а стоеше на мястото, където Го посрещна Марта.
{11:31} А юдеите, които бяха с Мария в къщи и я утешаваха, като видяха, че тя стана бързо и излезе, отидоха след нея, като мислеха, че отива на гроба да плаче там.
{11:32} И така, Мария, като стигна там, където беше Исус, и Го видя, падна пред нозете Му и Му каза: Господи, ако Ти беше тук, брат ми нямаше да умре.
{11:33} Исус, като я видя, че плаче и че юдеите, които я придружаваха, също плачат, се потресе в духа Си и се смути.
{11:34} И попита: Къде го положихте? Казаха Му: Господи, ела и виж.
{11:35} Исус се просълзи.
{11:36} Затова юдеите си казаха: Виж колко го е обичал!
{11:37} А някои от тях казаха: Не можеше ли Този, Който отвори очите на слепеца, да направи така, че и Лазар да не умре?
{11:38} А Исус, все още натъжен в Себе Си, дойде на гроба. Това беше пещера и на нея беше привален камък.
{11:39} Исус каза: Отвалете камъка. Марта, сестрата на умрелия, Му каза: Господи, смърди вече, защото от четири дни е в гроба.
{11:40} Исус ѝ каза: Не ти ли казах, че ако повярваш, ще видиш Божията слава?
{11:41} И така, отместиха камъка. А Исус повдигна очи нагоре и каза: Отче, благодаря Ти, че Ме послуша.
{11:42} Аз знаех, че Ти винаги Ме слушаш; но това казах заради хората, които стоят наоколо, за да повярват, че Ти си Ме пратил.
{11:43} Като изрече това, извика със силен глас: Лазаре, излез навън!
{11:44} Умрелият излезе, с ръце и крака повити в саван и лицето му забрадено с кърпа. Исус им каза: Разповийте го и го оставете да си отиде.
{i11:45} Заговорът за убийството на Исус Христос
{11:45} Тогава много от юдеите, които бяха дошли при Мария и видяха това, което направи Исус, повярваха в Него.
{11:46} А някои от тях отидоха при фарисеите и им казаха какво бе извършил Исус.
{11:47} Затова главните свещеници и фарисеите свикаха съвет и си казваха: Какво правим ние? Този Човек върши много знамения.
{11:48} Ако Го оставим така, всички ще повярват в Него; и римляните, като дойдат, ще ограбят и храма ни, и народа ни.
{11:49} А един от тях на име Каяфа, който беше първосвещеник през тази година, им каза: Вие нищо не знаете,
{11:50} нито вземате предвид, че за нас е по-добре един човек да умре за народа, отколкото да загине целият народ.
{11:51} Това не каза от себе си, но като беше първосвещеник през онази година, предсказа, че Исус ще умре за народа,
{11:52} и не само за народа, но и за да събере в едно разпръснатите Божии чеда.
{11:53} И така, от онзи ден те се съвещаваха да Го убият.
{11:54} Затова Исус вече не ходеше явно между юдеите, а оттам отиде в страната близо до пустинята, в един град, наречен Ефраим, и остана там с учениците.
{11:55} А наближаваше юдейската Пасха; и мнозина от провинцията отидоха в Йерусалим преди Пасхата, за да се очистят.
{11:56} И така, те търсеха Исус и като стояха в храма, разискваха помежду си: Как мислите? Няма ли да дойде на празника?
{11:57} А главните свещеници и фарисеите бяха издали заповед, че ако някой узнае къде е Той, да ги извести, за да Го заловят.
{i12:1} Помазването на Исус Христос във Витания
{12:1} А шест дни преди Пасха Исус дойде във Витания, където беше Лазар, когото Той възкреси от мъртвите.
{12:2} Там му приготвиха вечеря и Марта прислужваше; а Лазар беше един от тези, които седяха с Него на трапезата.
{12:3} Тогава Мария, като взе един литър миро от чист и скъпоценен нард, помаза нозете на Исус и с косата си ги избърса, и къщата се изпълни с аромат от мирото.
{12:4} Но един от учениците Му, Юда Искариотски, който щеше да Го предаде, каза:
{12:5} Защо не се продаде това миро за триста динария, за да се раздадат на сиромасите?
{12:6} А това каза, не защото го беше грижа за сиромасите, а защото беше крадец и като държеше касата, вземаше от това, което пускаха в нея.
{12:7} Тогава Исус каза: Оставете я; понеже го е запазила за деня на погребението Ми.
{12:8} Сиромасите винаги се намират между вас, но Аз не съм всякога между вас.
{12:9} А голямо множество от юдеите узнаха, че е там; и дойдоха, не само заради Исус, но за да видят и Лазар, когото Той възкреси от мъртвите.
{12:10} А главните свещеници се наговориха да убият и Лазар,
{12:11} защото поради него много юдеи се отдръпнаха от тях и вярваха в Исус.
{i12:12} Тържественото влизане в Йерусалим
{12:12} На следващия ден едно голямо множество, което беше дошло на празника, като чуха, че Исус пристига в Йерусалим,
{12:13} взеха палмови клони и излязоха да Го посрещнат, като викаха: Осанна! Благословен, Който идва в Господнето име, Израелевият Цар!
{12:14} А Исус, като намери едно осле, възседна го, според както е писано:
{12:15} "Не бой се, дъще Сионова. Ето, твоят Цар иде, възседнал осле."
{12:16} Учениците Му отначало не разбраха това. А когато Исус се прослави, тогава си спомниха, че това беше писано за Него и че това направиха за Него.
{12:17} А множеството, което беше с Него, когато повика Лазар от гроба и го възкреси от мъртвите, свидетелстваше за това чудо.
{12:18} По същата причина Го посрещна и народът, защото чуха, че извършил това знамение.
{12:19} Затова фарисеите си говореха помежду си: Вижте, че нищо не постигаме! Ето, светът отиде след Него.
{i12:20} Елините искат да видят Исус Христос
{12:20} А между онези, които дойдоха на поклонение на празника, имаше и някои гърци.
{12:21} Те отидоха при Филип, който беше от Витсаида Галилейска, и го помолиха с думите: Господине, искаме да видим Исус.
{12:22} Филип отиде и каза на Андрей, а Андрей и Филип отидоха и казаха на Исус.
{12:23} А Исус им отговори: Дойде часът да се прослави Човешкият Син.
{12:24} Истина, истина ви казвам: Ако житното зърно не падне в земята и не умре, то си остава само̀; но ако умре, дава много плод.
{12:25} Който обича живота си, ще го изгуби; а който мрази живота си на този свят, ще го запази за вечен живот.
{12:26} Ако някой служи на Мене, нека Ме последва; и където съм Аз, там ще бъде и служителят Ми; който служи на Мене, него ще почете Моят Отец.
{i12:27} Исус Христос говори за Своята смърт
{12:27} Сега душата Ми е развълнувана; и какво да кажа? Отче, избави Ме от този час. Но за това дойдох на този час.
{12:28} Отче, прослави името Си! Тогава дойде глас от небето: Прославих Го и отново ще Го прославя.
{12:29} Тогава множеството, което стоеше там, като чу гласа, каза: Гръм е. А други казаха: Ангел Му говори.
{12:30} Исус отговори: Този глас не дойде заради Мен, а заради вас.
{12:31} Сега е съд на този свят. Сега князът на този свят ще бъде изхвърлен вън.
{12:32} И когато Аз бъда издигнат от земята, ще привлека всички при Себе Си.
{12:33} А като каза това, Той посочи от каква смърт щеше да умре.
{12:34} Тогава множеството Му отговори: Ние сме чули от закона, че Христос пребъдва до века. Защо тогава Ти казваш, че Човешкият Син трябва да бъде издигнат? Кой е Този Човешки Син?
{12:35} Тогава Исус им каза: Още малко Светлината е между вас. Ходете, докато имате Светлината, за да не ви настигне тъмнината. Който ходи в тъмнината, не знае къде отива.
{12:36} Докато имате Светлината, вярвайте в Светлината, за да станете синове на Светлината. Това изговори Исус, отиде си и се скри от тях.
{12:37} Но независимо че беше извършил толкова знамения пред тях, те пак не вярваха в Него;
{12:38} за да се изпълни изреченото от пророк Исая, който каза: "Господи, кой е повярвал в известеното от нас? И мишцата Господня на кого се е открила?"
{12:39} Те затова не можеха да вярват, защото Исая също е казал:
{12:40} "Ослепил е очите им и закоравил сърцата им, да не би с очи да видят и със сърца да разберат, за да се обърнат и да ги изцеля."
{12:41} Това каза Исая, защото видя славата Му и говорѝ за Него.
{12:42} Но пак мнозина от първенците повярваха в Него; но заради фарисеите не Го изповядаха, за да не бъдат отлъчени от синагогата;
{12:43} защото обикнаха повече похвалата от човеците, отколкото похвалата от Бога.
{12:44} А Исус издигна глас и каза: Който вярва в Мене, не в Мене вярва, но в Онзи, Който Ме е пратил.
{12:45} И който гледа Мене, гледа Онзи, Който Ме е пратил.
{12:46} Аз дойдох като Светлина в света, за да не остане в тъмнина никой, който вярва в Мен,
{12:47} и ако някой чуе думите Ми и не ги пази, Аз не го съдя; защото не дойдох да съдя света, но да спася света.
{12:48} Който Ме отхвърля и не приема думите Ми, има кой да го съди. Словото, което говорих, то ще го съди в последния ден.
{12:49} Защото Аз не говорих от Себе Си; но Отец, Който Ме изпрати, Той Ми даде заповед какво да кажа и какво да говоря.
{12:50} И зная, че онова, което Той заповядва, е вечен живот. И така, това, което говоря, говоря го така, както Ми е казал Отец.
{i13:1} Тайната вечеря
{13:1} А преди празника Пасха Исус, като знаеше, че е настанал часът Му да премине от този свят към Отца, като беше възлюбил Своите, които бяха на света, докрай ги възлюби.
{13:2} И когато беше готова вечерята, като дяволът вече беше внушил в сърцето на Юда Симонов Искариотски да Го предаде,
{13:3} Исус, като знаеше, че Отец е предал всичко в ръцете Му и че от Бога е излязъл и при Бога отива,
{13:4} стана от вечерята, свали горните Си дрехи, взе престилка и я препаса.
{13:5} После наля вода в умивалника и започна да мие краката на учениците и да ги изтрива с престилката, с която беше препасан.
{13:6} И когато стигна до Симон Петър, той каза: Господи, Ти ли ще ми умиеш краката?
{13:7} Исус му отговори: Това, което Аз правя, ти сега не осъзнаваш, но после ще разбереш.
{13:8} Петър Му каза: Ти няма да умиеш краката ми вовеки. Исус му отговори: Ако не те умия, нямаш дял с Мене.
{13:9} Симон Петър каза: Господи, не само краката ми, но и ръцете ми и главата ми.
{13:10} Исус му каза: Който се е окъпал, няма нужда да умие друго освен краката си, а целият е чист; и вие сте чисти, но не всички.
{13:11} Защото Той знаеше кой щеше да Го предаде; затова и каза: Не всички сте чисти.
{13:12} А като уми краката им и си взе горните дрехи, седна пак и им каза: Знаете ли какво направих?
{13:13} Вие Ме наричате Учител и Господ; и право казвате, защото съм такъв.
{13:14} И така, ако Аз, Господ и Учител, ви умих краката, то и вие сте длъжни един на друг да си миете краката.
{13:15} Защото ви дадох пример да правите и вие, както Аз направих на вас.
{13:16} Истина, истина ви казвам, слугата не е по-горен от господаря си, нито пратеникът е по-горен от онзи, който го е изпратил.
{13:17} Като знаете това, блажени сте, ако го изпълнявате.
{13:18} Не говоря за всички вас; Аз зная кои съм избрал; но това стана, за да се изпълни писаното: "Който я̀де хляба Ми, той вдигна своята пета против Мен."
{13:19} Отсега ви казвам това нещо, преди да е станало, та когато стане, да повярвате, че Аз съм Този, за Когото ви говорих.
{13:20} Истина, истина ви казвам: Който приеме онзи, когото Аз пращам, Мене приема; и който приема Мене, приема Този, Който Ме е пратил.
{i13:21} Исус предсказва, че ще бъде предаден
{13:21} Като каза това, Исус се развълнува в духа Си и засвидетелства: Истина, истина ви казвам, един от вас ще Ме предаде.
{13:22} Учениците се спогледаха помежду си, като недоумяваха за кого говори.
{13:23} А на трапезата един от учениците, когото Исус обичаше, се беше облегнал на скута на Исус.
{13:24} Затова Симон Петър му кимна и му каза: Кажи ни за кого говори.
{13:25} А той, както се беше облегнал на скута на Исус, се обърна и Му каза: Господи, кой е той?
{13:26} Исус отговори: Той е онзи, за когото ще натопя залъка и ще му го дам. И така, като натопи залъка, взе и го подаде на Юда Симонов Искариотски.
{13:27} И тогава, след залъка, Сатана влезе в него. Тогава Исус му каза: Каквото вършиш, върши го по-скоро.
{13:28} А никой от седящите на трапезата не разбра защо му каза това;
{13:29} защото някои мислеха, понеже Юда държеше касата, че Исус му казва: Купи каквото ни трябва за празника, или: Дай нещо на сиромасите.
{13:30} И така, като прие залъка, Юда веднага излезе; а беше нощ.
{i13:31} Новата заповед за любовта
{13:31} А когато излезе, Исус каза: Сега се прослави Човешкият Син и Бог се прослави в Него;
{13:32} и Бог ще Го прослави в Себе Си, и скоро ще Го прослави.
{13:33} Дечица, още малко съм с вас. Ще Ме търсите и както казах на юдеите, така и на вас казвам сега - където отивам Аз, вие не можете да дойдете.
{13:34} Нова заповед ви давам, да се обичате един друг; както Аз ви възлюбих, така и вие да се обичате един друг.
{13:35} По това ще познаят всички, че сте Мои ученици, ако имате любов помежду си.
{i13:36} Исус предсказва отричането на Петър
{13:36} Симон Петър Му каза: Господи, къде отиваш? Исус отговори: Където Аз отивам, ти сега не можеш да дойдеш, но по-късно ще дойдеш.
{13:37} Петър Му каза: Господи, защо да не мога да Те последвам сега? Живота си ще дам за Теб.
{13:38} Исус отговори: Живота си ли ще дадеш за Мен? Истина, истина ти казвам: Петелът няма да е пропял, преди да си се отрекъл три пъти от Мене.
{i14:1} Исус Христос - пътят и истината, и животът
{14:1} Да не се смущава сърцето ви; вие вярвате в Бога, вярвайте и в Мене.
{14:2} В дома на Моя Отец има много обиталища; ако не беше така, Аз щях да ви кажа, защото отивам да ви приготвя място.
{14:3} И като отида и ви приготвя място, пак ще дойда и ще ви взема при Себе Си, така че където съм Аз, да бъдете и вие.
{14:4} И вие знаете къде отивам и пътя знаете.
{14:5} Тома Му каза: Господи, не знаем къде отиваш; а как можем да знаем пътя?
{14:6} Исус му каза: Аз съм пътят и истината, и животът; никой не идва при Отца освен чрез Мен.
{14:7} Ако познавахте Мене, бихте познали и Моя Отец. Отсега нататък Го познавате и сте Го видели.
{14:8} Филип Му каза: Господи, покажи ни Отца и това ни е достатъчно.
{14:9} Исус му каза: Толкова време съм с вас и не си ли Ме познал, Филипе? Който е видял Мене, видял е Отца. Как така казваш: Покажи ми Отца?
{14:10} Не вярваш ли, че Аз съм в Отца и че Отец е в Мене? Думите, които Аз ви казвам, не ги говоря от Себе Си; но Отец, който пребъдва в Мене, върши Своите дела.
{14:11} Вярвайте Ми, че Аз съм в Отца и че Отец е в Мен; или пък Ми вярвайте поради самите дела.
{14:12} Истина, истина ви казвам, който вярва в Мене, делата, които върша Аз, и той ще ги върши, и по-големи от тях ще върши; защото Аз отивам при Отца.
{14:13} И каквото и да поискате в Мое име, ще го направя, за да се прослави Отец в Сина.
{14:14} Ако поискате нещо в Мое име, ще го направя.
{i14:15} Обещание за изпращане на Святия Дух
{14:15} Ако Ме обичате, ще пазите Моите заповеди.
{14:16} И Аз ще поискам от Отца и Той ще ви даде друг Утешител, за да бъде с вас вовеки -
{14:17} Духа на истината, Когото светът не може да приеме, защото не Го вижда, нито Го познава. Вие Го познавате, защото Той пребъдва с вас и във вас ще бъде.
{14:18} Няма да ви оставя сираци; ще дойда при вас.
{14:19} Още малко и светът вече няма да Ме вижда, а вие Ме виждате. Понеже Аз живея, и вие ще живеете.
{14:20} В онзи ден ще познаете, че Аз съм в Своя Отец, и вие в Мен, и Аз във вас.
{14:21} Който има Моите заповеди и ги пази, той Ме обича; а който Ме обича, ще бъде възлюбен от Моя Отец и Аз ще го възлюбя, и ще му се явя лично.
{14:22} Юда (не Искариотски) Му каза: Господи, защо ще се явиш на нас, а не на света?
{14:23} Исус му отговори: Ако Ме обича някой, ще пази учението Ми; и Отец Ми ще го възлюби и Ние ще дойдем при него, и ще направим обиталище у него.
{14:24} Който не Ме обича, не пази думите Ми. Учението, което слушате, не е Мое, а на Отца, Който Ме е изпратил.
{14:25} Тези неща ви казах, докато още съм с вас.
{14:26} А Утешителят, Святият Дух, Когото Отец ще изпрати в Мое име, Той ще ви научи на всичко и ще ви напомни всичко, което съм ви казал.
{14:27} Мир ви оставям. Моя мир ви давам. Аз не ви давам, както светът дава. Да не се смущава сърцето ви, нито да се бои.
{14:28} Чухте, че ви казах: Отивам си и отново ще дойда при вас. Ако Ме обичахте, бихте се зарадвали за това, че отивам при Отца; защото Отец е по-голям от Мен.
{14:29} И сега ви казах това, преди да е станало, така че когато стане, да повярвате.
{14:30} Аз няма още много да говоря с вас, защото иде князът на този свят. Той няма нищо свое в Мене.
{14:31} Но това става, за да познае светът, че Аз обичам Отца и че както Ми е заповядал Отец, така правя. Станете, да си отидем оттук.
{i15:1} Исус Христос - истинската лоза
{15:1} Аз съм истинската лоза и Моят Отец е земеделецът.
{15:2} Всяка пръчка в Мене, която не дава плод, Той я отрязва и всяка, която дава плод, подрязва я, за да дава повече плод.
{15:3} Вие сте вече чисти чрез учението, което ви говорих.
{15:4} Пребъдвайте в Мен и Аз във вас. Както пръчката не може да даде плод от само себе си, ако не остане на лозата, така и вие не можете, ако не пребъдете в Мен.
{15:5} Аз съм лозата, вие сте пръчките; който пребъдва в Мен и Аз в него, той дава много плод; защото, отделени от Мене, не можете да направите нищо.
{15:6} Ако някой не пребъде в Мене, той бива изхвърлен навън като пръчка и изсъхва; и ги събират и ги хвърлят в огъня, и те изгарят.
{15:7} Ако пребъдете в Мен и думите Ми пребъдат във вас, искайте каквото и да желаете и ще ви се сбъдне.
{15:8} В това се прославя Моят Отец, да принасяте много плод; и така ще бъдете Мои ученици.
{i15:9} Съвършената любов
{15:9} Както Отец възлюби Мене, така и Аз възлюбих вас; пребъдвайте в Моята любов.
{15:10} Ако пазите Моите заповеди, ще пребъдвате в любовта Ми, както и Аз опазих заповедите на Моя Отец и пребъдвам в Неговата любов.
{15:11} Това ви говорих, за да бъде Моята радост във вас и вашата радост да стане пълна.
{15:12} Това е Моята заповед: Да се обичате един друг, както Аз ви възлюбих.
{15:13} Никой няма по-голяма любов от това, да даде живота си за приятелите си.
{15:14} Вие сте Ми приятели, ако вършите онова, което ви заповядвам.
{15:15} Не ви наричам вече слуги, защото слугата не знае какво върши господарят му; а вас наричам приятели, защото ви изявявам всичко, което съм чул от Своя Отец.
{15:16} Не вие избрахте Мене, но Аз избрах вас и ви определих да излезете в света и да принасяте плод, и плодът ви да бъде траен; и каквото и да поискате от Отца в Мое име, да ви даде.
{15:17} Това ви заповядвам, да се обичате един друг.
{i15:18} Омразата на света към Христовите последователи
{15:18} Ако светът ви мрази, знайте, че Мене преди вас е намразил.
{15:19} Ако бяхте от света, светът щеше да обича своето; а понеже не сте от света, но Аз ви избрах от света, затова светът ви мрази.
{15:20} Помнете думите, които ви казах: Слугата не е по-горен от господаря си. Ако Мене гониха, и вас ще гонят; ако са опазили Моето учение, и вашето ще пазят.
{15:21} Но всичко това ще ви направят заради Моето име, защото не познават Онзи, Който Ме е пратил.
{15:22} Ако не бях дошъл и не бях им говорил, грях не биха имали; сега, обаче, нямат извинение за греха си.
{15:23} Който мрази Мене, мрази и Моя Отец.
{15:24} Ако не бях извършил между тях делата, които никой друг не е извършил, грях не биха имали; но сега видяха и намразиха и Мен, и Моя Отец.
{15:25} Но това стана, за да се изпълни писаното в закона им слово: "Намразиха Ме без причина."
{15:26} А когато дойде Утешителят, когото Аз ще ви изпратя от Отца, Духът на истината, Който изхожда от Отца, Той ще свидетелства за Мене.
{15:27} Но и вие свидетелствате, защото сте били с Мен отначало.
{i16:1} Делото на Святия Дух
{16:1} Това ви казах, за да не се съблазните.
{16:2} Ще ви отлъчат от синагогите; даже настава час, когато всеки, който ви убие, ще мисли, че принася служба на Бога.
{16:3} И това ще направят, защото не са познали нито Отца, нито Мене.
{16:4} Но Аз ви казах тези неща, та когато дойде часът им, да помните, че съм ви ги казал. Отначало не ви ги казах, защото бях с вас;
{16:5} а сега отивам при Онзи, Който Ме е пратил; и никой от вас не Ме пита: Къде отиваш?
{16:6} Но понеже ви казах това, скръб изпълни сърцата ви.
{16:7} Обаче Аз ви казвам истината - за вас е по-добре Аз да отида, защото ако не отида, Утешителят няма да дойде при вас; но ако отида, ще ви Го изпратя.
{16:8} И когато дойде, Той ще обвини света за грях, за правда и за съд;
{16:9} за грях, защото не вярват в Мене;
{16:10} за правда, защото отивам при Отца и няма вече да Ме виждате;
{16:11} а за съд, защото князът на този свят е осъден.
{16:12} Имам още много неща да ви кажа, но не можете да ги понесете сега.
{16:13} А когато дойде Онзи, Духът на истината, ще ви упътва към всяка истина; защото няма да говори от Себе Си, но каквото чуе, това ще говори, и ще ви извести за идващите неща.
{16:14} Той Мене ще прослави, защото от Моето ще взема и ще ви известява.
{16:15} Всичко, което има Отец, е Мое; затова казах, че от Моето като взема, ще ви известява.
{i16:16} Скръбта ще се обърне в радост
{16:16} Още малко време и няма да Ме виждате; и пак малко време - и ще Ме видите.
{16:17} Тогава някои от учениците Му си казаха един на друг: Какво е това, което ни казва: Още малко време и няма да Ме виждате; и пак малко време - и ще Ме видите; и това е, защото отивам при Отца.
{16:18} И казаха: Какво е това, което казва: Още малко време? Не знаем какво иска да каже.
{16:19} Исус, като разбра, че желаят да Го питат, им каза: Затова ли се питате помежду си, че казах: Още малко време и няма да Ме виждате; и пак малко време - и ще Ме видите?
{16:20} Истина, истина ви казвам, че вие ще заплачете и ще заридаете, а светът ще се радва; вие ще скърбите, но скръбта ви ще се обърне на радост.
{16:21} Жена, когато ражда, е в скръб, защото е дошъл часът ѝ; а когато роди детето, не помни вече мъките си поради радостта, че се е родил човек на света.
{16:22} Така и вие сега имате скръб; но Аз пак ще ви видя и сърцето ви ще се зарадва, и радостта ви никой няма да отнеме.
{16:23} И в онзи ден няма да Ме питате за нищо. Истина, истина ви казвам: Ако поискате нещо от Отца в Мое име, Той ще ви го даде.
{16:24} Досега нищо не сте искали в Мое име; искайте и ще получите, за да бъде радостта ви пълна.
{i16:25} Исус Христос победи света
{16:25} Това съм ви говорил с притчи. Настава час, когато няма вече да ви говоря с притчи, а ясно ще ви известя за Отца.
{16:26} В онзи ден ще попросите в Мое име; и не ви казвам, че Аз ще поискам от Отца за вас;
{16:27} защото сам Отец ви обича, понеже вие възлюбихте Мен и повярвахте, че Аз излязох от Отца.
{16:28} Излязох от Отца и дойдох на света; и пак напускам света и отивам при Отца.
{16:29} Учениците Му казаха: Ето, сега говориш ясно и никаква притча не казваш.
{16:30} Сега сме уверени, че Ти всичко знаеш и няма нужда да Те пита някой, за да му отговаряш. По това вярваме, че си излязъл от Бога.
{16:31} Исус им отговори: Сега ли вярвате?
{16:32} Ето, настава час, даже е дошъл, да се разпръснете всеки при своите си и да Ме оставите сам; обаче не съм сам, защото Отец е с Мене.
{16:33} Това ви казах, за да имате в Мене мир. В света имате скръб; но дерзайте: Аз победих света.
{i17:1} Първосвещеническата молитва на Исус Христос
{17:1} Като изрече това, Исус вдигна очите Си към небето и каза: Отче, настана часът; прославѝ Сина Си, за да Те прослави и Синът Ти,
{17:2} както си Му дал власт над всяко създание да даде вечен живот на всички, които си Му дал.
{17:3} А това е вечен живот, да познаят Теб, единствения истинен Бог, и Исус Христос, Когото си изпратил.
{17:4} Аз те прославих на земята, като извърших делото, което Ти Ми даде да върша.
{17:5} И сега, прославѝ Ме, Отче, у Себе Си със славата, която имах у Тебе преди създанието на света.
{17:6} Изявих името Ти на човеците, които Ми даде от света. Те бяха Твои и Ти ги даде на Мен, и те опазиха Твоето слово.
{17:7} Сега знаят, че всичко, което си Ми дал, е от Тебе;
{17:8} защото думите, които Ми даде Ти, Аз ги предадох на тях и те ги приеха; и наистина знаят, че излязох от Теб, и вярват, че Ти си Ме пратил.
{17:9} Аз за тях се моля; не се моля за света, а за тези, които си Ми дал, защото са Твои.
{17:10} И всичко Мое е Твое, и Твоето - Мое, и Аз се прославям в тях.
{17:11} Не съм вече на света, а тези са на света; и Аз идвам при Теб, Отче святи; опази в името Си тези, които си Ми дал, за да бъдат едно, както сме и Ние едно.
{17:12} Докато бях с тях, Аз пазех в Твоето име тези, които Ми даде, опазих ги и нито един от тях не погина, освен сина на погибелта, за да се изпълни Писанието.
{17:13} А сега идвам при Тебе; но докато съм още на света, казвам това, за да имат Моята радост пълна в себе си.
{17:14} Аз им предадох Твоето слово; и светът ги намрази, защото те не са от света, както и Аз не съм от него.
{17:15} Не се моля да ги вземеш от света, но да ги пазиш от лукавия.
{17:16} Те не са от света, както и Аз не съм от света.
{17:17} Освети ги чрез истината; Твоето слово е истина.
{17:18} Както Ти прати Мене в света, така и Аз пратих тях в света;
{17:19} и заради тях Аз освещавам Себе Си, за да бъдат и те осветени чрез истината.
{17:20} И не само за тях се моля, но и за онези, които биха повярвали в Мене чрез тяхното учение,
{17:21} да бъдат всички едно; както Ти, Отче, си в Мен и Аз в Тебе, така и те да бъдат в Нас едно, за да повярва светът, че Ти си Ме пратил.
{17:22} И славата, която Ти Ми даде, Аз я дадох на тях; за да бъдат едно, както и Ние сме едно;
{17:23} Аз в тях и Ти в Мене, за да бъдат съвършени в единство; за да познае светът, че Ти си Ме пратил и си възлюбил тях, както си възлюбил Мен.
{17:24} Отче, желая където съм Аз, да бъдат с Мен и тези, които си Ми дал, за да гледат Моята слава, която си Ми дал; защото си Ме възлюбил преди създанието на света.
{17:25} Отче праведни, светът не Те е познал, но Аз Те познах; и тези познаха, че Ти си Ме пратил.
{17:26} И им изявих Твоето име и ще им го изявя, та любовта, с която си Ме възлюбил, да бъде в тях и Аз в тях.
{i18:1} Залавянето на Исус Христос
{18:1} Като изрече това, Исус излезе с учениците Си отвъд потока Кедрон, където имаше градина, в която влезе Той и учениците Му.
{18:2} А и Юда, който Го предаваше, знаеше това място; защото Исус често се събираше там с учениците Си.
{18:3} И така, Юда, като взе една дружина войници и служители от главните свещеници и фарисеите, дойде там с фенери, факли и оръжия.
{18:4} А Исус, като знаеше всичко, което щеше да Го сполети, излезе и им каза: Кого търсите?
{18:5} Отговориха му: Исус Назарянина. Исус им каза: Аз съм. С тях стоеше и Юда, който Го предаваше.
{18:6} И когато им каза: Аз съм, те се дръпнаха назад и паднаха на земята.
{18:7} Пак ги попита: Кого търсите? А те казаха: Исус Назарянина.
{18:8} Исус отговори: Казах ви, че съм Аз. И така, ако търсите Мен, оставете тези да си отидат;
{18:9} за да се изпълни словото, изречено от Него: От тези, които си Ми дал, нито един не изгубих.
{18:10} А Симон Петър, който имаше меч, измъкна го, удари слугата на първосвещеника и му отсече дясното ухо; а името на слугата беше Малх.
{18:11} Тогава Исус каза на Петър: Сложи меча в ножницата. Чашата, която ми даде Отец, да не я ли пия?
{18:12} И така, дружината, хилядникът и юдейските служители хванаха Исус и Го вързаха.
{i18:13} Съдът пред първосвещениците. Отричането на Петър
{18:13} И Го заведоха първо при Анна; защото той беше тъст на Каяфа, който беше първосвещеник през тази година.
{18:14} А Каяфа беше онзи, който беше съветвал юдеите, че е по-добре един човек да загине за народа.
{18:15} И след Исус вървяха Симон Петър и един друг ученик; и този ученик, като беше познат на първосвещеника, влезе с Исус в двора на първосвещеника.
{18:16} А Петър стоеше вън до вратата; и така, другият ученик, който беше познат на първосвещеника, излезе и говори с жената, поставена при входа, и въведе Петър.
{18:17} И слугинята при входа каза на Петър: И ти ли си от учениците на Този Човек? Той каза: Не съм.
{i18:18} Исус Христос на съд пред Пилат
{18:18} А слугите и служителите бяха запалили огън, защото беше студено, и стояха и се грееха; и Петър стоеше с тях и се грееше.
{18:19} А първосвещеникът попита Исус за учениците Му и за учението Му.
{18:20} Исус му отговори: Аз говорих открито на света, винаги поучавах в синагогите и в храма, където всички юдеи се събират, и нищо не съм говорил скришом.
{18:21} Защо питаш Мене? Питай онези, които са Ме слушали, какво съм им говорил; ето, те знаят какво съм казал.
{18:22} Когато каза това, един от служителите, който стоеше наблизо, удари плесница на Исус и каза: Така ли отговаряш на първосвещеника?
{18:23} Исус му отговори: Ако съм казал нещо зло, посочи злото; но ако е добро, защо ме биеш?
{18:24} Тогава Анна Го прати вързан при първосвещеника Каяфа.
{18:25} А Симон Петър стоеше и се грееше; и го попитаха: Не си ли и ти от Неговите ученици? Той отрече, като каза: Не съм.
{18:26} Един от слугите на първосвещеника, сродник на онзи, на когото Петър отсече ухото, каза: Нали те видях в градината с Него?
{18:27} И Петър пак се отрече; и на часа пропя петел.
{18:28} Тогава поведоха Исус от Каяфа в преторията; а беше рано. Но самите те не влязоха в преторията, за да не се осквернят и така да могат да ядат пасхата.
{18:29} Затова Пилат излезе при тях и попита: В какво обвинявате Този Човек?
{18:30} Те му отговориха: Ако Той не беше злодей, нямаше да ти Го предадем.
{18:31} А Пилат им каза: Вземете Го вие и Го съдете според вашия закон. Юдеите му казаха: На нас не е позволено да погубваме никого;
{18:32} за да се изпълни словото, което изрече Исус, като посочваше с каква смърт ще умре.
{18:33} И така, Пилат пак влезе в преторията, повика Исус и Го попита: Ти Юдейският Цар ли си?
{18:34} Исус отговори: От себе си ли казваш това или други са ти говорили за Мене?
{18:35} Пилат отговори: Че аз юдеин ли съм? Твоят народ и главните свещеници Те предадоха на мене. Какво си направил?
{18:36} Исус отговори: Моето царство не е от този свят; ако царството Ми беше от този свят, служителите Ми щяха да се борят да не бъда предаден на юдеите. Но сега царството Ми не е оттук.
{18:37} Затова Пилат Му каза: Тогава Ти цар ли си? Исус отговори: Ти сам казваш, че съм цар. Аз затова се родих и затова дойдох на света, да свидетелствам за истината. Всеки, който е от истината, слуша Моя глас.
{18:38} Пилат Му каза: Що е истина? И като каза това, пак излезе при юдеите и им заяви: Аз не намирам никаква вина у Него.
{18:39} Но при вас има обичай да ви пускам по един на Пасхата; и така, желаете ли да ви пусна Юдейския Цар?
{18:40} Тогава те пак закрещяха и казваха: Не Този, но Варава. А Варава беше разбойник.
{i19:1} Разпъване, смърт и погребение на Исус Христос
{19:1} Тогава Пилат отведе Исус и Го бичува.
{19:2} И войниците сплетоха венец от тръни, поставиха го на главата Му и като Му облякоха пурпурна дреха,
{19:3} приближиха се до Него и казваха: Здравей, Царю Юдейски! И Му удряха плесници.
{19:4} Тогава Пилат пак излезе навън и им каза: Ето, извеждам ви Го навън, за да знаете, че не намирам никаква вина в Него.
{19:5} Тогава Исус излезе навън, като носеше трънения венец и пурпурната дреха. Пилат им каза: Ето Човека!
{19:6} А като Го видяха, главните свещеници и служителите извикаха: Разпъни Го! Разпъни Го! Пилат им каза: Вземете Го и вие Го разпънете; защото аз не намирам вина у Него.
{19:7} Юдеите му отговориха: Ние си имаме закон и по този закон Той трябва да умре, защото направи Себе Си Божий Син.
{19:8} А Пилат, като чу тези думи, още повече се уплаши.
{19:9} И пак влезе в преторията и попита Исус: Ти откъде си? А Исус не му даде отговор.
{19:10} Затова Пилат Му каза: На мене ли не говориш? Не знаеш ли, че имам власт да Те пусна и имам власт да Те разпъна?
{19:11} Исус му отговори: Ти не би имал никаква власт над Мен, ако не ти бе дадено отгоре; затова по-голям грях има онзи, който Ме предаде на тебе.
{19:12} Поради това Пилат търсеше начин да Го пусне; юдеите обаче викаха: Ако пуснеш Този, не си приятел на Цезаря; всеки, който прави себе си цар, е противник на Цезаря.
{19:13} А Пилат, като чу тези думи, изведе Исус навън и седна на съдийския стол, на мястото, наречено Каменната настилка, а по еврейски - Гавата.
{19:14} Беше денят на Приготовление за Пасхата, около шестия час; и той каза на юдеите: Ето вашия Цар!
{19:15} А те извикаха: Премахни Го! Премахни Го! Разпъни Го! Пилат ги попита: Вашия Цар ли да разпъна? Главните свещеници отговориха: Нямаме друг цар освен Цезаря.
{19:16} Затова той им Го предаде да бъде разпънат.
{19:17} И така, взеха Исус; и Той, като носеше сам кръста Си, излезе; и дойде на мястото, наречено Лобно, което по еврейски се казва Голгота,
{19:18} където Го разпънаха, и с Него други двама, от едната и от другата страна, а Исус по средата.
{19:19} А Пилат написа и надпис, който постави над Него на кръста. А написаното беше: Исус Назарянинът, Юдейският Цар.
{19:20} Този надпис прочетоха мнозина от юдеите, защото мястото, където разпънаха Исус, беше близо до града; а написаното беше на еврейски, на латински и на гръцки.
{19:21} А юдейските главни свещеници казаха на Пилат: Недей писа: Юдейският Цар, а Самозваният Юдейски Цар.
{19:22} Пилат отговори: Каквото писах, писах.
{19:23} А войниците, като разпънаха Исус, взеха горните Му дрехи и ги разделиха на четири дяла, на всеки войник по един дял; взеха и долната дреха. А долната дреха не беше шита, а изтъкана цяла от горе до долу;
{19:24} затова те казаха помежду си: Да не я раздираме, а да хвърлим жребий за нея - чия да бъде; за да се изпълни написаното, което казва: "Разделиха си дрехите Ми и за облеклото Ми хвърлиха жребий." И така, войниците направиха това.
{19:25} А при кръста на Исус стояха майка Му и сестрата на майка Му, Мария, жената на Клеопа и Мария Магдалена.
{19:26} А Исус, като видя майка Си и ученика, когото обичаше, който стоеше наблизо, каза на майка Си: Жено, ето твоя син!
{19:27} После каза на ученика: Ето твоята майка! И от този час ученикът я прибра в своя дом.
{19:28} След това Исус, като знаеше, че всичко вече е свършено, за да се сбъдне Писанието, каза: Жаден съм.
{19:29} А там беше сложен съд, пълен с оцет; натъкнаха на исопова пръчка една гъба, натопена в оцет, и я поднесоха до устата Му.
{19:30} А Исус, като прие оцета, каза: Извърши се, и наведе глава, и предаде дух.
{19:31} И понеже беше денят на Приготовлението, за да не останат телата на кръста в съботата, защото онази събота беше велик ден, юдеите помолиха Пилат да им се пречупят пищялите и да ги вдигнат оттам.
{19:32} Затова войниците дойдоха и пречупиха пищялите на единия и на другия, които бяха разпънати с Исус.
{19:33} Но когато дойдоха при Исус и Го видяха вече умрял, не Му пречупиха пищялите.
{19:34} Обаче един от войниците прободе с копие ребрата Му; и веднага изтече кръв и вода.
{19:35} И този, който видя, свидетелства за това; и неговото свидетелство е вярно; и той знае, че говори истината, за да повярвате и вие.
{19:36} Защото това стана, за да се изпълни написаното: "Негова кост няма да се строши";
{19:37} и пак на друго място Писанието казва: "Ще погледнат на Него, Когото прободоха."
{19:38} След това Йосиф от Ариматея, който беше ученик на Исус, но таен поради страх от юдеите, помоли Пилат да му позволи да вземе тялото на Исус; и Пилат позволи. И така, той дойде и вдигна тялото Му.
{19:39} Дойде и Никодим, който беше ходил преди при Него през нощта, и донесе около сто литра смес от смирна и алое.
{19:40} И така, взеха тялото на Исус и Го обвиха в плащеници с ароматите според юдейския обичай на погребване.
{19:41} А на мястото, където бе разпънат, имаше градина; и в градината - нов гроб, в който още никой не бе полаган.
{19:42} И там положиха Исус заради юдейския ден на Приготовлението; защото гробът беше наблизо.
{i20:1} Възкресението на Исус Христос
{20:1} В първия ден на седмицата Мария Магдалена дойде на гроба сутринта, докато още беше тъмно, и видя, че камъкът е отвален от гроба.
{20:2} Затова се завтече и дойде при Симон Петър и при другия ученик, когото Исус обичаше, и им каза: Отнесли са Господа от гроба и не знаем къде са Го положили.
{20:3} И така, Петър и другият ученик излязоха и отидоха на гроба;
{20:4} и двамата тичаха заедно, но другият ученик изпревари Петър и стигна пръв на гроба.
{20:5} И като надникна, видя плащениците положени, но не влезе вътре.
{20:6} След него дойде Симон Петър и влезе в гроба; видя плащениците положени
{20:7} и кърпата, която беше на главата Му, не сложена при плащениците, а свита на отделно място.
{20:8} Тогава влезе другият ученик, който пръв стигна на гроба; и видя, и повярва.
{20:9} Защото още не бяха разбрали Писанието, че Той трябваше да възкръсне от мъртвите.
{20:10} И така, учениците се върнаха пак у дома си.
{i20:11} Христос се явява на Мария Магдалена
{20:11} А Мария стоеше до гроба отвън и плачеше; и така, както плачеше, надникна в гроба
{20:12} и видя двама ангели в бели дрехи, седнали там, където беше лежало тялото на Исус, единият откъм главата и другият откъм краката.
{20:13} И те я попитаха: Жено, защо плачеш? Отговори им: Защото са отнесли моя Господ и не знам къде са Го положили.
{20:14} Като каза това, тя се обърна и видя Исус, че стои, но не позна, че беше Той.
{20:15} Исус ѝ каза: Жено, защо плачеш? Кого търсиш? Тя, като мислеше, че е градинарят, Му отговори: Господине, ако ти си Го изнесъл, кажи ми къде си Го положил и аз ще Го взема.
{20:16} Исус ѝ каза: Мария! Тя се обърна и Му каза на еврейски: Равуни! (Което значи "Учителю!".)
{20:17} Исус ѝ каза: Не се допирай до Мене, защото още не съм се възнесъл при Отца; но иди при братята Ми и им кажи: Възнасям се при Моя Отец и вашия Отец, при Моя Бог и вашия Бог.
{20:18} Мария Магдалена дойде и извести на учениците, че е видяла Господа и че Той ѝ казал това.
{i20:19} Исус Христос се явява на апостолите в Йерусалим
{20:19} А вечерта на същия ден, първия на седмицата, когато вратата на стаята, където бяха събрани учениците, беше заключена поради страх от юдеите, Исус дойде, застана на средата и им каза: Мир вам!
{20:20} И като изрече това, им показа ръцете и ребрата Си. И учениците се зарадваха, като видяха Господа.
{20:21} И Исус пак им каза: Мир вам! Както Отец изпрати Мене, така и Аз изпращам вас.
{20:22} И като изрече това, духна върху тях и им каза: Приемете Святия Дух.
{20:23} На които простите греховете, простени са им; на които задържите, задържани са.
{i20:24} Исус Христос и Тома
{20:24} А Тома, един от дванадесетте, наречен Близнак, не беше с тях, когато бе идвал Исус.
{20:25} Затова другите ученици му казаха: Видяхме Господа. А той им отвърна: Ако не видя на ръцете Му раните от гвоздеите и не сложа пръста си в раните от гвоздеите, и не сложа ръката си в ребрата Му, няма да повярвам.
{20:26} И след осем дни учениците Му пак бяха вътре; и Тома беше с тях. Исус дойде, когато вратите бяха заключени, застана на средата и каза: Мир вам!
{20:27} Тогава каза на Тома: Дай си пръста тук и виж ръцете Ми, и дай ръката си и я сложи в ребрата Ми; и не бъди невярващ, а вярващ.
{20:28} Тома Му отговори: Господ мой и Бог мой!
{20:29} Исус му каза: Понеже Ме видя, Тома, ти повярва; блажени онези, които, без да видят, са повярвали.
{20:30} А Исус извърши пред учениците още много други знамения, които не са описани в тази книга.
{20:31} А това бе написано, за да повярвате, че Исус е Христос, Божият Син, и като вярвате, да имате живот в Неговото име.
{i21:1} Явяване на възкръсналия Исус Христос при Тивериадското езеро
{21:1} След това Исус пак се яви на учениците на Тивериадското езеро; и ето как им се яви:
{21:2} там бяха заедно Симон Петър, Тома, наречен Близнак, Натанаил от Кана Галилейска, Зеведеевите синове и други двама от учениците Му.
{21:3} Симон Петър им каза: Отивам да ловя риба. Казаха му: Ще дойдем и ние с теб. Излязоха и се качиха на ладията; и през онази нощ не уловиха нищо.
{21:4} А когато вече се разсъмваше, Исус застана на брега; но учениците не познаха, че е Той.
{21:5} Исус им каза: Момчета, имате ли нещо за ядене? Отговориха Му: Нямаме.
{21:6} А Той им каза: Хвърлете мрежата отдясно на ладията и ще намерите. И така, те хвърлиха; и не можаха вече да я извлекат поради многото риба.
{21:7} Тогава онзи ученик, когото Исус обичаше, каза на Петър: Господ е. А Симон Петър, като чу, че е Господ, навлече си връхната дреха (защото я беше свалил) и се хвърли в езерото.
{21:8} А другите ученици дойдоха в ладията, защото не бяха далеч от сушата, на около двеста лакти, и влачеха мрежата с рибата.
{21:9} И като излязоха на сушата, видяха разстлана жарава и на нея сложена риба и хляб.
{21:10} Исус им каза: Донесете от рибата, която сега уловихте.
{21:11} Затова Симон Петър се качи на ладията и извлече мрежата на сушата, пълна с едри риби - сто петдесет и три на брой; и макар да бяха толкова много, мрежата не се скъса.
{21:12} Исус им каза: Елате да закусите. И никой от учениците не смееше да Го попита: Ти Кой си?, понеже знаеха, че е Господ.
{21:13} Исус дойде, взе хляба и им даде, също и рибата.
{21:14} Това беше вече трети път, когато Исус се яви на учениците, след като възкръсна от мъртвите.
{i21:15} Исус Христос и Петър
{21:15} А като закусиха, Исус каза на Симон Петър: Симоне Йонов, обичаш ли Ме повече, отколкото Ме обичат тези? Каза Му: Да, Господи, Ти знаеш, че Те обичам. Той му каза: Паси агънцата Ми.
{21:16} Пак му каза втори път: Симоне Йонов, обичаш ли Ме? Отвърна Му: Да, Господи, Ти знаеш, че Те обичам. Той Му каза: Паси овцете Ми.
{21:17} Каза му трети път: Симоне Йонов, обичаш ли Ме? Петър се натъжи за това, че трети път му каза: Обичаш ли Ме?, и Му отговори: Господи, Ти всичко знаеш; Ти знаеш, че Те обичам. Исус му каза: Паси овцете Ми.
{21:18} Истина, истина ти казвам: Когато беше по-млад, ти сам се опасваше и ходеше, където си искаше; но когато остарееш, ще разтвориш ръце и друг ще те върже и ще те води, където не искаш.
{21:19} А като каза това, Той посочваше с каква смърт Петър щеше да прослави Бога. И като изрече това, му каза: Върви след Мен.
{21:20} А Петър, като се обърна, видя, че след него идва ученикът, когото Исус обичаше, този, който на вечерята се беше облегнал на гърдите Му и каза: Господи, кой е този, който ще Те предаде?
{21:21} Като го видя, Петър каза на Исус: Господи, а с този какво ще стане?
{21:22} Исус му каза: Ако искам той да остане, докато дойда, тебе какво те засяга? Ти върви след Мен.
{21:23} И така, разнесе се слух между братята, че този ученик няма да умре. Исус, обаче, не му каза, че няма да умре, но: Ако искам той да остане, докато дойда, тебе какво те засяга?
{21:24} Този е ученикът, който свидетелства за тези неща, който и написа тези неща; и знаем, че неговото свидетелство е истинно.
{21:25} Има още и много други дела, които извърши Исус; но ако се напишеха едно по едно, струва ми се, че цял свят нямаше да побере написаните книги.
