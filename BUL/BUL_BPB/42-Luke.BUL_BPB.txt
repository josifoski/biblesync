{i1:1} Предсказанието за рождението на Йоан Кръстител
{1:1} Понеже мнозина предприеха да съчинят повест за съвършено потвърдените между нас събития,
{1:2} както ни ги предадоха онези, които отначало са били очевидци и служители на словото,
{1:3} видя се добре и на мене, който изследвах подробно всичко отначало, да ти пиша наред за това, почтени Теофиле,
{1:4} за да познаеш достоверността на това, в което си бил поучаван.
{1:5} В дните на Юдейския цар Ирод имаше един свещеник от Авиевия отряд на име Захария; и жена му беше от Аароновите потомци и се казваше Елисавета.
{1:6} Те и двамата бяха праведни пред Бога, като ходеха непорочно във всички Господни заповеди и наредби.
{1:7} Но нямаха дете, понеже Елисавета беше бездетна, а и двамата бяха в напреднала възраст.
{1:8} И той, като свещенодействаше пред Бога по реда на своя отряд,
{1:9} по обичая на свещеничеството, на него се падна по жребий да влезе в Господния храм и да кади.
{1:10} И в часа на каденето цялото множество народ се молеше отвън.
{1:11} Тогава му се яви ангел от Господа, който стоеше отдясно на кадилния олтар.
{1:12} И Захария, като го видя, смути се и страх го обзе.
{1:13} Но ангелът му каза: Не бой се, Захария, защото твоята молитва е чута и жена ти Елисавета ще ти роди син, когото ще наречеш Йоан.
{1:14} Той ще ти бъде за радост и веселие; и мнозина ще се зарадват за неговото раждане.
{1:15} Защото ще бъде велик пред Господа; вино и сикера няма да пие; и ще се изпълни със Святия Дух още от майчината си утроба.
{1:16} И ще обърне мнозина от израелтяните към Господа, техния Бог.
{1:17} Той ще върви пред Него в духа и силата на Илия, за да обърне сърцата на бащите към децата и непокорните към мъдростта на праведните, да приготви за Господа благоразположен народ.
{1:18} А Захария каза на ангела: Как ще се уверя в това, защото аз съм стар, а и жена ми е в напреднала възраст?
{1:19} Ангелът му отговори: Аз съм Гавриил, който стои пред Бога, и съм изпратен да ти говоря и да ти благовестя това.
{1:20} И, ето, ще млъкнеш и няма да можеш да говориш до деня, когато ще се сбъдне това, защото не повярва на думите ми, които ще се изпълнят своевременно.
{1:21} И народът чакаше Захария и се чудеше, че се бави в храма.
{1:22} А когато излезе, той не можеше да проговори; и те разбраха, че е видял видение в храма, защото той им правеше знаци и оставаше ням.
{1:23} И като изтекоха дните на службата му в храма, той си отиде у дома.
{1:24} А след тези дни жена му Елисавета зачена; и се криеше пет месеца, като казваше:
{1:25} Така ми стори Господ в дните, когато погледна милостиво, за да отнеме от човеците причината да ме укоряват.
{i1:26} Благовещение
{1:26} А в шестия месец ангел Гавриил бе изпратен от Бога в галилейския град, наречен Назарет,
{1:27} при една девица, сгодена за мъж на име Йосиф, от Давидовия дом; а името на девицата бе Мария.
{1:28} И като дойде ангелът при нея, каза: Здравей, благодатна! Господ е с тебе; благословена си ти между жените.
{1:29} А тя много се смути от думите му и си размишляваше какъв ли ще е този поздрав.
{1:30} И ангелът ѝ каза: Не бой се, Мария, защото си придобила Божието благоволение.
{1:31} И, ето, ще заченеш в утробата си и ще родиш Син, Когото ще наречеш Исус.
{1:32} Той ще бъде велик и ще бъде наречен Син на Всевишния; и Господ Бог ще Му даде престола на баща Му Давид.
{1:33} Ще царува над Якововия дом до века; и царството Му няма да има край.
{1:34} А Мария каза на ангела: Как ще стане това, тъй като мъж не познавам?
{1:35} И ангелът ѝ отговори: Святият Дух ще дойде върху теб и силата на Всевишния ще те осени; затова и Святият, Който ще се роди от тебе, ще се нарече Божий Син.
{1:36} И, ето, твоята сродница Елисавета, и тя в старините си е заченала син; и това е шестият месец за нея, за която се казваше, че е бездетна.
{1:37} Защото за Бога няма нищо невъзможно.
{1:38} И Мария каза: Ето Господнята слугиня пред тебе; нека ми бъде според твоите думи. И ангелът си отиде от нея.
{i1:39} Посещението на Мария при Елисавета
{1:39} През тези дни Мария стана и отиде бързо към хълмистата страна, в един Юдейски град,
{1:40} и влезе в Захариевата къща, и поздрави Елисавета.
{1:41} И щом Елисавета чу поздрава на Мария, младенецът заигра в утробата ѝ; и Елисавета се изпълни със Святия Дух
{1:42} и след като извика със силен глас, каза: Благословена си ти между жените и благословен е плодът на твоята утроба!
{1:43} И откъде ми е тази чест, да дойде при мене майката на моя Господ?
{1:44} Защото, ето, щом стигна гласът на твоя поздрав до ушите ми, младенецът заигра радостно в утробата ми.
{1:45} И блажена е тази, която е повярвала, че ще се сбъдне казаното ѝ от Господа.
{1:46} И Мария каза: Величае душата ми Господа
{1:47} и зарадва се духът ми в Бога, Спасителя мой.
{1:48} Защото погледна милостиво на ниското положение на слугинята Си; и, ето, отсега ще ме облажават всички родове.
{1:49} Защото Всемогъщият извърши за мене велики дела; и свято е Неговото име.
{1:50} И от родове в родове Неговата милост е върху онези, които се боят от Него.
{1:51} Извърши силни дела със Своята ръка; разпръсна онези, които са горделиви в мислите на сърцето си.
{1:52} Свали владетели от престолите им и издигна смирени.
{1:53} Гладните напълни с блага, а богатите отпрати празни.
{1:54} Помогна на слугата Си Израел, за да напомни да покаже Своята милост
{1:55} (както беше говорил на бащите ни) към Авраам и към неговото потомство до века.
{1:56} А Мария, като преседя при нея около три месеца, се върна у дома си.
{i1:57} Рождението на Йоан Кръстител
{1:57} А на Елисавета дойде времето да роди; и тя роди син.
{1:58} И като чуха съседите и роднините ѝ, че Господ показал към нея велика милост, се радваха с нея.
{1:59} И на осмия ден дойдоха да обрежат детенцето; и щяха да го нарекат Захария, по името на баща му.
{1:60} Но майка му каза: Не, ще се нарече Йоан.
{1:61} Казаха ѝ: Няма никой в рода ти, който се нарича с това име.
{1:62} И запитаха баща му със знаци как би искал той да го нарекат.
{1:63} А той поиска дъсчица и написа тези думи: Йоан му е името. И те всички се зачудиха.
{1:64} И начаса устата му се отвори и езикът му се развърза, и той проговори и благославяше Бога.
{1:65} И страх обзе всичките им съседи; и за всичко това се говореше по цялата хълмиста страна на Юдея.
{1:66} И всички, като чуха, пазеха това в сърцата си, като казваха: Какво ли ще бъде това дете? Защото Господнята ръка беше с него.
{1:67} Тогава баща му Захария се изпълни със Святия Дух и пророкува, като казваше:
{1:68} Благословен Господ, Израелевият Бог, защото посети Своя народ и извърши изкупление за него.
{1:69} И издигна рог на спасение за нас в дома на слугата Си Давид
{1:70} (както е говорил чрез устата на святите Си пророци от вековете),
{1:71} избавление от неприятелите ни и от ръката на всички, които ни мразят,
{1:72} за да покаже милост към бащите ни и да спомни святия Свой завет,
{1:73} клетвата, с която се закле на баща ни Авраам:
{1:74} да даде на нас, освободени от ръката на неприятелите ни, да Му служим без страх,
{1:75} в святост и правда пред Него, през всичките си дни.
{1:76} Да! И ти, детенце, пророк на Всевишния ще се наречеш; защото ще вървиш пред Господа, за да приготвиш пътищата за Него.
{1:77} За да дадеш на Неговия народ да познае спасение чрез прощаване греховете им,
{1:78} поради съкровеното милосърдие на нашия Бог, с което ще ни посети зора отгоре,
{1:79} за да осияе седящите в тъмнина и в смъртна сянка; така че да насочи стъпките ни в пътя на мира.
{1:80} А детенцето растеше и крепнеше по дух; и беше в пустинята до деня, когато се яви на Израел.
{i2:1} Рождението на Исус Христос
{2:1} А в онези дни излезе заповед от Цезаря Август да се извърши преброяване по цялата земя.
{2:2} Това беше първото преброяване, откакто Квириний управляваше Сирия.
{2:3} И всички отиваха да се записват, всеки в своя град.
{2:4} И така, отиде и Йосиф от Галилея, от град Назарет, в Юдея, в Давидовия град, който се нарича Витлеем (понеже той беше от дома и рода на Давид),
{2:5} за да се запише с Мария, която беше сгодена за него и беше непразна.
{2:6} И когато бяха там, дойде ѝ време да роди.
{2:7} И роди първородния си Син, пови Го и Го положи в ясли, защото нямаше място за тях в гостилницата.
{2:8} А на същото място имаше овчари, които живееха в полето и стояха на нощна стража около стадото си.
{2:9} И ангел от Господа застана пред тях и Господнята слава ги осия; и те се изплашиха много.
{2:10} Но ангелът им каза: Не бойте се, защото, ето, благовестявам ви голяма радост, която ще бъде за всички човеци.
{2:11} Защото днес ви се роди в Давидовия град Спасител, Който е Христос Господ.
{2:12} И това ще ви бъде знакът - ще намерите Младенец, повит и лежащ в ясли.
{2:13} И внезапно заедно с ангела се яви множество небесно войнство, което хвалеше Бога с думите:
{2:14} Слава на Бога във висините. И на земята мир между човеците, в които е Неговото благоволение.
{2:15} Щом ангелите си отидоха от тях на небето, овчарите си казаха един на друг: Нека отидем тогава във Витлеем, за да видим това, което е станало, както Господ ни изяви.
{2:16} И дойдоха бързо и намериха Мария и Йосиф, и Младенеца, Който лежеше в яслите.
{2:17} И като видяха, разказаха онова, което им беше известено за това Детенце.
{2:18} И всички, които чуха, се учудиха на това, което овчарите им казаха.
{2:19} А Мария пазеше всички тези думи и размишляваше за тях в сърцето си.
{2:20} И овчарите се върнаха, като славеха и хвалеха Бога за всичко, което бяха чули и видели, според както им беше казано.
{2:21} След като се навършиха осем дни и трябваше да обрежат Детенцето, дадоха Му името Исус, както беше наречено от ангела, преди да е било заченато в утробата.
{i2:22} Представянето на Исус Христос в храма
{2:22} Като се навършиха и дните за очистването им според Моисеевия закон, занесоха Го в Йерусалим, за да Го представят пред Господа
{2:23} (както е писано в Господния закон, че "всяко първородно дете от мъжки пол ще бъде посветено на Господа")
{2:24} и да принесат жертва "две гургулици и две гълъбчета", според казаното в Господния закон.
{2:25} И, ето, имаше в Йерусалим един човек на име Симеон; и този човек беше праведен и благочестив и чакаше утехата на Израел; и Святият Дух беше на него.
{2:26} На него беше открито от Святия Дух, че няма да види смърт, докато не види Господния Помазаник.
{2:27} И по внушението на Духа той дойде в храма; и когато родителите внесоха Детенцето Исус, за да направят за Него по разпоредбата на закона,
{2:28} той Го взе на ръцете си и благослови Бога:
{2:29} Сега отпускаш, Владико, слугата Си в мир, според Своята дума.
{2:30} Защото очите ми видяха спасението,
{2:31} което си приготвил пред лицето на всички народи,
{2:32} светлина, която да просвещава народите, и слава на Твоя народ Израел.
{2:33} А баща Му и майка Му се чудеха на това, което се говореше за Него.
{2:34} И Симеон ги благослови и каза на майка Му Мария: Ето, това Детенце е поставено за падане и ставане на мнозина в Израел и за белег, против който ще се говори.
{2:35} Да! И на самата тебе меч ще прониже душата ти, за да се открият помислите на много сърца.
{2:36} Имаше и една пророчица Анна, дъщеря на Фануил, от Асировото племе (тя беше в много напреднала възраст, като беше живяла с мъжа си седем години след девството си
{2:37} и беше вдовица за цели осемдесет и четири години), която не се отделяше от храма, където нощем и денем служеше на Бога в пост и молитва.
{2:38} И тя, като се приближи в същия час, благодареше на Бога и говореше за Него на всички, които очакваха освобождението на Йерусалим.
{2:39} И като свършиха всичко, което беше според Господния закон, върнаха се в Галилея, в града си Назарет.
{2:40} А Детенцето растеше, крепнеше и се изпълваше с мъдрост; и Божията благодат беше на Него.
{i2:41} Дванайсетгодишният Исус в храма
{2:41} И родителите Му ходеха всяка година в Йерусалим за празника на Пасхата.
{2:42} И когато Той беше на дванадесет години, като отидоха според обичая на празника
{2:43} и като изкараха дните и се връщаха, Момчето Исус остана в Йерусалим, без да знаят родителите Му.
{2:44} А те, понеже мислеха, че Той е с дружината от поклонници, изминаха един ден път, като Го търсиха между роднините и познатите си.
{2:45} И като не Го намериха, върнаха се в Йерусалим и Го търсеха.
{2:46} И след три дни Го намериха в храма, седнал между законоучителите, че ги слушаше и им задаваше въпроси.
{2:47} А всички, които Го слушаха, се учудваха на разума Му и на отговорите Му.
{2:48} И като Го видяха, смаяха се; и майка Му Му каза: Синко, защо постъпи така с нас? Ето, баща Ти и аз наскърбени Те търсихме.
{2:49} А Той им каза: Защо Ме търсите? Не знаете ли, че трябва да бъда на разположение на Своя Отец?
{2:50} А те не разбраха думите, които им каза.
{2:51} И Той слезе с тях и дойде в Назарет, и им се покоряваше. А майка Му пазеше всички тези неща в сърцето си.
{2:52} А Исус напредваше в мъдрост, в ръст и в благоволение пред Бога и човеците.
{i3:1} Проповедта на Йоан Кръстител
{3:1} В петнадесетата година от царуването на Цезаря Тиберий, когато Пилат Понтий беше управител на Юдея, а Ирод - четвъртовластник в Галилея, и брат му Филип - четвъртовластник в Итурейската и Трахонитската област, и Лисаний - четвъртовластник в Авилиния,
{3:2} при първосвещенството на Анна и Каяфа, Божието слово дойде до Йоан, Захариевия син, в пустинята.
{3:3} И той обикаляше по цялата страна около Йордан и проповядваше кръщение на покаяние за прощаване на греховете,
{3:4} както е писано в книгата с думите на пророк Исая: "Глас на един, който вика в пустинята: Пригответе пътя за Господа, прави направете пътеките Му.
{3:5} Всяка долина ще се напълни. И всяка планина и хълм ще се сниши; кривите пътеки ще станат прави. И неравните места - гладки пътища;
{3:6} и всеки човек ще види Божието спасение."
{3:7} И така, той казваше на множествата, които идваха да се кръщават при него: Рожби ехиднини! Кой ви предупреди да бягате от идващия гняв?
{3:8} Тогава принасяйте плодове, достойни за покаяние; и не почвайте да си мислите: Имаме Авраам за баща. Защото ви казвам, че Бог може и от тези камъни да издигне чеда на Авраам.
{3:9} А и брадвата лежи вече при корена на дърветата; и така, всяко дърво, което не дава добър плод, се отсича и се хвърля в огън.
{3:10} И множествата го питаха: Тогава какво да правим?
{3:11} А той им отговори: Който има две ризи, нека даде едната на този, който няма; и който има храна, нека прави същото.
{3:12} Дойдоха и бирниците да се кръстят и му казаха: Учителю, ние какво да правим?
{3:13} Той им отвърна: Не изисквайте нищо повече от това, което ви е определено.
{3:14} Питаха го и военнослужещи: А ние какво да правим? Каза им: Не насилвайте никого, нито наклеветявайте; и се задоволявайте със заплатите си.
{3:15} И понеже хората бяха в недоумение и всички размишляваха в сърцата си за Йоан, да не би той да е Христос,
{3:16} Йоан отговори на всички: Аз ви кръщавам с вода, но иде Онзи, Който е по-силен от мене, на Когото не съм достоен да развържа ремъка на сандалите Му; Той ще ви кръсти със Святия Дух и с огън.
{3:17} Той държи лопатата в ръката Си, за да очисти добре хармана Си и да събере житото в житницата Си; а плявата ще изгори в неугасимия огън.
{3:18} И с много други увещания той благовестяваше на народа.
{3:19} А четвъртовластникът Ирод, който беше изобличаван от него заради Иродиада, жената на брат си, и поради всички други злини, които беше сторил Ирод,
{3:20} прибави към всичко друго и това, че затвори Йоан в тъмница.
{i3:21} Кръщението на Исус Христос
{3:21} И когато се кръсти целият народ, и когато и Исус се кръсти и се молеше, небето се отвори
{3:22} и Святият Дух слезе върху Него в телесен образ като гълъб, който казваше: Ти си Моят възлюбен Син; в Теб е Моето благоволение.
{i3:23} Родословието на Исус Христос
{3:23} И сам Исус беше на около тридесет години, когато започна служението Си, и както мислеха, беше син на Йосиф, който беше син на Илий.
{3:24} А Илий - на Матат; Матат - на Левий; Левий - на Мелхий; Мелхий - на Яанай; Яанай - на Йосиф;
{3:25} Йосиф - на Мататия; Мататия - на Амос; Амос - на Наум; Наум - на Еслий; Еслий - на Нагей;
{3:26} Нагей - на Маат; Маат - на Мататия; Мататия - на Семеин; Семеин - на Йосех; Йосех - на Йода;
{3:27} Йода - на Йоанан; Йоанан - на Риса; Риса - на Зоровавел; Зоровавел - на Салатиил; Салатиил - на Нирий;
{3:28} Нирий - на Мелхий; Мелхий - на Адий; Адий - на Косам; Косам - на Елмадам; Елмадам - на Ир;
{3:29} Ир - на Исус; Исус - на Елиезер; Елиезер - на Йорим; Йорим - на Матат; Матат - на Левий;
{3:30} Левий - на Симеон; Симеон - на Юда; Юда - на Йосиф; Йосиф - на Йоанам; Йоанам - на Елиаким;
{3:31} Елиаким - на Мелеа; Мелеа - на Мена; Мена - на Матат; Матат - на Натан; Натан - на Давид;
{3:32} Давид - на Есей; Есей - на Овид; Овид - на Вооз; Вооз - на Салмон; Салмон - на Наасон;
{3:33} Наасон - на Аминадав; Аминадав - на Арний; Арний - на Есрон; Есрон - на Фарес; Фарес - на Юда;
{3:34} Юда - на Яков; Яков - на Исаак; Исаак - на Авраам; Авраам - на Тара; Тара - на Нахор;
{3:35} Нахор - на Серух; Серух - на Рагав; Рагав - на Фалек; Фалек - на Евер; Евер - на Сала;
{3:36} Сала - на Каинан; Каинан - на Арфаксад; Арфаксад - на Сим; Сим - на Ной; Ной - на Ламех;
{3:37} Ламех - на Матусал; Матусал - на Енох; Енох - на Яред; Яред - на Малелеил; Малелеил - на Каинан;
{3:38} Каинан - на Енос; Енос - на Сит; Сит - на Адам; Адам - на Бога.
{i4:1} Изкушаването на Исус в пустинята
{4:1} А Исус, пълен със Святия Дух, когато се върна от брега на Йордан, беше воден от Духа в пустинята четиридесет дни,
{4:2} където беше изкушаван от дявола. И не яде нищо през тези дни; и когато изминаха те, Той огладня.
{4:3} И дяволът Му каза: Ако си Божият Син, заповядай на този камък да стане хляб.
{4:4} А Исус му отговори: Писано е: "Не само с хляб ще живее човек, но с всяко Божие слово."
{4:5} Тогава, като Го изведе на една висока планина и Му показа всички царства на света, в един миг време, дяволът Му каза:
{4:6} На Тебе ще дам цялата тази власт и слава на тези царства, защото на мен е предадена и аз я давам на когото искам.
{4:7} И така, ако ми се поклониш, всичко ще бъде Твое.
{4:8} А Исус му отговори: Писано е: "На Господа, твоя Бог, да се покланяш и само на Него да служиш."
{4:9} Тогава Го заведе в Йерусалим, постави Го на крилото на храма и Му каза: Ако си Божий Син, хвърли се оттук долу;
{4:10} защото е писано: "Ще заповяда на ангелите Си за Тебе да Те пазят;
{4:11} и на ръце ще Те вдигат, да не би да удариш о камък крака Си."
{4:12} А Исус му отговори: Казано е: "Да не изпитваш Господа, твоя Бог."
{4:13} И като изчерпа всяко изкушение, дяволът се оттегли от Него за известно време.
{i4:14} Начало на служението в Галилея
{4:14} А Исус се върна в Галилея със силата на Духа; и слух се разнесе за Него по цялата околност.
{4:15} И Той поучаваше по синагогите им; и всички Го славеха.
{4:16} И дойде в Назарет, където беше отгледан, и по обичая Си влезе в синагогата в събота и се изправи да чете.
{4:17} Подадоха Му свитък от книгата на пророк Исая; и Той, като разгъна свитъка, намери мястото, където беше писано:
{4:18} "Духът на Господа е на Мене, защото Ме е помазал да благовестявам на сиромасите; пратил Ме е да проглася освобождение на пленниците и проглеждане на слепите, да пусна на свобода угнетените,
{4:19} да проглася благоприятната Господня година."
{4:20} И като сгъна свитъка, върна го на служителя и седна; а очите на всички в синагогата бяха впити в Него.
{4:21} Исус започна да им казва: Днес се изпълни това писание пред вас.
{4:22} И всички говореха добри неща за Него, като се чудеха на благодатните думи, които излизаха от устата Му. И казваха: Този не е ли Йосифовият син?
{4:23} А Той им каза: Навярно ще Ми кажете тази поговорка: Лекарю, излекувай себе си; каквото сме чули, че става в Капернаум, направи го и тук, в Своето родно място.
{4:24} И пак каза: Истина ви казвам, че никой пророк не е приет в своята родина.
{4:25} А ви казвам наистина, много вдовици имаше в Израел в дните на Илия, когато се затвори небето за три години и шест месеца и настана голям глад по цялата земя;
{4:26} а при нито една от тях не беше пратен Илия, а само при една вдовица в Сарепта Сидонска.
{4:27} Така също много прокажени имаше в Израел по времето на пророк Елисей; но никой от тях не бе очистен, а само сириецът Нееман.
{4:28} Като чуха това всички, които бяха в синагогата, се изпълниха с гняв
{4:29} и като станаха, изкараха Го вън от града и Го заведоха при пропастта на хълма, на който градът им беше съграден, за да Го хвърлят долу.
{4:30} Но Той мина между тях и си отиде.
{i4:31} Излекуването на обладания от нечист дух в Капернаум
{4:31} И слезе в Галилейския град Капернаум и ги поучаваше в събота;
{4:32} и се удивляваха на учението Му, защото Неговото слово беше с власт.
{4:33} А в синагогата имаше човек, обладан от духа на нечист бяс; и той извика със силен глас:
{4:34} Остави ни! Какво общо имаш Ти с нас, Исусе Назарянино? Нима си дошъл да ни погубиш? Познавам Те Кой си Ти - Святият на Бога.
{4:35} Но Исус го смъмра и каза: Млъкни и излез от него. И бесът, като го повали насред синагогата, излезе от него, без никак да го повреди.
{4:36} И всички се смаяха и разискваха помежду си: Какво е това слово, защото Той с власт и сила заповядва на нечистите духове и те излизат?
{4:37} И мълвата за Него се разнесе по всички околни места.
{i4:38} Излекуването на тъщата на Петър и на други болни
{4:38} И като стана и излезе от синагогата, влезе в къщата на Симон. А Симоновата тъща беше хваната от силна треска; и те Го молиха за нея.
{4:39} А Той, като застана над нея, смъмри треската и тя я остави, и жената начаса стана и им прислужваше.
{4:40} И при залез слънце всички, които имаха болни от разни болести, ги доведоха при Него; а Той, като положи ръце на всеки от тях, ги изцели.
{4:41} Още и бесове с крясък излизаха от мнозина и казваха: Ти си Божият Син. А Той ги мъмреше и не ги оставяше да говорят, понеже знаеха, че Той е Христос.
{4:42} И като се съмна, Той излезе и отиде на уединено място, а множествата Го търсеха, идваха при Него и искаха да Го задържат, за да не си отива от тях.
{4:43} Но Той им каза: И на другите градове трябва да благовестя Божието царство, понеже затова съм изпратен.
{4:44} И проповядваше в Галилейските синагоги.
{i5:1} Призоваването на първите ученици
{5:1} А веднъж, когато множеството Го притискаше да слуша Божието слово, Той стоеше при Генисаретското езеро.
{5:2} И видя две ладии, които стояха край езерото; а рибарите бяха излезли от тях и изпираха мрежите си.
{5:3} И като влезе в една от ладиите, която беше на Симон, помоли го да я отдалечи малко от сушата; и седна и поучаваше множеството от ладията.
{5:4} След като престана да говори, каза на Симон: Оттегли ладията към дълбокото и хвърлете мрежите за улов.
{5:5} А Симон отговори: Учителю, цяла нощ се трудихме и нищо не уловихме; но щом казваш, ще хвърля мрежите.
{5:6} И като направиха това, уловиха твърде много риба, така че мрежите им се прокъсваха.
{5:7} И извикаха съдружниците си от другата ладия да им дойдат на помощ; и те дойдоха и напълниха и двете ладии - дотолкова, че щяха да потънат.
{5:8} А Симон Петър, като видя това, падна в краката на Исус и каза: Иди си от мене, Господи, защото съм грешен човек.
{5:9} Понеже той и всички, които бяха с него, се смаяха от улова на рибите, които хванаха,
{5:10} също и Яков и Йоан, синове на Зеведей, които бяха Симонови съдружници. А Исус каза на Симон: Не бой се; отсега нататък ще ловиш човеци.
{5:11} И когато извлякоха ладиите на сушата, оставиха всичко и отидоха след Него.
{i5:12} Излекуването на прокажения
{5:12} И когато беше в един от градовете, ето, един човек, който целият беше прокажен, като видя Исус, падна на лицето си и Му се помоли с думите: Господи, ако искаш, можеш да ме очистиш.
{5:13} А Той простря ръка и се допря до него, и каза: Искам; бъди очистен. И веднага проказата го остави.
{5:14} И Той му заръча да не казва на никого за това: Но за свидетелство на тях иди и се покажи на свещеника, и принеси за очистването си, както е заповядал Моисей.
{5:15} Но вестта за Него още повече се разнасяше; и големи множества се събираха да слушат и да се изцеляват от болестите си.
{5:16} А Той се оттегляше в усамотени места и се молеше.
{i5:17} Излекуването на парализирания
{5:17} И през един от тези дни, когато Той поучаваше, там седяха фарисеи и законоучители, надошли от всяко село на Галилея, Юдея и от Йерусалим; и Господнята сила беше с Него да изцелява.
{5:18} И, ето, мъже, които носеха на постелка един болен човек, който беше парализиран; и се опитаха да го внесат вътре и да го сложат пред Него.
{5:19} Но понеже не намериха откъде да го внесат вътре поради навалицата, качиха се на покрива и през покрива го спуснаха с постелката на средата пред Исус.
{5:20} И Той, като видя вярата им, каза: Човече, прощават ти се греховете.
{5:21} Тогава книжниците и фарисеите започнаха да разискват думите Му, като казваха: Кой е Този, Който богохулства? Кой може да прощава грехове освен един Бог?
{5:22} Но Исус, като видя разискванията им, им отговори: За какво размишлявате в сърцата си?
{5:23} Кое е по-лесно да кажа: Прощават ти се греховете, или да кажа: Стани и ходи?
{5:24} Но за да познаете, че Човешкият Син има власт на земята да прощава грехове (каза на паралитика): Казвам ти: Стани, вдигни постелката си и иди у дома си.
{5:25} И начаса той стана пред тях, вдигна това, на което лежеше, и отиде у дома си, като славеше Бога.
{5:26} И те всички се смаяха и славеха Бога, и изпълнени със страх, казваха: Днес видяхме удивителни неща.
{i5:27} Призоваването на бирника Левий
{5:27} След това Исус, като излезе, видя един бирник на име Левий, който седеше в бирничеството, и му каза: Върви след Мене.
{5:28} Той остави всичко, стана и тръгна след Него.
{5:29} А Левий приготви за Него голямо угощение в къщата си; и имаше голямо множество бирници и други, които седяха на трапезата с тях.
{5:30} А фарисеите и техните книжници роптаеха против учениците Му и казваха: Защо ядете и пиете с бирниците и грешниците?
{5:31} Исус им отговори: Здравите нямат нужда от лекар, а болните.
{5:32} Не съм дошъл да призова праведните, но грешните към покаяние.
{i5:33} Исус отговаря на книжниците и фарисеите
{5:33} И те Му казаха: Йоановите ученици често постят и се молят, също и учениците на фарисеите, а Твоите ядат и пият.
{5:34} Исус им каза: Можете ли да накарате сватбарите да постят, докато младоженецът е с тях?
{5:35} Ще дойдат обаче дни, когато младоженецът ще бъде отнет от тях; тогава, през онези дни, ще постят.
{5:36} Каза им още и притча: Никой не отдира парче от нова дреха, за да го пришие на вехта дреха; иначе и новата дреха се съдира, и кръпката от новата не отива на вехтата.
{5:37} И никой не налива ново вино в стари мехове; защото новото вино ще пръсне меховете - и то самото ще изтече, и меховете ще се изхабят.
{5:38} Но трябва да се налива ново вино в нови мехове.
{5:39} И никой, след като е пил старото вино, не иска ново, защото казва: Старото е по-хубаво.
{i6:1} Исус и съботата
{6:1} И една събота, първата след втория ден на Пасхата, като минаваше Той през нивите, учениците Му късаха класове и ядяха, като ги стриваха с ръце.
{6:2} А някои от фарисеите казаха: Защо правите това, което не е позволено да се прави в събота?
{6:3} Исус им отговори: Не сте ли чели това, което направи Давид, когато огладня той и мъжете, които бяха с него,
{6:4} как влезе в Божия дом, взе присъствените хлябове и яде, даде и на онези, които бяха с него - а от тези хлябове не е позволено никой да яде, а само свещениците?
{6:5} Каза им още: Човешкият Син е господар на съботата.
{i6:6} Изцеляването на човека с изсъхналата ръка
{6:6} И в друга събота влезе в синагогата и поучаваше; и там имаше един човек, чиято дясна ръка беше изсъхнала.
{6:7} И книжниците и фарисеите Го наблюдаваха дали в събота ще го изцели, за да могат да Го обвинят.
{6:8} Но Той знаеше мислите им и каза на човека с изсъхналата ръка: Стани и се изправи на средата. И той стана и се изправи.
{6:9} Тогава Исус им каза: Питам ви: Какво е позволено да прави човек в събота - добро ли да прави или зло, да спаси ли живот или да погуби?
{6:10} И като ги изгледа всички, каза на човека: Протегни ръката си. И той направи така; и ръката му оздравя.
{6:11} А те излязоха извън себе си от гняв и обсъждаха помежду си какво биха могли да направят на Исус.
{i6:12} Избиране на дванадесетте апостоли
{6:12} През онези дни Исус се изкачи на планината да се помоли и прекара цяла нощ в молитва към Бога.
{6:13} И като се съмна, повика учениците Си и избра от тях дванадесет души, които и нарече апостоли:
{6:14} Симон, когото и нарече Петър, и брат му Андрей, Яков и Йоан, Филип и Вартоломей,
{6:15} Матей и Тома, Яков Алфеев и Симон, наречен Зилот,
{6:16} Юда, брат на Яков, и Юда Искариотски, който и стана предател.
{6:17} И като слезе заедно с тях, Той се спря на едно равно място; спряха се там и голямо множество от учениците Му и голяма навалица от народ от цяла Юдея и Йерусалим и от крайбрежието на Тир и Сидон, които бяха дошли да Го чуят и да се изцелят от болестите си;
{6:18} също и измъчваните от нечисти духове бяха изцелявани.
{6:19} И цялото множество се стараеше да се допре до Него, защото от Него излизаше сила и изцеляваше всички.
{i6:20} Блаженствата
{6:20} И Той повдигна очи към учениците Си и каза: Блажени сте вие, сиромаси, защото е ваше Божието царство.
{6:21} Блажени вие, които гладувате сега, защото ще се наситите. Блажени вие, които плачете сега, защото ще се засмеете.
{6:22} Блажени сте, когато ви намразят човеците и когато ви отлъчват от себе си и ви оскърбяват, и отхвърлят името ви като лошо заради Човешкия Син;
{6:23} възрадвайте се в онзи ден и заиграйте, защото, ето, голяма е наградата ви на небесата; понеже бащите им така постъпваха с пророците.
{6:24} Но горко на вас, богатите, защото сте получили вече утехата си.
{6:25} Горко на вас, които сега сте наситени, защото скоро ще изгладнеете. Горко на вас, които сега се смеете, защото ще скърбите и ще плачете.
{6:26} Горко на вас, когато всички човеци заговорят ласкаво за вас, защото бащите им така постъпваха с лъжепророците.
{i6:27} Любовта към враговете
{6:27} Но на вас, които слушате, казвам: Обичайте неприятелите си, правете добро на тези, които ви мразят,
{6:28} благославяйте тези, които ви проклинат, молете се за тези, които ви правят пакост.
{6:29} На този, който те плесне по едната буза, обърни и другата; и на този, който ти вземе горната дреха, не отказвай и ризата си.
{6:30} Дай на всеки, който ти поиска, и не искай обратно нещата си от този, който ги отнема.
{6:31} И както желаете да постъпват човеците с вас, така и вие постъпвайте с тях.
{6:32} Понеже ако обичате само онези, които обичат вас, каква благодарност ви се пада? Защото и грешниците обичат онези, които тях обичат.
{6:33} И ако правите добро само на онези, които на вас правят добро, каква благодарност ви се пада? Защото и грешниците правят същото.
{6:34} И ако давате назаем само на тези, от които се надявате да получите обратно, каква благодарност ви се пада? Защото и грешниците дават назаем на грешници, за да получат обратно същото.
{6:35} Но вие обичайте неприятелите си, правете добро и давайте назаем, без да очаквате да получите нещо в замяна; и наградата ви ще бъде голяма и ще бъдете синове на Всевишния, защото Той е благ към неблагодарните и злите.
{6:36} И така, бъдете милосърдни, както и вашият Отец е милосърден.
{i6:37} Отношението към ближния
{6:37} Не съдете и няма да бъдете съдени; не осъждайте и няма да бъдете осъждани; прощавайте и ще бъдете простени;
{6:38} давайте и ще ви се дава; добра мярка - натъпкана, стръскана, препълнена, ще ви дават в пазвата; защото с каквато мярка мерите, с такава ще ви се отмерва.
{6:39} Каза им една притча: Може ли слепец да води слепеца? Няма ли да паднат и двамата в яма?
{6:40} Ученикът не е по-горен от учителя си; а всеки ученик, когато се усъвършенства, ще бъде като учителя си.
{6:41} И защо гледаш съчицата в окото на брат си, а не забелязваш гредата в своето око?
{6:42} Или как можеш да кажеш на брат си: Брате, остави ме да извадя съчицата, която е в окото ти, когато ти сам не виждаш гредата, която е в твоето око? Лицемерецо! Първо извади гредата от своето око и тогава ще видиш ясно, за да извадиш съчицата, която е в окото на брат ти.
{i6:43} Всяко дърво се познава по своя плод
{6:43} Защото няма добро дърво, което дава лош плод, нито пък лошо дърво, което дава добър плод.
{6:44} Понеже всяко дърво се познава по своя плод; защото не берат смокини от тръни, нито късат грозде от къпина.
{6:45} Добрият човек от доброто съкровище на сърцето си изнася доброто; а злият човек от злото си съкровище изнася злото; защото от онова, което препълва сърцето му, говори устата му.
{6:46} И защо Ме призовавате: Господи, Господи!, а не вършите това, което казвам?
{6:47} Всеки, който идва при Мен и слуша Моите думи, и ги изпълнява, ще ви покажа на кого прилича.
{6:48} Прилича на човек, който, като строеше къща, направи дълбок изкоп и положи основа на скала; и когато стана наводнение, реката се устреми върху онази къща, но не можа да я поклати, защото бе здраво построена.
{6:49} А който слуша и не изпълнява, прилича на човек, който е построил къща на земята, без основа, върху която се устреми реката и тя начаса рухна; и срутването на онази къща беше голямо.
{i7:1} Излекуването на слугата на стотника
{7:1} След като свърши всички Свои речи към народа, който Го слушаше, Исус влезе в Капернаум.
{7:2} А на някой си стотник слугата, който му беше мил, беше болен на умиране.
{7:3} И като чу за Исус, изпрати до Него някои юдейски старейшини да го помолят да дойде и изцели слугата му.
{7:4} А те дойдоха при Исус и Го молеха настоятелно, като казваха: Той заслужава да направиш това за него,
{7:5} защото обича нашия народ и той ни е построил синагогата.
{7:6} Докато Исус вървеше с тях и беше вече недалеч от къщата, стотникът изпрати до Него приятели да Му кажат: Господи, не си прави труд, защото не съм достоен да влезеш под покрива ми;
{7:7} затова не сметнах себе си достоен да дойда при Тебе; кажи само дума и слугата ми ще оздравее.
{7:8} Защото и аз съм човек, поставен под власт, и имам подчинени на мене войници; и казвам на един: Иди!, и той отива; и на друг: Ела!, и идва; и на слугата си: Направи това!, и той го прави.
{7:9} Като чу това, Исус му се почуди; обърна се и каза на вървящото след Него множество: Казвам ви, дори в Израел не съм намерил толкова вяра.
{7:10} И когато изпратените се върнаха в къщата, намериха слугата оздравял.
{i7:11} Възкресяването на сина на вдовицата от Наин
{7:11} А скоро след това Исус отиде в един град, наречен Наин; и с Него вървяха учениците Му и едно голямо множество.
{7:12} И когато се приближи до градската порта, ето, изнасяха мъртвец, единствен син на майка си, която беше и вдовица; и с нея имаше голямо множество от града.
{7:13} И Господ, като я видя, смили се над нея и ѝ каза: Недей да плачеш.
{7:14} Тогава се приближи и се допря до носилката; а носачите се спряха. И каза: Момче, казвам ти, стани.
{7:15} И мъртвият се повдигна и седна, и започна да говори. И Исус го предаде на майка му.
{7:16} Тогава страх обзе всички и славеха Бога, като казваха: Велик пророк се издигна между нас; и Бог посети Своя народ.
{7:17} И мълвата за Него се разнесе по цяла Юдея и по цялата околност.
{i7:18} Исус Христос и Йоан Кръстител
{7:18} А учениците на Йоан му известиха за всичко това.
{7:19} И Йоан повика двама от учениците си и ги прати при Господа да попитат: Ти ли си Онзи, Който трябва да дойде, или друг да очакваме?
{7:20} И като дойдоха при Него, човеците казаха: Йоан Кръстител ни прати при Тебе да попитаме: Ти ли си Онзи, Който трябва да дойде, или друг да очакваме?
{7:21} И в същия час Той изцели мнозина от болести и язви, и зли духове, и на мнозина слепи даде зрение.
{7:22} Тогава Той им отговори: Идете и разкажете на Йоан това, което видяхте и чухте, че слепи проглеждат, куци прохождат, прокажени се очистват и глухи прочуват; мъртви биват възкресени и на сиромасите се проповядва благовестието.
{7:23} И блажен е онзи, който не се съблазни в Мене.
{7:24} А когато си отидоха изпратените от Йоан, Исус започна да говори на множествата за Йоан: Какво излязохте да видите в пустинята? Тръстика ли, от вятър разлюлявана?
{7:25} Но какво излязохте да видите? Човек, облечен в меки дрехи? Ето, великолепно облечените и онези, които живеят разкошно, са в царските дворци.
{7:26} Но какво излязохте да видите? Пророк ли? Да, казвам ви, и повече от пророк.
{7:27} Това е онзи, за когото е писано: "Ето, Аз изпращам вестителя Си пред Твоето лице, който ще приготви пътя Ми пред Тебе."
{7:28} Казвам ви: Между родените от жена няма по-голям от Йоан; обаче по-малкият в Божието царство е по-голям от него.
{7:29} (И целият народ и бирниците, като чуха това, признаха Божията правда, като бяха се кръстили с Йоановото кръщение.
{7:30} А фарисеите и законниците отхвърлиха Божията воля спрямо себе си, като не бяха се кръстили от него.)
{7:31} А на кого да уподобя човеците от това поколение? И на какво приличат?
{7:32} Те приличат на деца, които седят на пазара, които викат едно на друго и казват: Свирихме ви и не играхте, жалеехме и не плакахте.
{7:33} Защото Йоан Кръстител дойде, който нито хляб яде, нито вино пие, и казвате: Бяс има.
{7:34} Дойде Човешкият Син, Който яде и пие, и казвате: Ето, човек лаком и винопиец, приятел на бирниците и на грешниците.
{7:35} Но пак мъдростта се оправдава от всичките си чеда.
{i7:36} Исус Христос и грешницата
{7:36} И един от фарисеите Го покани да яде с него; и Той влезе в къщата на фарисея и седна на трапезата.
{7:37} И, ето, една жена от града, която беше грешница, като разбра, че Исус седи на трапезата в къщата на фарисея, донесе алабастрен съд с миро.
{7:38} И като застана отзад при нозете Му и плачеше, започна да облива нозете Му със сълзи и да ги изтрива с косата си, целуваше нозете Му и ги мажеше с мирото.
{7:39} А като видя това фарисеят, който Го бе поканил, си каза: Този, ако беше пророк, щеше да знае коя и каква е жената, която се допира до Него, че е грешница.
{7:40} А Исус се обърна към него с думите: Симоне, имам нещо да ти кажа. А той отговори: Учителю, кажи.
{7:41} Някой си лихвар имаше двама длъжника; единият дължеше петстотин динария, а другият - петдесет.
{7:42} И понеже нямаха с какво да му платят, той опрости дълга и на двамата. И така, кой от тях ще го обикне повече?
{7:43} Симон отговори: Мисля, че онзи, на когото е простил повече. А Той му каза: Правилно си отсъдил.
{7:44} И като се обърна към жената, каза на Симон: Виждаш ли тази жена? Влязох в къщата ти, но ти вода за нозете Ми не даде; а тя със сълзи обля нозете Ми и с косата си ги изтри.
{7:45} Ти целувка не Ми даде за поздрав; а тя, откакто съм влязъл, не е престанала да целува нозете Ми.
{7:46} Ти с елей не помаза главата Ми; а тя с миро помазва нозете Ми.
{7:47} Затова ти казвам: Прощават ѝ се многото грехове (защото тя обикна много), а на когото малко се прощава, той малко обича.
{7:48} И ѝ каза: Прощават ти се греховете.
{7:49} И тези, които седяха с Него на трапезата, започнаха да се питат един друг: Кой е Този, Който и греховете прощава?
{7:50} Исус каза на жената: Твоята вяра те спаси; иди си с мир.
{i8:1} Притча за сеяча
{8:1} И скоро след това Исус ходеше по градове и села да проповядва и да благовестява Божието царство; и с Него бяха дванадесетте ученика
{8:2} и някои жени, които бяха изцелени от зли духове и болести: Мария, наречена Магдалена, от която бяха излезли седем зли духа,
{8:3} и Йоана, жената на Иродовия настойник Хуза, и Сусана, и много други, които им услужваха с имота си.
{8:4} И понеже се събра голямо множество и идваха при Него от всеки град, каза им притча:
{8:5} Сеячът излезе да сее семето си; и когато сееше, едно падна край пътя; и беше стъпкано, и небесните птици го изкълваха.
{8:6} А друго падна на канарата; и щом поникна, изсъхна, защото нямаше влага.
{8:7} Друго пък падна сред тръните; и заедно с него пораснаха тръните и го заглушиха.
{8:8} А друго падна на добра земя и като порасна, даде плод стократно. Като каза това, извика: Който има уши да слуша, нека слуша.
{8:9} А учениците Му Го попитаха за значението на тази притча.
{8:10} Той каза: На вас е дадено да знаете тайните на Божието царство; а на другите се проповядва с притчи, така че като гледат, да не виждат, и като слушат, да не разбират.
{8:11} А ето значението на притчата. Семето е Божието слово.
{8:12} А посятото край пътя са тези, които са слушали; тогава идва дяволът и отнема словото от сърцата им, да не би да повярват и да се спасят.
{8:13} Падналото на канарата са тези, които, когато чуят, приемат словото с радост; но те, като нямат корен, временно вярват, а когато настане изпитание, отстъпват.
{8:14} Падналото сред тръните са онези, които са слушали и като си отиват, задушават се от грижи, богатства и житейски удоволствия и не дават узрял плод.
{8:15} А посятото на добра земя са тези, които, като чуят словото, държат го в честно и добро сърце и дават плод с търпение.
{i8:16} Светилото и светилникът
{8:16} И никой, като запали светило, не го покрива със съд, нито го слага под легло; а го слага на светилник, за да видят светлината тези, които влизат.
{8:17} Защото няма нещо тайно, което да не стане явно, нито нещо скрито, което да не се узнае и да не излезе наяве.
{8:18} Затова внимавайте как слушате; защото който има, на него ще се даде; а който няма, от него ще се отнеме и това, което мисли, че има.
{i8:19} Майката и братята на Исус
{8:19} И дойдоха при Него майка Му и братята Му, но поради множеството не можаха да се приближат до Него.
{8:20} И Го известиха: Майка Ти и братята Ти стоят вън и искат да Те видят.
{8:21} А Той им отговори: Моя майка и Мои братя са тези, които слушат Божието слово и го изпълняват.
{i8:22} Укротяването на бурята
{8:22} А в един от тези дни Той влезе в една ладия с учениците Си и им каза: Да минем на отсрещната страна на езерото. И отплаваха.
{8:23} А като плаваха, Той заспа; и над езерото се надигна буреносен вятър и вълните ги заплашваха така, че бяха в опасност.
{8:24} И дойдоха, разбудиха Го и казаха: Наставнико! Наставнико! Загиваме! А той се събуди и смъмра вятъра и развълнуваната вода; и те се успокоиха и настана тишина.
{8:25} Исус им каза: Къде е вярата ви? А те, уплашени, се чудеха и си казваха един на друг: Кой ли ще е Този, Който заповядва на ветровете и водата и те Му се покоряват?
{i8:26} Излекуването на обладания от бесове
{8:26} И пристигнаха в Герасинската страна, която е срещу Галилея.
{8:27} И като излезе на сушата, срещна Го от града един човек, който имаше бесове и дълго време не беше обличал дреха, и не живееше в къща, а в гробищата.
{8:28} Той, като видя Исус, извика, падна пред Него и каза със силен глас: Какво общо имаш Ти с мен, Исусе, Сине на Всевишния Бог? Моля Ти се, недей ме мъчи.
{8:29} Защото Исус бе заповядал на нечистия дух да излезе от човека. Понеже много пъти го беше прихващал; и го вързваха с вериги и окови и го пазеха; но той разкъсваше връзките и бесът го гонеше по пущинаците.
{8:30} Исус го попита: Как ти е името? А той каза: Легион; защото много бесове бяха влезли в него.
{8:31} И Го молеха да не им заповядва да отидат в бездната.
{8:32} А там имаше голямо стадо свине, което пасеше по хълма; и бесовете Го помолиха да им позволи да влязат в тях. И Той им позволи.
{8:33} И като излязоха бесовете от човека и влязоха в свинете, стадото се спусна по стръмнината в езерото и се издави.
{8:34} А свинарите, като видяха станалото, избягаха и известиха за това в града и в селата.
{8:35} И като излязоха да видят станалото и дойдоха при Исус, намериха човека, от когото бяха излезли бесовете, седнал при нозете на Исус, облечен и с ума си; и се изплашиха.
{8:36} А тези, които бяха видели това, им разказаха как бе изцелен обладаният от бесове.
{8:37} И цялото множество от Герасинския край Му се помоли да си отиде от тях, защото бяха обзети от голям страх; и Той влезе в ладията и се завърна.
{8:38} А човекът, от когото бяха излезли бесовете, Му се молеше да бъде с Него; но Исус го изпрати с думите:
{8:39} Върни се у дома си и разкажи какво направи за тебе Бог. И той отиде и разгласи по целия град какво направи за него Исус.
{i8:40} Възкресяването на дъщерята на Яир
{8:40} А когато Исус се върна, народът Го посрещна радостно, защото всички Го чакаха.
{8:41} И, ето, дойде един човек на име Яир, който беше началник на синагогата, и падна пред нозете на Исус и Му се молеше да влезе в къщата му,
{8:42} защото имаше едничка дъщеря, на около дванадесет години, и тя умираше. И когато Исус отиваше, народът Го притискаше.
{8:43} И една жена, която имаше кръвотечение от дванадесет години и беше похарчила по лекари целия си имот, без да може да я излекува някой,
{8:44} се приближи отзад и се допря до полата на дрехата Му; и начаса кръвотечението ѝ престана.
{8:45} И Исус каза: Кой се допря до Мене? И когато всички отричаха, Петър и онези, които бяха с Него, казаха: Наставнико, множеството се тълпи около Теб и Те притиска, а Ти казваш: Кой се допря до Мене?.
{8:46} Но Исус каза: Някой се допря до Мене, защото Аз усетих, че сила излезе от Мене.
{8:47} И жената, като видя, че не можа да се скрие, дойде разтреперана и падна пред Него, и извика пред целия народ по коя причина се допря до Него и как начаса оздравя.
{8:48} А Той ѝ каза: Дъще, твоята вяра те изцели; иди си с мир.
{8:49} Докато Той още говореше, дойде някой си от къщата на началника на синагогата и каза: Дъщеря ти умря; не затруднявай Учителя.
{8:50} А Исус, като чу това, му отговори: Не бой се; само вярвай и тя ще се избави.
{8:51} И когато дойде в къщата, не остави никой да влезе с Него освен Петър, Йоан, Яков и бащата и майката на момичето.
{8:52} И всички плачеха и го оплакваха. А Той им каза: Не плачете, защото не е умряло, а спи.
{8:53} А те Му се присмиваха, понеже знаеха, че е умряло.
{8:54} Но Той го хвана за ръката и извика: Момиче, стани!
{8:55} И духът му се върна и то начаса стана; и Той заповяда да му дадат нещо да яде.
{8:56} И родителите му се смаяха; а Той им заръча да не казват на никого за станалото.
{i9:1} Изпращането на дванадесетте апостоли
{9:1} И като свика дванадесетте, даде им сила и власт над всички бесове и да изцеляват болести.
{9:2} И ги изпрати да проповядват Божието царство и да изцеляват болните.
{9:3} Исус им каза: Не вземайте нищо за път - нито тояга, нито торба, нито хляб, нито пари, нито да имате по две ризи.
{9:4} И в която къща влезете, там отсядайте и оттам тръгвайте на път.
{9:5} И ако някои не ви приемат, когато излизате от онзи град, отърсете и праха от краката си за свидетелство против тях.
{9:6} И те тръгнаха и отиваха по селата, и проповядваха благовестието, и изцеляваха навсякъде.
{9:7} А четвъртовластникът Ирод чу за всичко, което ставало, и беше в недоумение; защото някои казваха, че Йоан е възкръснал от мъртвите;
{9:8} други пък, че Илия се е явил; а други, че един от старовременните пророци е възкръснал.
{9:9} И Ирод каза: Йоан аз обезглавих; но Кой е Този, за Когото слушам такива неща? И желаеше да Го види.
{i9:10} Нахранването на пет хиляди души
{9:10} И като се върнаха апостолите, разказаха на Исус всичко, което бяха извършили; и Той ги отведе и се оттегли насаме в уединено място близо до един град, наречен Витсаида.
{9:11} А множествата, като разбраха това, отидоха след Него; и Той ги посрещна с готовност и им говореше за Божието царство, и изцеляваше онези, които имаха нужда от изцеление.
{9:12} И когато денят започна да преваля, дванадесетте се приближиха и Му казаха: Разпусни множеството, за да отидат в околните села и колиби да нощуват и да си намерят храна, защото тук сме в уединено място.
{9:13} Но Той им каза: Дайте им вие да ядат. А те отвърнаха: Нямаме повече от пет хляба и две риби, освен да отидем и да купим храна за всички тези хора?
{9:14} (Защото имаше около пет хиляди мъже.) И каза на учениците Си: Накарайте ги да насядат на групи по петдесет души.
{9:15} Те направиха така и накараха всички да насядат.
{9:16} А Той взе петте хляба и двете риби и погледна към небето, и ги благослови; и като ги разчупи, даваше на учениците да сложат пред народа.
{9:17} И ядоха, и всички се наситиха; и вдигнаха останалите им къшеи - дванадесет коша.
{i9:18} Петър изповядва кой е Исус
{9:18} И когато Той се молеше насаме и учениците бяха с Него, ги попита ги: Според както говорят хората, Кой съм Аз?
{9:19} А те отговориха: Едни казват, че си Йоан Кръстител; а други - Илия; трети пък - че един от старовременните пророци е възкръснал.
{9:20} Тогава им каза: А вие какво казвате: Кой съм Аз? Петър Му отговори: Ти си Божият Помазаник.
{9:21} А Той им заръча и заповяда да не говорят с никого за това, като каза:
{9:22} Човешкият Син трябва много да пострада и да бъде отхвърлен от старейшините, главните свещеници и книжниците, да бъде убит и на третия ден да бъде възкресен.
{i9:23} Следване на Исус Христос
{9:23} Каза още и на всички: Ако някой иска да дойде след Мене, нека се отрече от себе си, нека носи кръста си всеки ден и нека Ме следва.
{9:24} Защото, който иска да спаси живота си, ще го изгуби; а който изгуби живота си заради Мене, той ще го спаси.
{9:25} Понеже каква полза за човек, ако спечели целия свят, а изгуби или ощети себе си?
{9:26} Защото ако се срамува някой от Мен и от думите Ми, то и Човешкият Син ще се срамува от него, когато дойде в Своята слава и в славата на Отца и на Своите ангели.
{9:27} А ви казвам наистина, има някои от тук стоящите, които никак няма да вкусят смърт, докато не видят Божието царство.
{i9:28} Преображение
{9:28} И около осем дни след като каза това, Той взе със Себе Си Петър, Йоан и Яков и се качи на планината да се моли.
{9:29} И като се молеше, видът на лицето Му се измени и облеклото Му стана бяло и блестящо.
{9:30} И, ето, двама мъже говореха с Него; те бяха Моисей и Илия,
{9:31} които се явиха в слава и говориха за смъртта Му, с която Му предстоеше да завърши живота Си в Йерусалим.
{9:32} А Петър и онези, които бяха с него, ги беше налегнал сън; но когато се разбудиха, видяха славата Му и двамата мъже, които стояха с Него.
{9:33} И когато те се разделиха с Него, Петър каза на Исус: Наставнико, добре е да сме тук; и нека направим три шатри: за Теб една, за Моисей една и една за Илия, без да знае какво казва.
{9:34} А докато казваше това, дойде облак и ги засени; и учениците се изплашиха, като влязоха в облака.
{9:35} И от облака дойде глас, който каза: Този е Моят Син, Моят Избраник; Него слушайте.
{9:36} И когато престана гласът, Исус остана сам. И те замълчаха и през онези дни не казваха на никого нищо от това, което бяха видели.
{i9:37} Изцелението на бесноватия младеж
{9:37} А на следващия ден, когато слязоха от планината, посрещна Го голямо множество.
{9:38} И, ето, един човек от множеството извика: Учителю, моля Ти се, погледни милостиво на сина ми, защото ми е единствено дете.
{9:39} И, ето, прихваща го някакъв дух и той изведнъж закрещява и духът го сгърчва така, че той се запеня, и като го разтерзава, едва го напуска.
{9:40} Помолих Твоите ученици да го изгонят, но не можаха.
{9:41} Исус отговори: О, роде невярващ и извратен! Докога ще бъда с вас и ще ви търпя? Доведи сина си тук.
{9:42} И още докато се приближаваше, бесът го тръшна и сгърчи силно; а Исус смъмра нечистия дух, изцели момчето и го върна на баща му.
{9:43} И всички се удивляваха на Божието величие. А докато всички се чудеха на това, което правеше, Той каза на учениците Си:
{i9:44} Предсказание за съда
{9:44} Вложете в ушите си тези думи: Човешкият Син ще бъде предаден в човешки ръце.
{9:45} Но те не разбраха смисъла на тези думи; те бяха скрити от тях, за да не ги разберат; а се бояха да Го попитат за тези думи.
{i9:46} Спорът между учениците за първенство
{9:46} И между тях възникна пререкание кой от тях ще бъде най-големият.
{9:47} А Исус, като прозря мисълта на сърцето им, взе едно детенце, постави го при Себе Си и им каза:
{9:48} Който приеме това детенце в Мое име, Мене приема; и който приеме Мене, приема Този, Който Ме е изпратил; защото, който е най-малък между всички вас, той е най-голям.
{i9:49} "Който не е против вас, е на ваша страна"
{9:49} А Йоан се обърна към Него и каза: Наставнико, видяхме един човек да изгонва бесове в Твое име; и му забранихме, защото не върви с нас.
{9:50} А Исус му каза: Не му забранявайте; защото, който не е против вас, е на ваша страна.
{i9:51} На път за Йерусалим. Негостоприемството на самаряните
{9:51} И когато се навършваха дните да бъде взет от света, Той тръгна по пътя към Йерусалим.
{9:52} И изпрати пред Себе Си пратеници, които отидоха и влязоха в едно самарянско село да приготвят стая за Него.
{9:53} Но там не Го приеха, защото имаше вид на пътник за Йерусалим.
{9:54} Като видяха това учениците Му Яков и Йоан, казаха: Господи, искаш ли да заповядаме да падне огън от небето и да ги изтреби както направи и Илия?
{9:55} А Той се обърна и ги смъмра и каза: Вие не знаете на какъв дух сте; защото Човешкият Син не е дошъл да погуби човешки души, но да спаси.
{9:56} И отидоха в друго село.
{i9:57} Какви трябва да са последователите на Исус Христос
{9:57} А като вървяха по пътя, един човек Му каза: Ще Те следвам, където и да идеш.
{9:58} Исус му каза: Лисиците си имат леговища и небесните птици гнезда, а Човешкият Син няма къде глава да подслони.
{9:59} А на друг каза: Върви след Мен. А той отвърна: Господи, позволи ми първо да отида и да погреба баща си.
{9:60} Но Той му каза: Остави мъртвите да погребат своите мъртъвци, а ти иди и прогласявай Божието царство.
{9:61} А друг каза: Ще дойда след Тебе, Господи, но първо ми позволи да се сбогувам с домашните си.
{9:62} А Исус му каза: Никой, който е сложил ръката си на ралото и гледа назад, не е годен за Божието царство.
{i10:1} Изпращането на седемдесет ученици
{10:1} След това Господ определи други седемдесет души и ги изпрати по двама пред Себе Си във всеки град и място, където сам Той щеше да отиде.
{10:2} И им каза: Жътвата е изобилна, а работниците малко; затова се молете на Господаря на жътвата да изпрати работници на жътвата Си.
{10:3} Идете: ето, Аз ви изпращам като агнета посред вълци.
{10:4} Не носете нито кесия, нито торба, нито обувки и никого по пътя не поздравявайте.
{10:5} И в която къща влезете, първо казвайте: Мир на този дом!
{10:6} И ако бъде там някой син на мира, вашият мир ще почива на него; но ако няма, ще се върне към вас.
{10:7} И в същата къща отсядайте и яжте и пийте каквото ви сложат; защото работникът заслужава своята заплата. Недейте се премества от къща в къща.
{10:8} Когато влизате в някой град и те ви приемат, яжте каквото ви сложат
{10:9} и изцелявайте болните в него, и им казвайте: Божието царство е наближило до вас.
{10:10} А като влезете в някой град и те не ви приемат, излезте на улиците му и кажете:
{10:11} И праха, който е полепнал по краката ни от вашия град, отърсваме; но това да знаете, че Божието царство е наближило.
{10:12} Казвам ви: По-леко ще бъде наказанието на Содом в онзи ден, отколкото на този град.
{i10:13} Упреци към непокаялите се градове
{10:13} Горко ти, Хоразине! Горко ти, Витсаидо! Защото ако бяха се извършили в Тир и Сидон великите дела, които се извършиха у вас, отдавна те биха се покаяли, седнали във вретище и пепел.
{10:14} Обаче на Тир и Сидон ще бъде по-леко в съда, отколкото на вас.
{10:15} И ти, Капернауме, до небесата ли ще се издигнеш? До ада ще се провалиш!
{10:16} Който слуша вас, Мене слуша; и който отхвърля вас, Мен отхвърля; а който отхвърля Мен, отхвърля Онзи, Който Ме е пратил.
{i10:17} Завръщането на седемдесетте ученици
{10:17} И седемдесетте се върнаха с радост и казаха: Господи, в Твоето име и бесовете ни се покоряват.
{10:18} А Той им каза: Видях Сатана да пада от небето като светкавица.
{10:19} Ето, дадох ви власт да настъпвате змии и скорпиони и власт над цялата сила на врага; и нищо няма да ви навреди.
{10:20} Обаче, недейте се радва на това, че духовете ви се покоряват; а се радвайте, че имената ви са написани на небесата.
{10:21} В същия час Исус се възрадва в Духа и каза: Благодаря Ти, Отче, Господи на небето и земята, затова, че си укрил това от мъдрите и разумните, а си го открил на невръстните. Да, Отче, защото така Ти се видя угодно.
{10:22} Всичко Ми е предадено от Моя Отец; и освен Отец никой не знае Кой е Синът; и никой не знае Кой е Отец освен Сина и онзи, на когото Синът би благоволил да Го открие.
{10:23} И като се обърна към учениците, каза им насаме: Блажени очите, които виждат това, което вие виждате.
{10:24} Защото ви казвам, че много пророци и царе пожелаха да видят това, което вие виждате, и не видяха, и да чуят това, което вие чувате, и не чуха.
{i10:25} Най-голямата заповед
{10:25} И, ето, някой законник се изправи и Го изпитваше, като каза: Учителю, какво да правя, за да наследя вечен живот?
{10:26} А Той му каза: Какво е писано в закона, какво четеш?
{10:27} А той отговори: "Да възлюбиш Господа, твоя Бог, с цялото си сърце, с цялата си душа, с всичката си сила и всичкия си ум и ближния си както себе си."
{10:28} Исус му каза: Правилно отговори; това прави и ще живееш.
{i10:29} Притча за добрия самарянин
{10:29} Но той, понеже искаше да оправдае себе си, каза на Исус: А кой е моят ближен?
{10:30} Исус отговори: Някой си човек слизаше от Йерусалим в Йерихон; и се натъкна на разбойници, които го съблякоха и нараниха, и си отидоха, като го оставиха полумъртъв.
{10:31} А случайно един свещеник слизаше по онзи път и като го видя, отмина на отсрещната страна.
{10:32} Също и един левит, като стигна до това място и го видя, отмина на отсрещната страна.
{10:33} Но един самарянин, като пътуваше, дойде на мястото, където беше той, и като го видя, смили се,
{10:34} приближи се и превърза раните му, като изля на тях елей и вино. После го качи на собственото си добиче, закара го в една гостилница и се погрижи за него.
{10:35} И на следващия ден извади два динария, даде ги на гостилничаря и каза: Погрижи се за него; и каквото повече похарчиш, на връщане аз ще ти заплатя.
{10:36} Кой от тези трима ти се вижда да се е показал ближен на нападнатия от разбойниците?
{10:37} Той отговори: Онзи, който му показа милост. Исус му каза: Иди и ти прави така.
{i10:38} При Марта и Мария
{10:38} И като вървяха по пътя, Той влезе в едно село; и някоя си жена на име Марта Го прие у дома си.
{10:39} Тя имаше сестра на име Мария, която седна при нозете на Господа и слушаше словото Му.
{10:40} А Марта, понеже се улисваше в голямо шетане, пристъпи и каза: Господи, не Те ли е грижа, че сестра ми ме остави сама да прислужвам? Кажи ѝ да ми помогне.
{10:41} Но Господ ѝ отговори: Марто, Марто, ти се грижиш и безпокоиш за много неща;
{10:42} но едно е потребно; и Мария избра добрата част, която няма да се отнеме от нея.
{i11:1} Учението на Исус за молитвата
{11:1} И когато Той се молеше на едно място, след като свърши молитвата, един от Неговите ученици Му каза: Господи, научи ни да се молим, както и Йоан е научил своите ученици.
{11:2} А Той им каза: Когато се молите, казвайте: Отче наш, Който си на небесата, да се свети Твоето име; да дойде Твоето царство да бъде Твоята воля, както на небето, така и на земята;
{11:3} давай ни всеки ден насъщния ни хляб;
{11:4} и прости греховете ни, защото и самите ние прощаваме на всеки наш длъжник; и не ни въвеждай в изкушение, но избави ни от лукавия.
{11:5} И им каза: Ако някой от вас има приятел и отиде при него посред нощ, и му каже: Приятелю, дай ми назаем три хляба,
{11:6} понеже един мой приятел дойде у дома от път и нямам какво да сложа пред него;
{11:7} и ако той отвътре отговори: Не ме безпокой; вратата е вече заключена и децата ми са с мене в леглото; не мога да стана да ти дам;
{11:8} казвам ви, че даже ако не стане да му даде, защото му е приятел, то поради неговата настойчивост ще стане и ще му даде колкото му трябва.
{11:9} И Аз ви казвам: Искайте и ще ви се даде; търсете и ще намерите; хлопайте и ще ви се отвори.
{11:10} Защото всеки, който иска, получава; който търси, намира; и на онзи, който хлопа, ще се отвори.
{11:11} И кой е онзи баща между вас, който, ако синът му поиска хляб, ще му даде камък или ако му поиска риба, ще му даде змия вместо риба,
{11:12} или ако поиска яйце, ще му даде скорпион?
{11:13} И така, ако вие, които сте зли, знаете да давате блага на децата си, колко повече Небесният Отец ще даде Святия Дух на онези, които искат от Него!
{i11:14} Божествената власт на Исус Христос
{11:14} Веднъж Той изгони един ням бяс; и като излезе бесът, немият проговори и множеството се удиви.
{11:15} А някои от тях казаха: Чрез началника на бесовете, Веелзевул, изгонва бесовете.
{11:16} А други, като Го изпитваха, искаха от Него знамение от небето.
{11:17} Но Той, като знаеше техните мисли, им каза: Всяко царство, разделено против себе си, запустява и дом, разделен против себе си, пада.
{11:18} Също така, ако Сатана се раздели против себе си, как ще устои царството му, понеже казвате, че изгонвам бесовете чрез Веелзевул?
{11:19} И ако Аз изгонвам бесовете чрез Веелзевул, вашите синове чрез кого ги изгонват? Затова те ще ви бъдат съдии.
{11:20} Но ако Аз с Божия пръст изгонвам бесовете, то Божието царство е достигнало до вас.
{11:21} Когато силният човек с оръжие пази дома си, имотът му е в безопасност.
{11:22} Но когато един по-силен от него го нападне и надделее над него, взема му всичкото оръжие, на което е разчитал, и разделя плячката.
{11:23} Който не е с Мене, той е против Мен; и който не събира заедно с Мене, той разпилява.
{11:24} Когато нечистият дух излезе от човека, той минава през безводни места и търси спокойствие; и като не намери, казва: Ще се върна в къщата си, откъдето съм излязъл.
{11:25} И като дойде, намира я пометена и наредена.
{11:26} Тогава отива и взема със себе си седем други духа, по-зли от него, и като влязат, живеят там и последното състояние на онзи човек става по-лошо от първото.
{i11:27} Истинското блаженство
{11:27} Когато говореше това, една жена от множеството Му каза със силен глас: Блажена утробата, която Те е носила, и гърдите, от които си сукал.
{11:28} А Той каза: По-добре кажи: Блажени онези, които слушат Божието слово и го пазят.
{i11:29} Знамението на пророк Йона
{11:29} А когато множествата се събираха около Него, започна да казва: Това поколение е лукаво поколение; иска знамение, но друго знамение няма да му се даде освен знамението на пророк Йона.
{11:30} Защото както Йона стана за знамение на ниневийците, така и Човешкият Син ще бъде за знамение на това поколение.
{11:31} Южната царица ще се яви на съда с човеците от това поколение и ще ги осъди, защото дойде от краищата на земята да чуе Соломоновата мъдрост; а, ето, тук има повече от Соломон.
{11:32} Ниневийските мъже ще се явят на съда с това поколение и ще го осъдят, защото се покаяха чрез Йоновата проповед; а, ето, тук има повече от Йона.
{i11:33} Светлината на тялото
{11:33} Никой, като запали светило, не го слага в зимника, нито под шиника, но на светилника, за да виждат светлината онези, които влизат.
{11:34} Светило на тялото ти е твоето око. Когато окото ти е чисто, то и цялото ти тяло е осветено; а когато е лукаво, и тялото ти е в мрак.
{11:35} Затова внимавай, да не би светлината в тебе да е тъмнина.
{11:36} Но ако цялото ти тяло е светло, без да има тъмна част, то цяло ще бъде осветено, както когато светилото те осветява с блясъка си.
{i11:37} Исус осъжда фарисеите и законоучителите
{11:37} И както говореше, един фарисей Го покани да обядва у него; и Той влезе и седна на трапезата.
{11:38} Фарисеят се учуди, като видя, че Той не си уми ръцете първо преди обяда.
{11:39} А Господ му каза: Сега вие, фарисеите, чистите външното на чашата и паницата; а отвътре сте пълни с грабеж и нечестие.
{11:40} Безумци! Този, който е направил външното, не е ли направил и вътрешното?
{11:41} По-добре чистете вътрешното; и, ето, всичко ще ви бъде чисто.
{11:42} Но горко на вас, фарисеи! Защото давате десятък от джоджена, от седефчето и от всякакъв зеленчук, а пренебрегвате правосъдието и Божията любов. Но тези неща трябваше да правите, а онези да не пренебрегвате.
{11:43} Горко на вас, фарисеи! Защото обичате първите столове в синагогите и поздравите по пазарите.
{11:44} Горко на вас! Защото сте като гробове, които не личат и по които човеците ходят, без да знаят.
{11:45} И един от законниците Му отговори: Учителю, като казваш това, и нас обиждаш.
{11:46} А Той каза: Горко и на вас, законниците, защото товарите хората с бремена, които трудно се носят; а вие сами нито с един пръст не се допирате до тежестите.
{11:47} Горко на вас! Защото градите гробниците на пророците, а бащите ви ги избиха.
{11:48} И така, вие свидетелствате за делата на бащите си и се съгласявате с тях; защото те ги избиха, а вие им градите гробниците.
{11:49} Затова и Божията премъдрост каза: Ще им пращам пророци и апостоли и едни от тях ще убият и гонят,
{11:50} за да се изиска от това поколение кръвта на всички пророци, която е проливана от създанието на света -
{11:51} от кръвта на Авел до кръвта на Захария, който загина между олтара и светилището. Да! Казвам ви, ще се изиска от това поколение.
{11:52} Горко на вас, законници! Защото отнехте ключа на знанието; сами вие не влязохте и на влизащите попречихте.
{11:53} И като излезе оттам, книжниците и фарисеите почнаха яростно да Го преследват и да Го предизвикват да говори за още много неща,
{11:54} като Го дебнеха, за да Го уловят в думите Му.
{i12:1} Предпазване от лицемерието
{12:1} По същото време се събра едно многохилядно множество, дотолкова, че едни други се тъпчеха, и Той почна да говори на учениците Си: Преди всичко, пазете се от фарисейския квас, който е лицемерие.
{12:2} Няма нищо покрито, което да не се открие, и тайно, което да не се узнае.
{12:3} Затова, каквото сте говорили в тъмно, ще се чуе на светло; и каквото сте казали на ухо във вътрешните стаи, ще се разгласи от покрива.
{12:4} А на вас, Моите приятели, казвам: Не се бойте от тези, които убиват тялото и след това не могат нищо повече да направят.
{12:5} Но ще ви предупредя от кого да се боите: бойте се от Онзи, Който, след като е убил, има власт да хвърля в пъкъла. Да! Казвам ви, от Него да се боите.
{12:6} Не се ли продават пет врабчета за два асария? И нито едно от тях не е забравено пред Бога.
{12:7} Но на вас и космите на главата са всички преброени. Не се бойте; вие сте много по-скъпи от врабчета.
{12:8} И ви казвам: Всеки, който изповяда Мене пред човеците, ще го изповяда и Човешкият Син пред Божиите ангели;
{12:9} но ако се отрече някой от Мене пред човеците, ще бъде отречен пред Божиите ангели.
{12:10} И на всеки, който би казал дума против Човешкия Син, ще му се прости; но ако някой похули Святия Дух, няма да му се прости.
{12:11} И когато ви заведат в синагогите и пред началствата и властите, не се безпокойте как или какво ще говорите, или какво ще кажете.
{12:12} Защото Святият Дух ще ви научи в същия час какво трябва да кажете.
{12:13} И някой от множеството Му каза: Учителю, кажи на брат ми да раздели с мене наследството.
{12:14} А Той му отговори: Човече, кой Ме е поставил да ви съдя или да решавам делбите ви?
{12:15} И им каза: Внимавайте и се пазете от всяко користолюбие; защото животът на човека не се състои в изобилието на имота му.
{12:16} И им каза притча: Нивите на един богаташ родиха много плод.
{12:17} Той размишляваше в себе си и си казваше: Какво да правя, защото нямам къде да събера плодовете си?
{12:18} И каза: Ето какво ще направя - ще съборя житниците си и ще построя по-големи, и там ще събера всичкото си зърно и благата си.
{12:19} И ще кажа на душата си: Душо, имаш много блага, натрупани за много години; успокой се, яж, пий и се весели.
{12:20} А Бог му каза: Глупако! Тази нощ ще ти изискат душата; а това, което си приготвил, на кого ще бъде?
{12:21} Така става с този, който събира имот за себе си и не богатее в Бога.
{12:22} Каза още на учениците Си: Затова ви казвам, не се безпокойте за живота си, какво ще ядете, нито за тялото си, какво ще обличате.
{12:23} Защото животът е повече от храната и тялото - от облеклото.
{12:24} Наблюдавайте враните, че не сеят, нито жънат; те нямат нито скривалище, нито житница, но пак Бог ги храни. Колко по-скъпи сте вие от птиците!
{12:25} И кой от вас може с грижа за себе си да прибави един лакът към ръста си?
{12:26} И така, ако и най-малкото нещо не можете да направите, защо се безпокоите за друго?
{12:27} Гледайте полските лилии как растат; не се трудят, нито предат; но ви казвам, дори Соломон в цялата си слава не се е обличал, както една от тях.
{12:28} И ако Бог така облича полската трева, която днес я има, а утре я хвърлят в пещ, колко повече ще облича вас, маловерци!
{12:29} И така, не търсете какво да ядете и какво да пиете и не се съмнявайте;
{12:30} защото всичко това търсят народите на света; а вашият Отец знае, че се нуждаете от това.
{12:31} Но търсете Божието царство и всичко това ще ви се прибави.
{12:32} Не бой се, малко стадо, защото вашият Отец благоволи да ви даде царството.
{12:33} Продайте имота си и давайте милостиня; направете си кесии, които не се износват, неизчерпаемо съкровище на небесата, където крадец не се приближава, нито молец го изяжда.
{12:34} Защото където е съкровището ви, там ще бъде и сърцето ви.
{i12:35} Притча за верните слуги
{12:35} Кръстът ви да бъде препасан и светилниците ви запалени;
{12:36} и самите вие да приличате на човеци, които чакат господаря си, когато се върне от сватба, за да му отворят незабавно, щом дойде и похлопа.
{12:37} Блажени онези слуги, чийто господар ги намери будни, когато си дойде; истина ви казвам, че той ще се препаше, ще ги накара да седнат на трапезата и ще дойде да им прислужи.
{12:38} И ако дойде на втора стража или на трета стража и ги намери така, блажени са онези слуги.
{12:39} Но това да знаете, че ако домакинът беше знаел в кой час ще дойде крадецът, щеше да бди и не би оставил да му подкопаят къщата.
{12:40} Бъдете и вие готови; защото в час, когато не мислите за Него, Човешкият Син ще дойде.
{12:41} Тогава Петър каза: Господи, само на нас ли казваш тази притча или на всички?
{12:42} Господ каза: А кой е онзи верен и благоразумен настойник, когото господарят му ще постави над домашните си слуги, за да им дава навреме определената храна?
{12:43} Блажен онзи слуга, чийто господар, когато си дойде, го намери, че прави така.
{12:44} Истина ви казвам, че ще го постави над целия си имот.
{12:45} Но ако онзи слуга каже в сърцето си: Господарят ми се забави, и почне да бие слугите и слугините, да яде, да пие и да се опива,
{12:46} то господарят на онзи слуга ще дойде в ден, когато той не го очаква, и в час, който не знае, и като го бие тежко, ще определи неговата участ с неверните.
{12:47} И онзи слуга, като е знаел волята на господаря си, но не е приготвил, нито е постъпил по волята му, ще бъде много бит.
{12:48} А онзи, който не е знаел и е направил нещо, което заслужава бой, малко ще бъде бит. И от всеки, на когото много е дадено, много и ще се изисква; и на когото много са поверили, от него повече ще изискват.
{i12:49} Христос - причина за разделение
{12:49} Огън дойдох да хвърля на земята; и какво повече да искам, ако вече се е запалил?
{12:50} Но имам кръщение, с което трябва да се кръстя; и под какво напрежение съм, докато се извърши!
{12:51} Мислите ли, че съм дошъл да дам мир на земята? Не, казвам ви, но по-скоро разделение.
{12:52} Защото отсега нататък петима в една къща ще бъдат разделени, трима срещу двама и двама срещу трима.
{12:53} Ще се разделят баща против син и син против баща; майка против дъщеря и дъщеря против майка; свекърва против снаха си и снаха против свекърва си.
{12:54} Казваше още на множествата: Когато видите облак да се издига от запад, веднага казвате: Дъжд ще вали; и така става.
{12:55} И когато духа южен вятър, казвате: Ще стане жега; и става.
{12:56} Лицемери! Изгледа на земята и на небето знаете да разтълкувате, а това време как не знаете да разтълкувате?
{12:57} А защо самите вие не съдите кое е право?
{12:58} Защото, когато отиваш с противника си да се явиш пред управителя, постарай се по пътя да се разбереш с него, да не би да те закара при съдията и съдията да те предаде на служителя, и той да те хвърли в тъмница.
{12:59} Казвам ти, никак няма да излезеш оттам, докато не изплатиш и последното петаче.
{i13:1} Призив за покаяние
{13:1} В същото време присъстваха някои, които известиха на Исус за галилеяните, чиято кръв Пилат смесил с жертвите им.
{13:2} И Той им отговори: Мислите ли, че тези галилеяни са били най-грешни измежду всички галилеяни, понеже са пострадали така?
{13:3} Казвам ви: Не; но ако не се покаете, всички така ще загинете.
{13:4} Или мислите ли, че онези осемнадесет души, върху които падна Силоамската кула и ги уби, бяха по-големи престъпници от всички човеци, които живеят в Йерусалим?
{13:5} Казвам ви: Не; но ако не се покаете, всички така ще загинете.
{i13:6} Притча за безплодната смокиня
{13:6} Каза и тази притча: Някой си имаше в лозето си посадена смокиня; и дойде да търси плод на нея, но не намери.
{13:7} И каза на лозаря: Ето, три години вече идвам да търся плод на тази смокиня, но не намирам. Отсечи я, защо да изтощава земята?
{13:8} А той му отговори: Господарю, остави я и това лято, докато разкопая около нея и насипя тор;
{13:9} и ако след това даде плод, добре, но ако не даде, ще я отсечеш.
{13:10} И една събота Той поучаваше в една от синагогите;
{13:11} и, ето, една жена, която имаше дух, който ѝ беше причинявал немощ за осемнадесет години; тя беше сгърбена и не можеше никак да се изправи.
{13:12} А Исус, като я видя, повика я и ѝ каза: Жено, освободена си от твоята немощ.
{13:13} И положи ръце на нея; и начаса тя се изправи и славеше Бога.
{13:14} А началникът на синагогата, като негодуваше, че Исус я изцели в събота, заговори на множеството: Има шест дни, в които трябва да се работи; в тях идвайте и се изцелявайте, а не в съботен ден.
{13:15} Но Господ му каза: Лицемери! В събота не отвързва ли всеки един от вас вола или осела си от яслите и не го ли завежда да го напои?
{13:16} А тази Авраамова дъщеря, която Сатана е държал цели осемнадесет години, не трябваше ли да бъде развързана от тази връзка в съботен ден?
{13:17} И като каза това, всичките Му противници бяха посрамени и цялото множество се радваше за всички славни дела, които се вършеха от Него.
{i13:18} Притча за синаповото зърно и кваса
{13:18} Тогава каза: На какво прилича Божието царство и на какво да го уподобя?
{13:19} Прилича на синапово зърно, което човек взе и пося в градината си; и то растеше и стана дърво, и небесните птици гнездяха по клоните му.
{13:20} И пак каза: На какво да уподобя Божието царство?
{13:21} Прилича на квас, който една жена взе и замеси в три мери брашно, докато втаса цялото.
{i13:22} Тясната врата
{13:22} И по пътя Си за Йерусалим минаваше през градовете и селата и поучаваше.
{13:23} И някой Му каза: Господи, малцина ли са, които се спасяват? А той им каза:
{13:24} Подвизавайте се да влезете през тясната врата; защото ви казвам, мнозина ще се стремят да влязат и няма да могат.
{13:25} След като стане домакинът и затвори вратата, и вие, като останете навън, почнете да хлопате на вратата и да казвате: Господи, отвори; а Той в отговор ще ви каже: Не ви познавам откъде сте.
{13:26} Тогава ще почнете да казвате: Ядохме и пихме пред Теб; и по нашите улици си поучавал.
{13:27} А Той ще отговори: Казвам ви, не зная откъде сте; махнете се от Мене всички вие, които вършите неправда.
{13:28} Там ще бъде плач и скърцане със зъби, когато видите Авраам, Исак, Яков и всички пророци в Божието царство, а себе си - изпъдени навън.
{13:29} И ще дойдат от изток и запад, от север и юг и ще седнат на празничната трапеза в Божието царство.
{13:30} И, ето, има последни, които ще бъдат първи, и има първи, които ще бъдат последни.
{i13:31} Христос плаче за Йерусалим
{13:31} В същия час дойдоха някои фарисеи, които Му казаха: Излез и си иди оттук, защото Ирод иска да Те убие.
{13:32} Исус им каза: Идете, кажете на тази лисица: Ето, изгонвам бесове и изцелявам днес и утре, и на третия ден ще свърша.
{13:33} Обаче днес и утре, и други ден трябва да пътувам; защото не е възможно пророк да загине извън Йерусалим.
{13:34} Йерусалиме! Йерусалиме! Ти, който избиваш пророците и с камъни убиваш пратените до тебе, колко пъти съм искал да събера твоите деца, както кокошка прибира пилците си под крилата си, но не искахте!
{13:35} Ето, вашият дом ви се оставя пуст; и ви казвам, няма да Ме видите, докато не кажете: Благословен, Който иде в Господнето име.
{i14:1} Христос изцелява в събота
{14:1} Една събота, когато влезе да яде хляб в къщата на един от фарисейските водачи, те Го наблюдаваха.
{14:2} И, ето, пред Него имаше един човек, страдащ от воднянка.
{14:3} И Исус заговори на законниците и фарисеите: Позволено ли е да лекува някой в събота или не?
{14:4} А те мълчаха. И Той, като хвана човека, изцели го и го пусна.
{14:5} И им каза: Ако падне оселът или волът на някого от вас в кладенец, няма ли той в същия час да го извлече и в съботен ден?
{14:6} И не можаха да отговорят на това.
{i14:7} За гостите и домакините
{14:7} А като забелязваше как поканените избираха първите столове, каза им една притча:
{14:8} Когато те покани някой на сватба, не сядай на първия стол, да не би да е бил поканен от него по-почетен от теб
{14:9} и да дойде този, който е поканил и теб, и него, и да ти каже: Отстъпи това място на този човек; и тогава ще започнеш със срам да заемаш последното място.
{14:10} Но когато те поканят, иди и седни на последното място, и когато дойде този, който те е поканил, да ти каже: Приятелю, мини по-напред. Тогава ще имаш почит пред всички тези, които седят с тебе на трапезата.
{14:11} Защото всеки, който възвисява себе си, ще се смири, а който смирява себе си, ще се възвиси.
{14:12} Каза и на този, който Го беше поканил: Когато даваш обяд или вечеря, недей да каниш приятелите си, нито братята си, нито роднините си, нито богати съседи, да не би и те да те поканят и да ти бъде отплатено.
{14:13} А когато даваш угощение, покани сиромаси, недъгави, куци, слепи;
{14:14} и ще бъдеш блажен, понеже те нямат с какво да ти се отплатят, защото ще ти бъде отплатено при възкресението на праведните.
{i14:15} Притча за поканените на голямата вечеря
{14:15} И като чу това един от седящите с Него, Му каза: Блажен онзи, който ще яде хляб в Божието царство.
{14:16} А Той му каза: Някой си човек даде голяма вечеря и покани мнозина.
{14:17} И в часа на вечерята изпрати слугата си да каже на поканените: Елате, понеже всичко вече е готово.
{14:18} А те всички започнаха единодушно да се извиняват. Първият му каза: Купих си нива и трябва да изляза да я видя; моля ти се, извини ме.
{14:19} Друг каза: Купих си пет впряга волове и отивам да ги опитам; моля ти се, извини ме.
{14:20} А друг каза: Ожених се и затова не мога да дойда.
{14:21} И слугата дойде и каза това на господаря си. Тогава стопанинът разгневен каза на слугата си: Излез бързо на градските улици и пътеки и доведи тук сиромасите, недъгавите, слепите и куците.
{14:22} Слугата отвърна: Господарю, каквото си заповядал, стана; и още място има.
{14:23} И господарят каза на слугата: Излез по пътищата и по оградите и колкото намериш, накарай ги да влязат, за да се напълни къщата ми;
{14:24} защото ви казвам, че никой от поканените няма да вкуси от вечерята ми.
{i14:25} Изисквания към учениците
{14:25} А големи множества вървяха заедно с Него; и Той се обърна и им каза:
{14:26} Ако дойде някой при Мен и не намрази баща си и майка си, жена си, децата си, братята си и сестрите си, а още и собствения си живот, не може да бъде Мой ученик.
{14:27} Който не носи своя кръст и не върви след Мене, не може да бъде Мой ученик.
{14:28} Защото кой от вас, когато иска да съгради кула, не сяда първо да пресметне разноските, дали ще има с какво да я довърши?
{14:29} Да не би, като положи основа, а не може да довърши, всички, които гледат, да почнат да му се присмиват и да казват:
{14:30} Този човек почна да гради, но не можа да довърши.
{14:31} Или кой цар, като отива на война срещу друг цар, няма да седне първо да се съветва, може ли с десет хиляди да устои против този, който идва срещу него с двадесет хиляди?
{14:32} Иначе, докато другият е още далеч, изпраща посланици да искат условия за мир.
{14:33} И така, ако някой от вас не се отрече от всичко, което има, не може да бъде Мой ученик.
{14:34} Наистина добро нещо е солта, но ако самата сол обезсолее, с какво ще се поправи?
{14:35} Тя не струва нито за земята, нито за тор; а я изхвърлят навън. Който има уши да слуша, нека слуша.
{i15:1} Притча за изгубената овца
{15:1} А всички бирници и грешници се приближаваха до Него да Го слушат.
{15:2} А фарисеите и книжниците роптаеха и казваха: Този приема грешниците и яде с тях.
{15:3} И Той им разказа тази притча:
{15:4} Кой от вас, ако има сто овце и му се изгуби една от тях, не оставя деветдесет и деветте в пустинята и не отива след изгубената, докато я намери?
{15:5} И като я намери, вдига я на рамената си радостен.
{15:6} И като си дойде у дома, свиква приятелите и съседите си и им казва: Радвайте се с мене, че си намерих изгубената овца.
{15:7} Казвам ви, че също така ще има повече радост на небето за един грешник, който се кае, отколкото за деветдесет и девет праведници, които нямат нужда от покаяние.
{i15:8} Притча за изгубената драхма
{15:8} Или коя жена, ако има десет драхми и изгуби една драхма, не запалва светило, не помита къщата и не търси грижливо, докато я намери?
{15:9} И като я намери, свиква приятелките и съседките си и казва: Радвайте се с мене, защото намерих драхмата, която бях изгубила.
{15:10} Също така, казвам ви, има радост пред Божиите ангели за един грешник, който се кае.
{i15:11} Притча за блудния син
{15:11} Каза още: Някой си човек имаше двама сина.
{15:12} И по-младият от тях каза на баща си: Татко, дай ми дела, който ми се пада от имота. И той им раздели имота.
{15:13} И не след много дни по-младият син си събра всичко и отиде в далечна страна, и там разпиля имота си с разпуснатия си живот.
{15:14} И като изхарчи всичко, настана голям глад в онази страна; и той изпадна в лишение.
{15:15} И отиде да се представи на един от гражданите на онази страна, който го прати на полетата си да пасе свине.
{15:16} И желаеше да се насити с рошковите, от които ядяха свинете; но никой не му даваше.
{15:17} А като дойде на себе си, каза: Колко наемници на баща ми имат излишък от хляб, а пък аз умирам от глад!
{15:18} Ще стана да отида при баща си и ще му кажа: Татко, съгреших против небето и пред тебе;
{15:19} не съм вече достоен да се наричам твой син; направи ме като един от наемниците си.
{15:20} И стана и отиде при баща си. А когато беше още далеч, баща му го видя, смили се и като се завтече, хвърли се на врата му и го целуваше.
{15:21} А синът му каза: Татко, съгреших против небето и пред тебе; не съм вече достоен да се наричам твой син.
{15:22} Но бащата каза на слугите си: Бързо изнесете най-хубавата премяна и го облечете, и сложете пръстен на ръката му и обувки на краката му;
{15:23} докарайте угоеното теле и го заколете, и нека ядем и се веселим;
{15:24} защото този мой син беше мъртъв и оживя, изгубен беше и се намери. И започнаха да се веселят.
{15:25} А по-старият му син беше на нивата; и като си идваше и се приближи до къщата, чу песни и игри.
{15:26} И повика един от слугите и попита какво е това.
{15:27} А той му каза: Брат ти си дойде; и баща ти закла угоеното теле, защото го прие здрав.
{15:28} И той се разсърди и не искаше да влезе, и баща му излезе и го молеше.
{15:29} А той отговори на баща си: Ето, толкова години ти работя и никога не съм престъпил една твоя заповед; но на мене никога дори яре не си дал, за да се повеселя с приятелите си;
{15:30} а щом си дойде този твой син, който прахоса имота ти с блудниците, за него си заклал угоеното теле.
{15:31} А той му каза: Синко, ти си винаги с мен и всичко мое е твое.
{15:32} Но подобаваше да се развеселим и да се зарадваме; защото този твой брат беше мъртъв и оживя, и изгубен беше и се намери.
{i16:1} Притча за нечестния управител
{16:1} Каза още на учениците Си: Един богаташ имаше настойник, когото наклеветиха пред него, че разпилявал имота му.
{16:2} И той го повика и му каза: Какво е това, което слушам за тебе? Дай сметка за настойничеството си; защото не можеш вече да бъдеш настойник.
{16:3} Тогава настойникът си каза: Господарят ми отнема от мене настойничеството. Какво да правя? Нямам сила да копая, а да прося ме е срам.
{16:4} Сетих се какво да направя, за да ме приемат в къщите си, когато бъда отстранен от настойничеството.
{16:5} И така, като повика всеки от длъжниците на господаря си, каза на първия: Колко дължиш на господаря ми?
{16:6} А той отвърна: Сто мери елей. И му каза: Вземи разписката си, седни бързо и пиши петдесет.
{16:7} После каза на друг: А ти колко дължиш? И той отговори: Сто мери жито. Каза му: Вземи разписката си и пиши осемдесет.
{16:8} И господарят му похвали неправедния настойник за това, че е постъпил остроумно; защото синовете на този век са по-остроумни спрямо своето поколение от синовете на светлината.
{16:9} И Аз ви казвам, спечелете си приятели посредством неправедното богатство и когато се привърши, да ви приемат във вечните селения.
{16:10} Верният в най-малкото и в многото е верен, а неверният в най-малкото и в многото е неверен.
{16:11} И така, ако в неправедното богатство не бяхте верни, кой ще ви повери истинското богатство?
{16:12} И ако в чуждото не бяхте верни, кой ще ви даде вашето?
{16:13} Никой служител не може да служи на двама господари; защото или ще намрази единия и ще обикне другия, или ще се привърже към единия, а другия ще презира. Не можете да служите на Бога и на мамона!
{i16:14} Законът и Божието царство
{16:14} Всичко това слушаха фарисеите, които бяха сребролюбци, и Му се присмиваха.
{16:15} Исус им каза: Вие сте, които се показвате праведни пред човеците; но Бог знае сърцата ви; защото онова, което се цени високо между човеците, е мерзост пред Бога.
{16:16} Законът и пророците бяха до Йоан; оттогава Божието царство се благовества и всеки се насилва да влезе в него.
{16:17} Но по-лесно е небето и земята да преминат, отколкото една чертица от закона да отпадне.
{16:18} Всеки, който напусне жена си и се ожени за друга, прелюбодейства; и който се жени за напусната от мъж, той прелюбодейства.
{i16:19} Притча за богаташа и бедния Лазар
{16:19} Имаше някой си богаташ, който се обличаше в пурпур и висон и всеки ден правеше бляскави пиршества.
{16:20} Имаше и един сиромах на име Лазар, покрит със струпеи, когото слагаха да лежи пред портата му,
{16:21} като желаеше да се нахрани с трохите, паднали от трапезата на богаташа; и кучетата идваха и ближеха раните му.
{16:22} Умря сиромахът и ангелите го занесоха в Авраамовото лоно. Умря и богаташът и беше погребан.
{16:23} И в ада, подложен на мъки, той повдигна очи и видя отдалеч Авраам и Лазар в неговото лоно.
{16:24} И той извика: Отче Аврааме, смили се над мен и изпрати Лазар да натопи края на пръста си във вода и да разхлади езика ми; защото се мъча в този пламък.
{16:25} Но Авраам каза: Синко, спомни си, че ти си получил своите блага приживе, така както и Лазар - злините; но сега той тук се утешава, а ти се мъчиш.
{16:26} И освен всичко това между нас и вас зее голяма бездна, така че онези, които биха искали да минат оттук към вас, да не могат, нито пък оттам да преминат към нас.
{16:27} А той каза: Щом е така, моля ти се, отче, да го пратиш в бащиния ми дом,
{16:28} защото имам петима братя, за да им засвидетелства, да не би да дойдат и те на това мъчително място.
{16:29} Но Авраам каза: Имат Моисей и пророците; нека слушат тях.
{16:30} А той отговори: Не, отче Аврааме, но ако отиде при тях някой от мъртвите, ще се покаят.
{16:31} И той му каза: Ако не слушат Моисей и пророците, то и от мъртвите да възкръсне някой, пак няма да се убедят.
{i17:1} За прощението
{17:1} И Исус каза на учениците Си: Не е възможно да не дойдат съблазните; но горко на онзи, чрез когото идват!
{17:2} По-добре би било за него да се окачи един голям воденичен камък на врата му и да бъде хвърлен в морето, а не да съблазни един от тези, малките.
{17:3} Бъдете внимателни към себе си. Ако прегреши брат ти, смъмри го; и ако се покае, прости му.
{17:4} И седем пъти на ден ако ти сгреши и седем пъти се обърне към теб и каже: Покайвам се! - прощавай му.
{17:5} И апостолите казаха на Господа: Прибави ни още вяра.
{17:6} А Господ каза: Ако имате вяра колкото синапово зърно, бихте казали на тази черница: Изкорени се и се насади в морето, и тя би ви послушала.
{17:7} А кой от вас, ако има слуга да му оре или да му пасе, ще му каже веднага, щом си дойде от нива: Ела да ядеш?
{17:8} Напротив, няма ли да му каже: Приготви нещо да вечерям, стегни се и ми прислужвай, докато ям и пия, и след това ти ще ядеш и пиеш?
{17:9} Нима ще благодари на слугата за това, че е извършил каквото е било заповядано? Не вярвам.
{17:10} Също така и вие, когато извършите всичко, което ви е заповядано, казвайте: Ние сме ненужни слуги; извършихме само това, което бяхме длъжни да извършим.
{i17:11} Излекуването на десетте прокажени
{17:11} И в пътуването Си към Йерусалим Той минаваше по границата между Самария и Галилея.
{17:12} И като влизаше в едно село, срещнаха Го десетима прокажени, които, като се спряха отдалеч,
{17:13} извикаха силно: Исусе, Наставнико, смили се над нас!
{17:14} И като ги видя, каза им: Идете, покажете се на свещениците. И като отиваха, се очистиха.
{17:15} А един от тях, като видя, че е изцелен, върна се и със силен глас славеше Бога,
{17:16} и падна на лице при нозете на Исус и Му благодареше. А той беше самарянин.
{17:17} А Исус му каза: Нали се очистиха десетимата? А къде са деветимата?
{17:18} Не се ли намериха други да се върнат и въздадат слава на Бога освен този другоплеменник?
{17:19} И му каза: Стани и си иди; твоята вяра те изцели.
{i17:20} За идването на Божието царство
{17:20} А Исус, когато бе запитан от фарисеите кога ще дойде Божието царство, им отговори: Божието царство не идва така, че да се забелязва;
{17:21} нито ще кажат: Ето, тук е!, или: Там е! Защото, ето, Божието царство е сред вас.
{17:22} И каза на учениците: Ще дойдат дни, когато ще пожелаете да видите поне един от дните на Човешкия Син, и няма да видите.
{17:23} И като ви кажат: Ето, тук е!, да не отидете, нито да тичате след тях.
{17:24} Защото както светкавицата, когато блесне от единия край на хоризонта, свети до другия край на хоризонта, така ще се яви и Човешкият Син в Своя ден.
{17:25} Но най-напред Той трябва да пострада много и да бъде отхвърлен от това поколение.
{17:26} И както стана в дните на Ной, така ще бъде и в дните на Човешкия Син;
{17:27} ядеха, пиеха, женеха се и се омъжваха до деня, когато Ной влезе в ковчега и дойде потопът, и ги погуби всички.
{17:28} Така стана и в дните на Лот; ядеха, пиеха, купуваха, продаваха, садеха и градеха,
{17:29} а в деня, когато Лот излезе от Содом, от небето валя огън и сяра и ги погубиха всички.
{17:30} Подобно на това ще бъде и в деня, когато Човешкият Син ще се яви.
{17:31} В онзи ден, който е на покрива на къщата, ако вещите му са в къщи, да не слиза да ги вземе; също и който е на нивата, да не се връща назад.
{17:32} Помнете Лотовата жена.
{17:33} Който иска да спечели живота си, ще го изгуби; а който го изгуби, ще го запази.
{17:34} Казвам ви, в онази нощ двама ще бъдат на едно легло; единият ще бъде взет, а другият ще бъде оставен.
{17:35} Две жени ще мелят заедно; едната ще бъде взета, а другата ще бъде оставена.
{17:36} Двама ще бъдат на нива; единият ще бъде взет, а другият ще бъде оставен.
{17:37} В отговор Го попитаха: Къде, Господи? А Той им каза: Където е трупът, там ще се съберат и орлите.
{i18:1} Притча за неправедния съдия
{18:1} Каза им една притча как трябва всякога да се молят и да не отслабват:
{18:2} В един град имаше един съдия, който от Бога не се боеше и човека не зачиташе.
{18:3} В същия град имаше и една вдовица, която идваше при него и му казваше: Отдай ми правото спрямо противника ми.
{18:4} Но той за известно време не искаше. А после си каза: Въпреки че не се боя от Бога и човеците не зачитам,
{18:5} пак, понеже тази вдовица ми досажда, ще ѝ отдам правото, за да не ми дотяга с непрестанните си идвания.
{18:6} И Господ каза: Слушайте какво каза неправедният съдия!
{18:7} А Бог няма ли да отдаде правото на Своите избрани, които викат към Него ден и нощ, ако и да се бави спрямо тях?
{18:8} Казвам ви, че ще им отдаде правото скоро. Обаче, когато дойде Човешкият Син, ще намери ли вяра на земята?
{18:9} И на някои, които уповаваха на себе си, че са праведни, и презираха другите, каза и тази притча:
{18:10} Двама души се изкачиха в храма да се помолят, единият - фарисей, а другият - бирник.
{18:11} Фарисеят, като се изправи, молеше се в себе си така: Боже, благодаря Ти, че не съм като другите човеци - грабители, неправедници, прелюбодейци, и особено не като този бирник.
{18:12} Постя два пъти в седмицата, давам десятък от всичко, което придобия.
{18:13} А бирникът, като стоеше надалеч, не смееше дори очите си да повдигне към небето, но се удряше в гърди и казваше: Боже, бъди милостив към мене, грешника.
{18:14} Казвам ви, че този си отиде у дома оправдан, а не онзи; защото всеки, който въздига себе си, ще се снижи, а който смирява себе си, ще бъде въздигнат.
{i18:15} Исус Христос благославя децата
{18:15} Донесоха още при Него младенците си, за да се докосне до тях; а учениците, като видяха това, ги смъмриха.
{18:16} Но Исус ги повика и каза: Оставете дечицата да дойдат при Мен и не ги възпирайте; защото на такива е Божието царство.
{18:17} Истина ви казвам: Който не приеме като детенце Божието царство, той никак няма да влезе в него.
{i18:18} За опасностите от богатството
{18:18} И някой си началник Го попита: Благи Учителю, какво да направя, за да наследя вечен живот?
{18:19} А Исус му отвърна: Защо Ме наричаш благ? Никой не е благ освен Един Бог.
{18:20} Знаеш заповедите: "Не убивай"; "Не кради"; "Не лъжесвидетелствай"; "Почитай баща си и майка си".
{18:21} А той каза: Всичко това съм опазил от младостта си.
{18:22} Исус, като го чу, му каза: Едно още не ти достига. Продай всичко, което имаш, и го раздай на сиромасите, и ще имаш съкровище на небето; и ела и Ме следвай.
{18:23} И той, като чу това, много се наскърби, защото беше твърде богат.
{18:24} И Исус, като го видя, каза: Колко трудно ще влязат в Божието царство онези, които имат богатство!
{18:25} Защото по-лесно е камила да мине през иглени уши, отколкото богат да влезе в Божието царство.
{18:26} А онези, които чуха това, казаха: Тогава кой може да се спаси?
{18:27} Той отговори: Невъзможното за човеците е възможно за Бога.
{18:28} А Петър каза: Ето, ние оставихме своите домове и Те последвахме.
{18:29} А Той им каза: Истина ви казвам, няма никой, който да е оставил къща или жена, или братя, или родители, или деца заради Божието царство,
{18:30} който да не получи многократно повече в настоящото време, а в идещия свят - вечен живот.
{i18:31} Трето предсказание за страданията и възкресението
{18:31} И като повика дванадесетте при Себе Си, им каза: Ето, изкачваме се към Йерусалим и всичко, което е писано чрез пророците за Човешкия Син, ще се изпълни.
{18:32} Защото ще бъде предаден на езичниците, които ще се подиграят с Него и безсрамно ще Го оскърбят, и ще Го заплюят,
{18:33} и ще Го бият, и ще Го убият; и на третия ден ще възкръсне.
{18:34} Но те не разбираха нищо от това; и тези думи бяха скрити за тях и не разбираха това, което се казваше.
{i18:35} Излекуването на слепия в Йерихон
{18:35} А когато Той се приближаваше до Йерихон, един слепец седеше край пътя да проси.
{18:36} И като чу, че минава множество хора, попита какво е това.
{18:37} Казаха му, че Исус Назарянинът минава.
{18:38} Тогава той извика: Исусе, сине Давидов, смили се над мен!
{18:39} А тези, които вървяха отпред, го смъмриха да мълчи; но той още повече викаше: Сине Давидов, смили се над мен!
{18:40} И така, Исус се спря и заповяда да Му го доведат. И като се приближи, го попита:
{18:41} Какво искаш да направя за теб? А той каза: Господи, да прогледам.
{18:42} Исус му каза: Прогледай; твоята вяра те изцели.
{18:43} И той веднага прогледа и тръгна след Него, като славеше Бога. И всички хора, като видяха това, въздадоха хвала на Бога.
{i19:1} Обръщението на Закхей
{19:1} След това Исус влезе в Йерихон и минаваше през града.
{19:2} И, ето, един човек на име Закхей, който беше началник на бирниците и беше богат,
{19:3} искаше да види Кой е Исус, но не можеше поради навалицата, защото беше нисък на ръст.
{19:4} И се завтече напред и се покачи на една дива смокиня, за да Го види; понеже щеше да мине през онзи път.
{19:5} Исус, като дойде на това място, погледна нагоре и му каза: Закхей, слез бързо, защото днес трябва да отседна в дома ти.
{19:6} И той побърза да слезе и Го прие с радост.
{19:7} И като видяха това, всички роптаеха и казваха: Отби се при грешен човек.
{19:8} А Закхей стана и каза на Господа: Господи, ето, отсега давам половината от имота си на сиромасите; и ако някак съм ограбил някого, връщам му четворно.
{19:9} И Исус му каза: Днес стана спасение на този дом; защото и този е Авраамов син.
{19:10} Понеже Човешкият Син дойде да потърси и да спаси погиналото.
{i19:11} Притча за десетте слуги
{19:11} И като слушаха това, Той продължи да говори и каза една притча, защото беше близо до Йерусалим и те си мислеха, че Божието царство веднага ще се яви.
{19:12} Затова каза: Някой си благородник отиде в далечна страна да получи за себе си царска власт и да се върне.
{19:13} И повика десетима от слугите си и им даде десет мнаси; и им каза: Търгувайте с това, докато дойда.
{19:14} Но неговите граждани го мразеха и изпратиха след него посланици да кажат: Не искаме този да царува над нас.
{19:15} А като получи царската власт и се върна, заповяда да повикат при него онези слуги, на които бе дал парите, за да знае какво са припечелили чрез търгуване.
{19:16} И така, дойде първият и каза: Господарю, твоята мнаса спечели десет мнаси.
{19:17} И му каза: Хубаво, добър слуга! Понеже в твърде малкото се показа верен, имай власт над десет града.
{19:18} Дойде и вторият и каза: Господарю, твоята мнаса принесе пет мнаси.
{19:19} А каза и на него: Бъди и ти над пет града.
{19:20} Дойде и друг и каза: Господарю, ето твоята мнаса, която пазих скътана в кърпа,
{19:21} защото се боях от тебе, понеже си строг човек; взимаш това, което не си положил, и жънеш, което не си посял.
{19:22} Господарят му каза: От устата ти ще те съдя, зъл слуга. Знаел си, че съм строг човек, който вземам това, което не съм положил, и жъна, което не съм сял;
{19:23} тогава защо не вложи парите ми в банката; и аз, като си дойдех, щях да ги прибера с лихвата?
{19:24} И каза на стоящите до него: Вземете от него мнасата и я дайте на този, който има десет мнаси.
{19:25} (Казаха му: Господарю, той има вече десет мнаси!)
{19:26} Казвам ви, че на всеки, който има, ще се даде; а от този, който няма, от него ще се отнеме и това, което има.
{19:27} А онези мои неприятели, които не искаха да царувам над тях, доведете ги тук и ги посечете пред мен.
{19:28} И като изрече това, Исус тръгна напред, като се изкачваше към Йерусалим.
{i19:29} Тържественото влизане в Йерусалим
{19:29} И когато се приближи до Витфагия и Витания, до хълма, наречен Елеонски, прати двама от учениците и им каза:
{19:30} Идете в селото, което е насреща ви, в което, като влизате, ще намерите едно вързано осле, което никой човек не е възсядал; отвържете го и го докарайте.
{19:31} И ако някой ви попита: Защо го отвързвате?, кажете така: На Господа трябва.
{19:32} И изпратените отидоха и намериха всичко, както им бе казал.
{19:33} И като отвързваха ослето, стопаните попитаха: Защо отвързвате ослето?
{19:34} А те отвърнаха: На Господа трябва.
{19:35} И го докараха при Исус; и като намятаха дрехите си на ослето, качиха Исус.
{19:36} И когато Той минаваше, хората постилаха дрехите си по пътя.
{19:37} А когато вече се приближаваше до превала на Елеонския хълм, цялото множество ученици почнаха да се радват и велегласно да славят Бога за всички велики дела, които бяха видели, и казваха:
{19:38} Благословен Царят, Който иде в Господнето име! Мир на небето и слава във висините!
{19:39} А някои фарисеи от множеството Му казаха: Учителю, смъмри учениците Си.
{19:40} И Той отговори: Казвам ви, че ако тези млъкнат, то камъните ще извикат.
{19:41} И като се приближи и видя града, плака за него и каза:
{19:42} Ех, ако ти бе познал поне в този ден това, което служи за мира ти! Но сега това е скрито от очите ти.
{19:43} Защото ще настанат за тебе дни, когато твоите неприятели ще издигнат валове около тебе, ще те обсадят, ще те притиснат отвред
{19:44} и ще те разорят, и ще избият жителите ти в теб, и няма да оставят в тебе камък върху камък; защото ти не разпозна времето, когато беше посетен.
{19:45} И като влезе в храма, започна да пъди онези, които продаваха; и им казваше:
{i19:46} Изгонването на търговците от храма
{19:46} Писано е: "И домът Ми ще бъде молитвен дом"; а вие го направихте "разбойнически вертеп".
{19:47} И поучаваше всеки ден в храма. А главните свещеници, книжниците и водачите на народа се стараеха да Го погубят.
{19:48} Но не намериха какво да направят, понеже целият народ се прилепваше към Него и Го слушаше.
{i20:1} За властта на Исус Христос
{20:1} И в един от дните, когато Той поучаваше народа в храма и проповядваше благовестието, дойдоха главните свещеници и книжниците със старейшините и Му казаха:
{20:2} Кажи ни с каква власт правиш това или кой е Онзи, Който Ти е дал тази власт?
{20:3} И Той им отвърна с думите: Ще ви задам и Аз един въпрос и Ми отговорете:
{20:4} Йоановото кръщение от небето ли беше или от човеците?
{20:5} А те разискваха помежду си: Ако кажем: От небето, ще каже: Защо не му повярвахте?
{20:6} Но ако кажем: От човеците, целият народ ще ни убие с камъни, защото са убедени, че Йоан беше пророк.
{20:7} И отговориха, че не знаят откъде беше.
{20:8} Тогава Исус им каза: Нито Аз ви казвам с каква власт правя това.
{i20:9} Притча за злите земеделци
{20:9} И започна да разказва на народа следната притча: Един човек насади лозе, даде го под наем на земеделци и отиде в чужбина за дълго време.
{20:10} И по време на гроздобера прати един слуга при земеделците, за да му дадат от плода на лозето; но земеделците го биха и го отпратиха празен.
{20:11} Изпрати и друг слуга; а те и него биха, поругаха се над него и го отпратиха празен.
{20:12} Изпрати и трети; но те и него нараниха и изхвърлиха.
{20:13} Тогава стопанинът на лозето каза: Какво да направя? Ще изпратя любимия си син; може него да почетат.
{20:14} Но земеделците, като го видяха, разискваха помежду си: Този е наследникът; нека го убием, за да стане наследството наше.
{20:15} Изхвърлиха го вън от лозето и го убиха. И така, какво ще направи с тях стопанинът на лозето?
{20:16} Ще дойде и ще погуби тези земеделци, и ще даде лозето на други. А като чуха това, казаха: Дано не бъде!
{20:17} А той ги погледна и каза: Тогава какво значи това, което е писано: "Камъкът, който отхвърлиха зидарите, Той стана глава на ъгъла"?
{20:18} Всеки, който падне върху този камък, ще се разбие, а върху когото падне, ще го смаже.
{20:19} И в същия час книжниците и главните свещеници се опитаха да Го хванат, защото разбраха, че Той каза тази притча против тях, но се бояха от народа.
{i20:20} За плащането на данък на императора
{20:20} И като Го наблюдаваха, пратиха съгледвачи, които се преструваха, че са праведни, за да уловят някоя Негова дума така, че да Го предадат на началството и на властта на управителя.
{20:21} И те Го запитаха, като казваха: Учителю, знаем, че право говориш и учиш, и у Тебе няма лицеприятие, но учиш Божия път според истината;
{20:22} право ли е за нас да даваме данък на Цезаря или не?
{20:23} А Той разбра лукавството им и им каза:
{20:24} Покажете ми един динарий. Чий образ и надпис има? Те отговориха: На Цезаря.
{20:25} А Той каза: Тогава отдавайте цезаревото на Цезаря, а Божието на Бога.
{20:26} И не можаха да уловят нищо в думите Му пред народа; и зачудени на отговора Му, млъкнаха.
{i20:27} За възкресението на мъртвите
{20:27} Тогава се приближиха някои от садукеите, които твърдят, че няма възкресение, и Го запитаха:
{20:28} Учителю, Моисей ни е писал: "Ако умре на някого брат му, който е женен, но е бездетен, брат му да вземе жената и да въздигне потомство на брат си."
{20:29} А имаше седем братя; и първият взе жена и умря бездетен.
{20:30} И вторият, и третият я взеха;
{20:31} така също и седемте я взеха и умряха, без да оставят деца.
{20:32} А после умря и жената.
{20:33} И така, при възкресението на кого от тях ще бъде жена, защото и седемте я имаха за жена?
{20:34} А Исус им каза: Човеците на този свят се женят и се омъжват;
{20:35} а онези, които се удостоят да достигнат онзи свят и възкресението от мъртвите, нито се женят, нито се омъжват.
{20:36} И не могат вече да умрат, понеже са равни на ангелите; и като участници във възкресението са синове на Бога.
{20:37} А че мъртвите биват възкресени, това и Моисей показа в мястото, където писа за бодливия храст, когато нарече Господа "Бог Авраамов, Бог Исааков и Бог Яковов".
{20:38} Но Той не е Бог на мъртвите, а на живите; защото за Него всички са живи.
{20:39} А някои от книжниците отговориха: Учителю, Ти добре каза.
{20:40} Защото не смееха вече за нищо да Го попитат.
{20:41} Исус ги попита: Как така казват, че Христос е Давидов син?
{20:42} Защото сам Давид казва в книгата на псалмите: "Каза Господ на моя Господ: Седи отдясно на Мене,
{20:43} докато положа враговете Ти за Твое подножие." 
{20:44} И така, Давид Го нарича Господ; тогава как е Негов син?
{20:45} И когато целият народ слушаше, Той каза на учениците Си:
{20:46} Пазете се от книжниците, които обичат да ходят в дълги одежди и обичат поздрави по пазарите, първите места в синагогите и първите столове по угощенията,
{20:47} които изпояждат домовете на вдовиците и за показ принасят дълги молитви. Те ще получат по-голямо осъждане.
{i21:1} Лептата на бедната вдовица
{21:1} Като повдигна очи, Исус видя богатите, че пускат даровете си в съкровищницата.
{21:2} А видя и една бедна вдовица, че пускаше там две лепти.
{21:3} И каза: Истина ви казвам, тази бедна вдовица пусна повече от всички;
{21:4} защото всички тези пуснаха в съкровищницата за Бога от излишъка си; а тази от немотията си пусна целия имот, който имаше.
{i21:5} Предсказание за разрушаването на храма, войни и бедствия
{21:5} И когато някои говореха за храма, че е украсен с хубави камъни и с посветени приноси, каза:
{21:6} Ще дойдат дни, когато от това, което гледате, няма да остане тук камък, който да не се срине.
{21:7} И Го попитаха: Учителю, а кога ще бъде това и какъв ще бъде белегът, когато предстои да стане това?
{21:8} А той каза: Внимавайте да не ви заблудят; защото мнозина ще дойдат в Мое име и ще казват: Аз съм Христос, и че времето е наближило. Да не тръгнете след тях.
{21:9} И когато чуете за войни и размирици, да не се уплашите; защото тези неща трябва първо да станат, но не е веднага краят.
{21:10} Тогава им каза: Народ ще се повдигне против народ и царство против царство;
{21:11} и ще има големи трусове и в разни места глад и мор; ще има и ужаси и големи знамения от небето.
{21:12} А преди да стане всичко това, ще сложат ръце на вас и ще ви изгонят, като ви предадат на синагоги и в тъмници, и ще ви извеждат пред царе и пред управители заради Моето име.
{21:13} Това ще ви служи за свидетелство.
{21:14} И така, решете в сърцата си да не обмисляте предварително какво да отговаряте,
{21:15} защото Аз ще ви дам така мъдро да отговорите, че всичките ви противници ще бъдат безсилни да ви противостоят или противоречат.
{21:16} И ще бъдете предадени даже и от родители и братя, от роднини и приятели; и ще умъртвят някои от вас.
{21:17} И ще бъдете мразени от всички поради Моето име.
{21:18} Но и косъм от главата ви няма да загине.
{21:19} Чрез твърдостта си ще спечелите душите си.
{i21:20} Предсказание за разрушаването на Йерусалим
{21:20} А когато видите, че Йерусалим е заобиколен от войски, тогава знайте, че е наближило запустението му.
{21:21} Тогава онези, които са в Юдея, нека бягат в планините, и които са насред града, нека да излязат навън, а които са в околностите, да не влизат в него.
{21:22} Защото това са дни на възмездие, за да се изпълни всичко, което е писано.
{21:23} Горко на бременните и на кърмачките през онези дни! Защото ще има голямо бедствие в страната и гняв върху тези хора.
{21:24} Те ще паднат под острието на меча и ще бъдат откарани в плен между всички народи; и Йерусалим ще бъде тъпкан от народите, докато се изпълнят времената на езичниците.
{i21:25} Идването на Човешкия Син
{21:25} И ще станат знамения в слънцето, в луната и в звездите, а по земята бедствие на народите, които ще бъдат в недоумение поради бученето на морето и вълните.
{21:26} Човеците ще примират от страх и от очакване на онова, което ще постигне света, защото небесните сили ще се разклатят.
{21:27} И тогава ще видят Човешкия Син, идещ в облак със сила и голяма слава.
{21:28} А когато започне да става това, изправете се и повдигнете главите си, защото изкуплението ви наближава.
{i21:29} Призоваване към бодърстване
{21:29} И им каза притча: Погледнете смокинята и всички дървета.
{21:30} Когато вече покарат, вие, като видите това, сами знаете, че лятото вече е близо.
{21:31} Също така и вие, когато видите, че става това, да знаете, че е близо Божието царство.
{21:32} Истина ви казвам, че това поколение няма да премине, докато не се сбъдне всичко това.
{21:33} Небето и земята ще преминат, но Моите думи няма да преминат.
{21:34} Но внимавайте, да не натежат сърцата ви от преяждане, пиянство и житейски грижи и онзи ден да ви постигне внезапно като примка;
{21:35} защото така ще дойде върху всички, които живеят по цялата земя.
{21:36} Но бъдете бдителни във всяко време и се молете, за да успеете да избегнете всичко, което предстои да стане, и да застанете пред Човешкия Син.
{21:37} И всеки ден Той поучаваше в храма; а всяка нощ излизаше и нощуваше на хълма, наречен Елеонски.
{21:38} И целият народ идваше при Него рано сутрин да Го слуша.
{i22:1} Предателството на Юда
{22:1} А наближаваше празникът на безквасните хлябове, който се нарича Пасха.
{22:2} И главните свещеници и книжниците обмисляха как да Го погубят, защото се бояха от народа.
{22:3} Тогава Сатана влезе в Юда, наречен Искариотски, който се числеше към дванадесетте;
{22:4} и той отиде и се наговори с главните свещеници и началниците на стражата как да им Го предаде.
{22:5} И те се зарадваха и се споразумяха да му дадат пари.
{22:6} А той се съгласи и търсеше сгоден случай да Го предаде, когато не се е събрало множество.
{i22:7} Тайната вечеря
{22:7} И настана денят на безквасните хлябове, когато трябваше да жертват пасхалното агне.
{22:8} Исус изпрати Петър и Йоан и каза: Идете и ни пригответе, за да ядем Пасхата.
{22:9} А те Го попитаха: Къде искаш да приготвим?
{22:10} А той им каза: Ето, като влезете в града, ще ви срещне човек, който носи стомна с вода; идете след него в къщата, в която влезе,
{22:11} и кажете на стопанина на къщата: Учителят ти казва: Къде е гостната стая, в която ще ям Пасхата с учениците Си?
{22:12} И той ще ви посочи голяма горна стая, постлана; там пригответе.
{22:13} След като отидоха, намериха всичко, както им беше казал; и приготвиха Пасхата.
{22:14} И като дойде часът, Той седна на трапезата, и апостолите с Него.
{22:15} И им каза: Твърде много съм желал да ям тази Пасха с вас, преди да пострадам;
{22:16} защото ви казвам, че няма вече да я ям, докато това не се изпълни в Божието царство.
{22:17} И като взе чаша, благодари на Бога и каза: Вземете това и го разделете помежду си;
{22:18} защото ви казвам, че няма вече да пия от плода на лозата, докато не дойде Божието царство.
{22:19} И взе хляб и като благодари на Бога, разчупи го, даде им и каза: Това е Моето тяло, което се дава за вас; това правете за Мое възпоменание.
{22:20} Така взе и чашата след вечерята и каза: Тази чаша е новият завет в Моята кръв, която за вас се пролива.
{22:21} Но, ето, ръката на този, който Ме предава, е с Мене на трапезата.
{22:22} Защото Човешкият Син наистина отива, според както е било определено; но горко на този човек, който Го предава!
{22:23} И те започнаха да се питат помежду си кой ли от тях ще е този, който ще направи това.
{i22:24} Спорът за първенство сред учениците
{22:24} Стана още и препирня помежду им кой от тях да бъде смятан за по-голям.
{22:25} А той им каза: Царете на народите господаруват над тях и тези, които ги владеят, се наричат благодетели.
{22:26} Но вие недейте така; а по-големият между вас нека стане като по-малкия и който началства - като онзи, който слугува.
{22:27} Защото кой е по-голям: този, който седи на трапезата ли, или онзи, който слугува? Не е ли този, който седи на трапезата? Но Аз съм сред вас като онзи, който слугува.
{22:28} А вие сте онези, които устояхте с Мене в Моите изпитания.
{22:29} Затова както Моят Отец завещава царство на Мен, а Аз го завещавам на вас,
{22:30} да ядете и да пиете на трапезата Ми в Моето царство; и ще седнете на престола да съдите дванадесетте Израелеви племена.
{i22:31} Предсказанието за отричането на Петър
{22:31} И Господ каза: Симоне, Симоне, ето, Сатана ви изиска всички, за да ви пресее като жито;
{22:32} но Аз се молих за тебе, да не отслабне твоята вяра; и ти, когато се обърнеш, утвърди братята си.
{22:33} Петър Му каза: Господи, готов съм да отида с Теб и в тъмница, и на смърт.
{22:34} А Той отговори: Казвам Ти, Петре, петелът няма да пропее днес, докато три пъти не си отрекъл, че Ме познаваш.
{i22:35} Подготовката на учениците за идващите събития
{22:35} И им каза: Когато ви пратих без кесия, без торба и без обувки, останахте ли лишени от нещо? А те отговориха: От нищо.
{22:36} И им каза: Но сега, който няма кесия, нека я вземе, така също и торба; и който няма кесия, нека продаде дрехата си и нека си купи меч;
{22:37} защото ви казвам, че трябва да се изпълни с Мен и това писание: "И към беззаконници бе причислен", защото писаното за Мене наближава към своето изпълнение.
{22:38} А те казаха: Господи, ето, тук има два меча. А Той им каза: Достатъчни са.
{i22:39} Исус Христос в Гетсиманската градина
{22:39} И излезе да отиде по обичая Си на Елеонския хълм; след Него отидоха и учениците.
{22:40} След като стигна на мястото, им каза: Молете се да не паднете в изкушение.
{22:41} И Той се отдалечи от тях колкото един хвърлей камък и като коленичи, молеше се, като казваше:
{22:42} Отче, ако желаеш, отмини Ме с тази чаша; обаче не Моята воля, а Твоята да бъде.
{22:43} И Му се яви ангел от небето и Го укрепяваше.
{22:44} И като беше във вътрешна борба, молеше се по-усърдно; и потта Му стана като големи капки кръв, които капеха на земята.
{22:45} И като стана от молитвата, дойде при учениците и ги намери заспали от скръб; и им каза:
{22:46} Защо спите? Станете и се молете, за да не паднете в изкушение.
{i22:47} Залавянето на Исус Христос
{22:47} Докато още говореше, ето, зададе се тълпа; и този, който се наричаше Юда, един от дванадесетте, вървеше пред тях; и се приближи до Исус, за да Го целуне за поздрав.
{22:48} А Исус му каза: Юда, с целувка ли предаваш Човешкия Син?
{22:49} И тези, които бяха около Исус, като видяха какво щеше да стане, казаха: Господи, да ударим ли с меч?
{22:50} И един от тях удари слугата на първосвещеника и му отсече дясното ухо.
{22:51} А Исус проговори: Спрете, престанете! И се допря до ухото му и го изцели.
{22:52} А на дошлите против Него главни свещеници, началници на храмовата стража и на старейшините Исус каза: Като срещу разбойник ли сте излезли с мечове и сопи?
{22:53} Когато бях всеки ден с вас в храма, не вдигнахте ръка срещу Мене. Но сега е вашият час и на властта на тъмнината.
{i22:54} Отричането на ап. Петър
{22:54} И като Го хванаха, отведоха Го и Го доведоха в къщата на първосвещеника. А Петър ги следваше отдалеч.
{22:55} И когато бяха запалили огън насред двора и бяха насядали около него, то и Петър седна между тях.
{22:56} А една слугиня, като го видя седнал до огъня, вгледа се в него и каза: И този беше с Него.
{22:57} А той се отрече и каза: Жено, не Го познавам.
{22:58} След малко друг го видя и каза: И ти си от тях. Но Петър отговори: Човече, не съм.
{22:59} И като се мина около един час, друг някой взе да настоява и казваше: Наистина, и той беше с Него, защото е галилеянин.
{22:60} А Петър каза: Човече, не знам за какво говориш. И на часа, докато още изричаше тези думи, един петел пропя.
{22:61} И Господ се обърна и погледна Петър. И Петър си спомни думите на Господа, как му беше казал: Преди да пропее петелът днес, ти три пъти ще се отречеш от Мен.
{22:62} И излезе вън и плака горко.
{i22:63} Обругаването на Исус Христос
{22:63} А мъжете, които държаха Исус, се подиграваха с Него и Го биеха,
{22:64} и като Го закриваха, удряха Го по лицето и Го питаха: Познай кой Те удари?
{22:65} И много други хули изговориха против Него.
{i22:66} Исус Христос пред Синедриона
{22:66} След като се разсъмна, събраха се старейшините на народа, главни свещеници и книжници и Го заведоха в своя Синедрион, и Му казаха:
{22:67} Ако Ти си Христос, кажи ни. А Той отговори: Ако ви кажа, няма да повярвате;
{22:68} и ако ви задам въпрос, няма да отговорите.
{22:69} Но отсега нататък Човешкият Син ще седи отдясно на Божията сила.
{22:70} И те всички казаха: Тогава Ти Божият Син ли си? А Той им отвърна: Вие право казвате; защото Аз съм.
{22:71} А те попитаха: Каква нужда имаме вече от свидетелство? Защото ние сами чухме от устата Му богохулството.
{i23:1} Исус Христос при Пилат
{23:1} Тогава цялото тяхно множество се вдигна и Го заведе при Пилат.
{23:2} И започнаха да Го обвиняват със следните думи: Установихме, че Този развращава народа ни, забранява да се дава данък на Цезаря и казва за Себе Си, че е Христос, Цар.
{23:3} А Пилат Го попита: Ти ли си Юдейският Цар? А Той му отговори: Ти право казваш.
{23:4} И Пилат каза на главните свещеници и на народа: Аз не намирам никаква вина у Този човек.
{23:5} А те по-настойчиво казваха: Той вълнува народа, понеже поучава по цяла Юдея, като е почнал от Галилея и е стигнал дотук.
{i23:6} Изпращането на Исус Христос при Ирод
{23:6} А Пилат, като чу това, попита дали човекът е галилеянин.
{23:7} И като узна, че е от областта на Ирод, изпрати Го до Ирод, който през тези дни беше в Йерусалим.
{23:8} А Ирод, като видя Исус, много се зарадва, защото отдавна желаеше да Го види, понеже беше слушал за Него; и се надяваше да види някое знамение от Него.
{23:9} И Му задаваше много въпроси; но Той не му отговори нищо.
{23:10} А главните свещеници и книжниците стояха и яростно Го обвиняваха.
{23:11} Но Ирод с войниците си, като се отнесе към Него с презрение и Го подигра, облече Го във великолепна дреха и Го изпрати обратно при Пилат.
{23:12} В същия ден Ирод и Пилат се сприятелиха помежду си; защото преди това враждуваха един против друг.
{i23:13} Осъждането на Исус Христос на смърт
{23:13} Тогава Пилат свика главните свещеници, началниците и народа и им каза:
{23:14} Доведохте ми Този като човек, който развращава народа; но, ето, аз Го разпитах пред вас и не намерих в Него никаква вина относно това, за което Го обвинявате.
{23:15} Нито пък Ирод е намерил, защото Го е изпратил обратно до нас; така че Той не е направил нищо, което заслужава смъртно наказание.
{23:16} Затова, като Го накажа, ще Го пусна.
{23:17} А той се задължаваше да им пуска на всеки празник по един затворник.
{23:18} Но те всички изкрещяха в един глас: Премахни Този и ни пусни Варава.
{23:19} Който за някаква размирица, станала в града, и за убийство бе хвърлен в тъмница.
{23:20} И Пилат отново им говори с висок глас, защото желаеше да пусне Исус.
{23:21} А те крещяха: Разпъни Го! Разпъни Го!
{23:22} А той трети път им каза: Че какво зло е сторил Той? Аз не намирам в Него нищо, за което да заслужава смърт; затова, като Го накажа, ще Го пусна.
{23:23} Но те настояваха със силни гласове да бъде разпънат; и техните гласове надделяха.
{23:24} И Пилат реши да изпълни искането им:
{23:25} пусна онзи, когото искаха, който беше хвърлен в тъмница за размирица и убийство; а Исус предаде на смърт според волята им.
{i23:26} Разпъването на Исус Христос
{23:26} И когато Го поведоха, хванаха някого си Симон, киринеец, който се връщаше от нива, и сложиха на него кръста, за да го носи след Исус.
{23:27} И след Него вървеше голямо множество народ и жени, които плачеха за Него.
{23:28} А Исус се обърна към тях и каза: Дъщери йерусалимски, недейте плака за Мене, но плачете за себе си и за децата си;
{23:29} защото, ето, идат дни, когато ще кажат: Блажени безплодните и утробите, които не са раждали, и гърдите, които не са кърмили.
{23:30} Тогава ще започнат да казват на планините: Паднете върху нас!, и на хълмовете: Покрийте ни!
{23:31} Защото ако правят това със суровото дърво, какво ще правят със сухото?
{23:32} И с Него караха и други двама, които бяха злодеи, за да ги убият.
{23:33} И когато стигнаха на мястото, наречено Лобно, там разпънаха Него и злодеите - единия отдясно, а другия - отляво на Него.
{23:34} А Исус каза: Отче, прости им, защото не знаят какво правят. И като разделиха дрехите Му, хвърлиха жребий за тях.
{23:35} И хората стояха и гледаха. Още и началниците Го ругаеха, като казваха: Други е избавил; нека избави Себе Си, ако Той е Христос, Божият Избраник.
{23:36} Също и войниците Му се подиграваха, като се приближаваха и Му поднасяха оцет, и казваха:
{23:37} Ако си Юдейският Цар, избави Себе Си.
{23:38} А над Него имаше и надпис: Този е Юдейският Цар.
{23:39} И един от увисналите злодеи Го хулеше, като казваше: Нали Ти си Христос? Избави Себе Си и нас!
{23:40} А другият в отговор го смъмра: Дори от Бога ли не се боиш, ти, който си със същата присъда?
{23:41} А ние справедливо сме осъдени, защото получаваме заслуженото за това, което сме сторили; а Този не е сторил нищо лошо.
{23:42} И каза: Господи Исусе, спомни си за мене, когато дойдеш в Царството Си.
{23:43} А Исус му отговори: Истина ти казвам днес ще бъдеш с Мене в рая.
{i23:44} Кръстната смърт на Исус Христос
{23:44} А беше вече около шестия час и тъмнина покриваше цялата земя до деветия час,
{23:45} като слънцето потъмня; и завесата на храма се раздра през средата.
{23:46} И Исус извика със силен глас и каза: Отче, в Твоите ръце предавам духа Си. И като каза това, издъхна.
{23:47} И стотникът, като видя станалото, прослави Бога, като каза: Наистина, този Човек беше праведен.
{23:48} А всички множества, които бяха дошли на това зрелище, като виждаха какво стана, се връщаха, като се удряха в гърди.
{23:49} А всички Негови познати и жените, които Го следваха от Галилея, стояха надалеч и гледаха това.
{i23:50} Снемането на Исус Христос от кръста и погребението му
{23:50} Имаше един човек на име Йосиф, който беше съветник, човек добър и праведен,
{23:51} който не се беше съгласил с намерението и делото им. Той беше от юдейския град Ариматея, човек, който очакваше Божието царство.
{23:52} Той отиде при Пилат и поиска тялото на Исус.
{23:53} И като го свали, обви го с плащеница и го положи в гроб, изсечен в скала, където никой не беше още полаган.
{23:54} И това беше денят на Приготовлението и съботата настъпваше.
{23:55} А жените, които бяха дошли с Него от Галилея, вървяха отзад и видяха гроба и как беше положено тялото Му.
{23:56} И като се върнаха, приготвиха аромати и миро; и в съботата си почиваха според заповедта в Моисеевия закон.
{i24:1} Възкресението на Исус Христос
{24:1} А в първия ден на седмицата, сутринта рано, жените дойдоха на гроба, като носеха аромати, които бяха приготвили.
{24:2} И намериха камъка отвален от гроба.
{24:3} И като влязоха, не намериха тялото на Господ Исус.
{24:4} А докато бяха в недоумение за това, ето, пред тях застанаха двама мъже с ослепително облекло.
{24:5} И обзети от страх, те наведоха лица към земята; а мъжете им казаха: Защо търсите Живия между мъртвите?
{24:6} Няма Го тук, но възкръсна. Спомнете си какво ви говореше, когато беше още в Галилея,
{24:7} като казваше, че Човешкият Син трябва да бъде предаден на грешни човеци, да бъде разпънат и на третия ден да възкръсне.
{24:8} И си спомниха думите Му.
{24:9} И като се върнаха от гроба, известиха всичко това на единадесетте и на всички други.
{24:10} А това бяха Мария Магдалена, Йоанна и Мария, майката на Яков, и другите жени с тях, които казаха тези неща на апостолите.
{24:11} А тези думи им се видяха като празни приказки и не им повярваха.
{24:12} А Петър стана и изтича на гроба, и като надникна, видя саваните, положени отделно; и отиде у дома си, като се чудеше за станалото.
{i24:13} Исус Христос се явява на двама ученици по пътя за Емаус
{24:13} И, ето, в същия ден двама от тях отиваха в едно село на име Емаус, отдалечено на шестдесет стадия от Йерусалим.
{24:14} И те разговаряха помежду си за всичко онова, което беше станало.
{24:15} И докато разговаряха и разискваха, сам Исус се приближи и вървеше с тях;
{24:16} но силата на очите им бе отслабена, за да не Го познаят.
{24:17} Той им каза: Какви са тези думи, които разменяте помежду си по пътя? И те се спряха натъжени.
{24:18} И един от тях, на име Клеопа, Му отговори: Нима само Ти ли си пришълец в Йерусалим и не си узнал това, което стана там тези дни?
{24:19} И ги попита: Кое? А те му отговориха: Станалото с Исус Назарянина, Който беше пророк, силен в дело и слово пред Бога и пред целия народ;
{24:20} и как нашите главни свещеници и началници Го предадоха да бъде осъден на смърт и Го разпънаха.
{24:21} А ние се надявахме, че Той е Онзи, Който ще избави Израел. И освен всичко това вече е трети ден, откакто стана това.
{24:22} При това и някои от жените измежду нас ни смаяха, като отишли рано сутринта на гроба
{24:23} и не намерили тялото Му, дойдоха и казаха, че видели и видение на ангели, които казали, че Той бил жив.
{24:24} И някои от онези, които бяха с нас, отидоха на гроба и намериха всичко така, както казаха жените; а Него не видели.
{24:25} И Той им каза: О, неразумни и мудни по сърце, да вярвате във всичко, което са говорили пророците!
{24:26} Не трябваше ли Христос да пострада така и да влезе в Своята слава?
{24:27} И като почна от Моисей и от всички пророци, им тълкуваше писаното за Него във всичките Писания.
{24:28} И приближиха селото, в което отиваха; а Той се държеше, като че отива по-надалеч.
{24:29} Но те Го задържаха и казаха: Остани с нас, защото е привечер и денят вече е превалил. И Той влезе да остане с тях.
{24:30} И когато седна с тях на трапезата, взе хляба и благослови, разчупи и им го подаде.
{24:31} Тогава очите им се отвориха и те Го познаха; а Той стана невидим за тях.
{24:32} И разискваха помежду си: Не гореше ли в нас сърцето ни, когато ни говореше по пътя и когато ни тълкуваше Писанията?
{24:33} И в същия час станаха и се върнаха в Йерусалим, където намериха събрани единадесетте и тези, които бяха с тях,
{24:34} които казаха: Господ наистина възкръснал и се явил на Симон.
{24:35} Те пък разказаха за станалото по пътя и как Го познаха, когато разчупваше хляба.
{i24:36} Исус Христос се явява на апостолите в Йерусалим
{24:36} И когато говореха за това, сам Исус застана между тях и им каза: Мир вам!
{24:37} А те се стреснаха и се уплашиха, като мислеха, че виждат дух.
{24:38} И Той им каза: Защо се смущавате и защо се пораждат такива мисли в сърцата ви?
{24:39} Погледнете ръцете Ми и нозете Ми - Аз съм същият; пипнете Ме и вижте, защото дух няма плът и кости, както виждате, че Аз имам.
{24:40} И като каза това, им показа ръцете и нозете Си.
{24:41} Но понеже те от радост още не вярваха и се чудеха, Той каза: Имате ли тук нещо за ядене?
{24:42} И Му дадоха парче печена риба и меден сок.
{24:43} И взе и яде пред тях.
{24:44} Исус им каза: Тези са думите, които ви говорих, когато бях още с вас, че трябва да се изпълни всичко, което е писано за Мене в Моисеевия закон, в пророците и в псалмите.
{24:45} Тогава им отвори ума, за да разберат Писанията.
{24:46} И им каза: Така е писано, че Христос трябва да пострада и да възкръсне от мъртвите на третия ден,
{24:47} и че трябва да се проповядва в Негово име покаяние и прощение на греховете между всички народи, като се започне от Йерусалим.
{24:48} Вие сте свидетели за това.
{24:49} И, ето, Аз изпращам върху вас обещанието на Моя Отец; а вие стойте в града Йерусалим, докато се облечете със сила отгоре.
{i24:50} Възнесението на Исус Христос
{24:50} И ги заведе до едно място срещу Витания; и вдигна ръцете Си да ги благослови.
{24:51} И като ги благославяше, отдели се от тях и се възнесе на небето.
{24:52} А те Му се поклониха и се върнаха в Йерусалим с голяма радост;
{24:53} и прекарваха постоянно в храма, като хвалеха и благославяха Бога.
