{i1:1} За епископското служение
{1:1} Павел, слуга на Бога и апостол на Исус Христос, за подпомагане вярата на Божиите избрани и познаване на истината, която е по благочестието,
{1:2} в надежда за вечен живот, който преди вечни времена е обещал Бог, Който не лъже,
{1:3} а в своите времена яви словото Си чрез посланието, поверено на мене, по заповед на Бога, нашия Спасител,
{1:4} до Тит, истинското ми чедо по общата ни вяра: Благодат и мир да бъде с теб от Бога Отца и Христос Исус, нашия Спасител.
{1:5} Оставих те в Крит по тази причина, да сложиш в ред недовършеното и да поставиш презвитери във всеки град, както аз ти поръчах;
{1:6} ако някой е непорочен, мъж на една жена и има вярващи деца, които не са обвинени в разпуснат живот или непокорство.
{1:7} Защото епископът трябва да бъде непорочен като Божий настойник, не своеволен, нито гневлив, не пристрастен към виното, нито побойник, нито да е лаком за гнусна печалба,
{1:8} а гостолюбив, да обича доброто, разбран, праведен, благочестив, самообладан;
{1:9} който да държи вярното слово, според както е било научено, за да може и да увещава със здравото учение и да опровергава онези, които противоречат.
{i1:10} Срещу лъжеучителите
{1:10} Защото има мнозина непокорни човеци, празнословци и измамници, а особено от обрязаните,
{1:11} чиито уста трябва да се запушат, човеци, които развалят цели домове, като учат за гнусна печалба това, което не трябва да учат.
{1:12} Един от тях, някой си техен пророк, е казал: "Критяните са винаги лъжци, зли зверове, лениви търбуси."
{1:13} Това свидетелство е вярно. Поради тази причина ги изобличавай строго, за да бъдат здрави във вярата
{1:14} и да не отдават внимание на юдейските басни и на заповеди от човеци, които се отвръщат от истината.
{1:15} За чистите всичко е чисто; а за осквернените и невярващите няма нищо чисто, но и умът им, и съвестта им са осквернени.
{1:16} Твърдят, че познават Бога, но с делата си се отричат от Него, като са мръсни и непокорни, неспособни за каквото и да било добро дело.
{i2:1} Наставления към различни християни
{2:1} Но ти говори това, което приляга на здравото учение, именно:
{2:2} Старите мъже да бъдат самообладани, сериозни, разбрани, здрави във вярата, в любовта, в търпението;
{2:3} също и старите жени да имат благоговейно поведение, да не са клеветници, нито предадени много на винопийство, да поучават това, което е добро;
{2:4} за да учат младите жени да обичат мъжете си и децата си,
{2:5} да са разбрани, целомъдрени, да се грижат за своя дом, да са благи, подчинени на мъжете си, за да не се хули Божието учение.
{2:6} Така увещавай и младежите да бъдат разбрани.
{2:7} Във всичко показвай себе си пример на добри дела; в поучението си показвай искреност, сериозност,
{2:8} здраво и безукорно говорене, за да се засрами противникът, като няма какво лошо да каже за нас.
{2:9} Увещавай слугите да се покоряват на господарите си, да им угаждат във всичко, да не им противоречат,
{2:10} да не присвояват чуждо, а да показват винаги съвършена вярност; за да украсяват във всичко учението на Бога, на нашия Спасител.
{i2:11} Божията благодат
{2:11} Защото се яви Божията благодат, спасителна за всички човеци,
{2:12} и ни учи да се отречем от нечестието и от светските страсти и да живеем разбрано, праведно и благочестиво в настоящия свят,
{2:13} като очакваме сбъдването на блажената надежда, славното явяване на нашия велик Бог и Спасител Исус Христос,
{2:14} Който даде Себе Си за нас, за да ни изкупи от всяко беззаконие и да ни очисти за Себе Си, народ за Свое притежание, ревностен за добри дела.
{2:15} Така говори, увещавай и изобличавай с пълна власт. Никой да не те презира.
{i3:1} Задължения на християните в обществото
{3:1} Напомняй им да се покоряват на началствата и властите, да ги слушат и да бъдат готови за всяко добро дело,
{3:2} да не злословят никого, да не се препират, да бъдат нежни и да показват съвършена кротост към всички човеци.
{3:3} Защото и ние някога бяхме неразумни, непокорни, измамвани и поробени от най-различни страсти и удоволствия и като живеехме в злоба и завист, бяхме отвратителни и се мразехме един друг.
{3:4} Но когато се яви благостта на Бога, нашия Спасител, и Неговата любов към човеците,
{3:5} Той ни спаси не чрез праведни дела, които ние сме извършили, а по Своята милост, чрез окъпването, т. е. новорождението и обновяването на Святия Дух,
{3:6} Когото изля изобилно върху нас чрез Исус Христос, нашия Спасител,
{3:7} така, оправдани чрез Неговата благодат, да станем според надеждата наследници на вечния живот.
{3:8} Вярно е това слово. И желая да настояваш върху това с цел онези, които са повярвали в Бога, да се упражняват старателно в добри дела. Това е добро и полезно за човеците.
{3:9} А отбягвай глупавите разисквания, родословия, караници и препирни върху закона, защото те са безполезни и суетни.
{3:10} След като съветваш един-два пъти човек, който сее раздори, остави го,
{3:11} като знаеш, че такъв се е извратил и съгрешава, като осъжда сам себе си.
{3:12} Когато изпратя до теб Артем или Тихик, постарай се да дойдеш при мене в Никопол, защото съм решил там да презимувам.
{3:13} Погрижи се да изпратиш на път законника Зина и Аполос, така че да не им липсва нищо.
{3:14} Нека се учат и нашите да се упражняват старателно в такива добри дела, за да не бъдат безплодни, в посрещане на необходимите нужди.
{3:15} Поздравяват те всички, които са с мене. Поздрави онези, които ни обичат във вярата. Благодат да бъде с всички вас. Амин.
