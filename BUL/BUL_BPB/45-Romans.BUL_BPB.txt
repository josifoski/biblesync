{i1:1} Силата на Благовестието
{1:1} Павел, слуга на Исус Христос, призован за апостол, отделѐн да проповядва благовестието от Бога
{1:2} (което отнапред Той беше обещал чрез пророците Си в святите Писания)
{1:3} за Неговия Син, нашия Господ Исус Христос, Който по плът се роди от Давидовото потомство,
{1:4} а по Дух на святост беше обявен със сила като Божий Син чрез възкресението от мъртвите;
{1:5} чрез Когото получихме благодат и апостолство и в Неговото име да привеждаме в послушност към вярата човеци от всички народи;
{1:6} между които сте и вие, призовани от Исус Христос;
{1:7} до всички в Рим, които са възлюбени от Бога, призовани да бъдат светии: Благодат и мир да бъдат с вас от Бога, нашия Отец, и Господ Исус Христос.
{1:8} Най-напред благодаря на моя Бог чрез Исус Христос за всички вас за това, че за вашата вяра се говори по целия свят.
{1:9} Понеже Бог, на Когото служа с духа си в благовестването на Неговия Син, ми е свидетел, че непрестанно ви споменавам в молитвите си,
{1:10} като се моля винаги, дано с Божията воля благоуспея най-после сега да дойда при вас.
{1:11} Защото копнея да ви видя, за да ви предам някоя духовна дарба за вашето утвърждаване,
{1:12} и така да се утеша между вас взаимно с вас чрез общата вяра, която е и ваша, и моя.
{1:13} И желая, братя, да знаете, че много пъти се канех да дойда при вас, за да имам някой плод и между вас, както между другите народи; но досега съм бил възпрепятстван.
{1:14} Имам дълг към гърци и към варвари, към учени и към неучени;
{1:15} и така, колкото зависи от мене, готов съм да проповядвам благовестието и на вас, които сте в Рим.
{1:16} Защото не се срамувам от благовестието Христово; понеже е Божия сила за спасение на всеки, който вярва - първо на юдеина, а после и на езичника.
{1:17} Защото в него се открива правдата, която е от Бога чрез вяра към вяра, както е писано: "Праведният чрез вяра ще живее."
{i1:18} Греховността на света
{1:18} Защото Божият гняв се открива от небето против всяко нечестие и неправда на човеците, които ограждат истината с неправда.
{1:19} Понеже това, което е възможно да се знае за Бога, им е известно, защото Бог им го изяви.
{1:20} Понеже от създаването на света това, което е невидимо у Него, вечната Му сила и божественост, се вижда ясно, разбираемо чрез творенията; така че човеците остават без извинение.
{1:21} Защото, като познаха Бога, не Го прославиха като Бог, нито Му благодариха; но се извратиха чрез своите мъдрувания и несмисленото им сърце се помрачи.
{1:22} Представяха се за мъдри, а станаха глупци
{1:23} и славата на нетленния Бог размениха срещу подобие на образ на смъртен човек, на птици, на четирикраки и на влечуги.
{1:24} Затова според страстите на сърцата им Бог ги предаде на нечистота, така че да се опозорят телата им между самите тях,
{1:25} те, които замениха истинския Бог с лъжлив и предпочетоха да се покланят и да служат на творението, а не на Твореца, Който е благословен довека. Амин.
{1:26} Затова Бог ги предаде на срамни страсти, като и жените им измениха естествената употреба на тялото в противоестествена.
{1:27} Така и мъжете, като оставиха естественото сношение с женския пол, разпалиха се в страстта си един към друг, като вършеха безобразие мъже с мъже и приемаха в себе си заслуженото въздаяние за своето нечестие.
{1:28} И понеже отказаха да познаят Бога, Бог ги предаде на развратен ум да вършат това, което не е прилично,
{1:29} изпълнени с всякакъв вид неправда, нечестие, алчност, омраза; пълни със завист, убийство, свада, измама и злоба;
{1:30} клюкари, клеветници, богомразци, нахални, горделиви, самохвалци, изобретатели на злини, непокорни на родителите си,
{1:31} безразсъдни, вероломни, без семейна обич, немилостиви;
{1:32} които, при все че знаят Божията справедлива присъда, че тези, които вършат такива работи, заслужават смърт, не само ги вършат, но и одобряват онези, които ги вършат.
{i2:1} Божият съд за езичници и юдеи
{2:1} Затова и ти си без извинение, о, човече, какъвто и да си, когато съдиш някой друг; защото в каквото съдиш другия, себе си осъждаш; понеже ти, който съдиш, вършиш същото.
{2:2} А знаем, че Божият съд против тези, които вършат такива работи, е според истината.
{2:3} И ти, човече, който съдиш онези, които вършат такива работи, мислиш ли, че ще избегнеш съда на Бога, като вършиш и ти същото?
{2:4} Или презираш Неговата богата благост, търпеливост и дълготърпение, без да знаеш, че Божията благост е назначена да те води към покаяние?
{2:5} Но с упорството си и непокаяното си сърце трупаш на себе си гняв за деня на гнева, когато ще се открие праведният съд на Бога,
{2:6} Който ще въздаде на всеки според делата му:
{2:7} вечен живот на тези, които с постоянство в добри дела търсят слава, почест и безсмъртие;
{2:8} а пък гняв и негодувание на онези, които са твърдоглави и не се покоряват на истината, а се покоряват на неправдата;
{2:9} скръб и неволя на всяка човешка душа, която върши зло, първо на юдеина, после и на гърка,
{2:10} а слава, почест и мир на всеки, който върши добро, първо на юдеина, после и на гърка.
{2:11} Понеже Бог не гледа на лице.
{2:12} Защото тези, които са съгрешили, без да имат закон, без закон и ще погинат; и които са съгрешили под закон, под закона ще бъдат съдени.
{2:13} Защото не слушателите на закона са праведни пред Бога; но изпълнителите на закона ще бъдат оправдани
{2:14} (понеже когато езичниците, които нямат закон, по природа вършат това, което се изисква от закона, то и без да имат закон, те сами са закон за себе си,
{2:15} по това, че те показват действието на закона, написано на сърцата им, за което свидетелства и съвестта им, а помислите им или ги осъждат в спор помежду си, или ги оправдават)
{2:16} в деня, когато Бог чрез Исус Христос ще съди тайните дела на човеците според моето благовестие.
{i2:17} Юдеите и Моисеевият закон
{2:17} Но ако ти се наричаш юдеин и се облягаш на закон, и се хвалиш с Бога,
{2:18} и знаеш Неговата воля, и изпитваш различните мнения и отбираш най-доброто, понеже се учиш от закона,
{2:19} и си уверен в себе си, че си водач на слепите, светлина на тези, които са в тъмнина,
{2:20} наставник на простите, учител на невръстните, понеже имаш в закона олицетворение на знанието и на истината,
{2:21} тогава ти, който учиш другите, учиш ли себе си? Ти, който проповядваш да не крадат, крадеш ли?
{2:22} Ти, който казваш да не прелюбодействат, прелюбодействаш ли? Ти, който се отвращаваш от идолите, светотатстваш ли?
{2:23} Ти, който се хвалиш със закона, опозоряваш ли Бога, като потъпкваш закона?
{2:24} Питам това, защото според както е писано, поради вас се хули Божието име между езичниците.
{2:25} Понеже обрязването наистина ползва, ако изпълняваш закона; но ако си нарушител на закона, тогава твоето обрязване става необрязване.
{2:26} И така, ако необрязаният пази наредбите на закона, няма ли неговото необрязване да му се вмени за обрязване?
{2:27} И онзи, който остане в природното си състояние необрязан, но пак изпълнява закона, няма ли да осъди тебе, който имаш писан закон и обрязване, но си потъпкал закона?
{2:28} Защото не е юдеин онзи, който е външно такъв, нито е обрязване онова, което е външно в плътта;
{2:29} а юдеин е този, който е такъв вътрешно; а обрязване е това, което е на сърцето, в дух, а не в буквата; чиято похвала не е от човеците, а от Бога.
{3:1} Тогава какво предимство има юдеинът или каква полза има от обрязването?
{3:2} Много, във всяко отношение, а първо, защото на юдеите бяха поверени Божествените писания.
{3:3} Понеже, ако някои бяха без вяра, какво от това? Тяхното неверие ще унищожи ли Божията вярност?
{3:4} Да не бъде! Но Бог нека бъде признат за верен, а всеки човек лъжлив, според както е писано: "За да се оправдаеш в думите Си и да победиш, когато се съдиш."
{3:5} Но ако нашата неправда изтъква Божията правда, какво има да кажем? Несправедлив ли е Бог, когато стоварва Своя гняв? (По човешки говоря.)
{3:6} Да не бъде! Понеже тогава как Бог ще съди света?
{3:7} Обаче, казваш ти, ако с моята невярност Божията вярност стане по-явна, за Негова слава, то защо и аз, въпреки това, да бъда осъждан като грешник?
{3:8} И защо да не вършим зло, за да дойде добро? (Както някои клеветнически твърдят, че ние така говорим.) На такива осъждането е справедливо.
{i3:9} Пред Бога всички са грешни
{3:9} Тогава какво следва? Имаме ли ние някакво предимство над езичниците? Никакво; защото вече обвинихме юдеи и гърци, че те всички са под грях.
{3:10} Както е писано: "Няма праведен нито един;
{3:11} няма никой разумен, няма кой да търси Бога.
{3:12} Всички се отклониха, заедно се развратиха; няма кой да прави добро, няма нито един."
{3:13} "Гроб отворен е гърлото им; с езиците си ласкаят." "Аспидова отрова има под устните им."
{3:14} "Техните уста са пълни с клевета и горчилка."
{3:15} "Краката им бързат да проливат кръв;
{3:16} опустошение и разорение има в пътищата им;
{3:17} и те не знаят пътя на мира."
{3:18} "Пред очите им няма страх от Бога."
{3:19} А знаем, че каквото казва законът, казва го за онези, които са под закона; за да се затворят устата на всеки и цял свят да се доведе под съда на Бога.
{3:20} Защото нито едно създание няма да се оправдае пред Него чрез дела, изисквани от закона, понеже чрез закона става само познаването на греха.
{i3:21} Оправдаване чрез вяра в Исус Христос
{3:21} А сега и независимо от закона се яви Божията правда, за която свидетелстват законът и пророците,
{3:22} а именно Божията правда, чрез вяра в Исус Христос, за всички и на всички, които вярват; защото няма разлика.
{3:23} Понеже всички съгрешиха и не заслужават да се прославят от Бога,
{3:24} а с Неговата благост се оправдават даром чрез изкуплението, което е в Христос Исус,
{3:25} Когото Бог постави за умилостивение чрез Неговата кръв посредством вяра. Това направи, за да покаже правдата Си в прощаване на греховете, извършени дотогава, докогато Бог дълготърпеше,
{3:26} за да покаже, казвам, правдата Си в настоящото време и да се познае, че Той е праведен и че оправдава този, който вярва в Исус.
{3:27} И така, къде остава хвалбата? Изключена е. Чрез какъв закон? Чрез закона на делата ли? Не, но чрез закона на вярата.
{3:28} И така, ние заключаваме, че човек се оправдава чрез вяра, без делата на закона.
{3:29} Или Бог е Бог само на юдеите, а не и на езичниците? Да, и на езичниците е.
{3:30} Понеже същият Бог ще оправдае обрязаните от вяра и необрязаните чрез вяра.
{3:31} Тогава чрез вяра отменяме ли закона? Да не бъде! Но утвърждаваме закона.
{i4:1} Примерът на Авраам
{4:1} И така, какво ще кажем, че нашият отец Авраам е намерил по плът?
{4:2} Защото ако Авраам се е оправдал чрез дела, има с какво да се хвали, само не пред Бога.
{4:3} Понеже какво казва Писанието: "Авраам повярва в Бога и това му се вмени за правда."
{4:4} А на този, който върши дела, неговата награда не се зачита като дар на милост, а като дължима отплата;
{4:5} а на този, който не върши дела, а вярва в Онзи, Който оправдава нечестивия, неговата вяра му се вменява за правда.
{4:6} Както и Давид говори за блаженството на човека, на когото Бог вменява правда, независимо от делата:
{4:7} "Блажени онези, чиито беззакония са простени, чиито грехове са покрити.
{4:8} Блажен е онзи човек, на когото Господ няма да вмени грях."
{4:9} Обаче това блаженство само за обрязаните ли е или и за необрязаните? Понеже казваме: "На Авраам вярата се вмени за правда."
{4:10} Тогава как му се вмени? Когато беше обрязан ли, или необрязан? Не когато беше обрязан, а необрязан.
{4:11} И той прие обрязването като знак и печат на правдата от вярата, която имаше, когато беше необрязан, за да бъде той отец на всички, които вярват, ако и необрязани, за да се вмени правдата на тях,
{4:12} и отец на онези обрязани, които не само са обрязани, но и ходят в стъпките на онази вяра, която нашият отец Авраам е имал, когато беше необрязан.
{i4:13} Вярата в Божието обещание
{4:13} Понеже обещанието към Авраам или към потомството му, че ще бъде наследник на света, не стана чрез закон, а чрез правдата от вяра.
{4:14} Защото ако наследници са тези, които се облягат на закона, то вярата е празна и обещанието - осуетено;
{4:15} понеже законът докарва не обещание, а гняв; а където няма закон, там няма престъпление.
{4:16} Затова наследството е от вяра, за да бъде по благодат, така че обещанието да е осигурено за цялото потомство, не само за това, което се обляга на закона, но и за онова, което е от вярата на Авраам, който е отец на всички ни
{4:17} (както е писано: "Направих те отец на много народи") пред Бога, на Когото повярва, Който съживява мъртвите и повиква в действително съществуване онова, което не съществува.
{4:18} Авраам, надявайки се, без да има причина за надежда, повярва, за да стане отец на много народи, според казаното: "Толкова ще бъде твоето потомство."
{4:19} Без да отслабне във вяра, той вземаше предвид, че тялото му е вече замъртвяло, тъй като беше на около сто години, вземаше предвид и мъртвостта на Сарината утроба,
{4:20} обаче не се усъмни относно Божието обещание чрез неверие, а се закрепи във вяра и отдаде слава на Бога,
{4:21} уверен, че това, което е обещал Бог, Той е силен да го изпълни.
{4:22} Затова му се вмени за правда.
{4:23} Това пък, че му се вмени за правда, не се написа само за него,
{4:24} но и за нас, на които ще се вменява за правда, като вярваме в Този, Който е възкресил от мъртвите Исус, нашия Господ,
{4:25} Който бе предаден за прегрешенията ни и бе възкресен за оправданието ни.
{i5:1} Мирът с Бога - основа за надеждата
{5:1} И така, оправдани чрез вяра, имаме мир с Бога чрез нашия Господ Исус Христос,
{5:2} посредством Когото ние чрез вяра придобихме и достъп до тази благодат, в която стоим и се радваме поради надеждата за Божията слава.
{5:3} И не само това, но нека се хвалим и в скърбите си, като знаем, че скръбта произвежда твърдост,
{5:4} а твърдостта - изпитана правда, а изпитаната правда - надежда.
{5:5} А надеждата не посрамва, защото Божията любов е изляна в сърцата ни чрез дадения ни Свят Дух.
{5:6} Понеже когато ние бяхме още немощни, на определеното време Христос умря за нечестивите.
{5:7} Защото едва ли ще се намери някой да умре даже за праведен човек (при все че е възможно да дръзне някой да умре за добрия).
{5:8} Но Бог препоръчва Своята любов към нас в това, че когато още бяхме грешници, Христос умря за нас.
{5:9} Затова много повече сега, като се оправдахме чрез Неговата кръв, ще се избавим от Божия гняв чрез Него.
{5:10} Защото ако бяхме примирени с Бога чрез смъртта на Неговия Син, когато бяхме неприятели, колко повече сега, като сме примирени, ще се избавим чрез Неговия живот!
{5:11} И не само това, но и се хвалим в Бога чрез нашия Господ Исус Христос, чрез Когото получихме сега това примирение.
{i5:12} Адам и Исус Христос
{5:12} Затова, както чрез един човек грехът влезе в света и чрез греха смъртта, и по този начин смъртта мина във всички човеци, понеже всички съгрешиха
{5:13} (защото и преди закона грехът беше в света, обаче грях не се вменява, когато няма закон;
{5:14} въпреки това от Адам до Моисей смъртта царува и над онези, които не бяха съгрешили според престъплението на Адам, който е образ на Бъдещия;
{5:15} но дарът не е такъв, каквото беше прегрешението; защото ако поради прегрешението на единия измряха мнозината, то Божията благодат и дарът чрез благодатта на един Човек, Исус Христос, много повече се преумножи за мнозината;
{5:16} и дарът не е такъв, какъвто беше съдът, чрез прегрешението на един; защото съдът доведе от един грях до осъждане, а дарът - от много прегрешения за оправдание;
{5:17} защото ако чрез прегрешението на един смъртта царува чрез този един, то много повече тези, които получават изобилието на благодатта и на дара, т. е. правдата, ще царуват в живот чрез Единия, Исус Христос),
{5:18} и така както чрез едно прегрешение дойде осъждането на всички човеци, така и чрез едно праведно дело дойде на всички човеци оправданието, което докарва живот.
{5:19} Защото както чрез непослушанието на един човек станаха грешни мнозината, така и чрез послушанието на Единия мнозината ще станат праведни.
{5:20} А отгоре на това дойде и законът, за да се умножи прегрешението; а където се умножи грехът, преумножи се благодатта;
{5:21} така че както грехът беше царувал и докара смъртта, така да царува благодатта чрез правдата и да докара вечен живот чрез Исус Христос, нашия Господ.
{i6:1} Мъртви за греха, живи за Христос
{6:1} Тогава какво? Да кажем ли: Нека останем в греха, за да се умножи благодатта?
{6:2} Да не бъде! Ние, които сме умрели спрямо греха, как ще живеем вече за него?
{6:3} Или не знаете, че всички ние, които се кръстихме да участваме в Исус Христос, кръстихме се да участваме в смъртта Му?
{6:4} Затова чрез кръщението ние се погребахме с Него да участваме в смърт, така че както Христос бе възкресен от мъртвите чрез славата на Отца, така и ние да ходим в нов живот.
{6:5} Защото ако сме се съединили с Него чрез смърт, подобна на Неговата, ще се съединим и чрез възкресение, подобно на Неговото;
{6:6} като знаем това, че нашето старо естество беше разпънато с Него, за да се унищожи тялото на греха, за да не робуваме вече на греха.
{6:7} Защото който е умрял, той е оправдан от греха.
{6:8} Но ако сме умрели с Христос, вярваме, че и ще живеем с Него,
{6:9} като знаем, че Христос, като бе възкресен от мъртвите, не умира вече; смъртта няма вече власт над Него.
{6:10} Защото със смъртта, с която умря, Той умря за греха веднъж завинаги; а живота, който живее, живее го за Бога.
{6:11} Така и вие смятайте себе си за мъртви за греха, а живи за Бога в Христос Исус.
{6:12} И така, да не царува грехът във вашето смъртно тяло, за да не се покорявате на неговите страсти.
{6:13} Нито предоставяйте телесните си части като оръдия на неправдата; а предоставяйте себе си на Бога като оживели от мъртвите и телесните си части на Бога като оръдия на правдата.
{6:14} Защото грехът няма да ви владее, понеже не сте под закон, а под благодат.
{i6:15} Истинската свобода
{6:15} Тогава какво? Да грешим ли, защото не сме под закон, а под благодат? Да не бъде!
{6:16} Не знаете ли, че на когото предавате себе си като послушни слуги, слуги сте на онзи, на когото се покорявате - било на греха, който докарва смърт, или на послушанието, което докарва правда?
{6:17} Благодарение обаче на Бога, че като бяхте слуги на греха, вие се покорихте от сърце на онзи образец на учението, който ви бе предаден,
{6:18} и, освободени от греха, станахте слуги на правдата.
{6:19} (По човешки говоря поради немощта на вашето естество.) Защото както предавахте телесните си части за слуги на нечистотата и на беззаконието, което докарва още беззаконие, така сега предайте частите си като слуги на правдата, която докарва святост.
{6:20} Защото когато бяхте слуги на греха, не бяхте обуздавани от правдата.
{6:21} Какъв плод имахте тогава от онези неща? Неща, за които сега се срамувате, защото сетнината им е смърт.
{6:22} Но сега, като се освободихте от греха и станахте слуги на Бога, имате за плод това, че отивате към святост, на която сетнината е вечен живот.
{6:23} Защото заплатата на греха е смърт; а Божият дар е вечен живот в Христос Исус, нашия Господ.
{i7:1} Вярващият в Исус Христос - свободен от Закона
{7:1} Или не знаете, братя (защото говоря на човеци, които знаят какво е закон), че законът владее над човека, само докато той е жив?
{7:2} Защото омъжена жена е вързана чрез закона за мъжа, докато той е жив; но когато мъжът умре, тя се освобождава от закона на мъжа.
{7:3} И така, ако докато е жив мъжът ѝ, тя се омъжи за друг мъж, става прелюбодейка; но ако умре мъжът ѝ, свободна е от този закон и не става прелюбодейка, ако се омъжи за друг мъж.
{7:4} И така, братя мои, и вие умряхте спрямо закона чрез Христовото тяло, за да се свържете с Друг, т. е. с Възкресения от мъртвите, за да принасяме плод на Бога.
{7:5} Защото когато бяхме плътски, греховните страсти, които се възбуждаха чрез закона, действаха в нашите телесни части, за да принасяме плод, който докарва смърт;
{7:6} но сега, като умряхме спрямо това, което ни държеше, освободихме се от закона; така че ние служим по нов дух, а не по старата буква.
{i7:7} Човекът под властта на греха
{7:7} Тогава какво? Да кажем ли, че законът е грях? Да не бъде! Но, напротив, не бих познал греха, освен чрез закона, защото не бих познал, че пожеланието е грях, ако законът не беше казвал: "Не пожелавай."
{7:8} Но понеже грехът се възползва от заповедта, произведе в мене всякакво пожелание; защото без закон грехът е мъртъв.
{7:9} И аз някога бях жив без закон, но когато дойде заповедта, грехът оживя, а пък аз умрях:
{7:10} намерих, че самата заповед, която беше дадена да докара живот, ми докара смърт.
{7:11} Защото грехът, като използва възможността чрез заповедта, ме измами и ме умъртви чрез нея.
{7:12} Така че законът е свят и заповедта - свята, праведна и добра.
{7:13} Тогава това ли, което е добро, стана смърт за мене? Да не бъде! Но грехът, за да се покаже, че е грях, ми причини смърт чрез това добро нещо, така че чрез заповедта грехът да стане много по-греховен.
{7:14} Защото знаем, че законът е духовен; а пък аз съм от плът, продаден под греха.
{7:15} Защото не зная какво правя; понеже не върша това, което искам, а онова, което мразя, него върша.
{7:16} Обаче, ако върша това, което не искам, съгласен съм със закона, че е добър.
{7:17} Затова не аз сега върша това, но грехът, който живее в мене.
{7:18} Защото зная, че у мене, т. е. в плътта ми, не живее доброто; понеже желание за доброто имам, но не и сила да го върша.
{7:19} Защото не върша доброто, което желая, а злото, което не желая, него върша.
{7:20} Но ако върша това, което не желая, то вече не го върша аз, а грехът, който живее у мен.
{7:21} И така, намирам този закон, че при мене, който желая да върша доброто, злото е близо.
{7:22} Защото, колкото за вътрешното ми естество, аз се наслаждавам в Божия закон;
{7:23} но в телесните си части виждам различен закон, който воюва против закона на ума ми и ме заробва под греховния закон, който е в частите ми.
{7:24} Окаян аз човек! Кой ще ме избави от това тяло на смъртта?
{7:25} Благодаря на Бога! Има избавление чрез Исус Христос, нашия Господ. И така, сам аз с ума слугувам на Божия закон, а с плътта - на греховния закон.
{i8:1} Новият живот
{8:1} И така, сега няма никакво осъждане на тези, които са в Христос Исус, които ходят не по плът, но по Дух.
{8:2} Защото законът на животворящия Дух ме освободи в Христос Исус от закона на греха и на смъртта.
{8:3} Понеже това, което беше невъзможно за закона, поради това, че беше слаб чрез плътта, Бог го извърши, като изпрати Своя Син в плът, подобна на греховната плът, и в жертва за грях, и осъди греха в плътта,
{8:4} за да се изпълнят изискванията на закона в нас, които ходим не по плът, а по Дух.
{8:5} Защото тези, които са плътски, копнеят за плътското; а тези, които са духовни - за духовното.
{8:6} Понеже копнежът на плътта значи смърт, а копнежът на Духа значи живот и мир.
{8:7} Защото копнежът на плътта е враждебен на Бога, понеже не се покорява на Божия закон, нито пък може;
{8:8} и тези, които са плътски, не могат да угодят на Бога.
{8:9} Вие обаче не сте плътски, а духовни, ако живее във вас Божият Дух. Но ако някой няма Христовия Дух, той не е Негов.
{8:10} Обаче ако Христос е във вас, то при все че тялото е мъртво поради греха, духът е жив поради правдата.
{8:11} И ако обитава във вас Духът на Този, Който е възкресил Исус от мъртвите, то Същият, Който възкреси Христос Исус от мъртвите, ще съживи и вашите смъртни тела чрез Духа Си, Който живее във вас.
{8:12} И така, братя, ние имаме длъжност, обаче не към плътта, за да живеем плътски.
{8:13} Защото ако живеете плътски, ще умрете; но ако чрез Духа умъртвявате порочните навици на тялото, ще живеете.
{8:14} Понеже които се управляват от Божия Дух, те са Божии синове.
{8:15} Защото не сте приели дух на робство, та пак да живеете в страх, а сте приели дух на осиновение, чрез който и викаме: Авва, Отче!
{8:16} Така самият Дух свидетелства заедно с нашия дух, че сме Божии чеда.
{8:17} И ако сме деца, тогава сме и наследници - наследници на Бога и сънаследници с Христос; и ако страдаме с Него, да се и прославим заедно с Него.
{i8:18} Надеждата за спасение
{8:18} Понеже смятам, че сегашните временни страдания не заслужават да се сравнят със славата, която има да се открие за нас.
{8:19} Защото творението с усърдно очакване копнее да види откриването ни като Божии синове.
{8:20} Понеже творението беше подчинено на немощ не по своя воля, а чрез Този, Който го подчини,
{8:21} с надежда, че и самото творение ще се освободи от робството на тлението и ще премине в славната свобода на Божиите деца.
{8:22} Понеже знаем, че цялото творение в съвкупност стене и се мъчи досега.
{8:23} И не само то, но и ние, които имаме първите плодове на Духа, и самите ние въздишаме в себе си и очакваме осиновението си, т. е. изкупването на нашето тяло.
{8:24} Защото с тази надежда ние се спасихме; а надежда, когато се вижда изпълнена, не е вече надежда; защото кой би се надявал за това, което вижда?
{8:25} Но ако се надяваме за онова, което не виждаме, тогава с търпение го чакаме.
{8:26} Така също и Духът ни помага в нашата немощ - понеже не знаем да се молим както трябва; но самият Дух ходатайства в нашите неизговорими стенания;
{8:27} а Този, Който изпитва сърцата, знае какъв е умът на Духа, защото Той ходатайства за светиите по Божията воля.
{8:28} Но знаем, че всичко съдейства за добро на тези, които обичат Бога, които са призовани според Неговото намерение.
{8:29} Защото които предузна, тях и предопредели да бъдат съобразни с образа на Неговия Син, за да бъде Той първороден между много братя;
{8:30} а които предопредели, тях и призова; а които призова, тях и оправда; а които оправда, тях и прослави.
{i8:31} Силата на Божията любов
{8:31} И така, какво да кажем за това? Ако Бог е откъм нас, кой ще бъде против нас?
{8:32} Онзи, Който не пожали Своя Син, но Го предаде за всички ни, как няма да ни подари заедно с Него и всичко?
{8:33} Кой ще обвини Божиите избрани? Бог ли, Който ги оправдава?
{8:34} Кой е онзи, който ще ги осъжда? Христос Исус ли, Който умря, а при това и беше възкресен от мъртвите, Който е от дясната страна на Бога и Който ходатайства за нас?
{8:35} Кой ще ни отлъчи от Христовата любов? Скръб ли или утеснение, гонение или глад, голота, беда или меч?
{8:36} (Защото, както е писано: "Убивани сме заради Тебе цял ден; смятани сме като овце за клане.")
{8:37} Не; във всичко това ставаме повече от победители чрез Този, Който ни е възлюбил.
{8:38} Понеже съм уверен, че нито смърт, нито живот, нито ангели, нито власти, нито сегашното, нито бъдещето, нито сили,
{8:39} нито височина, нито дълбочина, нито кое и да било друго създание ще може да ни отлъчи от Божията любов, която е в Христос Исус, нашия Господ.
{i9:1} Божият избор остава
{9:1} Казвам истината в Христос, не лъжа и съвестта ми свидетелства с мене в Святия Дух,
{9:2} че имам голяма скръб и непрестанна мъка в сърцето си.
{9:3} Защото бих желал сам аз да съм отлъчен от Христос заради моите братя, моите роднини по плът,
{9:4} които са израелтяни, на които принадлежат осиновението и славата, и заветите, и даването на закона, и богослужението, и обещанията,
{9:5} на които са и отците и от които се роди по плът Христос, Който е над всички Бог, благословен до века. Амин.
{9:6} Обаче не че е пропаднало Божието слово; защото не всички онези са Израел, които са от Израел;
{9:7} нито са всички Авраамови чеда, понеже са Авраамово потомство; но "в Исаак, казва Бог, ще се наименува твоето потомство".
{9:8} Значи, не децата, родени по плът, са Божии деца; а децата, родени според обещанието, се смятат за потомство.
{9:9} Защото това беше нещо обещано, понеже каза: "Ще дойда по това време и Сара ще има син."
{9:10} И не само това, но и когато Ревека зачена от един - от нашия отец Исаак,
{9:11} макар че близнаците още не бяха родени и не бяха още направили нещо добро или лошо, но за да почива Божието намерение по избор, не на дела, а на Онзи, Който призовава,
{9:12} ѝ се каза: "По-големият ще слугува на по-малкия";
{9:13} както е писано: "Яков възлюбих, а Исав намразих."
{9:14} И така, какво? Да кажем ли, че има неправда у Бога? Да не бъде!
{9:15} Защото каза на Моисей: "Ще покажа милост, към когото ще покажа, и ще пожаля, когото ще пожаля."
{9:16} И така, не зависи от този, който иска, нито от този, който тича, но от Бога, Който показва милост.
{9:17} Защото Писанието казва на Фараона: "Именно затова те издигнах, за да покажа в тебе силата Си и да се прочуе името Ми по целия свят."
{9:18} И така, към когото иска, Той показва милост и когото иска - закоравява.
{i9:19} Божият гняв и милосърдие
{9:19} На това ти ще кажеш: А защо още обвинява? Кой може да противостои на волята Му?
{9:20} Но, о, човече, кой си ти, който отговаряш против Бога? Направеното нещо ще каже ли на онзи, който го е направил: Защо така си ме направил?
{9:21} Или грънчарят няма власт над глината, с една част от буцата да направи съд за почтена употреба, а с друга част - съд за непочтена употреба?
{9:22} А какво ще кажем, ако Бог, при все че е искал да покаже гнева Си и да изяви силата Си, пак е търпял с голямо дълготърпение съдовете, предмети на Своя гняв, приготвени за погибел,
{9:23} и е търпял, за да изяви богатството на славата Си върху предметите на милостта Си, които е приготвил отпреди за слава -
{9:24} върху нас, които призова не само измежду юдеите, но и измежду езичниците?
{9:25} Както казва и в книгата на Осия: "Ще нарека Мой народ онези, които не бяха Мой народ, и възлюбена - тази, която не беше възлюбена."
{9:26} И на същото място, където им се казва: "Не сте Мой народ, там ще се нарекат синове на живия Бог."
{9:27} А Исая вика за Израел: "Ако и да е броят на израелтяните като морски пясък, само остатък от тях ще се спаси;
{9:28} защото Господ ще изпълни на земята казаното по правда от Него", като го извърши и свърши скоро.
{9:29} И както Исая е казал в по-предишно място: "Ако Господ на Силите не беше ни оставил потомство, като Содом бихме станали и на Гомор бихме се оприличили."
{i9:30} Израел и Благовестието
{9:30} И така, какво да кажем? Това, че езичниците, които не търсеха правда, получиха правда, и то правда, която е чрез вяра;
{9:31} а Израел, който търсеше закон за придобиване на правда, не стигна до такъв закон.
{9:32} Защо? Затова, че не го търси чрез вяра, а някак си чрез дела. Те се спънаха о камъка, о който хората се спъват;
{9:33} както е писано: "Ето, полагам в Сион камък, о който да се спъват, и канара, в която да се съблазняват; и който вярва в Него, няма да се посрами."
{i10:1} Исус Христос - завършек на Закона
{10:1} Братя, моето сърдечно желание и молбата ми към Бога е за спасението на Израел.
{10:2} Защото свидетелствам за тях, че те имат ревност за Бога, само че не е според съвършеното знание.
{10:3} Понеже, като не познават правдата, която е от Бога, и искат да утвърдят своята собствена правда, те не се покориха на Божията правда.
{10:4} Понеже Христос изпълнява целта на закона, за да се оправдае всеки, който вярва.
{i10:5} Спасението е за всички
{10:5} Защото Моисей пише, че човек, който върши правдата, която е чрез пазенето на закона, ще живее чрез нея.
{10:6} А правдата, която е чрез вяра, говори така: "Да не кажеш в сърцето си: Кой ще се възкачи на небето, т. е. да свали Христос?,
{10:7} или: Кой ще слезе в бездната, т. е. да въздигне Христос от мъртвите?"
{10:8} Но какво казва тя? Казва, че "словото е близо до тебе, в устата ти и в сърцето ти", т. е. словото на вярата, което проповядваме.
{10:9} Защото ако изповядаш с устата си, че Исус е Господ, и повярваш със сърцето си, че Бог Го е възкресил от мъртвите, ще се спасиш.
{10:10} Защото със сърце вярва човек и се оправдава, а с уста прави изповед и се спасява.
{10:11} Защото Писанието казва: "Никой, който вярва в Него, няма да се посрами."
{10:12} Понеже няма разлика между юдеин и грък, защото същият Господ е Господ на всички, богат към всички, които Го призовават.
{10:13} Защото "всеки, който призове Господнето име, ще се спаси".
{10:14} Как обаче ще призоват Този, в Когото не са повярвали? И как ще повярват в Този, за Когото не са чули? А как ще чуят без проповедник?
{10:15} И как ще проповядват, ако не бъдат пратени? Както е писано: "Колко са прекрасни краката на тези, които благовестват доброто!"
{10:16} Но не всички послушаха благовестието; защото Исая казва: "Господи, кой е повярвал в известеното от нас?"
{10:17} И така, вярата е от слушане, а слушането - от Христовото слово.
{10:18} Но казвам: Те не са ли чули? Наистина, чули са: "По цялата земя се разнесе гласът им, и думите им - до краищата на вселената."
{10:19} Но пак казвам: Израел не е ли разбрал? Разбрал е, защото първо Моисей казва: "Аз ще ви раздразня до ревнуване с тези, които не са народ; с народ непросветен ще ви разгневя";
{10:20} а Исая се осмелява да каже: "Намерен бях от онези, които не Ме търсеха; явен станах на тези, които не питаха за Мен";
{10:21} а за Израел казва: "Простирах ръцете Си цял ден към народ непокорен и опак."
{i11:1} Остатъкът от богоизбрания до Христа народ
{11:1} И така, казвам: Отхвърлил ли е Бог Своя народ? Да не бъде! Защото и аз съм израилтянин, от Авраамовото потомство, от Вениаминовото племе.
{11:2} Не е отхвърлил Бог хората Си, които е предузнал. Или не знаете какво казва Писанието за Илия? Как вика към Бога против Израел:
{11:3} "Господи, избиха пророците Ти, разкопаха олтарите Ти и аз останах сам; но и моя живот искат да отнемат."
{11:4} Но какво му казва божественият отговор? - "Оставил съм Си седем хиляди мъже, които не са преклонили коляно пред Ваал."
{11:5} Така и в сегашно време има остатък, избран по благодат.
{11:6} Но ако е по благодат, не е вече от дела, иначе благодатта не е вече благодат, а ако е от делата, не е вече благодат, иначе делото не е вече дело.
{11:7} Тогава какво? Онова, което Израел търсеше, това не получи, но избраните го получиха, а останалите се закоравиха даже до днес;
{11:8} както е писано: "Бог им даде дух на безчувствие, очи - да не виждат, и уши - да не чуват."
{11:9} И Давид казва: "Трапезата им нека стане за тях примка и уловка, съблазън и отплата;
{11:10} да се помрачат очите им, за да не виждат, и да се сгърби гърбът им завинаги."
{i11:11} Спасението на езичниците
{11:11} Тогава казвам: Спънаха ли се, за да паднат? Да не бъде! Но чрез тяхното отклонение дойде спасението на езичниците, за да възбуди у тях ревност.
{11:12} А ако тяхното падане значи богатство за света и тяхната загуба - богатство за езичниците, колко повече ще означава тяхното пълно възстановяване!
{11:13} Защото на вас, които бяхте езичници, казвам, че понеже съм апостол на езичниците, аз славя моето служение,
{11:14} дано по някакъв начин да възбудя към ревност тези, които са моя плът, и да спася някои от тях.
{11:15} Защото ако тяхното отхвърляне значи примирение на света, какво ще бъде приемането им, ако не оживяване от мъртвите?
{11:16} А ако първата част от тестото е свята, то и цялото тесто е свято; и ако коренът е свят, то и клоните са святи.
{11:17} Но ако някои клони са били отрязани и ти, като беше дива маслина, си бил присаден между тях и си станал съучастник с тях в тлъстия корен на маслината,
{11:18} не се хвали срещу клоните; но ако се хвалиш, знай, че не ти държиш корена, а коренът - тебе.
{11:19} Но ще кажеш: Бяха отрязани клони, за да се присадя аз.
{11:20} Добре, поради неверие те бяха отрязани, а ти поради вяра стоиш. Не високоумствай, но се бой.
{11:21} Защото ако Бог не пощади естествените клони, няма да пощади и тебе.
{11:22} Виж тогава благостта и строгостта на Бога: строгост към падналите, а божествена благост към теб, ако останеш в тази благост; иначе и ти ще бъдеш отсечен.
{11:23} Така и те, ако не останат в неверие, ще се присадят; защото Бог може пак да ги присади.
{11:24} Понеже ако ти си бил отсечен от маслина, по естество дива, и против естеството си бил присаден на питомна маслина, то колко повече онези, които са естествени клони, ще се присадят на своята маслина!
{i11:25} Спасението на целия Израел
{11:25} Защото, братя, за да не се мислите за мъдри, искам да знаете тази тайна, че частично закоравяване сполетя Израел, само докато влезе пълното число на езичниците.
{11:26} И така целият Израел ще се спаси, както е писано: "Избавител ще дойде от Сион; Той ще отстрани нечестията от Яков;
{11:27} и ето завета от Мене към тях, когато отнема греховете им."
{11:28} Колкото за благовестието, те са неприятели, което е за ваша полза, а колкото за избора, те са възлюбени заради бащите.
{11:29} Защото даровете и призванието от Бога са неотменими.
{11:30} Защото както вие някога не се покорявахте на Бога, но сега чрез тяхното непокорство сте придобили милост, та чрез показаната към вас милост и те сега да придобият милост,
{11:31} също така и те сега не се покоряват.
{11:32} Защото Бог затвори всички в непокорство, за да покаже към всички милост.
{11:33} О, колко дълбоко е богатството на премъдростта и знанието на Бога! Колко са непостижими Неговите съдби и неизследими пътищата Му!
{11:34} Защото: "Кой е познал ума на Господа или кой Му е бил съветник?",
{11:35} или: "Кой от по-напред Му е дал нещо, за да му се отплати?"
{11:36} Защото всичко е от Него, чрез Него и за Него. На Него да бъде слава до векове. Амин.
{i12:1} Живот в служение на Бога
{12:1} И така, моля ви, братя, поради Божиите милости да представите телата си в жертва жива, свята, благоугодна на Бога, като ваше духовно служение.
{12:2} И недейте се съобразява с този век, но се преобразявайте чрез обновяването на ума си, за да познаете от опит какво е Божията воля - това, което е добро, благоугодно на Него и съвършено.
{12:3} Защото чрез дадената ми благодат казвам на всеки един измежду вас, който е по-виден, да не мисли за себе си по-високо, отколкото трябва да мисли, а да разсъждава така, че да мисли скромно, според дела на вярата, който Бог е определил на всекиго.
{12:4} Защото както имаме много части в едно тяло, но не всички части имат същата служба,
{12:5} така и ние, мнозината, сме едно тяло в Христос и всеки от нас сме части, един на друг.
{12:6} И като имаме дарби, които се различават според дадената ни благодат, ако е пророчество, нека пророкуваме съразмерно с вярата;
{12:7} ако е служене, нека постоянстваме в служенето; ако някой поучава, нека постоянства в поучаването;
{12:8} ако увещава - в увещаването; който раздава - да раздава щедро; който управлява - да управлява с усърдие; който показва милост - да я показва доброволно.
{i12:9} Правила за християнски живот
{12:9} Любовта да бъде нелицемерна; отвращавайте се от злото и се привързвайте към доброто.
{12:10} Бъдете мили един към друг като към близки роднини, с братска обич; изпреварвайте да си отдавате почит един на друг.
{12:11} В усърдието не бъдете лениви; бъдете пламенни по дух, като служите на Господа.
{12:12} Радвайте се в надеждата, в скръб бъдете твърди, в молитва - постоянни.
{12:13} Помагайте на светиите в нуждите им; стремете се към гостолюбие.
{12:14} Благославяйте онези, които ви гонят, благославяйте и не кълнете.
{12:15} Радвайте се с онези, които се радват; плачете с онези, които плачат.
{12:16} Бъдете единомислени един към друг; не отдавайте ума си на високи неща, но се предавайте на скромни неща; не смятайте себе си за мъдри.
{12:17} На никого не връщайте зло за зло; промисляйте за това, което е добро пред всички човеци;
{12:18} ако е възможно, доколкото зависи от вас, живейте в мир с всички човеци.
{12:19} Не си отмъщавайте, възлюбени, а дайте място на Божия гняв; защото е писано: "На Мене принадлежи отмъщението, Аз ще отплатя, казва Господ."
{12:20} Но: "Ако е гладен неприятелят ти, нахрани го; ако е жаден - дай му да пие; защото това като правиш, ще натрупаш жар на главата му."
{12:21} Не се оставяй да те побеждава злото; а ти побеждавай злото чрез добро.
{i13:1} Задължения към властта
{13:1} Всеки човек да се подчинява на властите, които са над него; защото няма власт, която да не е от Бога, и колкото власти има, те са определени от Бога.
{13:2} Затова който се противи на властта, противи се на Божията наредба; а които се противят, ще навлекат осъждане на себе си.
{13:3} Защото владетелите не причиняват страх на добротвореца, а на злотвореца. Искаш ли да не се боиш от властта? Върши добро и ще бъдеш похвален от нея;
{13:4} понеже владетелят е Божий служител за твое добро. Но ако вършиш зло, да се боиш; защото той не носи напразно меча, понеже е Божий служител и въздава заслуженото с гняв на този, който върши зло.
{13:5} Затова е необходимо да се покорявате не само поради страх от гнева, но и заради съвестта.
{13:6} Понеже по тази причина и данък плащате. Защото владетелите са Божии служители, които постоянно се занимават с тази длъжност.
{13:7} Отдавайте на всички дължимото: на когото се дължи данък - данъка; на когото мито - митото; на когото страх - страха; на когото почит - почитта.
{i13:8} Любовта е изпълнение на Божия закон
{13:8} Не оставайте на никого длъжни в нищо, освен един друг да се обичате, защото който обича другия, изпълнява закона.
{13:9} Понеже заповедите: "Не прелюбодействай"; "Не убивай"; "Не кради"; "Не пожелавай" и която и да било друга заповед се заключават в тези думи: "Да обичаш ближния си, както себе си."
{13:10} Любовта не върши зло на ближния; следователно любовта изпълнява закона.
{i13:11} Живот в светлина
{13:11} И това вършете, като знаете времето, че часът е вече настанал да се събудите от сън; защото спасението е по-близо до нас сега, отколкото когато повярвахме.
{13:12} Нощта премина, а денят наближи: и така, нека отхвърлим делата на тъмнината и да се облечем в оръжието на светлината.
{13:13} Както в бял ден, нека ходим благопристойно, не в пирувания и пиянства, не в блудство и разпътство, не в свади и зависти.
{13:14} Но се облечете с Господ Исус Христос и не се грижете за плътта, за да угаждате на нейните страсти.
{i14:1} Да не съдим другите
{14:1} Слабия във вярата приемайте, но не за да оспорвате неговите мнения.
{14:2} Един вярва, че може всичко да яде; а който е слаб във вярата, яде само зеленчук.
{14:3} Който яде, да не презира този, който не яде; и който не яде, да не осъжда този, който яде; защото Бог го е приел.
{14:4} Кой си ти, за да съдиш чужд слуга? Пред своя си господар той стои или пада. Но ще стои, защото Господ е силен да го направи да стои.
{14:5} Някой уважава един ден повече от друг ден; а друг човек уважава всеки ден еднакво. Всеки да бъде напълно уверен в своя ум.
{14:6} Който пази деня, за Господа го пази, а който не пази деня, за Господа не го пази; който яде, за Господа яде, защото благодари на Бога; и който не яде, за Господа не яде и благодари на Бога.
{14:7} Защото никой от нас не живее за себе си и никой не умира за себе си.
{14:8} Понеже, ако живеем, за Господа живеем, и ако умираме, за Господа умираме; и така, живеем ли, умираме ли, Господни сме.
{14:9} Защото Христос затова умря и оживя - да господства и над мъртвите, и над живите.
{14:10} И така, ти защо съдиш брат си? А пък ти защо презираш брат си? Понеже ние всички ще застанем пред Божието съдилище.
{14:11} Защото е писано: "Заклевам се в живота Си, казва Господ, че всяко коляно ще се преклони пред Мен и всеки език ще славослови Бога."
{14:12} И така, всеки от нас за себе си ще отговаря пред Бога.
{i14:13} Да не съблазняваме братята си
{14:13} Затова нека вече да не съдим един друг; но по-добре да разсъждавате така - никой да не поставя пред брата си спънка или съблазън.
{14:14} Зная и съм уверен в Господ Исус, че нищо не е само̀ по себе си нечисто; с това изключение, че за този, който смята нещо за нечисто, за него е нечисто.
{14:15} Защото ако брат ти се почувства оскърбен поради това, което ядеш, ти вече не ходиш според любовта. С яденето си не погубвай онзи, за когото е умрял Христос.
{14:16} И така, да не се хули това, което вие смятате за добро.
{14:17} Защото Божието царство не е ядене и пиене, а правда, мир и радост в Святия Дух.
{14:18} Понеже който така служи на Христос, е угоден на Бога и одобрен от човеците.
{14:19} И така, нека търсим това, което служи за мир и за взаимно назидание.
{14:20} Заради ядене недей съсипва Божията работа. Всичко наистина е чисто; но е зло за човека, който с яденето си причинява съблазън.
{14:21} Добре е да не ядеш месо, нито да пиеш вино, нито да правиш нещо, чрез което се спъва брат ти или се съблазнява, или изнемогва.
{14:22} Вярата, която имаш за тези неща, имай я за себе си пред Бога. Блажен онзи, който не осъжда себе си в това, което одобрява.
{14:23} Но онзи, който се съмнява, се осъжда, ако яде, защото не яде от вяра; а всичко, което не става от вяра, е грях.
{i15:1} Примерът на Исус Христос
{15:1} Обаче ние, силните, сме длъжни да носим немощите на слабите и да не угаждаме на себе си.
{15:2} Нека всеки от нас угажда на ближния си за негово добро, за негово назидание.
{15:3} Понеже и Христос не угоди на Себе Си, но както е писано: "Укорите на онези, които укоряваха Тебе, паднаха върху Мене."
{15:4} Защото всичко, което е било писано отпреди, е било писано за наше поучение и чрез твърдостта и утехата от Писанията да имаме надежда.
{15:5} А Бог на твърдостта и на утехата да ви даде единомислие помежду ви по примера на Христос Исус.
{15:6} Така че единодушно и с една уста да славите Бога и Отца на нашия Господ Исус Христос.
{15:7} Затова приемайте се един друг, както и Христос ни прие за Божията слава.
{15:8} Защото казвам, че Христос стана Служител на обрязаните заради Божията вярност, за да се утвърдят обещанията, дадени на бащите,
{15:9} и за да прославят езичниците Бога за Неговата милост, както е писано: "Затова ще Те хваля между народите; и ще възпея името Ти."
{15:10} И пак казва: "Развеселете се, народи, с Неговия народ."
{15:11} И пак: "Хвалете Господа, всички племена, и да Го славословят всички народи."
{15:12} И пак Исая казва: "Ще се яви Есеевият корен" и "Този, Който ще се издигне да владее над народите, на Него ще се надяват народите".
{15:13} А Бог на надеждата да ви изпълни с пълна радост и мир във вярата, така че чрез силата на Святия Дух да се преумножава надеждата ви.
{i15:14} Павел за дейността си като проповедник
{15:14} И самият аз съм уверен във вас, братя мои, че самите вие сте пълни с благост, изпълнени с всяко знание, и че можете да се наставлявате един друг.
{15:15} Но за да ви напомня някои неща, пиша ви донякъде по-дързостно поради дадената ми от Бога благодат
{15:16} да бъда служител на Исус Христос между езичниците и да свещенослужа в Божието благовестие, за да бъдат езичниците благоприятен принос, осветен от Святия Дух.
{15:17} И така, колкото за това, което се отнася до Бога, аз имам за какво да се похваля в Христос Исус.
{15:18} Защото не бих се осмелил да говоря за нещо, освен онова, което Христос е извършил чрез мене, за да приведе езичниците в покорност на вярата чрез моето слово и дело,
{15:19} със силата на знамения и чудеса, със силата на Святия Дух Божий, така че от Йерусалим и околностите му, дори до Илирик, напълно съм проповядвал Христовото благовестие.
{15:20} Обаче имах за цел да проповядвам благовестието така - не там, където беше вече известно Христовото име, да не би да градя на чужда основа;
{15:21} но както е писано: "Онези ще видят, на които не се е известило за Него; и онези ще разберат, които не са чули."
{15:22} Това ме е възпирало много пъти да дойда при вас.
{15:23} Но сега, като няма вече място за моето служение по тези страни и понеже от много години съм желал да дойда при вас,
{15:24} когато тръгвам за Испания, ще дойда, защото се надявам да ви видя като минавам и вие да ме изпратите за там, след като се наситя донякъде на общението с вас.
{15:25} А сега отивам в Йерусалим, за да послужа на светиите.
{15:26} Защото от Македония и Ахая благоволиха да дадат известна помощ за бедните между светиите в Йерусалим.
{15:27} Благоволиха наистина, но са им и длъжници, защото ако езичниците участват с тях и в духовните неща, длъжни са да им послужат и в земните.
{15:28} И така, когато свърша това, като им осигуря този плод, ще мина през вас за Испания.
{15:29} И зная, че когато дойда при вас, ще дойда с изобилно благословение от благовестието на Христос.
{15:30} Но аз ви моля, братя, заради нашия Господ Исус Христос и заради любовта, която е плод на Духа, да ме поддържате с усърдна молитва към Бога за мене,
{15:31} за да се избавя от противниците на вярата в Юдея и моята служба за Йерусалим да бъде благоприятна на светиите;
{15:32} и с Божията воля да дойда радостен при вас и да си почина между вас.
{15:33} А Бог на мира да бъде с всички вас. Амин.
{i16:1} Поздрави
{16:1} Препоръчвам ви нашата сестра Фива, която е служителка на църквата в Кенхрея,
{16:2} да я приемете в Господа, както подобава на светиите, и да ѝ помогнете в каквото би имала нужда от вас; защото и тя е помагала на мнозина, както и на самия мене.
{16:3} Поздравете Прискила и Акила - моите съработници в Христос Исус,
{16:4} които за живота ми си положиха вратовете под нож, на които не само аз благодаря, но и всички църкви между езичниците; поздравете и тяхната домашна църква.
{16:5} Поздравете любезния ми Епенет, който е първият плод от Азия за Христос.
{16:6} Поздравете Мария, която се е трудила много за вас.
{16:7} Поздравете Андроник и Юний, моите сродници и някога заедно с мене затворници, които между апостолите се смятат за бележити и които бяха в Христос още преди мене.
{16:8} Поздравете възлюбения ми в Господа Амплий.
{16:9} Поздравете нашия съработник в Христос Урван и възлюбения ми Стахий.
{16:10} Поздравете одобрения за верен в Христос Апелий. Поздравете онези, които са от семейството на Аристовул.
{16:11} Поздравете Иродион - мой роднина. Поздравете тези от семейството на Наркис, които са в Господа.
{16:12} Поздравете Трифена и Трифоса, които работят в Господа. Поздравете възлюбената Персида, която е работила много в Господа.
{16:13} Поздравете избрания от Господа Руф и неговата майка, която е и моя.
{16:14} Поздравете Асинкрит, Флегонт, Ерма, Патровас, Ерм и братята, които са с тях.
{16:15} Поздравете Филолог и Юлия, Нирей и сестра му, и Олимпан, и всички светии, които са с тях.
{16:16} Поздравете се един друг със свята целувка. Поздравяват ви всички Христови църкви.
{i16:17} Последни напътствия
{16:17} И моля ви се, братя, да държите под око тези, които причиняват раздори и съблазни, противно на учението, което сте научили, и странете от тях.
{16:18} Защото такива човеци не служат на нашия Господ Исус Христос, а на корема си, и с привидно правдиви и ласкателни думи прилъгват сърцата на простодушните.
{16:19} Защото вашата послушност е известна на всички и затова аз се радвам за вас. Но бих желал да бъдете мъдри относно доброто, а прости относно злото.
{16:20} А Бог на мира скоро ще смаже Сатана под краката ви. Благодатта на нашия Господ Исус Христос да бъде с вас.
{16:21} Поздравяват ви съработникът ми Тимотей и сродниците ми Лукий, Ясон и Сосипатър.
{16:22} Аз, Тертий, който написах това послание, ви поздравявам в Господа.
{16:23} Поздравява ви Гай, гостоприемник на мен и на цялата църква. Поздравява ви градският ковчежник Ераст и брат Кварт.
{16:24} Благодатта на нашия Господ Исус Христос да бъде с всички вас. Амин.
{16:25} А на Този, Който може да ви утвърди според моето благовестие и проповедта за Исус Христос, според откриването на тайната, за която Бог е пазел мълчание от вечни времена,
{16:26} а сега се е явила и чрез пророческите Писания според заповедта на вечния Бог е станала позната на всички народи за тяхно покоряване на вярата,
{16:27} на единия премъдър Бог да бъде слава чрез Исус Христос довека. Амин.
