{i1:1} Скръб за разорения Йерусалим
{1:1} Как седи усамотен градът, който е бил многолюден! Стана като вдовица великата между народите столица! Онази, която беше княгиня между областите, стана поданица!
{1:2} Непрестанно плаче нощем и сълзите ѝ са по бузите ѝ; между всичките ѝ любовници няма кой да я утешава; всичките ѝ приятели ѝ изневериха; станаха ѝ неприятели.
{1:3} Юда отиде в плен от притеснение и тежко робуване; живее между езичниците, не намира покой; всичките му гонители го стигнаха сред теснините му.
{1:4} Тъжат сионските пътници, защото никой не идва на определените празници; всичките му порти са пусти; свещениците му въздишат; девиците му са наскърбени; и сам той е в горест.
{1:5} Противниците му взеха връх; неприятелите му благоденстват; защото Господ го наскърби поради многото му беззакония; младенците му отидоха в плен пред противника.
{1:6} И от сионовата дъщеря се изгуби цялото ѝ великолепие; първенците ѝ станаха като елени, които не намират пасбище и стават безсилни пред гонещия ги.
{1:7} В дните на скръбта и скитанията си Йерусалим си спомни всичките желани неща, които имаше от древни времена. Сега, когато народът му е паднал в ръката на противника и никой не му помага, противниците го видяха, засмяха се поради опустошението му.
{1:8} Тежко съгреши йерусалимската дъщеря, затова бе отстранена като нещо нечисто; всички, които я бяха почитали, я презряха, защото видяха голотата ѝ; а тя въздиша и обръща гърба си.
{1:9} Нечистотата ѝ беше в полите ѝ; не беше помислила за сетнината си! Затова чудно се е смирила; няма кой да я утешава; виж, Господи, скръбта ми, вика тя, защото неприятелят се възвеличи.
{1:10} Противникът е прострял ръката си върху всичките ѝ желани неща; защото тя видя, че в светилището ѝ влязоха езичниците, за които си заповядал да не влизат в Твоето събрание.
{1:11} Целият ѝ народ въздиша и иска хляб; дадоха желаните си неща за храна, за да се възобнови животът им; виж, Господи, и погледни; защото се унижих.
{1:12} Нехаете ли, всички вие, които заминавате по пътя? Погледнете и вижте - има ли страдание като страданието, което се стовари върху мене, която Господ оскърби в деня на пламенния Си гняв.
{1:13} Отгоре Той прати огън в костите ми, който ги облада; простря примка за краката ми; върна ме назад; направи ме пуста и слаба цял ден.
{1:14} Нечестията ми бяха стегнати върху мене като хомот от ръката Му; те се сплетоха, стигнаха до врата ми; Той направи да намалее силата ми; Господ ме предаде в ръцете на онези, срещу които не мога да стоя.
{1:15} Господ презря всички силни мъже сред мене; свика против мене събор, за да смаже младежите ми; Господ стъпка като в лин девицата, Юдовата дъщеря.
{1:16} Затова аз плача; окото ми, окото ми пролива сълзи, защото се отдалечи от мен Утешителят, Който би възобновил живота ми; синовете ми погинаха, защото неприятелят надделя.
{1:17} Сион простира ръцете си, но няма кой да го утеши; Господ заповяда за Яков окръжаващите го да му станат противници; Йерусалим стана между тях като нещо нечисто.
{1:18} Праведен е Господ, защото въстанах против заповедите Му; слушайте, моля, всички племена и вижте скръбта ми; девиците ми и младежите ми отидоха в плен.
{1:19} Повиках любовниците си, но те ме излъгаха; свещениците и старейшините ми издъхнаха в града, когато си търсеха храна, за да се възобнови животът им.
{1:20} Виж, Господи, защото съм в утеснение; червата ми се смущават; сърцето ми от дъно се свива, защото зле се разбунтувах против Тебе; навън меч оставя без деца; у дома като че ли смърт владее.
{1:21} Чуха, че съм въздишала; няма кой да ме утеши; всичките ми неприятели чуха за злощастието ми и се радваха, че си сторил това; обаче Ти ще доведеш провъзгласения от Тебе ден, когато и те ще станат като мене.
{1:22} Нека дойде пред Тебе цялото им нечестие и постъпѝ с тях, както постъпи с мене поради всичките ми престъпления; защото много са въздишките ми и сърцето ми чезне.
{i2:1} Разрушаването на Йерусалим
{2:1} Как покри Господ с облак сионовата дъщеря с гнева Си, хвърли от небето долу, на земята, великолепието на Израел. И в деня на гнева Си не си спомни за подножието Си!
{2:2} Господ изтреби всички Яковови жилища и не пожали; събори в гнева Си укрепленията на Юдовата дъщеря; събори ги до земята; оскверни царството и първенците му.
{2:3} В разпаления Си гняв строши всеки Израелев рог; оттегли десницата Си да е срещу неприятеля; и като пламтящ огън, който поглъща всичко наоколо, изгори Яков.
{2:4} Опъна лъка Си като враг; усили десницата Си като противник; и изби всичко, приятно на окото; върху шатъра на сионовата дъщеря изля яростта Си като огън.
{2:5} Господ се превърна в неприятел; изтреби Израел, изтреби всичките му палати; съсипа крепостите му; и увеличи плача и риданието на Юдовата дъщеря.
{2:6} Той усилено събори шатъра му като колиба в градина; съсипа мястото на събранието му; Господ направи да се забрави в Сион определен празник и събота и в пламенния Си гняв отхвърли цар и свещеник.
{2:7} Господ отхвърли жертвеника Си, погнуси се от светилището Си; предаде стените на сионските палати в ръката на неприятелите, които вдигнаха шум в дома Господен като в празничен ден.
{2:8} Господ намисли да съсипе стената на сионовата дъщеря; опъна връвта; не оттегли ръката Си да изтреби; и направи да жалее предстението и стената; те изнемогнаха заедно.
{2:9} Портите ѝ затънаха в земята; Той сломи и строши лостовете ѝ; царят и първенците ѝ са между езичниците, където закона го няма; и пророците ѝ не получават видение от Господа.
{2:10} Старейшините на сионовата дъщеря седят на земята и мълчат; хвърлиха пръст върху главите си; препасаха се във вретища; Йерусалимските девици навеждат главите си до земята.
{2:11} Очите ми изнемощяха от сълзи; червата ми се смущават; дробът ми се изсипа на земята поради разрушението на дъщерята на народа ми, понеже младенците и кърмачетата примират по улиците на града.
{2:12} Казват на майките си: Къде има жито и вино?, когато примират като смъртно ранени по градските улици, когато предават дух в скута на майките си.
{2:13} Какво да ти заявя? Какво сравнение да ти представя, йерусалимска дъще? На кого да те оприлича, за да те утеша, девице, сионова дъще? Защото разорението ти е голямо като морето; кой може да те изцели?
{2:14} Пророците ти видяха за тебе суетни и глупави видения и не откриха беззаконието ти, за да те върнат от плен, а видяха за тебе лъжливо наложени и прелъстителни пророчества.
{2:15} Всички, които заминават по пътя, изпляскват с ръце против тебе, подсвиркват и кимват с главите си, поради йерусалимската дъщеря, и казват: Това ли е градът, който наричаха съвършенство на красотата, и градът, за който цял свят се радва?
{2:16} Всичките ти неприятели отвориха широко устата си против тебе; подсвиркват, скърцат със зъбите си и казват: Погълнахме я! Наистина това е денят, който очаквахме; намерихме го, видяхме го.
{2:17} Господ извърши онова, което беше намислил; изпълни словото, което беше изрекъл от древни дни; разори, без да пожали, развесели над тебе неприятеля, възвиси рога на противниците ти.
{2:18} Сърцето им извика към Господа: Стено на сионовата дъщеря, проливай като поток сълзи денем и нощем; не си давай почивка; да не изсъхва зеницата на окото ти.
{2:19} Стани, извикай нощем при първото поставяне на стражите; излей сърцето си като вода пред лицето на Господа; издигни към Него ръцете си за живота на младенците си, които примират от глад край всички улици.
{2:20} Виж, Господи, гледай на кого си направил това! Да ядат ли жените рожбата си, младенците в обятията си? Да бъдат ли убити в светилището Господне свещеник и пророк?
{2:21} Дете и старец лежат на земята по пътищата; девиците и младежите ми паднаха от меч; избил си ги в деня на гнева Си; изклал си, без да пожалиш.
{2:22} Призвал си отвред ужасителите ми като в ден на определен празник; и никой не се отърва, нито остана в деня на гнева Господен; онези, които съм носила в обятия и отхранила, неприятелят ми ги довърши.
{i3:1} Ридание на пророка за Сион - надежда въпреки бедствията
{3:1} Аз съм човекът, който видях скръб от тоягата на Неговия гняв.
{3:2} Той ме е водил и завел в тъмнина, а не в светлина.
{3:3} Навярно против мен обръща повторно ръката Си всеки ден.
{3:4} Застари плътта и кожата ми; строши костите ми.
{3:5} Издигна против мен укрепления; и ме окръжи с горест и труд.
{3:6} Сложи ме да седна в тъмнина като отдавна умрелите.
{3:7} Обгради ме и не мога да изляза; отегчи веригите ми.
{3:8} Още и когато викам и ридая, Той отблъсва молитвата ми.
{3:9} Огради с дялани камъни пътищата ми; изкриви пътеките ми.
{3:10} Стана за мене като мечка в засада, като лъв в скришни места.
{3:11} Отби настрана пътищата ми и ме разкъса; направи ме пуст.
{3:12} Опъна лъка Си и ме постави като прицел на стрела,
{3:13} заби в бъбреците ми стрелите на колчана Си.
{3:14} Станах за присмех на целия си народ и за песен на тях цял ден.
{3:15} Насити ме с горчивини; опи ме с пелин.
{3:16} При това счупи зъбите ми с камъчета; покри ме с пепел.
{3:17} Отблъснал си душата ми далеч от мира; забравих благоденствието.
{3:18} И казах: Погина увереността ми и надеждата ми като отдалечена от Господа.
{3:19} Помни скръбта ми и изгонването ми, пелина и жлъчката.
{3:20} Душата ми, като ги помни непрестанно, се е смирила дълбоко.
{3:21} Обаче това си наумявам, поради което имам и надежда:
{3:22} че по милост Господня ние не бяхме довършени, понеже не чезнат щедростите Му.
{3:23} Те се подновяват всяка сутрин; голяма е Твоята вярност.
{3:24} Господ е мой дял, казва душата ми; затова ще се надявам на Него.
{3:25} Благ е Господ към онези, които Го чакат, към душата, която Го търси.
{3:26} Добро е да се надява някой и тихо да очаква спасението от Господа.
{3:27} Добро е за човека да носи хомот в младостта си.
{3:28} Нека седи насаме и мълчи, когато Господ му го наложи.
{3:29} Нека сложи устата си в пръстта, дано има още надежда.
{3:30} Нека подаде бузата си на онзи, който го бие; нека се насити с укор.
{3:31} Защото Господ не отхвърля довека.
{3:32} Понеже, ако и да наскърби, Той пак ще и да се съжали според многото Си милости.
{3:33} Защото не оскърбява, нито огорчава от сърце човешките деца.
{3:34} Да се тъпчат с крака всичките затворници на света,
{3:35} да се извръща съдът на човека пред лицето на Всевишния,
{3:36} да се онеправдава човекът в делото му - Господ не одобрява това.
{3:37} Кой ще е онзи, който казва нещо и то става, без да го е заповядал Господ?
{3:38} От устата на Всевишния не излизат ли и злото, и доброто?
{3:39} Защо би възроптал жив човек, всеки за наказанието на греховете си?
{3:40} Нека издирим и изпитаме пътищата си и нека се върнем при Господа.
{3:41} Нека издигнем сърцата и ръцете си към Бога, Който е на небесата, и нека кажем:
{3:42} Съгрешихме и отстъпихме; Ти не си ни простил.
{3:43} Покрил си се с гняв и си ни гонил; убил си, без да пощадиш.
{3:44} Покрил си се с облак, за да не премине молитвата ни.
{3:45} Направил си ни като помия и смет сред племената.
{3:46} Всичките ни неприятели отвориха широко устата си против нас.
{3:47} Страхът и пропастта ни налетяха, запустение и разорение.
{3:48} Водни потоци излива окото ми поради разорението на дъщерята на народа ми.
{3:49} Окото ми пролива сълзи и не престава, защото няма отрада,
{3:50} докато не се наведе Господ и не погледне от небесата.
{3:51} Окото ми прави душата ми да ме боли поради всички дъщери на града ми.
{3:52} Онези, които са ми неприятели без причина, ме гонят непрестанно като птиче.
{3:53} Отнеха живота ми в тъмницата и хвърлиха камък върху мене.
{3:54} Води стигнаха над главата ми; казах: Свърших се.
{3:55} Призовах името Ти, Господи, от най-дълбоката тъмница.
{3:56} Ти чу гласа ми; не затваряй ухото Си за въздишките ми, за вопъла ми;
{3:57} приближил си се в деня, когато Те призовах, казал си: Не бой се.
{3:58} Застъпил си се, Господи, за делото на душата ми; изкупил си живота ми.
{3:59} Видял си, Господи, онеправданието ми; отсъди делото ми.
{3:60} Видял си всичките им отмъщения и всичките им замисли против мене.
{3:61} Ти си чул, Господи, укоряването им и всичките им замисли против мене,
{3:62} думите на онези, които се повдигат против мене цял ден.
{3:63} Виж, когато седят и когато стават, аз съм им песен.
{3:64} Ще им въздадеш, Господи, въздаяние според делата на ръцете им;
{3:65} ще им дадеш, като клетвата Си върху тях, окаменено сърце;
{3:66} ще ги прогониш с гняв и ще ги изтребиш изпод небесата Господни.
{i4:1} Причини за наказанието на Йерусалим
{4:1} Как почерня златото! Измени се най-чистото злато! Камъните на светилището са пръснати край всички улици.
{4:2} Драгоценните синове на Сион, равноценни с чисто злато, как се смятат за глинени съдове, дело на грънчарска ръка!
{4:3} Даже чакалите подават гърди и кърмят малките си, а дъщерята на народа ми се ожесточи като щраусите в пустинята;
{4:4} защото езикът на кърмачето се залепя на небцето му от жажда; децата искат хляб, но няма кой да им отчупи.
{4:5} Онези, които ядеха отбрани ястия, лежат небрежни по улиците; възпитаните в мораво прегръщат бунището.
{4:6} Защото наказанието за беззаконието на дъщерята на народа ми стана по-голямо от наказанието за греха на Содом, който беше съсипан в един миг, без да са го докосвали човешки ръце.
{4:7} Благородните ѝ бяха по-чисти от сняг, по-бели от мляко, снагата им - по-червена от рубини, блестяха като сапфир;
{4:8} а сега лицето им е по-черно от сажди; не се познават по улиците! Кожата им залепна за костите им, изсъхна, стана като дърво.
{4:9} По-щастливи бяха убитите от меч, отколкото умъртвените от глад; защото тези чезнат, прободени от липса на полските произведения.
{4:10} Ръцете на милозливите жени свариха децата им; те им станаха храна при разорението на дъщерята на народа ми.
{4:11} Господ извърши възнамереното от Него в яростта Му, изля пламенния Си гняв. Запали огън в Сион, който изгори основите му.
{4:12} Земните царе не вярваха, нито живеещите по целия свят, че щеше да влезе противник и неприятел в йерусалимските порти.
{4:13} А това стана поради греховете на пророците му и поради беззаконията на свещениците му, които проливаха кръвта на праведните сред него.
{4:14} Те се скитаха като слепи по улиците, оскверниха се с кръв, така че хората не можеха да се допират до дрехите им.
{4:15} Отстъпете, вие, нечисти, викаха към тях; отстъпете, отстъпете, не се допирайте до нас; а когато те бягаха и се скитаха, между народите се говореше: Няма вече да бъдат пришълци с нас.
{4:16} Гневът на Господа ги разпръсна; Той не иска вече да гледа към тях; свещеническо лице не почетоха, над старци не се смилиха.
{4:17} И досега очите ни се изнуряват от чакане на суетната за нас помощ; надявахме се на народ, който не можеше да спасява.
{4:18} Причакват стъпките ни, така че не можем да ходим по улиците си; приближи се краят ни; дните ни се изпълниха; да! Краят ни дойде.
{4:19} Онези, които ни гонеха, станаха по-леки от небесните орли; гониха ни по планините, причакваха ни в пустинята.
{4:20} Помазаникът Господен, диханието на ноздрите ни, този, под чиято сянка казвахме, че ще живеем между народите, се хвана в техните ями.
{4:21} Радвай се и се весели, дъще едомска, която живееш в земята Уз. Обаче и до тебе ще дойде чашата; ще се опиеш и ще се заголиш!
{4:22} Свърши се наказанието за беззаконието ти, дъще Сионова; Той няма вече да те закара в плен; а ще накаже твоето беззаконие, дъще едомска, ще открие съгрешенията ти.
{i5:1} Молитва за Божия милост над Израел: "Възвърни ни към Себе Си"
{5:1} Спомни си, Господи, какво ни се случи; погледни и виж как ни укоряват.
{5:2} Наследството ни мина у чужденци, къщите ни - у странници.
{5:3} Останахме сирачета без баща. Майките ни са като вдовици.
{5:4} Водата си пихме със сребро, дървата ни идват с пари.
{5:5} Нашите гонители са на вратовете ни. Трудим се и почивка нямаме.
{5:6} Протегнахме ръка към египтяните и към асирийците, за да се наситим с хляб.
{5:7} Бащите ни съгрешиха и ги няма; и ние носим техните беззакония.
{5:8} Слуги господстват над нас и няма кой да ни избави от ръката им.
{5:9} Добиваме хляба си с опасност за живота си поради меча, който ограбва в пустинята.
{5:10} Кожата ни почервеня като пещ поради върлуването на глада.
{5:11} Изнасилваха жените в Сион, девиците - в Юдейските градове.
{5:12} Чрез техните ръце бяха обесени първенците, старейшините не бяха почитани.
{5:13} Младежите носеха воденични камъни и децата падаха под товара на дървата.
{5:14} Старейшините не седят вече на портите; младежите изоставиха песните си.
{5:15} Престана радостта на сърцето ни; хорото ни се превърна в жалеене.
{5:16} Венецът падна от главата ни. Горко ни! Защото сме съгрешили.
{5:17} Затова чезне сърцето ни; затова причерня на очите ни.
{5:18} Поради запустяването на Сионския хълм лисиците ходят по него.
{5:19} Ти, Господи, седиш като Цар довека; престолът Ти е от род в род.
{5:20} Защо ни забравяш завинаги и ни изоставяш за толкова дълго време?
{5:21} Възвърни ни, Господи, към Себе Си и ще се възвърнем; обнови дните ни, както отначало -
{5:22} ако не си ни отхвърлил съвсем и не си се разгневил много против нас.
