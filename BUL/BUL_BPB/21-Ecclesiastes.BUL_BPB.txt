{i1:1} Всичко е суета
{1:1} Думите на проповедника, Давидовия син, цар в Йерусалим:
{1:2} Суета на суетите, казва проповедникът; суета на суетите, всичко е суета.
{1:3} Каква полза за човека от целия му труд, с който се труди под слънцето?
{1:4} Едно поколение преминава и друго поколение идва; а земята стои вечно.
{1:5} Също и слънцето изгрява, и слънцето залязва, и бърза да отиде към мястото, където трябва да изгрява.
{1:6} Вятърът отива на юг и се връща на север; вятърът постоянно обикаля в пътя си и пак се връща в своите кръгообращения.
{1:7} Всички реки се вливат в морето, а морето все не се напълва; на мястото, където отиват реките, там непрестанно отиват.
{1:8} Всички неща са досадни - човек не може да изкаже доколко; окото не се насища с гледане, нито ухото се напълва със слушане.
{1:9} Каквото е станало, това е, което ще стане; и каквото е било извършено, това е, което ще се извърши; и няма нищо ново под слънцето.
{1:10} Има ли нещо, за което може да се каже: Виж! Това е ново! То вече е станало през вековете, които са били преди нас.
{1:11} Не се помнят предишните поколения; нито ще се помнят следващите, идните поколения от онези, които ще дойдат после.
{i1:12} В търсене смисъла на живота
{1:12} Аз, проповедникът, бях цар над Израел в Йерусалим;
{1:13} и предадох сърцето си да издиря и да изпитам чрез мъдростта за всичко, което става под небето. Тежък е този труд, който Бог е дал на човешките синове, за да се трудят в него.
{1:14} Видях всички дела, които се вършат под слънцето; и, ето, всичко е суета и гонене на вятъра.
{1:15} Кривото не може да се изправи; и това, което е недоизпълнено, не може да се брои.
{1:16} Аз се съвещавах със сърцето си и казах: Ето, станах велик и съм умножавал мъдростта си повече от всички, които са били преди мене в Йерусалим. Да! Сърцето ми е имало голям опит в мъдрост и знание.
{1:17} И предадох сърцето си, за да позная мъдростта и да позная лудостта и безумието. Познах, че и това е гонене на вятър.
{1:18} Защото в многото мъдрост има много досада; и който увеличава знание, увеличава и печал.
{2:1} Аз казах на сърцето си: Ела сега, да те опитам с веселба, затова се наслаждавай с блага; и, ето, и това беше суета.
{2:2} Казах за смеха: Лудост е, и за веселбата: Каква полза от нея?
{2:3} Намислих в сърцето си да веселя плътта си с вино, докато сърцето ми още се управляваше от мъдростта, и да усвоя безумието, докато видя какво е добре да вършат човешките синове под небето през всички дни на живота си.
{2:4} Направих си големи работи; съградих си къщи; насадих си лозя;
{2:5} направих си цветни и овощни градини и насадих в тях всякакви плодни дървета;
{2:6} направих си водоеми, за да поя от тях насадената с дървета гора;
{2:7} придобих слуги и слугини и имах слуги, родени в дома ми; имах още добитък и стада повече от всички, които са били преди мене в Йерусалим.
{2:8} Събрах си и сребро, и злато, и особените скъпоценности на царете и на областите; набавих си певци и певици и насладите на човешките синове - наложници изключително много.
{2:9} Така станах велик и се възвеличих повече от всички, които са били преди мене в Йерусалим; още и мъдростта ми си остана у мен.
{2:10} И от всичко, които пожелаха очите ми, нищо не им забраних; не спрях сърцето си от никаква веселба, защото сърцето ми се радваше във всичките ми трудове и това беше делът ми от целия ми труд.
{2:11} Тогава разгледах всички дела, които бяха извършили ръцете ми, и труда, в който се бях трудил; и, ето, всичко беше суета и гонене на вятъра и нямаше полза под слънцето.
{2:12} И се обърнах да разгледам мъдростта и лудостта, и безумието, защото какво може да стори човек, който е дошъл след царя, относно това, което е вече направено?
{2:13} Тогава видях, че мъдростта превъзхожда безумието, както светлината превъзхожда тъмнината.
{2:14} На мъдрия очите са в главата му, а безумният ходи в тъмнина; аз обаче познах още, че една участ постига всички тях.
{2:15} Тогава си казах: Каквото постига безумния, това ще постигне и мен; и така, защо аз бях по-мъдър? Затова казах в сърцето си, че и това е суета.
{2:16} Защото както на безумния, така и на мъдрия не остава вечно паметта му, понеже в бъдещите дни всичко ще е вече забравено. И как умира мъдрият? - Както и безумният.
{2:17} Затова намразих живота, защото тежки ми се видяха делата, които стават под слънцето; понеже всичко е суета и гонене на вятъра.
{2:18} Намразих още и целия си труд, с който съм се трудил под слънцето, защото трябва да го оставя на човека, който ще бъде след мен;
{2:19} и кой знае мъдър ли ще бъде той или безумен? Но пак той ще властва над целия ми труд, с който съм се трудил и в който показах мъдрост под слънцето. И това е суета.
{2:20} Затова аз отново направих сърцето си да се отчае поради целия труд, с който съм се трудил под слънцето.
{2:21} Защото има човек, който се е трудил с мъдрост, със знание и със сполука; но той пак ще остави всичко за дял на някого, който не е участвал в труда му. И това е суета и голямо зло.
{2:22} Защото каква полза за човека от целия му труд и от грижата на сърцето му, за което се изморява под слънцето?
{2:23} Понеже всичките му дни са само печал и трудът му - скръб; и още и нощем сърцето му не си почива. И това е суета.
{2:24} Няма по-добро за човека освен да яде и да пие. И да прави душата си да се наслаждава от доброто на труда му. И аз видях, че и това е от Божията ръка.
{2:25} Защото кой може да яде и кой може да се наслаждава повече от мене?
{2:26} Понеже Бог дава на угодния на Него човек мъдрост, знание и радост; а на грешния дава да се труди, да събира и да трупа - за да даде всичко на угодния на Бога. И това е суета и гонене на вятъра.
{i3:1} Определеният от Бога порядък на живота
{3:1} Има време за всяко нещо и срок - за всяка работа под небето:
{3:2} време за раждане и време за умиране; време за насаждане и време за изкореняване на насаденото;
{3:3} време за убиване и време за изцеляване; време за събаряне и време за градене;
{3:4} време за плач и време за смях; време за тъга и време за радост;
{3:5} време за разхвърляне на камъни и време за събиране на камъни; време за прегръщане и време за въздържане от прегръщането;
{3:6} време за търсене и време за изгубване; време за пазене и време за хвърляне;
{3:7} време за раздиране и време за шиене; време за мълчание и време за говорене;
{3:8} време за обичане и време за мразене; време за война и време за мир.
{3:9} Каква полза за онзи, който работи, от онова, в което се труди той?
{3:10} Видях труда, който Бог даде на човешките синове, за да се трудят в него.
{3:11} Той е направил всяко нещо хубаво на времето му; положил е и вечността в тяхното сърце, без обаче да може човек да издири отначало докрай делото, което е направил Бог.
{3:12} Познах, че няма друго, по-добро за тях, освен да се весели всеки и да благоденства през живота си;
{3:13} и още всеки човек да яде и да пие, и да се наслаждава от доброто на целия си труд. Това е дар от Бога.
{3:14} Познах, че всичко, което прави Бог, ще бъде вечно; не е възможно да се прибави към него, нито да се отнеме от него; и Бог е направил това, за да се боят хората от Него.
{3:15} Каквото съществува, е станало вече; и каквото и да стане, е станало вече; и Бог ще извика отново онова, което е минало.
{3:16} Видях още под слънцето мястото на съда, а там - беззаконието, и мястото на правдата, а там - неправдата.
{i3:17} Изводи за живота
{3:17} Казах си: Бог ще съди праведния и нечестивия; защото има време в Него за всяко нещо и за всяко дело.
{3:18} Казах в сърцето си относно човешките синове, че това е, за да ги опита Бог и за да видят те, че в себе си са като животни.
{3:19} Защото каквото постига човешките синове, постига и животните: една участ имат; както умира единият, така умира и другото. Да! Един дух имат всичките; и човек не превъзхожда в нищо животното, защото всичко е суета.
{3:20} Всички отиват на едно място; всички са от пръстта и всички се връщат в пръстта.
{3:21} Кой знае, че духът на човешките синове възлиза горе и че духът на животното слиза долу, на земята?
{3:22} И така, видях, че за човека няма по-добро освен да се радва в делата си; защото това е делът му; понеже кой ще го върне назад, за да види онова, което ще бъде след него?
{4:1} Тогава, като размишлявах отново за всичките неправди, които стават под слънцето, и видях сълзите на онеправданите, че нямаше за тях утешител, и че силата беше в ръката на онези, които ги угнетяваха, а за тях нямаше утешител;
{4:2} затова аз облажавах умрелите, които са вече умрели, повече, отколкото живите, които са още живи;
{4:3} а за по-щастлив и от двамата смятах онзи, който не е бил изобщо, който не е видял лошите дела, които стават под слънцето.
{4:4} Тогава видях всеки труд и всяко сполучливо дело, че поради него на човека завижда ближният му. И това е суета и гонене на вятъра.
{4:5} Безумният сгъва ръцете си и яде своята си плът,
{4:6} и казва: По-добре една шепа, пълна със спокойствие, отколкото две шепи, пълни с труд и гонене на вятъра.
{4:7} Тогава отново видях само суета под слънцето.
{4:8} Има такъв, който е самичък, който няма другар. Да! Няма нито син, нито брат; но пак няма край на многото му труд, нито се насища окото му с богатство, и той не казва: И така, за кого се трудя аз и лишавам душата си от блага? И това е суета и тежък труд.
{4:9} По-добре са двама, отколкото един, понеже те имат добра награда за труда си;
{4:10} защото ако паднат, единият ще вдигне другаря си; но горко на онзи, който е сам, когато падне, и няма друг да го вдигне.
{4:11} И ако легнат двама заедно, ще се стоплят; а един как ще се стопли сам?
{4:12} И ако някой надвие срещу един, който е сам, двама ще устоят насреща му; и тройното въже не се къса бързо.
{4:13} По-добър е беден, но мъдър младеж, отколкото стар, но безумен цар, който не знае вече да приема съвет;
{4:14} защото единият излиза от тъмницата, за да царува, а другият, и цар да се е родил, става сиромах.
{4:15} Видях всички живи, които ходят под слънцето, че бяха с младежа, втория, който стана вместо него;
{4:16} нямаше край на целия народ, на всички, над които е бил той; а идващите след него няма да се зарадват в него. Наистина - и това е суета и гонене на вятъра.
{i5:1} Благоговение пред Бога
{5:1} Пази крака си, когато отиваш в Божия дом, защото да се приближиш да слушаш е по-добро, отколкото да принесеш жертва на безумните, които не знаят, че вършат зло.
{5:2} Не прибързвай с устата си, нито да бърза сърцето ти да произнася думи пред Бога; защото Бог е на небесата, а ти на земята, затова нека думите ти бъдат малко.
{5:3} Защото както съновидението произхожда от многото занимание, така и гласът на безумния - от многото думи.
{5:4} Когато направиш оброк на Бога, не се бави да го изпълниш, защото Той няма благоволение в безумните; изпълни това, на което си се обрекъл.
{5:5} По-добре да не се обричаш, отколкото да се обречеш и да не изпълниш.
{5:6} Не позволявай на устата си да вкарат в грях плътта ти; и не казвай пред Божия служител, че е било по небрежност; защо да се разгневи Бог на гласа ти и да погуби делото на ръцете ти?
{5:7} Защото, макар да изобилстват сънища и суети, и много думи, ти се бой от Бога.
{5:8} Ако видиш, че сиромахът е онеправдаван и че правосъдието и правдата в държавата се изопачават, не се чуди на това; защото над високопоставения надзирава по-високопоставен и над тях има още по-високопоставени.
{5:9} При това ползата от земята е за всички и сам царят служи на нивите.
{i5:10} Отношение към богатството
{5:10} Който обича среброто, няма да се насити на сребро, нито на доходи - онзи, който обича изобилието. И това е суета.
{5:11} Когато се умножават благата, умножават се и онези, които ги ядат; и каква полза има за притежателите им, освен да ги гледат с очите си?
{5:12} Сънят на работника е сладък, независимо малко ли е ял или много; а пресищането на богатия не го оставя да спи.
{5:13} Има тежко зло, което видях под слънцето, а именно: богатство, пазено от притежателя му за собствената му вреда;
{5:14} и онова богатство се изгубва чрез злополучен случай и не остава нищо в ръката на сина, когото е родил.
{5:15} Както е излязъл от утробата на майка си, гол ще отиде пак, както е дошъл, без да вземе нищо от труда си, за да го занесе с ръката си.
{5:16} Още и това е тежко зло, че по всичко, както е дошъл, така и ще си отиде; и каква полза за него, че се е трудил на вятъра?
{5:17} Още и през всичките си дни яде в тъмнина и има много досада, болест и негодуване.
{5:18} Ето какво видях аз за добро и прилично: да яде някой и да пие, и да се наслаждава от благата на целия си труд, с който се труди под слънцето през всички дни на живота си, които му е дал Бог; защото това е делът му.
{5:19} И на който човек Бог е дал богатство и имот и му е дал власт да яде от тях и да взема дела си, и да се весели с труда си - това е дар от Бога.
{5:20} Защото няма много да помни дните на живота си, понеже Бог му отговаря с веселието на сърцето му.
{i6:1} Суетата на честолюбието и желанията
{6:1} Има зло, което видях под слънцето, и то е тежко върху хората:
{6:2} човек, на когото Бог дава богатство, имот и почест, така че душата му не се лишава от нищо, което би пожелал, на когото, обаче, Бог не дава власт да яде от тях, а чужденецът ги яде. Това е суета и лоша болест.
{6:3} Ако човек роди сто сина и живее много години, така че броят на годините му да стане много, а душата му да не се насити с блага и още той не приема прилично погребение - казвам, че пометнатото е по-щастливо от него;
{6:4} защото то е дошло в нищожество и отива в тъмнина, и името му се покрива с тъмнина;
{6:5} при това то не е видяло слънцето и не е познало нищо.- По-добре е на него, отколкото на онзи.
{6:6} Дори два пъти по хиляда години ако би живял някой и не види добро, не отиват ли те всички на едно място?
{6:7} Целият труд на човека е за устата му; душата обаче не се насища.
{6:8} Защото какво предимство има мъдрият над безумния? Или какво предимство има бедният, който умее как да се държи пред живите?
{6:9} По-добре е да гледаш нещо с очите си, отколкото да блуждаеш с желанието си. И това е суета и гонене на вятъра.
{6:10} Всяко нещо, което е съществувало, вече си е получило името; и е известно, че онзи, чието име е Човек, не може да се състезава с по-силния от него.
{6:11} Понеже има много неща, които умножават суетата, то каква полза за човека?
{6:12} Защото кой знае кое е добро за човека в живота, във всички дни на суетния му живот, който минава като сянка? Понеже кой ще извести на човека какво ще бъде след него под слънцето?
{i7:1} Съвети за благоразумие
{7:1} Добро име струва повече от скъпоценно миро. И денят на смъртта - повече от деня на раждането.
{7:2} По-добре да отиде някой в дом, където жалеят за умрял, отколкото да отиде в дом на пируване; защото това е кончината на всеки човек и живият може да го вложи в сърцето си.
{7:3} По-полезна е печалта от смеха; защото от натъжеността на лицето сърцето се развеселява.
{7:4} Сърцето на мъдрите е в дома, където жалеят, а сърцето на безумните е в дома на веселие.
{7:5} По-добре е човек да слуша изобличение от мъдрия, отколкото да слуша песен от безумните;
{7:6} защото какъвто е шумът на тръните под котела, такъв е смехът на безумния. И това е суета.
{7:7} Наистина изнудването прави мъдрия да обезумява; и подарък покварява сърцето.
{7:8} За предпочитане е свършването на работата, отколкото започването ѝ; по-добър е търпеливият, отколкото високомерният.
{7:9} Не бързай да се разгневиш в духа си; защото гневът почива на гърдите на безумните.
{7:10} Да не кажеш: Коя е причината, че предишните дни бяха по-добри от сегашните? Защото не питаш разумно за това.
{7:11} Мъдростта е толкова ценна, колкото е наследството, даже и по-ценна е за онези, които гледат слънцето;
{7:12} защото не само че мъдростта е защита, както и парите са защита, но предимството на знанието е, че мъдростта запазва живота на онези, които я имат.
{7:13} Разгледай делото Божие; защото кой може да изправи онова, което Той е направил криво?
{7:14} Във време на благоденствие бъди весел, а във време на злополука бъди разсъдлив; защото Бог постави едното до другото, за да не може човек да открие нищо, което ще бъде след него.
{7:15} Всичко това видях в суетните си дни: има праведен, който загива в правдата си, и има нечестив, който упорства в злотворството си.
{7:16} Не ставай прекалено праведен и не мисли себе си за много мъдър; защо да се погубиш?
{7:17} Не ставай прекалено зъл и не бъди безумен; защо да умреш преди времето си?
{7:18} Добре е да се придържаш към едното и да не оттегляш ръката си от другото; защото който се бои от Бога, ще се отърве и от двете.
{7:19} Мъдростта крепи мъдрия повече от десетина началника, които са в града.
{7:20} Наистина няма праведен човек на земята, който да прави добро и да не греши.
{7:21} И не обръщай внимание на всички думи, които се говорят, да не би да чуеш слугата си да те кълне;
{7:22} защото сърцето ти познава, че и ти подобно си проклинал други много пъти.
{7:23} Всичко това опитах чрез мъдростта. Казах: Ще бъда мъдър; но мъдростта се отдалечи от мен.
{7:24} Онова, което е, е много далеч и твърде дълбоко; кой може да го намери?
{7:25} Аз отново от сърце се посветих да науча, да издиря и да изследвам мъдростта и разума, и да позная, че нечестието е безумие и че глупостта е лудост.
{7:26} И намирам, че е по-горчива от смърт онази жена, чието сърце е примки и мрежи и ръцете ѝ - окови; който е добър пред Бога, ще се отърве от нея; а грешникът ще бъде хванат от нея.
{7:27} Виж, това намерих, казва проповедникът, като изпитвах нещата едно по едно, за да намеря причината
{7:28} (и душата ми още го изследва, но не съм го намерил); един мъж между хиляда намерих; но нито една жена между толкова жени не намерих.
{7:29} Ето, това само намерих, че Бог направи човека праведен, но те изнамериха много измислици.
{i8:1} Целесъобразност в несъвършения свят
{8:1} Кой е като мъдрия? И кой знае изяснението на нещата? Мъдростта на човека просветлява лицето му и коравината на лицето му се променя.
{8:2} Аз те съветвам да пазиш царската заповед, а най-вече заради клетвата пред Бога.
{8:3} Не бързай да излезеш от присъствието му; не постоянствай в лоша работа, защото той върши всичко каквото иска,
{8:4} тъй като думата на царя има власт и кой ще му каже: Какво правиш?
{8:5} Който пази заповедта, няма да види нещо зло; и сърцето на мъдрия познава, че има и време, и осъждане за непокорството.
{8:6} Понеже за всяко нещо има време и отсъждане; защото човекът е твърде окаян,
{8:7} понеже не знае какво има да стане; защото кой може да му каже как ще бъде?
{8:8} Няма човек, който да има власт над духа, за да задържи духа, нито да има власт над деня на смъртта; и в тази война няма уволнение, нито нечестието ще избави онези, които са предадени на него.
{8:9} Всичко това видях, като занимах сърцето си с всяко дело, което става под слънцето, че има време, когато човек властва над човека за негова вреда.
{8:10} При това видях нечестивите погребани, които бяха идвали и отивали от святото място; и те бяха забравени в града, където бяха постъпили така. И това е суета.
{8:11} Понеже присъдата против нечестиво дело не се изпълнява скоро, затова сърцето на човешките синове е всецяло предадено да върши зло.
{8:12} Ако и грешникът да върши зло сто пъти и да дългоденства, пак аз зная това, че ще бъде добре на онези, които се боят от Бога, които се боят пред Него;
{8:13} а на нечестивия няма да бъде добре, нито ще се продължат дните му, които ще бъдат като сянка, защото той не се бои от Бога.
{8:14} Има една суета, която става на земята: че има праведни, на които се случва според делата на нечестивите, а пък има нечестиви, на които се случва според делата на праведните. Казах, че и това е суета.
{8:15} Затова аз похвалих веселбата, защото за човека няма по-добро под слънцето освен да яде, да пие и да се весели, и това да му остава от труда му през всички дни на живота му, които Бог му е дал под слънцето.
{8:16} Когато предадох сърцето си да позная мъдростта и да видя труда, който ставаше по земята, как очите на някои не виждат сън нито денем, нито нощем,
{8:17} тогава видях цялото Божие дело, че човек не може да издири делото, което става под слънцето; понеже колкото и да се труди човек да го търси, пак няма да го намери; а дори ако и мъдрият реши да го познае, няма да може да го намери.
{i9:1} Живот, използван по мъдър начин
{9:1} Защото всичко това вложих в сърцето си, да издиря всичко това, че праведните и мъдрите и делата им са в Божията ръка; няма човек, който да знае дали любов или омраза го очаква; всичко е неизвестно пред тях.
{9:2} Всичко постига всичките еднакво: една е участта на праведния и на нечестивия, на добрия и на злия, на чистия и на нечистия, на онзи, който жертва, и на онзи, който не жертва; както е добрият, така е и грешният, и онзи, който се кълне, както онзи, който се бои да се кълне.
{9:3} Това е злото между всичко, което става под слънцето. Че една е участта на всичките и най-вече, че сърцето на човешките синове е пълно със зло и лудост е в сърцето им, докато са живи, и че после слизат при мъртвите.
{9:4} Защото за онзи, който общува с всички живи, има надежда; понеже живо куче струва повече от мъртъв лъв.
{9:5} Защото живите поне знаят, че ще умрат; а мъртвите не знаят нищо, нито вече придобиват, понеже споменът за тях е забравен;
{9:6} също и любовта им, и омразата им, и завистта им са вече изгубени, нито ще имат вече някога дял в нещо, което става под слънцето.
{9:7} Иди, яж хляба си с радост и пий виното си с весело сърце, защото Бог вече има благоволение към делата ти.
{9:8} Дрехите ти нека бъдат винаги бели. И миро да не липсва от главата ти.
{9:9} Радвай се на живота с жената, която си възлюбил, през всички дни на суетния си живот, които са ти дадени под слънцето - през всички дни на твоята суета; защото това е делът ти в живота и в труда ти, с който се трудиш под слънцето.
{9:10} Всичко, което намери ръката ти да прави според силата ти, направи го; защото няма нито работа, нито замисъл, нито знание, нито мъдрост в гроба, където отиваш.
{9:11} Обърнах се и видях под слънцето, че надбягването не е на леките, нито боят на силните, нито хлябът на мъдрите, нито богатството на разумните, нито благоволението на изкусните; а на всички тях се случва според времето и случая.
{9:12} Защото и човек не знае времето си; както рибите, които се улавят в жестока мрежа, и както птиците, които се улавят в примка, така се улавят човешките синове в лошо време, когато то внезапно ги връхлети.
{9:13} И това видях като мъдрост под слънцето (и тя ми се видя голяма):
{9:14} Имаше малък град и малко мъже в него; и дойде против него велик цар и го обсади, и издигна против него големи могили.
{9:15} Но в него се намери сиромах и мъдър човек и той с мъдростта си избави града, но никой не си спомни за онзи беден човек.
{9:16} Тогава казах: Мъдростта струва повече от силата; а при все това мъдростта на бедния е презряна и думите му не се слушат.
{9:17} Думите на мъдрите, тихо изговорени, се слушат повече от вика на онзи, който властва между безумните.
{9:18} Мъдростта струва повече от военните оръжия; а един грешник разваля много добри неща.
{i10:1} Превратност на всичко земно и вредата от глупостта
{10:1} Умрели мухи правят мирото на мировареца да вони и да кипи; така и малко безумие покваря онзи, който е уважаван за мъдрост и чест.
{10:2} Разумът на мъдрия е в дясната му ръка, а разумът на безумния - в лявата.
{10:3} Докато безумният още ходи в пътя, разумът му не му достига и той ще покаже на всички, че е безумен.
{10:4} Ако гневът на управителя се повдигне против тебе, не напускай мястото си, защото кротостта предотвратява големи грешки.
{10:5} Има зло, което видях под слънцето - грешка, като че ли произхождаща от владетеля, - и това е, че
{10:6} безумният бива поставян на висок чин, а богатите седят на долни места.
{10:7} Видях слуги на коне и князе, ходещи като слуги по земята.
{10:8} Който копае яма, ще падне в нея; и който разбива ограда, него змия ще ухапе.
{10:9} Който кърти камъни, ще се нарани от тях; и който цепи дърва, се излага на опасност от тях;
{10:10} ако се затъпи желязото и не се наточи острието му, тогава трябва да се напряга с повече сила; а мъдростта е полезна за упътване.
{10:11} Ако змията ухапе, преди да бъде омаяна, тогава няма полза от омайвача.
{10:12} Думите от устата на мъдрия са благодатни; а устните на безумния ще погълнат самия него;
{10:13} защото първите думи, които изговаря, са безумие и краят на говоренето му е пакостна лудост.
{10:14} Безумният също така умножава думи; но пак човек не знае какво ще бъде; и кой може да му каже какво ще бъде след него?
{10:15} Трудът на безумните ги уморява, понеже нито един от тях не знае пътя за града.
{10:16} Горко ти, земьо, когато царят ти е дете и началниците ти ядат рано!
{10:17} Блазе ти, земьо, когато царят ти е син на благородни и началниците ти ядат навреме - за подкрепа, а не за опиване!
{10:18} От голяма леност засяда покривът на къщата; и от безделието на ръцете прокапва къщата.
{10:19} Угощения се правят за веселба и виното весели живота; а парите отговарят на всичко.
{10:20} Да не прокълнеш царя даже в мисълта си и да не прокълнеш богатия дори в спалнята си; защото въздушна птица ще отнесе гласа и крилатото ще извести думите ти.
{i11:1} Духовният живот на мъдреца
{11:1} Хвърли хляба си по водата, защото след много дни ще го намериш!
{11:2} Дай дял на седмина и дори на осмина; защото не знаеш какво зло ще бъде на земята.
{11:3} Ако облаците са пълни, изливат дъжд на земята; и ако падне дърво на юг или на север, на мястото, където падне дървото, там ще си остане.
{11:4} Който се взира във вятъра, няма да сее; и който гледа към облаците, няма да жъне.
{11:5} Както не знаеш как се движи духът, нито как се образуват костите в утробата на бременната, така не знаеш и делата на Бога, Който прави всичко.
{11:6} Сей семето си сутрин и вечер не въздържай ръката си; защото не знаеш кое ще успее - това ли или онова, или дали ще са и двете еднакво добри.
{11:7} Наистина светлината е сладка. И приятно е на очите да гледат слънцето.
{11:8} Да! Ако и да живее човек много години, нека се весели през всички тях; но нека си спомня и за дните на тъмнината, защото ще бъдат много. Всичко, което идва, е суета.
{i11:9} Суетата на младостта
{11:9} Весели се, младежо, в младостта си и нека те радва сърцето ти в дните на младостта ти, и ходи по пътищата на сърцето си и според каквото гледат очите ти! Но знай, че за всичко това Бог ще те доведе на съд.
{11:10} Затова отхвърли от сърцето си досадата и отдалечи от плътта си всичко, което докарва неволя; защото младостта и юношеството са суета.
{i12:1} Истинският смисъл на живота е Бог
{12:1} И помни Създателя си в дните на младостта си, преди да дойдат дните на злото и те стигнат годините, когато ще кажеш: Нямам наслада от тях;
{12:2} преди да се помрачи слънцето и светлината, луната и звездите и да се върнат облаците след дъжда;
{12:3} когато стражите на къщата ще треперят и силните мъже ще се прегърбят, и онези, които мелят, ще престанат, защото намаляха, и на онези, които гледат през прозорците, ще се стъмни;
{12:4} когато вратите ще се затворят при пътя, като отслабне гласът на мелницата; и при гласа на птицата ще стане човек и всички звукове на песента ще отслабнат;
{12:5} още когато ще се боят от всичко, което е високо, и ще треперят в пътя; когато бадемът разцъфти и скакалецът натегне, и всяко желание изчезне; защото човек отива във вечния си дом и жалеещите обикалят улиците;
{12:6} преди да се скъса сребърната верижка и да се счупи златната чаша или се строши стомната при извора, или се счупи колелото над кладенеца
{12:7} и се върне пръстта в земята, както е била, и духът се върне при Бога, Който го е дал.
{12:8} Суета на суетите, казва проповедникът, всичко е суета.
{i12:9} Заключение: живот в светлината на вечността
{12:9} И колкото по-мъдър ставаше проповедникът, толкова повече поучаваше хората на знание; а най-вече измисляше и издирваше, и нареждаше много притчи.
{12:10} Проповедникът се стараеше да намери угодни думи и това, което беше с правота написано, думи на истина.
{12:11} Думите на мъдрите са като остени; и като заковани гвоздеи са думите на събирачите на изреченията, дадени от единия пастир.
{12:12} А колкото за нещо повече от това, сине мой, приеми увещание, че правене на много книги няма край и много четене е труд на плътта.
{12:13} Нека чуем края на цялото слово: Бой се от Бога и пази заповедите Му, понеже това е всичко за човека.
{12:14} Защото относно всяко скрито нещо Бог ще докара на съд всяко дело, било то добро или зло.
