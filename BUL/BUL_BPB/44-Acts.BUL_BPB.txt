{i1:1} Обещание за изпращане на Святия Дух
{1:1} Първата повест написах, о, Теофиле, за всичко, което Исус вършеше и учеше, откакто започна,
{1:2} до деня, когато се възнесе, след като даде чрез Святия Дух заповеди на апостолите, които беше избрал;
{1:3} на които и представи Себе Си жив след страданието Си с много верни доказателства, като им се явяваше в продължение на четиридесет дни и им говореше за Божието царство.
{1:4} И като се събираше с тях, заръча им да не напускат Йерусалим, но да чакат обещанието на Отца, за което, каза Той, чухте от Мене.
{1:5} Защото Йоан кръщаваше с вода, а вие ще бъдете кръстени със Святия Дух не след много дни.
{i1:6} Възнесението на Исус Христос
{1:6} И така, веднъж, като се събраха, те Го питаха: Господи, сега ли ще възстановиш царството на Израел?
{1:7} Той им каза: Не е за вас да знаете години или времена, които Отец е положил в собствената Си власт.
{1:8} Но ще приемете сила, когато дойде върху вас Святият Дух, и ще бъдете свидетели за Мене както в Йерусалим, така и в цяла Юдея и Самария, и до края на земята.
{1:9} И като каза това и те Го гледаха, Той се възнесе и облак Го подхвана и скри от погледа им.
{1:10} И като се взираха към небето, когато се възнасяше, ето, двама мъже в бели дрехи застанаха до тях
{1:11} и казаха: Галилеяни, защо стоите и гледате към небето? Този Исус, Който се възнесе от вас на небето, ще дойде така, както Го видяхте да отива на небето.
{i1:12} Избирането на Матия за апостол
{1:12} Тогава те се върнаха в Йерусалим от хълма, наречен Елеонски, който е близо до Йерусалим, на разстояние един съботен ден път.
{1:13} И когато влязоха в града, качиха се в горната стая, където пребиваваха Петър и Йоан, Яков и Андрей, Филип и Тома, Вартоломей и Матей, Яков Алфеев и Симон Зилот, и Юда Яковов.
{1:14} Всички те единодушно бяха в постоянна молитва (и моление) с някои жени и Мария, майката на Исус, и с братята Му.
{1:15} През тези дни Петър се изправи насред братята (а имаше събрано множество, около сто и двадесет души) и каза:
{1:16} Братя, трябваше да се изпълни писаното, което Святият Дух предсказа чрез устата на Давид за Юда, който доведе онези, които хванаха Исус.
{1:17} Защото той беше причислен към нас и получи дял в това служение.
{1:18} Той обаче придоби нива от заплатата на своята неправда; и като падна по лице, пукна се в средата и всичките му черва изтекоха.
{1:19} И това стана известно на всичките йерусалимски жители, така че тази нива бе наречена на техния език Акелдама, т. е. Кръвна нива.
{1:20} Защото е писано в книгата на Псалмите: "Жилището му да запустее и да няма кой да живее в него"; и: "Друг нека вземе чина му."
{1:21} И така, от човеците, които дружаха с нас през цялото време, когато Господ Исус влизаше и излизаше сред нас,
{1:22} като се почне от дните, когато Йоан кръщаваше, и се стигне до деня, когато се възнесе от нас, един от тях трябва да стане свидетел с нас на възкресението Му.
{1:23} И така, определиха двама: Йосиф, наречен Варсава, който носеше и името Юст, и Матия.
{1:24} И се помолиха със следните думи: Ти, Господи, Който познаваш сърцата на всички, покажи онзи от тези двама, когото си избрал,
{1:25} да приеме своя дял в това служение и апостолство, от което отстъпи Юда, за да отиде на своето място.
{1:26} И хвърлиха жребий за тях и жребият се падна на Матия; и той бе причислен към единадесетте апостоли.
{i2:1} Святият Дух слиза върху апостолите
{2:1} И когато настана денят на Петдесетницата, те всички бяха на едно място.
{2:2} И внезапно стана шум от небето като фученето на силен вятър и изпълни цялата къща, където седяха.
{2:3} И им се явиха езици като огнени, които се разделяха, и застана по един над всеки от тях.
{2:4} И те всички се изпълниха със Святия Дух и почнаха да говорят на други езици, според както Духът им даваше способност да говорят.
{2:5} А тогава в Йерусалим пребиваваха юдеи, благочестиви човеци, от всеки народ под небето.
{2:6} И като се чу този шум, насъбра се народ; и се смутиха, защото всеки един ги слушаше да говорят на неговия език.
{2:7} И всички се чудеха и маеха, като си казваха: Ето, всички тези, които говорят, не са ли галилеяни?
{2:8} Тогава как ги слушаме да говорят всеки на нашия собствен език, в който сме родени?
{2:9} Партяни, мидяни и еламити, и жители от Месопотамия, от Юдея и Кападокия, Понт и Азия,
{2:10} Фригия и Памфилия, от Египет и онези страни от Ливия, които граничат с Киринея, и посетители от Рим - и юдеи, и прозелити,
{2:11} критяни и араби, слушаме ги да говорят на нашите езици за великите Божии дела.
{2:12} И те всички се смаяха и в недоумение си казваха един на друг: Какво значи това?
{2:13} А други им се присмиваха, като казваха: Те са се напили със сладко вино.
{i2:14} Проповедта на апостол Петър
{2:14} А Петър, като се изправи с единадесетте, издигна гласа си и започна да им говори: Юдеи и всички вие, които живеете в Йерусалим, нека ви стане известно това и внимавайте в моите думи.
{2:15} Защото тези не са пияни, както вие мислите, понеже е едва третият час на деня;
{2:16} но това е казаното чрез пророк Йоил:
{2:17} "И в последните дни, казва Бог, ще излея от Духа Си на всяка твар; и синовете ви и дъщерите ви ще пророкуват, юношите ви ще виждат видения и старците ви ще сънуват сънища.
{2:18} Още и на слугите Си и на слугините Си ще изливам от Духа Си. В онези дни ще пророкуват.
{2:19} И ще покажа чудеса на небето горе и знамения на земята долу - кръв, огън и облаци дим.
{2:20} Слънцето ще се преобърне в тъмнина и луната в кръв, преди да дойде великият и бележит ден Господен.
{2:21} И всеки, който призове името Господне, ще се спаси."
{2:22} Израелтяни, послушайте тези думи: Исус от Назарет, за Когото Бог е свидетелствал между вас чрез велики дела, чудеса и знамения, които Бог извърши чрез Него между вас, както самите вие знаете,
{2:23} Него, предаден според определената Божия воля и предузнание, вие разпънахте и убихте чрез ръката на беззаконници;
{2:24} Когото Бог възкреси, като Го освободи от страданията на смъртта, понеже не беше възможно Той да бъде държан от нея.
{2:25} Защото Давид казва за Него: "Винаги гледах Господа пред себе си; понеже Той е отдясно ми, за да не се поклатя;
{2:26} затова се зарадва сърцето ми и развесели езикът ми, а още и плътта ми ще престоява в надежда;
{2:27} защото няма да оставиш душата ми в ада, нито ще допуснеш Твоя Свят Син да види изтление.
{2:28} Изявил си ми пътищата на живота; в присъствието Си ще ме изпълниш с веселба."
{2:29} Братя, мога да ви кажа уверено за патриарха Давид, че и умря, и бе погребан, и гробът му е при нас до този ден.
{2:30} И така, понеже беше пророк и знаеше, че Бог му бе дал обещание с клетва да постави на престола му Човек от плода на неговите чресла,
{2:31} той предвиждаше това, говори за възкресението на Христос, че нито Той беше оставен в ада, нито плътта Му видя изтление.
{2:32} Бог възкреси този Исус, на което ние всички сме свидетели.
{2:33} И така, като се възвиси отдясно на Бога и взе от Отца обещания Свят Дух, Той изля това, което виждате и чувате.
{2:34} Защото Давид не се е възнесъл на небесата; но сам той казва: "Каза Господ на Моя Господ: Седни отдясно Ми,
{2:35} докато поставя враговете Ти за Твое подножие."
{2:36} И така, нека знае добре целият Израелев дом, че Този Исус, Когото вие разпънахте, Него Бог е направил и Господ, и Христос.
{2:37} Като чуха това, те, поразени в сърцата си, казаха на Петър и на другите апостоли: Какво да сторим, братя?
{2:38} А Петър им каза: Покайте се и всеки от вас нека се кръсти в името на Исус Христос за прощение на греховете ви; и ще приемете този дар, Святия Дух.
{2:39} Защото на вас е дадено обещанието и на децата ви, и на всички далечни, колкото Господ, нашият Бог, ще призове при Себе Си.
{2:40} И с много други думи свидетелстваше и ги увещаваше, като казваше: Избавете се от това извратено поколение.
{2:41} И така, тези, които приеха поучението му, се кръстиха; и в същия ден се присъединиха около три хиляди души.
{i2:42} Животът в първата християнска община
{2:42} И те постоянстваха в поучението на апостолите, в общението, в преломяването на хляба и в молитвите.
{2:43} И страх обзе всяка душа; и много чудеса и знамения ставаха чрез апостолите.
{2:44} А всички вярващи бяха заедно и имаха всичко общо;
{2:45} и продаваха от своя имот и собственост, като разпределяха средствата на всички, според нуждата на всеки.
{2:46} И всеки ден прекарваха в храма единни духом и разчупваха хляб по къщите, и се хранеха с радост и чистосърдечие,
{2:47} като хвалеха Бога, и печелеха благоволението на целия народ. А Господ всеки ден прибавяше към църквата онези, които се спасяваха.
{i3:1} Излекуването на един куц човек
{3:1} Един ден, когато Петър и Йоан отиваха в храма в деветия час, часа на молитвата,
{3:2} някои носеха един човек, куц по рождение. Слагаха го всеки ден при така наречените Красиви врати на храма, да проси милостиня от онези, които влизаха в храма.
{3:3} Той, като видя Петър и Йоан, когато щяха да влязат в храма, замоли да му се даде милостиня.
{3:4} А Петър, заедно с Йоан, се взря в него и каза: Погледни ни.
{3:5} И той ги гледаше внимателно, като очакваше да получи нещо от тях.
{3:6} Но Петър каза: Сребро и злато аз нямам; но каквото имам, това ти давам; в името на Исус Христос Назарянина, стани и ходи.
{3:7} И като го хвана за дясната ръка, го вдигна; и в същия миг краката и глезените му добиха сила.
{3:8} И той, като скочи, изправи се и проходи; и влезе с тях в храма, като ходеше и скачаше, и славеше Бога.
{3:9} И целият народ го видя да ходи и да слави Бога;
{3:10} и го познаха, че беше същият, който седеше за милостиня при Красивите врати на храма; и се изпълниха с почуда и удивление за това, което беше станало с него.
{i3:11} Проповедта на Петър в храма
{3:11} И понеже изцеленият куц човек не се отделяше от Петър и Йоан, то целият народ смаян се стече при тях в така наречения Соломонов притвор.
{3:12} А Петър, като видя това, започна да говори на хората: Израелтяни, какво се чудите на това? Или защо се взирате в нас, като че поради своя сила или благочестие сме направили той да проходи?
{3:13} Бог Авраамов, Исааков и Яковов, Бог на бащите ни, прослави Своя Син Исус, Когото вие предадохте и от Когото се отрекохте пред Пилат, когато той беше решил да Го пусне.
{3:14} Но вие се отрекохте от Святия и Праведния и като поискахте да ви се пусне един убиец,
{3:15} убихте Началника на живота. Но Бог Го възкреси от мъртвите, за което ние сме свидетели.
{3:16} И на основание на вяра в името Му, Неговото име укрепи този, когото гледате и познавате. Да! Тази вяра, която е чрез Него, му даде пред всички вас това съвършено здраве.
{3:17} И сега, братя, аз зная, че вие, както и началниците ви, направихте това от незнание;
{3:18} но Бог по този начин изпълни това, което беше предизвестил чрез устата на всички пророци, че Неговият Помазаник ще пострада.
{3:19} Затова покайте се и се обърнете, за да се заличат греховете ви, и така да дойдат освежителни времена от лицето на Господа
{3:20} и Той да ви изпрати определения за вас Исус Христос,
{3:21} Когото трябва да приемат небесата до времето, когато ще се възстанови всичко, за което е говорил Бог от века чрез устата на Своите святи пророци.
{3:22} Защото Моисей е казал: "Господ Бог ще ви въздигне измежду братята ви Пророк, както въздигна мене; Него слушайте във всичко, каквото ще ви каже;
{3:23} и всяка душа, която не послуша този Пророк, ще бъде изтребена отсред народа."
{3:24} И всички пророци от Самуил и след него, които са говорили, и те са известили за тези дни.
{3:25} Вие сте потомци на пророците и наследници на завета, който Бог сключи с бащите ви, когато каза на Авраам: "В твоето потомство ще се благословят всички земни племена."
{3:26} Бог, като възкреси Своя Син, първо до вас Го изпрати, за да ви благослови, като отвръща всеки от вас от нечестието ви.
{i4:1} Апостолите Петър и Йоан пред Синедриона
{4:1} И когато те още говореха на хората, свещениците, началникът на храмовата стража и садукеите надойдоха при тях
{4:2} възмутени, че те поучаваха народа и проповядваха, в името на Исус, възкресението на мъртвите.
{4:3} И така, сложиха ръце на тях и ги поставиха под стража до следващия ден, защото вече беше привечер.
{4:4} А мнозина от тези, които чуха словото, повярваха; и броят на повярвалите мъже достигна до пет хиляди.
{4:5} И на другия ден се събраха в Йерусалим началниците им, старейшините и книжниците;
{4:6} и първосвещеникът Анна, и Каяфа, Йоан, Александър и всички, които бяха от първосвещеническия род.
{4:7} И като поставиха Петър и Йоан на средата, ги питаха: С каква сила или в кое име извършихте това?
{4:8} Тогава Петър, изпълнен със Святия Дух, им каза: Началници народни и старейшини,
{4:9} ако ни изпитвате днес за едно благодеяние, сторено на немощен човек, чрез какво той бе изцелен,
{4:10} да знаете всички вие и целият Израелев народ, че чрез името на Исус Христос Назарянина, Когото вие разпънахте, Когото Бог възкреси от мъртвите, чрез това име този човек стои пред вас здрав.
{4:11} Той е камъкът, който бе пренебрегнат от вас, зидарите, но стана глава на ъгъла.
{4:12} И чрез никой друг няма спасение; защото няма под небето друго име, дадено на човеците, чрез което трябва да се спасим.
{4:13} А те, като гледаха дързостта на Петър и Йоан и вече бяха забелязали, че са неуки и обикновени хора, се чудеха; и познаха, че са били с Исус.
{4:14} А като видяха изцеления човек, който стоеше с тях, нямаха какво да противоречат.
{4:15} Затова, като им заповядаха да излязат навън от Синедриона, се съвещаваха помежду си:
{4:16} Какво да направим на тези човеци, защото на всички йерусалимски жители е известно, че стана бележито знамение чрез тях; и не можем да го опровергаем.
{4:17} Но за да не се разнася повече между народа, нека ги заплашим, за да не говорят вече на никого в това име.
{4:18} И така, те ги повикаха и им заръчаха изобщо да не говорят, нито да поучават в Исусовото име.
{4:19} А Петър и Йоан им отвърнаха с думите: Право ли е пред Бога да слушаме вас, а не Бога, разсъдете;
{4:20} защото ние не можем да не говорим това, което сме видели и чули.
{4:21} А те, като ги заплашиха отново, ги пуснаха, понеже не знаеха как да ги накажат поради народа, защото всички славеха Бога за станалото.
{4:22} Защото човекът, над когото се извърши това чудо на изцеление, беше на повече от четиридесет години.
{i4:23} Молитва за Божия подкрепа
{4:23} И когато ги пуснаха, те дойдоха при своите и известиха всичко, което им казаха главните свещеници и старейшините.
{4:24} А те, като чуха, издигнаха единодушно глас към Бога и казаха: Владико, Ти си Бог, Който си направил небето, земята, морето и всичко, което е в тях,
{4:25} Ти чрез Святия Дух, Който говори чрез устата на слугата Ти, нашия баща Давид, си казал: "Защо се разяряваха народите и хората намисляха суети?
{4:26} Опълчваха се земните царе и управниците се събираха заедно против Господа и против Неговия Помазаник."
{4:27} Защото наистина и Ирод, и Пилат Понтийски, с езичниците и Израелевия народ се събраха в този град против Твоя свят Син Исус, Когото си помазал,
{4:28} за да извършат всичко, което Твоята ръка и Твоята воля са определили да стане.
{4:29} И сега, Господи, погледни на техните заплахи и дай на Своите слуги да говорят Твоето слово с пълна дързост,
{4:30} докато Ти простираш ръката Си да изцеляваш и да стават знамения и чудеса чрез името на Твоя свят Син Исус.
{4:31} И като се помолиха, където бяха събрани, се потресе и всички се изпълниха със Святия Дух и с дързост говореха Божието слово.
{i4:32} Общата собственост на благата при първите християни
{4:32} А множеството на повярвалите имаше едно сърце и душа; и нито един от тях не казваше, че нещо от имота му е негово, но всичко им беше общо.
{4:33} И апостолите с голяма сила свидетелстваха за възкресението на Господ Исус; и голяма благодат почиваше над всички тях.
{4:34} А и никой от тях не беше в лишение, защото всички, които бяха стопани на ниви или на къщи, ги продаваха и донасяха стойността на продаденото,
{4:35} и я слагаха пред краката на апостолите; и на всеки се раздаваше, според колкото имаше нужда.
{4:36} Така Йосиф, наречен от апостолите Варнава (което значи "син на утешение"), левит, родом от Кипър,
{4:37} като имаше земя, продаде я, донесе парите и ги сложи пред краката на апостолите.
{i5:1} Анания и Сапфира
{5:1} А някой си човек на име Анания, с жена си Сапфира, продаде имот
{5:2} и задържа нещо от стойността със знанието на жена си; и донесе една част и я сложи пред краката на апостолите.
{5:3} А Петър каза: Анания, защо изпълни Сатана сърцето ти, да излъжеш Святия Дух и да задържиш от стойността на нивата?
{5:4} Докато стоеше непродадена, не беше ли твоя? И след като се продаде, не бяха ли парите в твоя власт? Защо си намислил това нещо в сърцето си? Не си излъгал човеци, но Бога.
{5:5} И Анания, като слушаше тези думи, падна и издъхна; и голям страх обзе всички, които чуха това.
{5:6} И по-младите мъже станаха, обвиха го, изнесоха го и го погребаха.
{5:7} След като се минаха около три часа, влезе и жена му, без да знае за станалото.
{5:8} И Петър я попита: Кажи ми, за толкова ли продадохте нивата? А тя отговори: За толкова.
{5:9} А Петър ѝ каза: Защо се наговорихте да изпитате Господния Дух? Ето, краката на тези, които погребаха мъжа ти, са на вратата и ще изнесат и теб.
{5:10} И тя начаса падна до краката му и издъхна; а младежите, като влязоха, намериха я мъртва, изнесоха я и я погребаха до мъжа ѝ.
{5:11} И голям страх обзе цялата църква и всички, които чуха това.
{i5:12} Други чудеса на апостолите
{5:12} И чрез ръцете на апостолите ставаха много знамения и чудеса между народа (и те всички бяха заедно в Соломоновия притвор;
{5:13} а от другите никой не смееше да се присъедини към тях; народът обаче ги величаеше;
{5:14} и още по-голямо множество повярвали в Господа мъже и жени се присъединяваха),
{5:15} така че даже изнасяха болните по улиците и ги слагаха на постелки и на легла, така че когато минава Петър, поне сянката му да засегне някого от тях.
{5:16} Събираше се още и множество от градовете около Йерусалим, които носеха болни и измъчваните от нечисти духове; и всички се изцеляваха.
{i5:17} Апостолите пред Синедриона
{5:17} Тогава станаха първосвещеникът и всички, които бяха с него, които съставляват садукейската секта, и, изпълнени със завист,
{5:18} сложиха ръце на апостолите и ги хвърлиха в общата тъмница.
{5:19} Но ангел от Господа през нощта отвори вратата на тъмницата и като ги изведе, им каза:
{5:20} Идете, застанете в храма и говорете на народа всички думи на този вечен живот.
{5:21} Те, като чуха това, на разсъмване влязоха в храма и поучаваха. А първосвещеникът дойде и онези, които бяха с него, и като свикаха Синедриона и всички старейшини на израелтяните, пратиха в тъмницата да доведат апостолите.
{5:22} Но служителите, като отидоха, не ги намериха в тъмницата; върнаха се и известиха:
{5:23} Намерихме тъмницата заключена много здраво и стражарите да стоят при вратата; но като отворихме, не намерихме никого вътре.
{5:24} А началникът на храмовата стража и главните свещеници, като чуха тези думи, бяха в недоумение поради тях и се чудеха какво ще последва от това.
{5:25} Но дойде някой си и им извести: Ето, човеците, които хвърлихте в тъмницата, стоят в храма и поучават народа.
{5:26} Тогава началникът отиде със служителите и ги доведе, обаче без насилие, защото се бояха от народа, да не би да ги замерват с камъни.
{5:27} И като ги доведоха, поставиха ги пред Синедриона; и първосвещеникът ги попита:
{5:28} Строго ви забранихме да поучавате в това име; но ето, изпълнили сте Йерусалим с учението си и възнамерявате да докарате върху нас кръвта на този Човек.
{5:29} А Петър и апостолите отговориха: Подобава да се покоряваме на Бога, а не на човеците.
{5:30} Бог на бащите ни възкреси Исус, Когото вие убихте, като Го окачихте на дърво.
{5:31} Него Бог въздигна отдясно на Себе Си за Началник и Спасител, да даде покаяние на Израел и прощение на греховете.
{5:32} И ние сме Негови свидетели за тези неща, както и Святият Дух, Когото Бог даде на онези, които Му се покоряват.
{5:33} А те, като чуха това, късаха се от яд и възнамеряваха да ги убият.
{i5:34} Съветът на Гамалиил
{5:34} Но един фарисей на име Гамалиил, законоучител, почитан от целия народ, се изправи в Синедриона и заповяда да изведат апостолите навън за малко време;
{5:35} и каза на събранието: Израелтяни, внимавайте добре какво ще направите на тези човеци.
{5:36} Защото в миналото въстана Тевда и се представяше за голям човек, и към него се присъединиха около четиристотин мъже на брой; той бе убит и всички, които му се подчиниха, се разпиляха и изчезнаха.
{5:37} След него въстана галилеянинът Юда по време на преброяването и отвлече след себе си някои от народа; и той загина и всички, които му се покоряваха, се разпръснаха.
{5:38} И сега ви казвам: отдръпнете се от тези човеци и ги оставете, защото ако това намерение или това дело е от човеци, ще пропадне;
{5:39} но ако е от Бога, няма да можете да го опропастите. Пазете се да не би да се окажете и противници на Бога.
{5:40} И те го послушаха; и като повикаха апостолите, бичуваха ги и им заръчаха да не говорят в Исусовото име, и ги пуснаха.
{5:41} А те си отидоха от Синедриона, радостни, че бяха удостоени да претърпят опозоряване за Исусовото име.
{5:42} И нито един ден не преставаха да поучават и да благовестват и в храма, и по къщите, че Исус е Христос.
{i6:1} Избирането на седемте дякони
{6:1} А през тези дни, когато учениците се умножаваха, се надигна роптание измежду гръцките юдеи против еврейските затова, че при всекидневното раздаване на потребностите техните вдовици били пренебрегвани.
{6:2} Тогава дванадесетте свикаха всички ученици и казаха: Не е добре ние да оставим Божието слово и да прислужваме на трапези.
{6:3} И така, братя, изберете измежду вас седем души с добро име, изпълнени с Божия Дух и с мъдрост, които да поставим за посрещане на тези нужди.
{6:4} А ние ще постоянстваме в молитвата и в служение на словото.
{6:5} И това предложение се хареса на цялото множество; и избраха Стефан - мъж, пълен с вяра и със Святия Дух, и Филип, Прохор, Никанор, Тимон, Пармен и Николай, един прозелит от Антиохия.
{6:6} Тях поставиха пред апостолите; и те, като се помолиха, положиха ръце на тях.
{6:7} И Божието учение растеше и броят на учениците в Йерусалим се умножаваше твърде много; и голямо множество от свещениците се подчиняваха на вярата.
{i6:8} Стефан на съд пред Синедриона
{6:8} А Стефан, пълен с благодат и сила, вършеше големи чудеса и знамения между народа.
{6:9} Тогава някои от синагогата, наречена синагога на либертинците, и от киринейците и александрийците, и някои от Киликия и Азия се надигнаха и спореха със Стефан.
{6:10} Но не можаха да противостоят на мъдростта и Духа, с който той говореше.
{6:11} Тогава подучиха човеците да казват: Чухме го да говори хулни думи против Моисей и против Бога.
{6:12} И подбудиха народа със старейшините и книжниците и като се нахвърлиха върху него, сграбчиха го и го докараха в Синедриона,
{6:13} където представиха лъжесвидетели, които казаха: Този човек непрестанно говори думи против това свято място и против закона;
{6:14} защото го чухме да казва, че този Исус Назарянин ще разруши това място и ще измени обредите, които Моисей ни е предал.
{6:15} И всички, които седяха в Синедриона, като се вгледаха в него, видяха лицето му, като че беше лице на ангел.
{i7:1} Защитната реч на Стефан
{7:1} Тогава първосвещеникът каза: Вярно ли е това?
{7:2} А той каза: Братя и бащи, слушайте: Бог на славата се яви на отца ни Авраам, когато беше в Месопотамия, преди да се засели в Харан, и му каза:
{7:3} "Излез от отечеството си и изсред рода си и иди в земята, която ще ти покажа."
{7:4} Тогава той излезе от халдейската земя и се засели в Харан. И оттам, след смъртта на баща му, Бог го пресели в тази земя, в която вие сега живеете.
{7:5} И не му даде наследство нито педя земя, а обеща да я даде за притежание на него и на потомството му след него, когато той още нямаше дете.
{7:6} И Бог му говорѝ, че неговите потомци щяха да бъдат преселени в чужда земя, където щяха да ги поробят и притесняват четиристотин години.
{7:7} Но Аз, каза Бог, ще съдя народа, на който ще робуват; и след това ще излязат и ще Ми служат на това място.
{7:8} И му даде в завет обрязването; и така от Авраам се роди Исаак и го обряза в осмия ден; от Исак се роди Яков, а от Яков - дванадесетте патриарси.
{7:9} А патриарсите завидяха на Йосиф и го продадоха в Египет; обаче Бог беше с него
{7:10} и го избави от всичките му беди, и му даде благоволение и мъдрост пред египетския цар - Фараон, който го постави управител над Египет и над целия си дом.
{7:11} И настана глад по цялата Египетска и Ханаанска земя и голямо бедствие; и бащите ни не намираха прехрана.
{7:12} А Яков, като чу, че имало жито в Египет, изпрати първо бащите ни;
{7:13} и на втория път Йосиф се откри на братята си и родът на Йосиф стана известен на Фараон.
{7:14} Йосиф прати да повикат баща му Яков и целия му род, седемдесет и пет души.
{7:15} И така, Яков слезе в Египет, където умря, той и бащите ни;
{7:16} и ги пренесоха в Сихем и ги положиха в гроба в Сихем, който Авраам беше купил с пари в сребро от синовете на Емор.
{7:17} А като наближаваше времето да се изпълни обещанието, което Бог беше дал с клетва на Авраам, народът беше нараснал и се беше умножил в Египет,
{7:18} докато се издигна друг цар над Египет, който не познаваше Йосиф.
{7:19} Той постъпваше коварно против нашия род и дотолкова притесняваше бащите ни, че да хвърлят децата си, за да не остават живи.
{7:20} В това време се роди Моисей, който беше прекрасно дете и когото храниха три месеца в бащиния му дом.
{7:21} И когато го подхвърлиха, Фараоновата дъщеря го взе и го отхрани за свой син.
{7:22} И Моисей беше научен на цялата египетска мъдрост и беше силен в слово и дело.
{7:23} А като навършваше четиридесетата си година, дойде му на сърце да посети братята си, израелтяните.
{7:24} И като видя да онеправдават един от тях, защити го и отмъсти за потискания, като уби египтянина,
{7:25} като мислеше, че братята му ще разберат, че Бог чрез неговата ръка им дава избавление; но те не разбраха.
{7:26} На следващия ден той се появи, когато двама от тях се биеха, и като искаше да ги помири, каза: Хора, вие сте братя; защо си вредите един на друг?
{7:27} А този, който онеправдаваше ближния си, отблъсна Моисей и каза: Кой те е поставил началник и съдия над нас?
{7:28} И мене ли искаш да убиеш, както уби вчера египтянина?
{7:29} Поради тази дума Моисей побегна и стана пришълец в Мадиамската земя, където му се родиха двама сина.
{7:30} И като се навършиха четиридесет години, яви му се ангел от Господа в пустинята на Синайската планина, всред пламъка на един горящ бодлив храст.
{7:31} А Моисей, като видя гледката, се почуди; но когато се приближаваше да разгледа, дойде глас от Господа:
{7:32} "Аз съм Бог на бащите ти, Бог Авраамов, Исааков и Яковов." И Моисей се разтрепери и не смееше да погледне.
{7:33} И Господ му каза: "Събуй обувките от краката си, защото мястото, на което стоиш, е свята земя.
{7:34} Видях страданието на народа Ми, който е в Египет, чух стенанието им и слязох, за да ги избавя. И сега ела, и ще те изпратя в Египет."
{7:35} Този Моисей, когото бяха отказали да приемат, като му казаха: Кой те постави началник и съдия? Него Бог чрез ръката на ангела, който му се яви в бодливия храст, изпрати и за началник, и за избавител.
{7:36} Той ги изведе, като вършѝ чудеса и знамения в Египет, в Червено море и в пустинята през тези четиридесет години.
{7:37} Този е същият Моисей, който каза на израелтяните: "Бог ще ви издигне от братята ви Пророк, както издигна и мене."
{7:38} Това е онзи, който е бил сред събранието в пустинята заедно с ангела, който му говореше на Синайската планина, както и с бащите ни, който и прие животворни думи, да ги предаде на нас;
{7:39} когото нашите бащи не искаха да послушат, но го отхвърлиха и в сърцата си се върнаха назад в Египет,
{7:40} като казаха на Аарон: "Направѝ ни богове, които да ходят пред нас, защото този Моисей, който ни изведе от Египетската земя, не знаем какво му стана."
{7:41} И през онези дни те си направиха теле и принесоха жертва на идола, и се веселиха с това, което техните ръце бяха направили.
{7:42} Затова Бог се отвърна от тях и ги предаде да служат на небесното войнство, както е писано в книгата на пророците: "Доме Израелев, на Мене ли принасяхте заклани животни и жертви четиридесет години в пустинята?
{7:43} Напротив, носехте скинията на Молох и звездата на бога Рефан, изображенията, които си направихте, за да им се кланяте; затова ще ви преселя оттатък Вавилон."
{7:44} Скинията на свидетелството беше с бащите ни в пустинята, според както заповяда Онзи, Който каза на Моисей да я направи по образеца, който бе видял;
{7:45} която нашите бащи по реда си приеха и внесоха с Исус Навин във владенията на народите, които Бог изгони пред нашите бащи; и така стоеше до дните на Давид,
{7:46} който придоби Божието благоволение и поиска да намери обиталище за Якововия Бог.
{7:47} А Соломон Му построи дом.
{7:48} Но Всевишният не обитава в ръкотворни храмове, както казва пророкът:
{7:49} "Небето Ми е престол. А земята е Мое подножие. Какъв дом ще построите за Мене - казва Господ, - или какво е мястото за Моя покой?
{7:50} Не направи ли Моята ръка всичко това?"
{7:51} Твърдоглави и с необрязано сърце и уши! Вие винаги се противите на Святия Дух; както правеха бащите ви, така правите и вие.
{7:52} Кого от пророците не гониха бащите ви? А при това и избиха онези, които предизвестиха за идването на Този Праведник, на Когото вие сега станахте предатели и убийци,
{7:53} вие, които приехте закона чрез ангелско служение и не го опазихте.
{i7:54} Убиването на Стефан с камъни
{7:54} А като слушаха това, сърцата им се късаха от яд и те скърцаха със зъби към него.
{7:55} А Стефан, изпълнен със Святия Дух, погледна към небето и видя Божията слава и Исус, стоящ отдясно на Бога;
{7:56} и каза: Ето, виждам небесата отворени и Човешкия Син, Който стои отдясно на Бога.
{7:57} Но те, като изкрещяха със силен глас, запушиха си ушите и като един се нахвърлиха върху него.
{7:58} И като го изтласкаха вън от града, хвърляха камъни по него. И свидетелите сложиха дрехите си при краката на един млад мъж на име Савел.
{7:59} И хвърляха камъни върху Стефан, който призоваваше Христа с думите: Господи Исусе, приеми духа ми.
{7:60} И като коленичи, извика със силен глас: Господи, не им зачитай този грях. И като каза това, заспа.
{i8:1} Преследването на църквата в Йерусалим
{8:1} А Савел одобряваше убиването му. И в същия ден се повдигна голямо гонение против църквата в Йерусалим; и те всички, с изключение на апостолите, се разпръснаха по юдейските и самарийските околии.
{8:2} И някои благочестиви човеци погребаха Стефан и ридаха за него твърде много.
{8:3} А Савел опустошаваше църквата, като влизаше във всяка къща и извличаше мъже и жени, и ги пращаше в тъмница.
{i8:4} Филип в Самария
{8:4} А тези, които се бяха разпръснали, обикаляха и разгласяваха благовестието.
{8:5} Така Филип слезе в град Самария и им проповядваше Христос.
{8:6} И множествата единодушно внимаваха в това, което Филип им говореше, като слушаха всичко и виждаха знаменията, които вършеше.
{8:7} Защото нечистите духове, като викаха със силен глас, излизаха от мнозина, обладани от тях; и мнозина парализирани и куци бяха изцелени,
{8:8} така че настана голяма радост в онзи град.
{i8:9} Симон магьосника
{8:9} А имаше отпреди това в града един човек на име Симон, който, като представяше себе си за някаква велика личност, правеше магии и смайваше населението на Самария.
{8:10} Той привличаше вниманието на всички, от малък до голям, и хората казваха: Този е така наречената велика Божия сила.
{8:11} И внимаваха в неговите думи, понеже доста време ги беше учудвал с магиите си.
{8:12} Но когато повярваха на Филип, който благовестваше Божието царство и името на Исус Христос, кръщаваха се мъже и жени.
{8:13} И самият Симон повярва и като се кръсти, постоянно придружаваше Филип и се удивляваше, като гледаше, че стават знамения и велики дела.
{8:14} А апостолите, които бяха в Йерусалим, като чуха, че Самария приела Божието учение, пратиха им Петър и Йоан,
{8:15} които, като слязоха, помолиха се за тях, за да приемат Святия Дух;
{8:16} защото Той не беше слязъл още на нито един от тях; а само бяха кръстени в името на Исус Христос.
{8:17} Тогава апостолите полагаха ръце на тях и те приемаха Святия Дух.
{8:18} А Симон, като видя, че с полагането на апостолските ръце се даваше Святият Дух, предложи им пари, като казваше:
{8:19} Дайте и на мене тази сила, така че на когото положа ръце, да приема Святия Дух.
{8:20} А Петър му каза: Парите ти да погинат заедно с тебе, защото си помислил да придобиеш Божия дар с пари.
{8:21} Ти нямаш нито участие, нито дял в тази работа, защото сърцето ти не е право пред Бога.
{8:22} Затова покай се от това твое нечестие и моли се на Господа дано ти се прости този помисъл на сърцето ти;
{8:23} понеже виждам, че си изпълнен с горчива жлъч и си вързан в неправда.
{8:24} А Симон отговори: Молете се вие на Господа за мене, да не ме постигне нищо от онова, което казахте.
{8:25} А те, след като засвидетелстваха и разгласяваха Господнето учение, се върнаха в Йерусалим, като по пътя проповядваха благовестието в много самарийски села.
{i8:26} Филип и етиопецът
{8:26} А ангел от Господа говорѝ на Филип: Стани, тръгни на юг, по пътя, който слиза от Йерусалим през пустинята за Газа.
{8:27} И той стана и отиде. И, ето, човек от Етиопия, евнух, велможа на етиопската царица Кандакия, който беше поставен над цялото ѝ съкровище и беше дошъл в Йерусалим да се поклони,
{8:28} на връщане седеше в колесницата си и четеше книгата на пророк Исая.
{8:29} А Духът каза на Филип: Приближи се и придружи тази колесница.
{8:30} И Филип се завтече и го чу, като четеше книгата на пророк Исая, и каза: Ами разбираш ли каквото четеш?
{8:31} А той отговори: Как да разбера, ако не ме упъти някой? И помоли Филип да се качи и да седне при него.
{8:32} А мястото от Писанието, което четеше, беше това: "Като овца бе заведен на клане; и както агне пред стригача си не издава глас, така не отвори устата Си.
{8:33} В унижение Той бе лишен от правосъдие, а Неговия род - кой ще опише? Защото животът Му се отнема от земята."
{8:34} И евнухът заговори и каза на Филип: Кажи ми, моля ти се, за кого казва това пророкът - за себе си или за някой друг?
{8:35} А Филип отвори уста и като започна от това писание, благовести му Исус.
{8:36} И като вървяха по пътя, стигнаха до вода; и евнухът каза: Ето, вода; какво ми пречи да се кръстя?
{8:37} И Филип каза: Ако вярваш с цялото си сърце, можеш. А той отговори: Вярвам, че Исус Христос е Божият Син.
{8:38} Тогава заповяда да се спре колесницата; и двамата - Филип и евнухът, влязоха във водата; и той го кръсти.
{8:39} А когато излязоха от водата, Господният Дух грабна Филип; и евнухът вече не го видя и радостен продължи пътя си.
{8:40} А Филип се озова в Азот; и като преминаваше, проповядваше благовестието по всички градове, докато стигна в Цезарея.
{i9:1} Обръщението на Савел
{9:1} А Савел, като дишаше още заплахи и убийство срещу Господните ученици, отиде при първосвещеника
{9:2} и поиска от него писма до синагогите в Дамаск, така че ако намери някого да следва това учение, мъже или жени, да ги докара вързани в Йерусалим.
{9:3} И на отиване, като наближаваше Дамаск, внезапно блесна около него светлина от небето.
{9:4} И като падна на земята, чу глас, който му каза: Савле, Савле, защо Ме гониш?
{9:5} А той каза: Кой си Ти, Господи? А Той отговори: Аз съм Исус, Когото ти гониш.
{9:6} Но стани, влез в града и ще ти кажа какво трябва да правиш.
{9:7} А мъжете, които го придружаваха, стояха като вцепенени, понеже чуха гласа, а не видяха никого.
{9:8} И Савел стана от земята и когато отвори очите си, не виждаше нищо; и като го водеха за ръка, въведоха го в Дамаск.
{9:9} И прекара три дни, без да вижда, и не яде, нито пи.
{9:10} А в Дамаск имаше един ученик на име Анания; и Господ му каза във видение: Анания! А той отвърна: Ето ме, Господи.
{9:11} И Господ му каза: Стани и иди на улицата, която се нарича Права, и попитай в къщата на Юда за един тарсянин на име Савел; защото, ето, той се моли;
{9:12} и е видял един човек на име Анания да влиза и да полага ръце на него, за да прогледне.
{9:13} Но Анания отговори: Господи, чул съм от мнозина за този човек колко зло е направил на Твоите светии в Йерусалим.
{9:14} И тук имал власт от главните свещеници да върже всички, които призовават Твоето име.
{9:15} А Господ му каза: Иди, защото той Ми е съд, избран да разгласява Моето име пред народи и царе и пред израелтяните;
{9:16} защото Аз ще му покажа колко много трябва да пострада за Моето име.
{9:17} И така, Анания отиде и влезе в къщата; и като положи ръце на него, каза: Брате Савле, Господ ме изпрати - същият Исус, Който ти се яви на пътя, по който ти идваше, - за да прогледнеш и да се изпълниш със Святия Дух.
{9:18} И веднага сякаш люспи паднаха от очите му и той прогледна; и стана и се кръсти.
{i9:19} Проповедта на Савел в Дамаск
{9:19} А като похапна, доби сила и остана няколко дни с учениците в Дамаск.
{9:20} И започна веднага да проповядва по синагогите, че Исус е Божият Син.
{9:21} И всички, които го слушаха, се удивляваха и казваха: Не е ли този, който в Йерусалим съсипвал тези, които призовавали това име, и е дошъл тук, за да закара такива вързани при главните свещеници?
{9:22} А Савел се изпълваше с все повече сила и хвърляше в смут юдеите, които живееха в Дамаск, като доказваше, че Този Исус е Христос.
{9:23} И когато се минаха доста дни, юдеите се наговориха да го убият;
{9:24} но техният заговор стана известен на Савел. И те даже дебнеха край портите денем и нощем, за да го убият,
{9:25} но учениците му го взеха през нощта и го свалиха през стената, като го спуснаха с кош.
{i9:26} Савел в Йерусалим
{9:26} И когато дойде в Йерусалим, той се стараеше да дружи с учениците; но всички се бояха от него, понеже не вярваха, че е ученик.
{9:27} Но Варнава го взе и го доведе при апостолите, и им разказа как бил видял Господа по пътя, и че му е говорил, и как в Дамаск дръзновено проповядвал в името на Исус.
{9:28} И той излизаше и влизаше с тях в Йерусалим, като дръзновено проповядваше в Господнето име.
{9:29} И говореше и се препираше с гръцките юдеи; а те търсеха случай да го убият.
{9:30} Но братята, като разбраха това, го заведоха в Цезарея и го изпратиха в Тарс.
{9:31} И така по цяла Юдея, Галилея и Самария църквата имаше мир и се назидаваше, и като ходеше в страх от Господа и в утехата на Святия Дух, се умножаваше.
{i9:32} Излекуването на Еней
{9:32} И Петър, като обикаляше всички вярващи, слезе и до светиите, които живееха в Лида.
{9:33} И там намери един човек на име Еней, който беше на легло от осем години, понеже беше парализиран.
{9:34} Петър му каза: Еней, Исус Христос те изцелява; стани, оправи леглото си. И той веднага стана.
{9:35} И всички, които живееха в Лида и в Саронското поле, го видяха и се обърнаха към Господа.
{i9:36} Възкресяването на Тавита
{9:36} А в Йопия имаше една последователка на име Тавита (което значи Сърна). Тази жена вършеше много добри дела и благодеяния.
{9:37} И през тези дни тя се разболя и умря; и като я окъпаха, положиха я в една горна стая.
{9:38} И понеже Лида беше близо до Йопия, учениците, като чуха, че Петър бил там, изпратиха до него двама души да го помолят: Не се бави да дойдеш при нас.
{9:39} И Петър стана и отиде при тях. И като дойде, заведоха го в горната стая; и всички вдовици стояха около него и плачеха, и му показаха многото ризи и дрехи, които правеше Сърна, докато беше с тях.
{9:40} А Петър изкара всички навън, коленичи и се помоли, обърна се към тялото и каза: Тавита, стани. И тя отвори очите си и като видя Петър, седна.
{9:41} И той ѝ подаде ръка и я изправи; и после повика светиите и вдовиците и им я представи жива.
{9:42} И това стана известно по цяла Йопия; и мнозина повярваха в Господа.
{9:43} А Петър остана дълго време в Йопия у един кожар Симон.
{i10:1} Петър и стотникът Корнилий
{10:1} Имаше в Цезарея един човек на име Корнилий, стотник от така наречения Италийски полк.
{10:2} Той беше благочестив и се боеше от Бога с целия си дом, раздаваше много милостини на хората и непрестанно се молеше на Бога.
{10:3} Около деветия час през деня той видя ясно във видение един ангел от Бога, който влезе при него и му каза: Корнилий!
{10:4} А Той, като се взря в него, уплашен каза: Какво има, Господи? И ангелът му каза: Твоите молитви и твоите милостини се издигнаха пред Бога за спомен.
{10:5} И сега изпрати човеци в Йопия да повикат Симон, когото наричат още Петър.
{10:6} Той гостува у един кожар Симон, чиято къща е край морето, той ще ти каже какво трябва да правиш.
{10:7} И като си отиде ангелът, който му говореше, той повика двама от слугите си и един благочестив войник от тези, които редовно му служеха;
{10:8} и като им разказа всичко, прати ги в Йопия.
{10:9} А на следващия ден, когато те пътуваха и наближаваха града, около шестия час Петър се качи на покрива на къщата да се помоли.
{10:10} И като огладня, поиска да яде; но докато приготвяха, той се отнесе духом
{10:11} и видя небето отворено и някакъв съд да слиза като голямо платнище, спускано за четирите краища към земята.
{10:12} В него имаше всякакви земни четирикраки, зверове и небесни птици.
{10:13} И дойде глас към него: Стани, Петре, заколи и яж.
{10:14} А Петър каза: В никакъв случай, Господи, защото никога не съм ял нищо мръсно и нечисто.
{10:15} И пак дойде към него втори път глас: Което Бог е очистил, ти не го смятай за мръсно.
{10:16} И това стана три пъти, след което съдът се вдигна веднага на небето.
{10:17} А докато Петър беше в недоумение какво значеше видението, което бе видял, ето, изпратените от Корнилий човеци, като бяха разпитали за Симоновата къща, застанаха пред вратата
{10:18} и като повикаха отвън, попитаха: Тук ли гостува Симон, когото наричат Петър?
{10:19} И докато Петър още размишляваше за видението, Духът му каза: Ето, трима човека те търсят.
{10:20} Стани, слез и иди с тях; и никак не се съмнявай, защото Аз съм ги изпратил.
{10:21} И така, Петър слезе при човеците и каза: Ето, аз съм онзи, когото търсите. Защо дойдохте?
{10:22} А те казаха: Стотникът Корнилий, човек праведен и който се бои от Бога и е с добро име между целия юдейски народ, бе уведомен от Бога чрез един свят ангел да те повика в своя дом и да чуе думи от тебе.
{10:23} Тогава той ги покани вътре и ги нагости. И на сутринта той стана и излезе с тях; а някои от братята от Йопия го придружиха.
{10:24} И на другия ден влязоха в Цезарея; а Корнилий ги чакаше, като беше свикал роднините си и близките си приятели.
{10:25} И когато Петър влезе, Корнилий го посрещна, падна пред него и се поклони.
{10:26} А Петър го вдигна, като каза: Стани; и аз самият съм човек.
{10:27} И като разговаряше с него, той влезе и намери мнозина събрани.
{10:28} И им каза: Вие знаете колко е незаконно за юдеин да се събира или да дружи с другоплеменник; Бог обаче ми показа, че не бива да наричам никого мръсен или нечист.
{10:29} Затова, щом ме повикахте, дойдох, без да възразявам; и така, питам ви, защо ме повикахте?
{10:30} И Корнилий каза: Преди четири дни прекарвах деветия час в молитва у дома; и ето, пред мене застана човек със светло облекло, който каза:
{10:31} Корнилий, твоята молитва е чута и твоите милостини се помнят пред Бога.
{10:32} А сега, прати в Йопия да повикат Симон, когото наричат Петър; той гостува в дома на един кожар Симон край морето, той, като дойде, ще ти говори.
{10:33} И така, начаса пратих до теб и ти си направил добре, че дойде. И така, ние всички присъстваме тук пред Бога, за да чуем всичко, което ти е заповядано от Господа.
{i10:34} Проповедта на Петър в дома на Корнилий
{10:34} А Петър отвори уста и каза: Наистина, виждам, че Бог не гледа на лице;
{10:35} но във всеки народ онзи, който се бои от Него и върши правото, Му е угоден.
{10:36} Словото, което Той изпрати на израелтяните и им благовестяваше мир чрез Исус Христос (Който е Господар на всички),
{10:37} това слово вие знаете, което след кръщението, проповядвано от Йоан, се разпространи по цяла Юдея, като започна от Галилея;
{10:38} как Бог помаза със Святия Дух и със сила Исус от Назарет, Който обикаляше да прави благодеяния и да изцелява всички угнетявани от дявола; защото Бог беше с Него.
{10:39} И ние сме свидетели на всичко, което извърши Той и в Юдейската земя, и в Йерусалим; Когото те убиха, като Го повесиха на дърво.
{10:40} Него Бог възкреси на третия ден и Му даде да се яви
{10:41} не на целия народ, а на нас - предварително избраните от Бога свидетели, които ядохме и пихме с Него, след като възкръсна от мъртвите.
{10:42} И ни заповяда да проповядваме на народа и да свидетелстваме, че Той е определеният от Бога Съдия на живите и мъртвите.
{10:43} За Него свидетелстват всички пророци, че всеки, който повярва в Него, ще получи чрез Неговото име прощение на греховете си.
{i10:44} Езичници приемат Святия Дух
{10:44} Докато Петър още говореше тези думи, Святият Дух слезе на всички, които слушаха словото.
{10:45} И обрязаните вярващи, които бяха дошли с Петър, се смаяха, че дарът на Святия Дух се изля и на езичниците,
{10:46} защото ги чуваха да говорят чужди езици и да величаят Бога. Тогава Петър проговори:
{10:47} Може ли някой да забрани водата, за да не се кръстят тези, които приеха Святия Дух, както и ние?
{10:48} И заповяда да бъдат кръстени в името на Исус Христос. Тогава му се примолиха да остане няколко дни у тях.
{i11:1} Петър говори пред църквата в Йерусалим
{11:1} И апостолите и братята, които бяха в Юдея, чуха, че и езичниците приели Божието слово.
{11:2} И когато Петър влезе в Йерусалим, онези, които бяха от обрязаните, го укоряваха, като казваха:
{11:3} При необрязани човеци си влизал и си ял с тях.
{11:4} А Петър започна и им изложи подред станалото, като им каза:
{11:5} Аз бях в молитва в град Йопия и отнесен духом, видях видение: един съд като голямо платнище слизаше, спускано за четирите краища от небето, и стигна дори до мене.
{11:6} В него, като се вгледах и разсъждавах, видях земните четирикраки, зверове и влечуги, и небесни птици.
{11:7} Чух още и глас, който ми каза: Стани, Петре, заколи и яж.
{11:8} Но аз казах: В никакъв случай, Господи, защото никога не е влизало в устата ми нещо мръсно или нечисто.
{11:9} Обаче отново глас от небето отвърна: Което Бог е очистил, ти не го смятай за мръсно.
{11:10} Това стана три пъти, след което всичко се отдръпна пак на небето.
{11:11} И ето, в същия час трима човеци, изпратени от Цезарея до мене, пристигнаха пред къщата, в която бяхме.
{11:12} И Духът ми каза да отида с тях и никак да не правя разлика между човеците, а с мене дойдоха и тези шестима братя и влязохме в къщата на човека.
{11:13} И той ни разказа как видял ангела да стои в къщата му и да казва: Прати хора в Йопия да повикат Симон, когото наричат Петър;
{11:14} той ще ти каже думи, чрез които ще се спасиш ти и целият ти дом.
{11:15} И когато започнах да говоря, Святият Дух слезе на тях, както и на нас отначало.
{11:16} Тогава си спомних думите на Господа как каза: Йоан е кръщавал с вода, а вие ще бъдете кръстени със Святия Дух.
{11:17} И така, ако Бог даде същия дар и на тях, когато повярваха в Господ Исус Христос, както и на нас, кой бях аз, че да попреча на Бога?
{11:18} Като чуха това, те престанаха да възразяват и славеха Бога, като казваха: И на езичниците Бог даде покаяние за живот.
{i11:19} Църквата в Антиохия
{11:19} А в онези дни разпръснатите от гонението, което стана при убийството на Стефан, пътуваха до Финикия, Кипър и Антиохия, като на никой друг не възвестяваха словото, освен на юдеите.
{11:20} Обаче между тях имаше някои кипърци и киринейци, които, като пристигнаха в Антиохия, говореха и на гърците, като благовестяваха Господ Исус.
{11:21} Господнята ръка беше с тях и голям брой хора повярваха и се обърнаха към Господа.
{11:22} И стигна известие за тях до ушите на църквата в Йерусалим; и те изпратиха Варнава в Антиохия,
{11:23} който, като дойде и видя делото на Божията благодат, зарадва се и увещаваше всички да постоянстват в Господа с непоколебимо сърце.
{11:24} Понеже той беше добър човек, пълен със Святия Дух и с вяра; и значително множество се прибави към Господа.
{11:25} Тогава той отиде в Тарс да търси Савел;
{11:26} и като го намери, доведе го в Антиохия; и като се събираха в църквата цяла година, поучаваха значително множество. И първо в Антиохия учениците се нарекоха християни.
{11:27} И през тези дни слязоха пророци от Йерусалим в Антиохия,
{11:28} един от които, на име Агав, стана и обяви чрез Духа, че ще настане голям глад по цялата земя; какъвто и стана в дните на Клавдий.
{11:29} Затова учениците наредиха да изпратят, всеки според състоянието си, помощ на братята, които живееха в Юдея;
{11:30} което и направиха; и я изпратиха до презвитерите чрез ръката на Варнава и Савел.
{i12:1} Убийството на Яков и залавянето на Петър
{12:1} Около това време цар Ирод сложи ръка на някои от църквата, за да им стори зло.
{12:2} Уби с меч Йоановия брат Яков;
{12:3} и като видя, че това се понрави на юдеите, той освен това хвана и Петър. Това беше през дните на безквасните хлябове.
{12:4} И като го задържа, хвърли го в тъмница и го предаде на четири четворки войници да го пазят, с намерение да го изведе пред народа след Пасхата.
{12:5} И така, те пазеха Петър в тъмницата; а църквата принасяше пред Бога усърдна молитва за него.
{i12:6} Освобождаването на Петър
{12:6} През същата нощ, когато Ирод щеше да го изведе, Петър спеше между двама войници, окован с две вериги; и стражари пред вратата охраняваха тъмницата.
{12:7} И ето, един ангел от Господа застана до него и светлина осия килията; и като побутна Петър по ребрата, разбуди го и му каза: Ставай бързо! И веригите паднаха от ръцете му.
{12:8} Ангелът му каза: Опаши се и обуй сандалите си. И той направи така. Тогава му каза: Облечи дрехата си и ела след мен.
{12:9} И Петър излезе и го следваше, без да знае, че извършеното от ангела е действителност, а си мислеше, че вижда видение.
{12:10} А като преминаха първата и втората стража, дойдоха до желязната порта, която води в града, и тя им се отвори сама; и като излязоха през нея, изминаха една улица и ангелът веднага се оттегли от него.
{12:11} А Петър, когато дойде на себе си, каза: Сега наистина зная, че Господ изпрати ангела Си и ме избави от ръката на Ирод и от всичко, което юдейският народ очакваше.
{12:12} И като поразмисли, дойде при къщата на Мария, майката на Йоан, когото наричаха Марк, където бяха събрани мнозина да се молят.
{12:13} Когато похлопа на вратичката в портата, една слугиня на име Рода излезе да разбере кой е.
{12:14} И щом позна гласа на Петър, от радост не отвори портата, а се завтече и извести, че Петър стои пред портата.
{12:15} А те ѝ казаха: Ти си луда. Но тя настояваше, че това, което им казва, е вярно. Тогава ѝ казаха: Това е неговият ангел.
{12:16} А Петър продължаваше да хлопа; и като отвориха, видяха го и се смаяха.
{12:17} А той им помаха с ръка да мълчат и им разказа как го изведе Господ от тъмницата. И като им каза: Известете за това на Яков и братята, излезе и отиде на друго място.
{12:18} А като се съмна, сред войниците настана немалък смут - какво ли се е случило с Петър.
{12:19} А Ирод, като го потърси и не го намери, разпита стражарите и заповяда да бъдат предадени на смърт. И слезе от Юдея в Цезарея и там живееше.
{i12:20} Смъртта на Ирод Агрипа Първи
{12:20} А Ирод беше много разгневен от тирците и сидонците; и те дойдоха заедно при него и като спечелиха на своя страна Власт, който се грижеше за царските покои, молеха за помирение, защото тяхната област се изхранваше от царската.
{12:21} И в един определен ден Ирод, облечен в царски одежди, седна на престола и държа реч пред тях.
{12:22} А народът извика: Глас Божий, а не човешки!
{12:23} И понеже не въздаде слава на Бога, в същия миг един ангел от Господа го порази и беше изяден от червеи, и умря.
{12:24} А Божието слово нарастваше и се разпространяваше.
{12:25} И Варнава и Савел, като свършиха службата си, се върнаха от Йерусалим в Антиохия и взеха със себе си Йоан, когото наричаха Марк.
{i13:1} (13:1-14:28) Изпращането на апостолите Савел и Варнава
{13:1} Първото пътуване на Павел А в антиохийската църква имаше пророци и учители: Варнава, Симеон, наречен Нигер, киринеецът Луций, Манаин, който беше възпитан заедно с четвъртовластника Ирод, и Савел.
{13:2} И като служеха на Господа и постеха, Святият Дух каза: Отделете ми Варнава и Савел за работата, на която съм ги призовал.
{13:3} Тогава, като постиха и се помолиха, положиха ръце на тях и ги изпратиха.
{i13:4} Апостолите Савел и Варнава в Кипър
{13:4} И така те, изпратени от Святия Дух, слязоха в Селевкия и оттам отплуваха за Кипър.
{13:5} И когато бяха в Саламин, проповядваха Божието слово в юдейските синагоги; и имаха Йоан за свой прислужник.
{13:6} И като преминаха целия остров до Пафос, намериха някой си магьосник, лъжепророк, юдеин на име Вариисус,
{13:7} който беше с управителя Сергий Павел, един разумен човек. Той, последният, повика Варнава и Савел и поиска да чуе Божието слово.
{13:8} Но магьосникът Елима (защото така се превежда името му) им се противеше и се стараеше да отвърне управителя от вярата.
{13:9} Но Савел, който се наричаше и Павел, изпълнен със Святия Дух, се вгледа в него и каза:
{13:10} О, ти, пълен с всякакво коварство и с всякакво лукавство, сине дяволски, враг на всичко, което е право, няма ли да престанеш да изкривяваш правите пътища на Господа?
{13:11} И сега, ето, Господнята ръка е върху тебе; ти ще ослепееш и няма да виждаш слънцето за известно време. И в същия миг падна върху него тъма и мрак; и той се луташе, като търсеше някой да го води за ръка.
{13:12} Тогава управителят, като видя станалото, повярва, смаян от Господнето учение.
{i13:13} Проповедта в Антиохия Писидийска
{13:13} А Павел и спътниците му, като отплуваха от Пафос, дойдоха в Перга Памфилийска; а Йоан се отдели от тях и се върна в Йерусалим.
{13:14} А те тръгнаха от Перга и пристигнаха в Антиохия Писидийска; и в съботния ден влязоха в синагогата и седнаха.
{13:15} И след прочитането на закона и пророците, началниците на синагогата пратиха до тях да им кажат: Братя, ако имате някоя увещателна дума за народа, кажете.
{13:16} Така Павел стана, помаха с ръка и каза: Израелтяни, и вие, които се боите от Бога, слушайте.
{13:17} Бог на този Израелски народ избра бащите ни и издигна народа, когато престояваха в Египетската земя, и с издигната ръка ги изведе от нея.
{13:18} И за около четиридесет години ги води и храни в пустинята.
{13:19} И като изтреби седем народа в Ханаанската земя, раздели им тяхната земя, за да им бъде наследство за около четиристотин и петдесет години.
{13:20} След това им даваше съдии до пророк Самуил.
{13:21} После поискаха цар; и Бог им даде Саул, сина на Кис, мъж от Вениаминовото племе, за четиридесет години.
{13:22} И него като отстрани, издигна им за цар Давид, за когото свидетелства, като каза: "Намерих Давид, Есеевия син, човек според сърцето Ми, който ще изпълни цялата Ми воля."
{13:23} От неговото потомство Бог според обещанието Си издигна на Израел Спасител, Исус,
{13:24} след като Йоан преди Неговото идване беше проповядвал кръщението за покаяние на целия Израелев народ.
{13:25} И като свършваше попрището си, Йоан казваше: Кой си мислите, че съм аз? Не съм Онзи, Когото очаквате; но ето, след мен иде Един, на Когото не съм достоен да развържа обувките на нозете.
{13:26} Братя, синове от Авраамовия род, и онези между вас, които се боят от Бога, на нас бе изпратена вестта за това спасение.
{13:27} Защото жителите на Йерусалим и техните началници, като не Го познаха, а без да разберат пророческите думи, които се прочитат всяка събота, ги изпълниха, като Го осъдиха.
{13:28} Без да намерят в Него нищо, достойно за смърт, те настояваха пред Пилат да Го погуби.
{13:29} И когато изпълниха всичко, което беше писано за Него, Го снеха от дървото и Го положиха в гроб.
{13:30} Но Бог Го възкреси от мъртвите.
{13:31} И Той в продължение на много дни се явяваше на тези, които бяха дошли с Него от Галилея в Йерусалим, които сега са свидетели за Него пред народа.
{13:32} И ние ви донесохме блага вест за обещанието, дадено на бащите ни,
{13:33} че Бог го изпълни спрямо техните деца, като възкреси Исус; както е писано и във втория Псалом: "Ти си Мой Син, Аз днес Те родих."
{13:34} А че Го е възкресил от мъртвите, за да не се връща никога повече в тление, казва така: "Ще ви дам верните милости, обещани на Давид."
{13:35} Защото и в друг Псалом казва: "Няма да оставиш Твоя Светия да види тление."
{13:36} Защото Давид, след като беше послужил на Божието намерение в своето поколение, заспа и бе положен при бащите си, и видя тление.
{13:37} А Този, Когото Бог възкреси, не видя тление.
{13:38} И така, братя, нека ви бъде известно, че чрез Него се проповядва на вас прощение на греховете;
{13:39} и че всеки, който вярва, се оправдава чрез Него от всичко, от което не сте могли да се оправдаете чрез Моисеевия закон.
{13:40} Затова внимавайте да не би да ви постигне казаното от пророците:
{13:41} "Погледнете, презрители, изумете се и погинете; защото Аз ще извърша едно дело във вашите дни, дело, което никак няма да повярвате, дори и да ви го разкаже някой."
{13:42} Когато си излизаха от юдейската синагога, езичниците ги молиха да им се проповядват тези думи и следващата събота.
{13:43} И когато се разотиде синагогата, мнозина от юдеите и от благочестивите прозелити тръгнаха след Павел и Варнава, които, като беседваха с тях, ги увещаваха да постоянстват в Божията благодат.
{13:44} На следващата събота се събра почти целият град да чуе Божието слово.
{13:45} А юдеите, като видяха множествата, се изпълниха със завист, опровергаваха това, което говореше Павел, и хулеха.
{13:46} Но Павел и Варнава говориха дръзновено и казаха: Нужно беше да се проповядва първо на вас Божието слово, но понеже го отхвърляте и смятате себе си недостойни за вечния живот, ето, обръщаме се към езичниците.
{13:47} Защото така ни заповяда Господ, като каза: "Поставих Те за светлина на народите, за да бъдеш за спасение до края на земята."
{13:48} И езичниците, като слушаха това, се радваха и славеха Божието учение; и повярваха всички, които бяха отредени за вечния живот.
{13:49} И Господнето учение се разпространяваше по цялата тази страна.
{13:50} А юдеите подбудиха набожните високопоставени жени и градските първенци и като повдигнаха гонение против Павел и Варнава, ги изгониха от пределите си.
{13:51} А те отърсиха против тях праха от краката си и дойдоха в Икония.
{13:52} А учениците се изпълниха с радост и със Святия Дух.
{i14:1} Павел и Варнава в Икония
{14:1} А в Икония те влязоха заедно в юдейската синагога и така говориха, че повярваха голямо множество юдеи и гърци.
{14:2} А непокорните на Божието учение юдеи подбудиха и раздразниха духовете на езичниците против братята.
{14:3} Но те останаха там доста време и дръзновено говореха за Господа, Който свидетелстваше за словото на Своята благодат, като даваше да стават знамения и чудеса чрез техните ръце.
{14:4} И множеството в града се раздвои: едни бяха с юдеите, други - с апостолите.
{14:5} И когато се породи стремеж в езичниците и юдеите с началниците им да ги опозорят и да ги убият с камъни,
{14:6} те научиха и избягаха в ликаонските градове Листра и Дервия и в околните им места,
{14:7} и там проповядваха благовестието.
{i14:8} Апостолите в Листра
{14:8} А в Листра седеше някой си човек, немощен в краката, куц по рождение, който никога не беше ходил.
{14:9} Той слушаше Павел като говореше; а Павел, като се взря в него и видя, че има вяра да бъде изцелен,
{14:10} каза със силен глас: Стани на краката си. И той скочи и ходеше.
{14:11} А народът, като видя какво извърши Павел, извика със силен глас, като казваше на ликаонски: Боговете, оприличени на човеци, са слезли при нас.
{14:12} И наричаха Варнава Зевс, а Павел - Хермес, понеже той беше главният говорител.
{14:13} И жрецът при Зевсовото капище, което беше пред града, доведе телета и донесе венци при портите, и заедно с народа се канеше да принесе жертва.
{14:14} Като чуха това апостолите Варнава и Павел, раздраха дрехите си, скочиха всред народа и извикаха:
{14:15} О, мъже, защо правите това? И ние сме човеци със същото естество като вас и ви благовестяваме да се обърнете от тези суети към живия Бог, Който е направил небето, земята, морето и всичко, което има в тях;
{14:16} Който през миналите поколения е оставял всички народи да ходят по своите пътища,
{14:17} макар и да не е преставал да свидетелства за Себе Си, като е правил добрини и ви е давал от небето дъждове и плодоносни времена, и е пълнил сърцата ви с храна и веселба.
{14:18} И като казаха това, те едва възпряха множествата да не им принасят жертва.
{14:19} Между това дойдоха юдеи от Антиохия и Икония, които убедиха народа; и като пребиха Павел с камъни, извлякоха го извън града, като мислеха, че е умрял.
{14:20} А когато учениците още стояха около него, той стана и влезе в града; и на сутринта отиде с Варнава в Дервия.
{i14:21} Завръщането в Антиохия Сирийска
{14:21} И след като проповядваха благовестието в този град и придобиха много ученици, върнаха се в Листра, Икония и Антиохия
{14:22} и утвърждаваха душите на учениците, като ги увещаваха да постоянстват във вярата, и ги учеха, че през много скърби трябва да влезем в Божието царство.
{14:23} И след като им ръкоположиха презвитери във всяка църква и се помолиха с пост, препоръчаха ги на Господа, в Когото бяха повярвали.
{14:24} И като минаха през Писидия, дойдоха в Памфилия;
{14:25} и проповядваха учението в Перга и слязоха в Аталия.
{14:26} Оттам отплаваха за Антиохия, откъдето бяха препоръчани на Божията благодат за делото, което бяха извършили.
{14:27} И като пристигнаха и събраха църквата, те разказаха всичко, което Бог беше извършил чрез тях и как беше отворил врата за езичниците, за да повярват.
{14:28} И прекараха там доста време с учениците си.
{i15:1} Спорът в Антиохия
{15:1} А някои слязоха от Юдея и учеха братята, като казваха: Ако не се обрежете според Моисеевия обряд, не можете да се спасите.
{15:2} И така, като се получиха немалко противоречия и спорове между тях и Павел и Варнава, братята наредиха Павел и Варнава и някои други от тях да отидат по този въпрос в Йерусалим при апостолите и презвитерите.
{15:3} И те, изпратени от църквата, минаваха през Финикия и през Самария, като разказваха за обръщението на езичниците и доставяха голяма радост на всички братя.
{15:4} А като стигнаха в Йерусалим, бяха приети от църквата и от апостолите и презвитерите и разказваха всичко, което беше извършил Бог чрез тях.
{15:5} Но някои от повярвалите сред фарисейската секта станаха и казаха: Нужно е да се обрязват езичниците и да им се заръча да пазят Моисеевия закон.
{i15:6} Апостолският събор в Йерусалим
{15:6} Тогава апостолите и презвитерите се събраха да разискват този въпрос.
{15:7} И след много разисквания Петър стана и им каза: Братя, вие знаете, че в първите дни Бог избра между вас мене, така че езичниците чрез моите уста да чуят евангелското учение и да повярват.
{15:8} И сърцеведецът Бог им засвидетелства Своята милост, като даде и на тях Святия Дух, както и на нас;
{15:9} и не направи никаква разлика между нас и тях, като очисти сърцата им чрез вяра.
{15:10} Ако е тъй, сега защо изпитвате Бога, за да налагате на шията на учениците хомот, който нито бащите ни, нито ние можем да носим?
{15:11} Но ние вярваме, че ще се спасим чрез благодатта на Господ Исус, също както и те.
{15:12} Тогава цялото множество млъкна и слушаше Варнава и Павел да разказват какви знамения и чудеса Бог беше извършил чрез тях между езичниците.
{15:13} И след като те свършиха да говорят, Яков взе думата и каза: Братя, послушайте мене.
{15:14} Симон обясни как Бог най-напред посети езичниците, за да вземе измежду тях хора за Своето име.
{15:15} Това е в съгласие и с думите на пророците, както е писано:
{15:16} "След това ще се върна. И пак ще издигна падналата Давидова скиния, и ще съградя наново развалините ѝ, и ще я изправя;
{15:17} за да потърсят Господа останалите от човеците и всичките народи, които се наричат с името Ми,
{15:18} казва Господ, Който прави това да е известно отвека."
{15:19} Затова аз съм на мнение да не отегчаваме тези от езичниците, които се обръщат към Бога,
{15:20} а да им пишем да се въздържат от оскверняване чрез идоли, чрез блудство и чрез яденето на удушени животни и кръв.
{15:21} Защото още от старо време по всички градове е имало такива, които са проповядвали Моисеевия закон, който се прочита всяка събота в синагогите.
{i15:22} Решенията на събора
{15:22} Тогава апостолите и презвитерите с цялата църква намериха за добре да изберат помежду си мъже и да ги пратят в Антиохия с Павел и Варнава, а именно: Юда, наречен Варсава, и Сила, изтъкнати между братята.
{15:23} И им писаха по тях следното: От апостолите и по-старите братя поздрав до братята, които са от езичниците в Антиохия, Сирия и Киликия.
{15:24} Понеже чухме, че някои, които са излезли от нас, са ви смутили с думите си и са разстроили душите ви като ви казват да се обрязвате и да пазите закона, без да са приели заповед от нас,
{15:25} то ние, като дойдохме до единодушие, намерихме за добре да изберем мъже и да ги пратим до вас заедно с любимите ни Варнава и Павел,
{15:26} човеци, които изложиха живота си на опасност за името на нашия Господ Исус Христос.
{15:27} И така, изпращаме Юда и Сила да ви съобщят и те устно същите неща.
{15:28} Защото се видя добре на Святия Дух и на нас да не ви налагаме никое друго бреме, освен следните необходими неща:
{15:29} да се въздържате от ядене на идоложертвено, кръв и удушени животни, също и от блудство; от които ако се пазите, ще направите добре. Здравейте!
{15:30} И така, изпратените слязоха в Антиохия и като събраха всички вярващи, дадоха им посланието.
{15:31} И те, като го прочетоха, зарадваха се за успокоението, което им даваше.
{15:32} А Юда и Сила, които бяха и сами пророци, увещаваха братята с много думи и ги утвърдиха.
{15:33} И след като престояха там известно време, братята ги оставиха с мир да се върнат при онези, които ги бяха изпратили.
{15:34} Но Сила намери за добре да остане още там.
{15:35} А Павел и Варнава останаха в Антиохия и заедно с мнозина други поучаваха и проповядваха Господнето учение.
{i15:36} Начало на второто пришествие
{15:36} А след няколко дни Павел каза на Варнава: Да се върнем сега по всички градове, където сме проповядвали Господнето учение, и да нагледаме как са братята.
{15:37} И Варнава беше на мнение да вземат със себе си Йоан, наречен Марк;
{15:38} а Павел не намираше за добре да вземат със себе си този, който се беше отделил от тях още от Памфилия и не отиде с тях на делото.
{15:39} И така, възникна разпра помежду им, така че те се отделиха един от друг; и Варнава взе Марк и отплаваха за Кипър,
{15:40} а Павел си избра Сила и тръгна, препоръчан от братята на Господнята благодат.
{15:41} И минаваше през Сирия и Киликия и утвърждаваше църквите.
{i16:1} Павел взима Тимотей за спътник
{16:1} После пристигна и в Дервия и Листра; и ето, там имаше един ученик на име Тимотей, син на една повярвала еврейка, а баща му беше грък.
{16:2} Този ученик имаше характер, одобрен от братята в Листра и Икония.
{16:3} Него Павел пожела да води със себе си, затова го взе и го обряза заради юдеите, които бяха по онези места; понеже всички знаеха, че баща му беше грък.
{16:4} И като ходиха по градовете, предаваха им наредбите, определени от апостолите и презвитерите в Йерусалим, за да ги пазят.
{16:5} Така църквите се утвърждаваха във вярата и от ден на ден се умножаваха числено.
{i16:6} Павел отива в Европа
{16:6} И апостолите преминаха Фригийската и Галатийската земя, като им бе забранено от Святия Дух да проповядват словото в Азия;
{16:7} и като дойдоха до Мизия, опитаха се да отидат във Витиния, но Исусовият Дух не им позволи.
{16:8} И така, като отминаха Мизия, слязоха в Троада.
{16:9} А през нощта на Павел се яви видение: един македонец стоеше и му се молеше: Ела в Македония и ни помогни.
{16:10} И като видя видението, веднага потърсихме случай да отидем в Македония, като дойдохме до заключение, че Бог ни призовава да проповядваме благовестието на тях.
{i16:11} Проповедта във Филипи
{16:11} И така, като отплавахме от Троада, отправихме се право към Самотраки, а на следващия ден - към Неапол,
{16:12} и оттам към Филипи, който е главният град на онази част от Македония и римска колония. В този град престояхме няколко дни.
{16:13} А в събота излязохме вън от портата край една река, където предполагахме, че става молитва; и седнахме и говорихме на събраните там жени.
{16:14} И някоя си богобоязлива жена на име Лидия, от град Тиатир, продавачка на морави платове, слушаше и Господ отвори сърцето ѝ да внимава в това, което Павел говореше.
{16:15} И като се кръсти тя и домът ѝ, ни помоли: Ако ме признавате за вярна на Господа, влезте в къщата ми и останете. И ни принуди.
{i16:16} Апостолите Павел и Сила в затвора
{16:16} И един ден, като отивахме на молитвеното място, срещна ни една слугиня, която имаше предсказвателен дух и чрез врачуването си носеше голяма печалба на господарите си.
{16:17} Тя вървеше след Павел и нас и викаше: Тези човеци са слуги на Всевишния Бог, които ви проповядват път за спасение.
{16:18} Това тя правеше много дни наред. А понеже твърде дотегна на Павел, той се обърна и каза на духа: Заповядвам ти в името на Исус Христос да излезеш от нея. И излезе в същия час.
{16:19} А когато господарите ѝ видяха, че излезе и надеждата им за печалба, хванаха Павел и Сила и ги завлякоха на пазара пред началниците.
{16:20} И като ги изведоха при градските съдии, казаха: Тези човеци са юдеи и смущават града ни
{16:21} като проповядват обичаи, които на нас, като римляни, не е позволено да приемаме или да пазим.
{16:22} Тогава тълпата вкупом се надигна против тях, градските съдии им разкъсаха дрехите и заповядаха да ги бият с тояги.
{16:23} И като ги биха много, хвърлиха ги в тъмница и заповядаха на началника на тъмницата да ги пази здраво;
{16:24} а той, като получи такава заповед, ги хвърли в по-вътрешната тъмница и стегна добре краката им в клада.
{16:25} Но посред нощ, когато Павел и Сила се молеха с химни на Бога, а затворниците ги слушаха,
{16:26} внезапно стана голям трус, така че основите на тъмницата се поклатиха и веднага всички врати се отвориха, и оковите на всички се развързаха.
{16:27} И началникът, когато се събуди и видя тъмничните врати отворени, измъкна меча си и щеше да се убие, като мислеше, че затворниците са избягали.
{16:28} Но Павел извика със силен глас и каза: Недей прави никакво зло на себе си, защото всички сме тук.
{16:29} Тогава началникът поиска светило, скочи вътре и разтреперан падна пред Павел и Сила;
{16:30} и ги изведе навън и каза: Господа, какво трябва да направя, за да се спася?
{16:31} А те казаха: Повярвай в Господ Исус Христос и ще се спасиш - ти и домът ти.
{16:32} И говориха Господнето учение на него и на всички, които бяха в дома му.
{16:33} И той ги взе в същия час през нощта и им изми раните; и незабавно се кръстиха, той и домашните му.
{16:34} И като ги заведе в къщата си, сложи им трапеза; и повярвал в Бога, зарадва се с целия си дом.
{16:35} А когато се разсъмна, градските съдии пратиха палачите да кажат: Пусни онези човеци.
{16:36} И началникът съобщи думите на Павел, като каза: Градските съдии са пратили да ви пуснем; затова сега излезте и си идете с мир.
{16:37} Но Павел им каза: Биха ни публично, без да сме били осъдени - нас, които сме римляни, и ни хвърлиха в тъмница; и сега тайно ли ни извеждат? Така не става; но те нека дойдат и ни изведат.
{16:38} И палачите съобщиха тези думи на градските съдии; а те, като чуха, че са римляни, се уплашиха;
{16:39} и дойдоха и ги помолиха да бъдат снизходителни, и като ги изведоха, поканиха ги да си отидат от града.
{16:40} А те, като излязоха от тъмницата, влязоха у Лидия и като се видяха с братята, увещаха ги и си заминаха.
{i17:1} Апостолите в Солун
{17:1} И като минаха през Амфипол и Аполония, пристигнаха в Солун, където имаше юдейска синагога.
{17:2} И по обичая си Павел влезе при тях и три съботи наред разискваше с тях от Писанията,
{17:3} като им поясняваше и доказваше, че Христос трябваше да пострада и да възкръсне от мъртвите, и че Този Исус, каза той, Когото аз ви проповядвам, е Христос.
{17:4} И някои от тях се убедиха, че това е истината, и се присъединиха към Павел и Сила, така също голямо множество от набожните гърци и немалко от видните жени.
{17:5} Но юдеите, подбудени от завист, взеха със себе си неколцина лоши мъже от мързеливците по пазара и като събраха тълпа, размиряваха града; и нападнаха Ясоновата къща, като търсеха Павел и Сила, за да ги изведат пред народа.
{17:6} Но като не ги намериха, завлякоха Ясон и някои от братята пред градоначалниците и викаха: Тези, които размириха света, дойдоха и тук;
{17:7} и Ясон ги е приел; и те всички действат против указите на Цезаря, като казват, че имало друг цар - Исус.
{17:8} И народът и градоначалниците, като чуха това, се смутиха.
{17:9} Но когато взеха поръчителство от Ясон и от другите, ги пуснаха.
{i17:10} Апостолите в Берия
{17:10} А братята незабавно изпратиха Павел и Сила през нощта в Берия; и те, като стигнаха там, отидоха в юдейската синагога.
{17:11} И беряните бяха по-благородни от солунците, защото приеха учението без всякакъв предразсъдък и всеки ден изследваха Писанията да видят дали това е вярно.
{17:12} И така, мнозина от тях повярваха - и от почитаемите гъркини, и немалко от мъжете.
{17:13} Но солунските юдеи, като разбраха, че и в Берия се проповядва от Павел Божието учение, дойдоха и там и подбудиха и смутиха народа.
{17:14} Тогава братята веднага изпратиха Павел да отиде към морето; а Сила и Тимотей останаха още там.
{17:15} А онези, които придружаваха Павел, го заведоха до Атина; и като получиха от него заповед до Сила и Тимотей да дойдат колкото се може по-скоро при него, си заминаха.
{i17:16} Павел в Атина
{17:16} А докато Павел ги чакаше в Атина, духът му се възмущаваше дълбоко, като гледаше града пълен с идоли.
{17:17} И така, разискваше в синагогата с юдеите и с набожните и по пазара всеки ден с онези, които се случеше да среща.
{17:18} Също и някои от епикурейските и стоическите философи се препираха с него; и едни казаха: Какво иска да каже този празнословец?, а други: Вижда се, че е проповедник на чужди богове, защото проповядваше Исус и възкресението.
{17:19} И така, взеха и го заведоха в Ареопага, като казаха: Можем ли да знаем какво е това ново учение, което ти проповядваш?
{17:20} Защото донасяш нещо странно до ушите ни; затова бихме искали да узнаем какво е то.
{17:21} (А всички атиняни и чужденци, които живееха там, не си прекарваха времето с нищо друго, освен да разказват или да слушат нещо по-ново.)
{17:22} И така, Павел застана насред Ареопага и каза: Атиняни, по всичко виждам, че сте много набожни.
{17:23} Защото, като минавах и разглеждах предметите, на които се кланяте, намерих и един жертвеник, на който беше написано: На непознатия Бог. Тъкмо Онзи, на Когото се кланяте, без да Го познавате, ви проповядвам аз.
{17:24} Бог, който е направил света и всичко, което е в него, като е Господар на небето и на земята, не обитава в ръкотворни храмове,
{17:25} нито са Му потребни служения от човешки ръце, като че ли има нужда от нещо, понеже Той сам дава на всички и живот, и дишане, и всичко;
{17:26} направил е от една кръв всички човешки народи да живеят по цялото лице на земята, като им е определил отнапред положени времена и пределите на заселищата им,
{17:27} за да търсят Бога, та дано някак биха Го попипали и намерили, макар че Той не е далеч от всеки един от нас;
{17:28} защото в Него живеем, движим се и съществуваме; както и някои от вашите поети са казали: "Защото дори Негов род сме."
{17:29} И така, като сме Божий род, не бива да мислим, че Божеството е подобно на злато или на сребро, или на камък, изработен с човешко изкуство и по човешки замисъл.
{17:30} А Бог, без да държи сметка за времената на невежеството, сега заповядва на всички човеци навсякъде да се покаят,
{17:31} защото е назначил ден, когато ще съди света справедливо чрез Човека, Когото е определил; за което и е дал уверение на всички, като Го е възкресил от мъртвите.
{17:32} А като чуха за възкресението на мъртвите, едни се подиграваха, а други казаха: За този предмет пак ще те слушаме.
{17:33} И така, Павел си излезе измежду тях.
{17:34} А някои мъже се присъединиха към него и повярваха, между които бяха Дионисий Ареопагит и една жена на име Дамар, и други с тях.
{i18:1} Павел в Коринт
{18:1} След това Павел тръгна от Атина и дойде в Коринт,
{18:2} където намери един юдеин на име Акила, роден в Понт и неотдавна пристигнал от Италия с жена си Прискила, защото Клавдий беше заповядал всички юдеи да напуснат Рим; и Павел дойде при тях.
{18:3} И понеже имаше същото занятие, седеше у тях и работеха; защото занятието им беше да правят шатри.
{18:4} И всяка събота той разискваше в синагогата с юдеи и гърци и се стараеше да ги убеждава.
{18:5} А когато Сила и Тимотей слязоха от Македония, Павел беше принуждаван от своя дух да свидетелства на юдеите, че Исус е Христос.
{18:6} Но понеже и те се противяха и хулеха, той отърси дрехите си и каза: Кръвта ви да бъде на главите ви; аз съм чист от нея; отсега нататък ще отивам между езичниците.
{18:7} И като се премести оттам, дойде в дома на някого си на име Тит Юст, който се кланяше на Бога и чиято къща беше до синагогата.
{18:8} А Крисп, началникът на синагогата, повярва в Господа с целия си дом; и мнозина от коринтяните, като слушаха, вярваха и се кръщаваха.
{18:9} И Господ каза на Павел нощем във видение: Не бой се, но говори и не млъквай;
{18:10} защото Аз съм с теб и никой няма да те нападне и да ти стори зло; защото имам много хора в този град.
{18:11} И той преседя там година и шест месеца и ги поучаваше в Божието слово.
{18:12} А когато Галион беше управител в Ахая, юдеите се вдигнаха единодушно против Павел, доведоха го пред съдилището и казаха:
{18:13} Този убеждава човеците да се кланят на Бога противно на закона.
{18:14} Но когато Павел щеше да отвори уста, Галион каза на юдеите: Ако беше въпрос за някоя неправда или грозно злодеяние, о, юдеи, разбира се, би трябвало да ви търпя;
{18:15} но ако въпросите са за учение, за имена и за вашия закон, гледайте си сами; аз не искам да съм съдия на такива работи.
{18:16} И ги изпъди от съдилището.
{18:17} Тогава те всички хванаха началника на синагогата Состен и го биха пред съдилището; но Галион не искаше и да знае за това.
{i18:18} Завръщането в Антиохия. Начало на третото пътешествие
{18:18} А Павел, след като престоя там още доста време, се прости с братята и отплава за Сирия (и с него Прискила и Акила), като си острига главата в Кенхрея, защото имаше оброк.
{18:19} Като стигнаха в Ефес, той ги остави там, а сам влезе в синагогата и разискваше с юдеите.
{18:20} А когато го замолиха да поседи повечко време, той не склони,
{18:21} но се прости с тях и каза: Ако е Божията воля, пак ще се върна при вас. И отплава от Ефес.
{18:22} И като слезе в Цезарея, отиде в Йерусалим и поздрави църквата, и после слезе в Антиохия.
{18:23} И като поседя там известно време, излезе и обикаляше наред областта Галатия и Фригия и утвърждаваше всички ученици.
{i18:24} Аполос в Ефес
{18:24} А някой си юдеин на име Аполос, роден в Александрия, човек учен и силен в Писанията, дойде в Ефес.
{18:25} Той беше наставен в Господния път и като беше усърден по дух, говореше и поучаваше прилежно за Исус, но познаваше само Йоановото кръщение.
{18:26} Той започна да говори дързостно в синагогата; но Прискила и Акила, като го чуха, прибраха го и му изложиха по-точно Божия път.
{18:27} И когато той се канеше да замине за Ахая, братята го насърчиха и писаха до учениците да го приемат; и той, като дойде, помогна много на повярвалите чрез благодатта;
{18:28} защото силно опровергаваше юдеите, и то публично, като доказваше от Писанието, че Исус е Христос.
{i19:1} Павел в Ефес
{19:1} А когато Аполос беше в Коринт, Павел, след като беше минал през горните страни, дойде в Ефес, където намери някои ученици.
{19:2} И им каза: Приехте ли Святия Дух, като повярвахте? А те му отговориха: Даже не сме чули дали има Свят Дух.
{19:3} И каза: А в какво се кръстихте? А те отвърнаха: В Йоановото кръщение.
{19:4} А Павел каза: Йоан е кръщавал с кръщението на покаяние, като е казвал на народа да вярва в Този, Който щеше да дойде след него, т. е. в Исус.
{19:5} И като чуха това, кръстиха се в името на Господ Исус.
{19:6} И когато Павел положи ръце на тях, Святият Дух слезе на тях; и говореха други езици и пророкуваха.
{19:7} А те всички бяха около дванадесет мъже.
{19:8} И той влезе в синагогата, където говореше дързостно; и в разстояние на три месеца разискваше с хората и ги увещаваше за неща, които се отнасяха до Божието царство.
{19:9} А понеже някои се закоравяваха и не вярваха, но злословеха учението пред народа, той се оттегли от тях и отдели учениците, и всеки ден разискваше в училището на Тирана.
{19:10} И това продължи две години, така че всички, които живееха в Азия, и юдеи, и гърци, чуха Господнето учение.
{i19:11} Синовете на Скева
{19:11} При това Бог вършеше особени велики дела чрез ръцете на Павел;
{19:12} дотолкова, че когато носеха на болните кърпи или престилки от неговото тяло, болестите изчезваха от тях и злите духове излизаха от тях.
{19:13} А някои от юдейските странстващи заклинатели предприеха да произнасят името на Господ Исус над тези, които имаха зли духове, като казваха: Заклевам ви в Исус, Когото Павел проповядва.
{19:14} И между тези, които вършеха това, бяха седемте синове на някой си юдеин Скева, главен свещеник.
{19:15} Но веднъж злият дух им отговори: Исус признавам и Павел зная; но вие кои сте?
{19:16} И човекът, в когото беше злият дух, скочи върху тях и като надви и двамата, взе надмощие над тях, така че те избягаха от онази къща голи и ранени.
{19:17} И това стана известно на всички ефески жители - и юдеи, и гърци; и страх обзе всички тях и името на Господ Исус се възвеличаваше.
{19:18} И мнозина от повярвалите идваха и се изповядваха, и разкриваха делата си.
{19:19} Също и мнозина от тези, които правеха магии, донасяха книгите си и ги изгаряха пред всички, и като пресметнаха цената им, установиха, че беше петдесет хиляди сребърника.
{19:20} Така Господнето учение растеше силно и вземаше надмощие.
{i19:21} Размириците в Ефес
{19:21} И като свърши това, Павел чрез Духа реши да отиде в Йерусалим, след като обиколи Македония и Ахая, като казваше: Като постоя там, трябва да видя и Рим.
{19:22} И изпрати в Македония двама от тези, които му помагаха - Тимотей и Ераст; а той остана за още известно време в Азия.
{19:23} А по онова време се надигна голямо вълнение относно Господния път.
{19:24} Защото един златар на име Димитри, който правеше сребърни храмчета на Артемида и осигуряваше немалко печалба на занаятчиите,
{19:25} като събра и тях, и онези, които работеха подобни неща, каза: О, мъже, вие знаете, че от тази работа идва нашето богатство.
{19:26} И вие виждате и чувате, че не само в Ефес, но почти в цяла Азия този Павел е убедил и обърнал големи множества, като казва, че не са богове тези, които са направени от ръка.
{19:27} И има опасност не само това наше занятие да изпадне в презрение, но и храмът на великата богиня Артемида да се смята за нищо, и даже да помръкне величието на онази, на която цяла Азия и светът се покланят.
{19:28} Като чуха това, те се изпълниха с гняв и викаха: Велика е ефеската Артемида!
{19:29} И безредица обхвана града; и като уловиха македонците Гай и Аристарх, спътници на Павел, единодушно се втурнаха в театъра.
{19:30} А когато Павел искаше да влезе между народа, учениците не го пуснаха.
{19:31} Така и някои от началниците на Азия, понеже му бяха приятели, изпратиха до него да го помолят да не се показва в театъра.
{19:32} И така, едни викаха едно, а други - друго; защото събранието беше разнородно и повечето не знаеха защо се бяха стекли.
{19:33} А някои от народа изкараха Александър да говори, понеже юдеите посочиха него; и Александър помаха с ръка и искаше да даде обяснение пред народа.
{19:34} Но като познаха, че е юдеин, всички едногласно викаха около два часа: Велика е ефеската Артемида!
{19:35} Тогава градският писар, като въдвори тишина между народа, каза: Ефесяни, кой е онзи човек, който не знае, че град Ефес е пазач на храма на великата Артемида и на падналия от Зевс идол?
{19:36} И така, понеже това е неоспоримо, вие трябва да мирувате и да не правите нищо необмислено.
{19:37} Защото сте довели тук тези човеци, които нито са светотатци, нито хулят нашата богиня.
{19:38} И така, ако Димитри и занаятчиите, които са с него, имат спор с някого, съдилищата заседават и има съдийски чиновници; нека се съдят едни други.
{19:39} Но ако търсите нещо друго, то ще се реши на редовното събрание.
{19:40} Защото има опасност да ни обвинят поради днешното размирие, понеже няма никаква причина за него; и колкото за това, ние не можем да оправдаем това сборище.
{19:41} И като каза това, разпусна събранието.
{i20:1} Павел в Македония и Гърция
{20:1} След утихването на размирицата Павел повика учениците и като им даде наставления, прости се с тях и тръгна да отиде в Македония.
{20:2} И като мина през онези места и насърчи учениците с много думи, дойде в Гърция
{20:3} и престоя там три месеца. И понеже юдеите направиха заговор против него, когато щеше да отплава за Сирия, той реши да се върне през Македония.
{20:4} И го придружиха до Азия берянинът Сосипатър, син на Пир, и от солунците - Аристарх и Секунд; още и Гай от Дервия и Тимотей, а от Азия - Тихик и Трофим.
{20:5} А тези бяха отишли по-напред и ни чакаха в Троада;
{20:6} и ние отплавахме от Филипи след дните на безквасните хлябове и за пет дни дойдохме при тях в Троада, където престояхме седем дни.
{i20:7} Възкресяването на Евтих
{20:7} И в първия ден на седмицата, когато бяхме събрани за разчупването на хляба, Павел беседваше с тях, понеже щеше да отпътува на сутринта; и продължи словото си до полунощ.
{20:8} А имаше много светила в горната стая, където бяхме събрани.
{20:9} И едно момче на име Евтих, което седеше на прозореца, беше заспало дълбоко и когато Павел беседваше още по-надълго, като потъна в сън, падна долу от третия етаж; и го вдигнаха мъртво.
{20:10} Но Павел слезе и като падна върху него, прегърна го и каза: Не се безпокойте, защото животът му е в него.
{20:11} След това той се качи горе, разчупи хляба и яде, и приказва пак надълго до зори, и така тръгна.
{20:12} А момчето доведоха живо и много се утешиха.
{i20:13} Пътуването към Милит
{20:13} А ние тръгнахме по-напред за кораба и отплавахме за Асон, откъдето щяхме да приберем Павел; понеже така беше поръчал, като той щеше да отиде пеш.
{20:14} И когато се присъедини към нас в Асон, взехме го и дойдохме в Митилин.
{20:15} И оттам, като отплавахме на следващия ден, дойдохме срещу Хиос, а на другия - пристигнахме в Самос; и като престояхме в Трогилия на следващия ден дойдохме в Милит.
{20:16} Защото Павел беше решил да отмине Ефес, за да не се бави в Азия, понеже бързаше, ако му беше възможно, да стигне в Йерусалим за деня на Петдесетницата.
{i20:17} Речта на Павел пред презвитерите в Ефес
{20:17} А от Милит прати в Ефес да повикат църковните презвитери.
{20:18} И като дойдоха при него, им каза: Вие знаете по какъв начин още от първия ден, когато стъпих в Азия, прекарах цялото време между вас,
{20:19} в служене на Господа с пълно смиреномъдрие, със сълзи и сред изпитания, които ме сполетяха от заговорите на юдеите;
{20:20} как не се въздържах да ви изявя всичко, което е било полезно, и да ви поучавам и публично, и по къщите,
{20:21} като проповядвах и на юдеи, и на гърци покаяние спрямо Бога и вяра спрямо нашия Господ Исус Христос.
{20:22} И ето сега, заставен духом, отивам в Йерусалим, без да зная какво ще ме сполети там,
{20:23} освен че Святият Дух ми свидетелства във всеки град, като ми казва, че ме очакват окови и скърби.
{20:24} Но не се скъпя за живота си, нито ми се свиди за него, стига само да завърша пътя си и служението, което приех от Господ Исус, да проповядвам благовестието на Божията благодат.
{20:25} И сега, ето, аз зная, че нито един от вас, между които ходих и проповядвах Божието царство, няма вече да види лицето ми.
{20:26} Затова ви свидетелствам в този ден, че аз съм чист от кръвта на всички;
{20:27} защото не се въздържах да ви изявя цялата Божия воля.
{20:28} Бъдете бдителни за себе си и за цялото стадо, в което Святият Дух ви е поставил епископи, да пасете църквата на Бога, която Той придоби със Собствената Си кръв.
{20:29} Аз зная, че след моето заминаване ще навлязат между вас свирепи вълци, които няма да жалят стадото;
{20:30} и от самите вас ще се издигнат човеци, които ще говорят изопачено, за да отвличат учениците след себе си.
{20:31} Затова бдете и помнете, че за три години денем и нощем не престанах да поучавам със сълзи всеки един от вас.
{20:32} И сега ви препоръчвам на Бога и на словото на Неговата благодат, което може да ви назидава и да ви даде наследство между всички осветени.
{20:33} Не съм пожелал среброто или златото, или облеклото на никого.
{20:34} Вие сами знаете, че тези мои ръце послужиха за моите нужди и за нуждите на онези, които бяха с мене.
{20:35} Във всичко ви показах, че като се трудите така, трябва да помагате на немощните и да помните думите на Господ Исус, как Той е казал: По-блажено е да дава човек, отколкото да получава.
{20:36} Като изговори това, коленичи и се помоли с всички тях.
{20:37} И всички плакаха много; и паднаха на шията на Павел и го целуваха,
{20:38} наскърбени най-вече поради думите, които каза, че няма вече да видят лицето му. И го изпратиха до кораба.
{i21:1} Пътуването към Йерусалим
{21:1} А като се разделихме с тях и отплавахме, дойдохме право в Кос, а на следващия ден в Родос и оттам - в Патара.
{21:2} И като намерихме кораб, който заминаваше за Финикия, качихме се на него и отплавахме.
{21:3} А когато Кипър се показа, оставихме го отляво и плавахме към Сирия, и слязохме в Тир, защото там корабът щеше да бъде разтоварен.
{21:4} И като издирихме учениците, престояхме там седем дни; и те чрез Духа казваха на Павел да не стъпва в Йерусалим.
{21:5} Когато тези дни изтекоха, тръгнахме и продължихме пътя си; а те всички, с жените и децата си, ни изпратиха извън града; и като коленичихме на брега, се помолихме.
{21:6} И като се простихме един с друг, ние се качихме на кораба, а те се върнаха у дома си.
{21:7} И ние, като отплавахме от Тир, стигнахме в Птоломеида, където поздравихме братята и останахме при тях един ден.
{21:8} А на следващия ден тръгнахме и стигнахме в Цезарея; и влязохме в къщата на благовестителя Филип, който беше един от седемте дякони, и останахме при него.
{21:9} А той имаше четири дъщери девици, които пророкуваха.
{21:10} И след като бяхме прекарали там много дни, един пророк на име Агав слезе от Юдея.
{21:11} И като дойде при нас, взе пояса на Павел и си върза краката и ръцете, и каза: Ето какво каза Святият Дух: Така юдеите в Йерусалим ще вържат човека, на когото е този пояс, и ще го предадат в ръцете на езичниците.
{21:12} И като чухме това, и ние, и тамошните го молихме да не отива в Йерусалим.
{21:13} Тогава Павел отговори: Какво правите вие, като плачете и съкрушавате сърцето ми? Защото аз съм готов не само да бъда вързан, но и да умра в Йерусалим за името на Господ Исус.
{21:14} И понеже той беше неумолим, ние млъкнахме и казахме: Да бъде Господнята воля.
{21:15} И след тези дни се приготвихме за път и отидохме в Йерусалим.
{21:16} С нас дойдоха и някои от учениците в Цезарея и ни заведоха при някой си Мнасон, кипрянин, отдавнашен ученик, у когото щяхме да бъдем гости.
{i21:17} Апостол Павел при Яков
{21:17} И като стигнахме в Йерусалим, братята ни приеха с радост.
{21:18} А на следващия ден Павел влезе с нас у Яков, където присъстваха всички презвитери.
{21:19} И като ги поздрави, разказа им едно по едно всичко, което Бог беше извършил между езичниците чрез неговото служение.
{21:20} А те, като чуха, прославиха Бога. Тогава му казаха: Ти виждаш, брате, колко десетки хиляди повярвали юдеи има и те всички ревностно поддържат закона.
{21:21} А за теб им е говорено, че ти си бил учил всички юдеи, които са между езичниците, да отстъпят от Моисеевия закон, като им казваш да не обрязват децата си, нито да държат старите обреди.
{21:22} И така, какво да се направи? Сигурно ще се събере тълпа, защото те непременно ще чуят, че си дошъл.
{21:23} Затова направи каквото ти кажем. Между нас има четирима мъже, които имат оброк;
{21:24} вземи ги и извърши очистването си заедно с тях, и плати за тях, за да обръснат главите си; и така всички ще знаят, че не е истина това, което са слушали за тебе, но че и ти постъпваш порядъчно и пазиш закона.
{21:25} А колкото за повярвалите езичници, ние писахме решението си да се пазят от ядене на идоложертвено, кръв, удушени животни, също и от блудство.
{21:26} Тогава Павел взе мъжете; и на следващия ден, като свърши очистването си заедно с тях, влезе в храма и обяви кога щяха да се свършат дните, определени за очистването, когато щеше да се принесе приносът за всеки един от тях.
{i21:27} Залавянето на Павел
{21:27} И когато седемте дни бяха на свършване, юдеите от Азия, като го видяха в храма, разбуниха целия народ, сложиха ръце на него и викаха:
{21:28} О, израелтяни, помагайте! Това е човекът, който навсякъде учи всички против народа ни, против закона и против това място; а освен това въведе и гърци в храма и оскверни това свято място.
{21:29} (Защото преди това бяха видели с него в града ефесянина Трофим и мислеха, че Павел го е въвел в храма.)
{21:30} И целият град се развълнува и народът се стече; и като уловиха Павел, извлякоха го вън от храма; и веднага се затвориха вратите.
{21:31} И когато щяха да го убият, стигна известие до хилядника на полка, че целият Йерусалим е размирен.
{21:32} И той веднага взе войници и стотници и се завтече долу към тях. А те, като видяха хилядника и войниците, престанаха да бият Павел.
{21:33} Тогава хилядникът се приближи и го хвана, и заповяда да го оковат с две вериги, и разпитваше кой е той и какво е направил.
{21:34} А в навалицата едни викаха едно, а други - друго; и понеже не можеше да разбере същността на работата поради шумотевицата, заповяда да го закарат в крепостта.
{21:35} А когато стигна до стъпалата, войниците го вдигнаха и носеха поради насилието на тълпата,
{21:36} защото целият народ вървеше отзад и викаше: Премахни го!
{21:37} И когато щяха да въведат Павел в крепостта, той каза на хилядника: Позволено ли ми е да кажа нещо? А той каза: Знаеш ли гръцки?
{21:38} Не си ли тогава онзи египтянин, който преди известно време размири и изведе в пустинята четирите хиляди мъже убийци?
{21:39} А Павел каза: Аз съм юдеин от Тарс Киликийски, гражданин на този знаменит град; и ти се моля да ми позволиш да поговоря на народа.
{21:40} И като му позволи, Павел застана на стъпалата и помаха с ръка на народа; а като се въдвори голяма тишина, започна да им говори на еврейски:
{i22:1} Защитното слово на Павел
{22:1} Братя и бащи, слушайте сега моята защита пред вас.
{22:2} (И като чуха, че им говори на еврейски, те пазеха още по-голяма тишина; и той каза:)
{22:3} Аз съм юдеин, роден в Тарс Киликийски, а възпитан в този град при краката на Гамалиил, изучен строго в предадения от бащите ни закон. И бях ревностен за Бога, както сте и всички вие днес;
{22:4} и гонех до смърт последователите на това учение, като връзвах и предавах на затвор и мъже, и жени;
{22:5} както свидетелстваха за мен и първосвещеникът, и всички старейшини, от които бях взел и писма до братята евреи в Дамаск, където отивах да закарам вързани в Йерусалим и онези, които бяха там, за да ги накажат.
{22:6} И когато бях на път и приближих Дамаск, около пладне внезапно блесна от небето голяма светлина около мен.
{22:7} И паднах на земята и чух глас, който ми каза: Савле, Савле, защо Ме гониш?
{22:8} А аз отговорих: Кой си Ти, Господи? И ми каза: Аз съм Исус Назарянинът, Когото ти гониш.
{22:9} А другарите ми видяха светлината, но не чуха гласа на Този, Който ми говореше.
{22:10} И казах: Какво да направя, Господи? И Господ ми каза: Стани, иди в Дамаск и там ще ти се каже за всичко, което ти е определено да направиш.
{22:11} И понеже от блясъка на онази светлина изгубих зрението си, другарите ми ме поведоха за ръка и така влязох в Дамаск.
{22:12} И някой си Анания, човек благочестив по закона, одобрен от всички живеещи там юдеи,
{22:13} дойде при мен и като застана и се наведе над мене, ми каза: Брате Савле, прогледни. И аз в същия миг получих зрението си и погледнах към него.
{22:14} А той каза: Бог на бащите ни те е предназначил да познаеш Неговата воля и да видиш Праведника, и да чуеш глас от Неговата уста;
{22:15} защото ще бъдеш свидетел за Него пред всички човеци за това, което си видял и чул.
{22:16} И сега защо се бавиш? Стани, кръсти се и се умий от греховете си, и призови Неговото име.
{22:17} И като се върнах в Йерусалим, когато се молех в храма, се отнесох духом
{22:18} и Го видях да ми казва: Побързай да излезеш скоро от Йерусалим, защото няма да приемат твоето свидетелство за Мен.
{22:19} А аз казах: Господи, те знаят, че аз затварях и биех по синагогите онези, които вярваха в Теб;
{22:20} и когато се проливаше кръвта на Твоя мъченик Стефан, и аз бях там и одобрявах, като пазех дрехите на тези, които го убиваха.
{22:21} Но Той ми каза: Тръгвай, защото ще те пратя далеч между езичниците.
{i22:22} Разговор с римския военачалник
{22:22} До тази дума го слушаха; а тогава извикаха със силен глас: Да се премахне такъв от земята, защото не е достоен да живее!
{22:23} И понеже те викаха, мятаха дрехите си и хвърляха прах във въздуха,
{22:24} хилядникът заповяда да го закарат в крепостта и заръча да го разпитат с бичуване, за да разбере по каква причина викат така против него.
{22:25} И когато го бяха разтегнали с ремъци, Павел каза на стотника, който стоеше там: Имате ли право да бичувате един римлянин, и то неосъден?
{22:26} Като чу това, стотникът отиде да извести на хилядника, като каза: Какво правиш? Та този човек е римлянин!
{22:27} Тогава хилядникът се приближи и му каза: Кажи ми, ти римлянин ли си? А той каза: Римлянин.
{22:28} Хилядникът отговори: С много пари съм добил това гражданство. А Павел каза: А аз съм се родил в него.
{22:29} Тогава тези, които щяха да го разпитват, веднага го оставиха. А хилядникът се уплаши, като разбра, че е римлянин, понеже го беше вързал.
{i22:30} Павел пред Синедриона
{22:30} На сутринта, като искаше да разбере същинската причина, поради която го обвиняваха юдеите, той го развърза, заповяда да се съберат главните свещеници и целият им Синедрион, доведе Павел долу и го изправи пред тях.
{23:1} И Павел насочи поглед към Синедриона и каза: Братя, до този ден съм живял пред Бога със съвършено чиста съвест.
{23:2} А първосвещеникът Анания заповяда на стоящите до него да го ударят по устата.
{23:3} Тогава Павел му каза: Бог ще удари тебе, стена варосана; и ти си седнал да ме съдиш по закона, а в нарушение на закона заповядваш да ме ударят!
{23:4} А стоящите наоколо казаха: Божия първосвещеник ли хулиш?
{23:5} И Павел каза: Не знаех, братя, че той е първосвещеник, защото е писано: "Да не злословиш началника на рода си."
{23:6} А когато Павел позна, че едната част са садукеи, а другите фарисеи, извика в Синедриона: Братя, аз съм фарисей, син на фарисеи; съдят ме поради надеждата и учението за възкресението на мъртвите.
{23:7} И когато каза това, възникна разпра между фарисеите и садукеите; и събранието се раздели.
{23:8} Защото садукеите казват, че няма възкресение, нито ангел, нито дух; а фарисеите признават и двете.
{23:9} И така възникна голяма глъчка; и някои книжници от фарисейската страна станаха и се препираха, като казваха: Никакво зло не намерихме у този човек; и какво да направим, ако му е говорил дух или ангел?
{23:10} И понеже разпрата стана голяма, хилядникът, боейки се да не би да разкъсат Павел, заповяда на войниците да слязат и да го грабнат отсред тях, и да го заведат в крепостта.
{23:11} А през следващата нощ Господ застана до него и каза: Дерзай, защото както си свидетелствал за Мене в Йерусалим, така трябва да свидетелстваш и в Рим.
{i23:12} Заговорът срещу Павел
{23:12} И като се разсъмна, юдеите направиха заговор, обвързаха се с клетва и казаха, че няма да ядат, нито да пият, докато не убият Павел.
{23:13} Тези, които направиха този заговор, бяха повече от четиридесет души.
{23:14} Те дойдоха при главните свещеници и старейшините и казаха: Обвързахме се с клетва - да не вкусим нищо, докато не убием Павел.
{23:15} А сега вие със Синедриона заявете на хилядника да го доведе долу при вас, уж че искате да разучите по-точно неговото дело; а ние, преди той да наближи, сме готови да го убием.
{23:16} Но Павловият сестреник, като ги завари, чу заговора и влезе в крепостта, и съобщи на Павел.
{23:17} Тогава Павел повика един от стотниците и му каза: Заведи това момче при хилядника, защото има да му съобщи нещо.
{23:18} И той го взе, заведе го при хилядника и каза: Задържаният Павел ме повика и ме помоли да доведа това момче при тебе, защото имало да ти каже нещо.
{23:19} А хилядникът го взе за ръка и като се оттегли настрана, го попита насаме: Какво има да ми съобщиш?
{23:20} А той каза: Юдеите се наговориха да те помолят да заведеш Павел утре долу в Синедриона, като че ли искат да го разпитат повече по делото му.
{23:21} Но ти недей ги слуша, защото го причакват повече от четиридесет души от тях, които са се обвързали с клетва, задължавайки се да не ядат, нито да пият, докато не го убият. Те още сега са готови и чакат само да им обещаеш.
{23:22} И така, хилядникът остави момчето да си отиде, като му заръча: На никого да не кажеш, че си ми съобщил това.
{i23:23} Отвеждането на Павел в Цезарея
{23:23} Тогава повика двама от стотниците и им каза: Пригответе двеста пехотинци, седемдесет конници и двеста копиеносци да заминат за Цезарея в третия час на нощта.
{23:24} Пригответе и добиче, на което да качат Павел и да го отведат в безопасност до управителя Феликс.
{23:25} Той написа и писмо, което имаше следното съдържание:
{23:26} От Клавдий Лисий до негово превъзходителство управителя Феликс: Поздрав!
{23:27} Този човек беше хванат от юдеите, които щяха да го убият; но аз пристигнах с войниците и го избавих, понеже научих, че бил римлянин.
{23:28} И като поисках да разбера причината, поради която го обвиняваха, заведох го долу в техния Синедрион;
{23:29} и намерих, че го обвиняват по въпроси от техния закон; нямаше обаче никакво обвинение в нещо, достойно за смърт или окови.
{23:30} И понеже ми обадиха, че щяло да има заговор против този човек, веднага го изпратих при тебе, като заръчах и на обвинителите му да се изкажат пред тебе против него. Остани със здраве.
{23:31} И така, войниците, според дадената им заповед, взеха Павел и го заведоха през нощта в Антипатрида.
{23:32} И на сутринта оставиха конниците да отидат с него, а те се върнаха в крепостта.
{23:33} А конниците, като влязоха в Цезарея и връчиха писмото на управителя, представиха му и Павел.
{23:34} А като го прочете, управителят го попита от коя област е; и като разбра, че е от Киликия, каза:
{23:35} Ще те изслушам, когато дойдат и обвинителите ти. И заповяда да го пазят в преторията на Ирод.
{i24:1} Обвиненията срещу Павел
{24:1} След пет дни първосвещеникът Анания слезе с някои старейшини и с един ритор на име Тертил, които подадоха до управителя жалба против Павел.
{24:2} И като го повикаха, Тертил почна да го обвинява, като казваше: Понеже чрез тебе, честити Феликсе, се радваме на голямо спокойствие и понеже чрез твоята предвидливост се поправят злини в този наш народ,
{24:3} то ние с пълна благодарност по всякакъв начин и навсякъде посрещаме това.
{24:4} Но за да не те отегчаваме повече, моля те за снизхождение и да ни изслушаш накратко;
{24:5} понеже намерихме, че този човек е заразител и размирник между всички юдеи по света, още и водач на назарейската ерес;
{24:6} който се опита и храма да оскверни; но ние го хванахме и поискахме да го съдим по нашия закон;
{24:7} но хилядникът Лисий дойде и с голямо насилие го изтръгна от ръцете ни и заповяда на обвинителите му да дойдат при теб.
{24:8} А ти, като сам го разпиташ, ще можеш да узнаеш от него всичко това, за което го обвиняваме.
{24:9} И юдеите потвърдиха, като казаха, че това е вярно.
{i24:10} Павел се защитава пред управителя Феликс
{24:10} А когато управителят кимна на Павел да вземе думата, той отговори: Понеже зная, че от много години ти си бил съдия на този народ, аз на драго сърце говоря в своя защита,
{24:11} защото можеш да научиш, че преди не повече от дванадесет дни отидох на поклонение в Йерусалим.
{24:12} И не са ме намирали нито в храма, нито в синагогите, нито в града да се препирам с никого или да размирявам народа.
{24:13} И те не могат да докажат пред тебе това, за което ме обвиняват сега.
{24:14} Но това изповядвам пред тебе, че според учението, което те наричат ерес, така служа на бащиния ни Бог, като вярвам във всичко, което е по закона и е писано в пророците,
{24:15} и се надявам на Бога, че ще има възкресение на праведни и неправедни, което и те сами приемат.
{24:16} Затова и аз се старая да имам винаги непорочна съвест и спрямо Бога, и спрямо човеците.
{24:17} А след като изминаха много години, дойдох да донеса на народа си милостини и приноси.
{24:18} А когато ги принасях, те ме намериха в храма очистен, без да има навалица или размирие;
{24:19} но имаше някои юдеи от Азия, които трябваше да се представят пред теб и да ме обвинят, ако имаха нещо против мен.
{24:20} Или тези сами нека кажат каква неправда са намерили в мене, когато застанах пред Синедриона,
{24:21} освен ако е само в този вик, който нададох, като стоях между тях: Поради учението за възкресението на мъртвите ме съдите днес.
{24:22} А Феликс, като познаваше доста добре това учение, отложи делото, като каза: Когато слезе хилядникът Лисий, ще разреша делото ви.
{24:23} И заповяда на стотника да пазят Павел, но да му дават известна свобода и да не възпират никого от приятелите му да му прислужва.
{i24:24} Павел пред Феликс и Друзила
{24:24} След няколко дни Феликс дойде с жена си Друзила, която беше юдейка, и прати да повикат Павел, от когото слуша за вярата в Христос Исус.
{24:25} И когато той говореше за правда, за себеобуздание и за идващия съд, Феликс уплашен отговори: Засега си иди; и когато намеря време, ще те повикам.
{24:26} Между това той се надяваше, че ще получи пари от Павел, затова и по-честичко го викаше и приказваше с него.
{24:27} Но като изминаха две години, Феликс бе заместен от Порций Фест; а понеже искаше да спечели благоволението на юдеите, Феликс остави Павел в окови.
{i25:1} Павел пред управителя Фест
{25:1} А Фест, като зае областта си, след три дни отиде от Цезарея в Йерусалим.
{25:2} Тогава първосвещеникът и юдейските първенци му подадоха жалба против Павел
{25:3} и като му се молеха, искаха да го склонят против него - да изпрати да го доведат в Йерусалим; като крояха да поставят засада и да го убият на пътя.
{25:4} Фест обаче отговори, че Павел вече се пази под стража в Цезарея и че сам той скоро ще тръгне за там;
{25:5} затова, каза той, влиятелните между вас нека слязат с мен; и ако има нещо криво в човека, нека го обвинят.
{25:6} И като остана между тях не повече от осем или десет дни, той слезе в Цезарея; и на следващия ден седна на съдийския стол и заповяда да доведат Павел.
{25:7} И като дойде, юдеите, които бяха слезли от Йерусалим, го наобиколиха и го обвиняваха с много и тежки обвинения, които не можеха да докажат;
{25:8} но Павел в защитата си казваше: Нито против юдейския закон, нито против храма, нито против Цезаря съм извършил някакво престъпление.
{25:9} Но Фест, понеже искаше да спечели благоволението на юдеите, отвърна на Павел: Искаш ли да отидеш в Йерусалим и там да се съдиш за това пред мен?
{25:10} А Павел каза: Аз стоя пред цезаревото съдилище, където трябва да бъда съден. На юдеите не съм причинил никаква вреда, както и ти твърде добре знаеш.
{25:11} Защото ако съм вредител и съм направил нещо, достойно за смърт, не бягам от смъртта; но ако нито едно от нещата, за които ме обвиняват тези, не е вярно, никой не може да ме предаде, за да им угоди. Отнасям се до Цезаря.
{25:12} Тогава Фест, след като поразисква въпроса със съвета, отговори: Отнесъл си се до Цезаря; при Цезаря ще отидеш.
{i25:13} Павел пред Агрипа и Верникия
{25:13} А като изминаха няколко дни, цар Агрипа и Верникия дойдоха в Цезарея да поздравят Фест.
{25:14} И като се бавиха там доста време, Фест представи делото на Павел пред царя, като каза: Има един човек, оставен от Феликс в окови.
{25:15} За него, когато бях в Йерусалим, главните свещеници и юдейските старейшини подадоха жалба пред мен и искаха да го осъдя.
{25:16} Но им отговорих, че римляните нямат обичай да предават някой човек на смърт, преди обвиняемият да е бил поставен лице в лице с обвинителя си и да му е даден случай да говори в своя защита относно обвинението.
{25:17} И така, когато дойдоха тук заедно с мене, на следващия ден незабавно седнах на съдийския стол и заповядах да доведат човека.
{25:18} Но когато обвинителите му застанаха, не го обвиниха в никое от лошите дела, за които аз предполагах,
{25:19} а имаха възражения против него относно техните си вярвания и за Някой си Исус, Който бил умрял, за Когото Павел твърдеше, че е жив.
{25:20} И понеже аз бях в недоумение как да разследвам такива неща, попитах дали би отишъл в Йерусалим, там да се съди за това.
{25:21} Но понеже Павел пожела да се отнесе до решението на Август, за да се опази за него, заповядах да го пазят, докато го изпратя при Цезаря.
{25:22} Тогава Агрипа каза на Фест: Искаше ми се и на мене да чуя този човек. И той каза: Утре ще го чуеш.
{25:23} На следващия ден, когато Агрипа и Верникия дойдоха с голям блясък и влязоха в съдебната зала с хилядниците и по-видните граждани, Фест заповяда и доведоха Павел.
{25:24} Тогава Фест каза: Царю Агрипа и всички, които присъствате с нас, ето човека, за когото целият юдейски народ ми представи жалба и в Йерусалим, и тук, като крещяха, че той не трябва вече да живее.
{25:25} Но аз намерих, че не е направил нищо, достойно за смърт; и понеже той сам се отнесе до Август, реших да го изпратя.
{25:26} А за него нямам нищо положително да пиша на господаря си; затова го изведох пред вас и особено пред тебе, царю Агрипа, така че, като бъде разследван, да имам какво да пиша.
{25:27} Защото ми се вижда неразумно, като изпращам човек вързан, да не изложа и обвиненията против него.
{i26:1} Защитата на Павел пред Агрипа
{26:1} Тогава Агрипа каза на Павел: Позволява ти се да говориш за себе си. И така, Павел протегна ръка и почна да говори в своя защита:
{26:2} Честит се смятам, царю Агрипа, за това, че днес ще се защитя пред теб относно всичко, за което ме обвиняват юдеите,
{26:3} а най-вече, защото си вещ във всички обреди и разисквания между юдеите; затова ти се моля да ме изслушаш с търпение.
{26:4} И така, какъв беше моят живот от младини, това всички юдеи знаят, понеже прекарах отначало между народа си в Йерусалим.
{26:5} Защото ме познават отначало (ако искаха да засвидетелстват), че според най-строгото учение на нашето вероизповедание живях като фарисей.
{26:6} И сега стоя пред съда, понеже имам надежда в обещанието, което Бог е дал на бащите ни,
{26:7} до изпълнението на което нашите дванадесет племена се надяват да достигнат, като служат на Бога усърдно нощем и денем. За тази надежда, царю Агрипа, ме обвиняват юдеите!
{26:8} Защо се смята между вас за нещо невероятно, че Бог възкресява мъртвите?
{26:9} И аз си мислех, че трябва да върша много неща против името на Исус Назарянина;
{26:10} което и върших в Йерусалим, понеже затварях в тъмници мнозина от светиите, като се снабдих с власт от главните свещеници; и за убиването им давах глас против тях.
{26:11} И като ги мъчех много пъти по всички синагоги, стараех се да ги накарам да хулят; и в безмерната си ярост против тях ги гоних даже и по чуждите градове.
{26:12} По която работа, когато пътувах за Дамаск с власт и поръчение от главните свещеници,
{26:13} по пладне, царю, видях на пътя светлина от небето, която превишаваше слънчевия блясък и осия̀ мен и тези, които пътуваха с мен.
{26:14} И като паднахме всички на земята, чух глас, който ми казваше на еврейски: Савле, Савле, защо Ме гониш? Трудно ти е да риташ срещу остен.
{26:15} И аз казах: Кой си Ти, Господи? А Господ каза: Аз съм Исус, Когото ти гониш.
{26:16} Но стани и се изправи на краката си, понеже затова ти се явих - да те назнача служител и свидетел на това, че си Ме видял, и на онова, което ще ти открия,
{26:17} като те избавям от юдейския народ и от езичниците, между които те пращам,
{26:18} да им отвориш очите, за да се обърнат от тъмнината към светлината и от властта на Сатана към Бога и да приемат прощение на греховете си и наследство между осветените чрез вяра в Мене.
{26:19} Затова, царю Агрипа, не бях непокорен на небесното видение,
{26:20} но проповядвах първо на юдеите в Дамаск, в Йерусалим и в цялата юдейска земя, а после и на езичниците, да се покаят и да се обръщат към Бога, като вършат дела, които съответстват на покаянието им.
{26:21} По тази причина юдеите ме хванаха в храма и се опитаха да ме убият.
{26:22} Но с помощта, която получих от Бога, стоя до този ден и свидетелствам - пред скромен и пред високопоставен, без да говоря нищо друго, освен това, което пророците и Моисей са говорили, че ще бъде,
{26:23} а именно, че Христос трябваше да пострада и че Той, като възкръсне пръв от мъртвите, щеше да проповядва светлина и на юдейския народ, и на езичниците.
{26:24} Когато той така се защитаваше, Фест извика със силен глас: Полудял си, Павле; голямата ти ученост те докарва до лудост.
{26:25} А Павел каза: Не съм полудял, честити Фесте, но говоря думи на истина и здрав разум.
{26:26} Защото и царят, на когото говоря дръзновено, знае за това, понеже съм убеден, че нищо от това не е скрито от него, защото то не е станало в някой ъгъл.
{26:27} Царю Агрипа, вярваш ли на пророците? Зная, че вярваш.
{26:28} А Агрипа каза на Павел: Още малко и ще ме убедиш да стана християнин!
{26:29} А Павел каза: Бих се молил на Бога, така че, било с малко, било с много, не само ти, но и всички, които ме слушат днес, да станат такива, какъвто съм аз, но без тези окови.
{26:30} Тогава царят стана с управителя и Верникия, и седящите с тях.
{26:31} И като се оттеглиха настрана, говореха помежду си и казваха: Този човек не върши нищо, достойно за смърт или окови.
{26:32} А Агрипа каза на Фест: Този човек можеше да бъде освободен, ако не беше се отнесъл до Цезаря.
{i27:1} Пътуването за Рим
{27:1} И когато беше решено да отплаваме за Италия, предадоха Павел и няколко други затворници на един стотник на име Юлий, от Августовия полк.
{27:2} И като се качихме на един адрамитски кораб, който щеше да отплава за местата покрай брега на Азия, тръгнахме; и с нас беше Аристарх, македонец от Солун.
{27:3} На другия ден стигнахме в Сидон; и Юлий се отнасяше човеколюбиво към Павел и му позволи да отиде при приятелите си, за да се погрижат за него.
{27:4} И оттам, като станахме, плавахме на за̀вет под Кипър, понеже ветровете бяха насрещни.
{27:5} И като преплавахме Киликийско и Памфилийско море, стигнахме в ликийския град Мира.
{27:6} Там стотникът намери един александрийски кораб, който плаваше за Италия, и ни качи в него.
{27:7} И след като бяхме плавали бавно много дни и едва стигнахме Книд, понеже вятърът не ни позволяваше да влезем там, плавахме на за̀вет под Крит срещу нос Салмон.
{27:8} И като преминахме и него с мъка, стигнахме на едно място, което се казва Добри пристанища, близо до което беше град Ласей.
{27:9} Но след като беше минало много време и плаването вече беше опасно, защото и постът беше минал, Павел ги съветваше, като им казваше:
{27:10} Господа, виждам, че плаването ще бъде придружено с повреда и големи щети не само на товара и на кораба, но и на живота ни.
{27:11} Но стотникът се доверяваше повече на кормчията и на стопанина на кораба, отколкото на думите на Павел.
{27:12} И понеже пристанището не беше удобно за презимуване, повечето изказаха мнение да отпътуват, ако би било възможно, до Феникс, критско пристанище, което гледа на югозапад и северозапад, и там да презимуват.
{i27:13} Морската буря
{27:13} И когато подухна южен вятър, като мислеха, че са постигнали целта си, те вдигнаха котвата и плаваха близо покрай Крит.
{27:14} Но малко след това от острова се спусна бурен вятър, наречен евраквилон,
{27:15} и когато корабът бе настигнат от вятъра и поради него не можеше да устои, оставихме се на вълните да ни носят.
{27:16} И като минахме на за̀вет под едно островче, наречено Клавдий, с мъка успяхме да запазим лодката;
{27:17} и когато я извадиха, употребяваха всякакви средства и препасваха кораба отдолу; и като се бояха да не бъдат тласнати върху Сиртис, свалиха платната и се носеха така.
{27:18} И понеже бяхме в голяма беда поради бурята, на следващия ден започнаха да изхвърлят товара.
{27:19} И на третия ден те, със собствените си ръце, изхвърлиха корабното оборудване.
{27:20} И понеже в продължение на много дни не се виждаше нито слънце, нито звезди и силната буря напираше, то изчезна вече всяка надежда да бъдем спасени.
{27:21} А след дълго гладуване Павел застана между тях и каза: Господа, трябваше да ме слушате да не вдигаме котва от Крит, за да не ни постигнат тези повреди и щети.
{27:22} Но и сега ви съветвам да сте бодри, защото нито една душа от вас няма да се изгуби, а само корабът;
{27:23} защото ангел от Бога, на Когото аз принадлежа и на Когото служа, застана до мене тази нощ и каза:
{27:24} Не бой се, Павле, ти трябва да застанеш пред Цезаря; и, ето, Бог ти подари всички, които плават с тебе.
{27:25} Затова, господа, бъдете бодри; защото вярвам в Бога, че ще бъде така, както ми беше казано.
{27:26} Но ние трябва да бъдем изхвърлени на някой остров.
{27:27} А когато настана четиринадесетата нощ и ние бяхме тласкани насам-натам по Адриатическо море, около полунощ моряците усетиха, че се приближават до някаква суша.
{27:28} И като измериха дълбочината, намериха, че е двадесет разтега; и като отидоха малко по-нататък, пак измериха и намериха, че е петнадесет разтега.
{27:29} Затова, като се бояха да не бъдат изхвърлени на каменисти места, спуснаха четири котви от задната част и чакаха да съмне.
{27:30} И понеже моряците възнамеряваха да избягат от кораба и бяха свалили ладията в морето под предлог, че щели да пуснат котви откъм носа,
{27:31} Павел каза на стотника и на войниците: Ако тези не останат в кораба, вие не можете да се избавите.
{27:32} Тогава войниците отрязаха въжетата на ладията и я оставиха да се носи в морето.
{27:33} А на съмване Павел канеше всички да похапнат, като казваше: Днес е четиринадесетият ден, откакто чакате и стоите гладни, без да сте вкусили нищо.
{27:34} Затова ви моля да похапнете, защото това ще спомогне за вашето избавление; понеже на никого от вас нито косъм от главата няма да падне.
{27:35} И като каза това, взе хляб, благодари на Бога пред всички и разчупи, и започна да яде.
{27:36} От това всички се ободриха и ядоха и те.
{27:37} А в кораба бяхме всичко двеста седемдесет и шест души.
{27:38} След като се нахраниха, започнаха да облекчават кораба, като изхвърляха житото в морето.
{i27:39} Корабокрушението
{27:39} И когато се разсъмна, те не познаха земята; обаче забелязаха един залив с песъчлив бряг, в който се решиха да тласнат кораба, ако е възможно.
{27:40} И като откачиха котвите, оставиха ги в морето, развързаха също и въжетата на кормилата, издигнаха малкото платно по посока на вятъра и се отправиха към брега.
{27:41} Но попаднаха на едно място, където морето биеше от две страни, и там корабът заседна; предницата се заби и не мърдаше, а задницата взе да се разглобява от напора на вълните.
{27:42} И войниците се наговориха да се избият задържаните, да не би да изплува някой и да избяга.
{27:43} Но стотникът, като искаше да избави Павел, ги възпря от това намерение и заповяда да скочат в морето първо онези, които знаеха да плуват, и да излязат на сухо,
{27:44} а останалите да се спасяват - кой на дъски, кой пък на нещо от кораба. И така стана, че всички излязоха на сушата.
{i28:1} На остров Малта
{28:1} И когато се спасихме, научихме, че островът се наричаше Малта.
{28:2} А местните жители показаха към нас необикновено човеколюбие, защото приеха всички нас и понеже валеше дъжд и беше студено, накладоха огън.
{28:3} И когато Павел натрупа един куп храсти и ги сложи на огъня, една отровна змия излезе поради топлината и се впи в ръката му.
{28:4} А туземците, които видяха как змията висеше на ръката му, си говореха: Без съмнение този човек е убиец; затова, ако и да се е избавил от морето, пак божественото правосъдие не го оставя да живее.
{28:5} Но той тръсна змията в огъня и не почувства никакво зло.
{28:6} А те очакваха, че ще отече или внезапно ще падне мъртъв; но като чакаха много време и виждаха, че не му се случва нищо лошо, промениха мнението си и казваха, че е бог.
{28:7} А около това място се намираха именията на първенеца на острова, чието име беше Поплий, който ни прие и гощава приятелски три дни.
{28:8} И случи се Поплиевият баща да лежи болен от треска и дизентерия; а Павел влезе при него и като се помоли, положи ръце на него и го изцели.
{28:9} Като стана това, и другите от острова, които имаха болести, идваха и се изцеляваха,
{28:10} като ни оказваха много почести, и когато тръгнахме, сложиха в кораба необходимото за нуждите ни.
{i28:11} От Малта до Рим
{28:11} И така, след три месеца отплавахме с един александрийски кораб, който беше презимувал на острова и който имаше за знак Близнаците.
{28:12} И като стигнахме в Сиракуза, престояхме там три дни.
{28:13} А оттам, като лъкатушехме срещу вятъра, стигнахме в Ригия; и след един ден, като повя южният вятър, на втория ден дойдохме в Потиоли,
{28:14} където намерихме братя, които ни замолиха да останем у тях седем дни. Така дойдохме в Рим,
{28:15} откъдето братята, като чули за нас, бяха дошли до Апиевото тържище и до трите кръчми, за да ни посрещнат; и Павел, като ги видя, благодари на Бога и се ободри.
{28:16} А когато влязохме в Рим, стотникът предаде задържаните на началника на стражата; а на Павел бе позволено да живее отделно с войника, който го пазеше.
{i28:17} Павел проповядва в Рим
{28:17} И след три дни той свика по-първите от юдеите и като се събраха, им каза: Братя, без аз да съм направил нещо против народа ни или против бащините обичаи, пак от Йерусалим ме предадоха вързан в ръцете на римляните;
{28:18} които, като ме разпитаха, щяха да ме пуснат, защото в мене нямаше нищо, заслужаващо за смърт.
{28:19} Но понеже юдеите се противопоставиха на това, принудих се да се отнеса до Цезаря, а не че имах да обвиня в нещо народа си.
{28:20} По тази причина ви повиках, за да ви видя и да поговоря с вас, защото заради това, на което Израел се надява, съм вързан с тази верига.
{28:21} А те му казаха: Нито ние сме получавали писма от Юдея за тебе, нито е идвал някой от братята да ни извести или да ни каже нещо лошо за тебе.
{28:22} Но желаем да чуем от тебе какво мислиш, защото ни е известно, че навсякъде говорят против това учение.
{28:23} И като му определиха ден, мнозина от тях дойдоха при него там, където живееше; и от сутринта до вечерта той им излагаше с доказателства Божието царство и ги уверяваше за Исус и от Моисеевия закон, и от пророците.
{28:24} И едни повярваха на това, което говореше, а други не вярваха.
{28:25} И те, понеже не бяха съгласни помежду си, се разотидоха, като Павел им каза една дума: Добре е говорил Святият Дух чрез пророк Исая на бащите ви, когато е казал:
{28:26} "Иди, кажи на този народ: С уши ще чуете, но никак няма да разберете; и с очи ще гледате, но никак няма да прозрете.
{28:27} Защото затлъстя сърцето на този народ и ушите им натегнаха, и очите си затвориха, да не би да видят с очите си и да разберат със сърцето си, и да се обърнат, за да ги изцеля."
{28:28} Затова, да знаете, че това Божие спасение бе изпратено на езичниците; и те ще го слушат.
{28:29} И като каза това, юдеите си отидоха с големи спорове помежду си.
{28:30} А Павел пребиваваше цели две години в отделна къща под наем, където приемаше всички, които отиваха при него,
{28:31} като проповядваше Божието царство и с пълно дръзновение поучаваше за Господ Исус Христос, без някой да му забранява.
