{i1:1} एदोम दण्डित होइ
{1:1} इ ओबद्याह क दर्सन अहइ। मोर सुआमी यहोवा एदोम क बारे मँ इ कहत ह: हम यहोवा परमेस्सर स इ संदेस पाइ गए ह। रास्ट्रन क एक ठु दूत पठवा गवा ह। उ कहेस, “हम पचन क एदोम क खिलाफ लड़इ बरे चलइ द्या।”
{i1:2} यहोवा एदोम स कहत ह
{1:2} “एदोम, मइँ तोहार सबन त नान्ह रास्ट्र बनाइ देब। लोग तोहसे बहोत घिना करिहीं।
{1:3} तू आपन घमण्ड क जरिये छला गवा अहा। तू उँचकी पहाड़ियन क गुफन मँ रहत बाट्या। तोहार घर पहाड़ियन मँ उँचाई प बाटइ। तू आपन मने मँ कहत अहा, ‘मोका कउनो भी धूरी नाहीं चटाइ सकत।’”
{i1:4} एदोम नीच कीन्ह जाइ
{1:4} परमेस्सर यहोवा इ कहत ह: “जदपि तू उकाब क तरह ऊपर उड़ा, अउर आपन धोसला तारन क बीच बनाइ ल्या, तउ भी मइँ तोहका हुआँ स खाले उतारबउँ।
{1:5} तू फुरइ बरबाद होइ जाब्या। देखा। कउनो चोर तोहरे हिआँ आवत हीं। जब, राति मँ डावू आवत ही। तउ उ पचे भी ओतना ही चोराइके या लूटिके लइ जात ही जेतँना लइ जाइ सकत ही। तोहार बगियन मँ जब मजदूर अंगूर तोरइ आवत हीं तउ अंगूर तोरइ क पाछे उ पचे कछू न कछू अंगूर छोड़िके जात हीं।
{1:6} मुला हे एदोम। तोहसे तोहार सब कछू छोर लीन्ह जाइ। लोग तोहरे सबहिं खजानन क हेरि लेइहीं अउर हथियाइ लेइही।
{1:7} उ सबइ लोग जउन तोहार मीत अहइँ, तोहका देस स बाहेर जाइ का मजबूर करिहीं। तोहार संग सान्ति स रहइवालन तोहका धोखा देइही अउर तोहका हरइहीं। उ सबइ लोग जउन तोहार रोटिन्क तोहार संग खावात ह तोहार बरे फंदा डावइ क जोजना बनाव ह। ‘तू ऍका नाहीं समुझ सकब्या।’”
{1:8} यहोवा कहत ह: “ओह दिन, मइँ सदोम क बुदिधमान लोगन्क बरबाद करब अउ मइँ एसाव पहाड़े स समुझदारी क नास करब।
{1:9} तबहिं, हे तेमान, तोहार सक्तीसली लोग भयभीत होइहीं अउर एसाव पहाड़े क हर मनई मारि जाब्या।
{1:10} तू सरम स धँसि जाब्या, अउर तू हमेसा बरे बरबाद होइ जाब्या। काहेकि आपन भाई याकूब बरे तू पचे ऍतना कूर निकरया।
{1:11} ओह समइ, तू इस्राएल क दुस्मन होइ गवा। अजनबी याकूब क खजाना लइ गया। बिदेसी लोग इस्राएल क नगर-दुआर मँ घुसेन। उ बिदेसी लोग गोट डाइके इ निहचय किहेन कि उ पचे यरूसलेम क कउन स हींसा लेइही। तउ उ समइ तू ओन लोगन क दुस्मनन क नाईं रह्या।
{1:12} तू आपन भाई क बिपत काल मँ हँस्या, तू इ नाही करइ चाही रह्या तू पचे तबहिं खुस रह्या जबहिं लोग यहूदा क बरबाद किहेन। तू वइसा नाहीं करइ चाही रह्या। ओनकर बिपत क समइ तू ओनकर खिल्ली ओड़ॉया।
{1:13} तू मोरे लोगन्क नगर-दुआर मँ घुस्या अउर ओनकर समस्यन पइ हँस्या। अउर तोहका अइसा नाहीं करइ क चाही रहा। तोहका ओकरे खजानन क दूसर दुस्मनन क नाईं नाहीं लेइ चाही रहा।
{1:14} तोहका ओन लोगन्क चोराहे पइ नाहीं धइ चाही जउन बचिके निकरत चाहत रहा अउर तोहका ओका ओकरे दुस्मनन क वापिस नाहीं देइ चाही रहा।
{1:15} सबहिं रास्ट्रन पइ हाली ही यहोवा क दिन आवत अहइ। तू दूसर लोगन क संग बुरा किहा। उ सबइ ही बुरइयन तोहार संग घटिहीं। उ सबइ बुरइयन तू तोहार कपारे पइ उतरि अइही।
{1:16} काहेकि तू दाखरस पीके मोरे पवित्तर पहाडे पइ खुसी मनाया। वइसेन ही सबहिं जातियन लगातार मोरे सजा क पीइहीं अउर ओका निगरि जइही अउ ओनकर लोप होइ जाइ।
{1:17} सिय्योन पहाड़ी पइ रहत रहा जिअत बचा भवा लोग मोर खास लोग होब्या। याकूब क रास्ट्र ओन चिजियन क वापस पाई जउन ओकर रहिन।
{1:18} याकूब क परिवार बरत आगी जइसा होई। यूसुफ क रास्ट्र बरत लपटन जइसा बनि जाइ। सिरिफ एसाव क रास्ट्र राखी क नाई होइ। यहूदा क लोग एदोमी लोगन क बरबाद करिहीं। एसाव क रास्ट्रन मँ कउनो जिअत नाही रही।” काहेकि परमेस्सर यहोवा अइसे कहेस।
{1:19} तब नेगव क लोग एसाव पर्वते पइ रइही अउर पर्वतन क तराइयन क लोग पलिस्ती प्रदेस क लइ लेइही। परमेस्सर क उ सबइ लोग एप्रैम अउ सोमरोन क भुइँया पइ रइही। गिलाद, बिन्यामीन क होइ।
{1:20} इसाएल क लोग जउन आपन घर तजि देइ क मजबूर कीन्ह ग रहेन कनान क भूइँया पइ सारपत तलक कब्जा करिहीं। यरूसलेम क लोगन जउन कैद कीन्ह ग रहेन अउर सपाराद लई गए रहेन उ पचे नेगेव सहर पइ कब्जा करिहीं।
{1:21} बिजयी लोग सिय्योन पर्वते पइ होइही। उ सबइ लोग एसाव पहाड़े क बसइयन पइ सासन करिही अउर राज्ज यहोवा क होइ।
