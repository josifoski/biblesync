{i1:1} होसे क जरिये यहोवा परमेस्सर क सन्देस
{1:1} इ यहोवा क उ सन्देस अहइ, जउन बेरी क पूत होसे क जरिये मिला रहा। इ सन्देस उ समइ आवा रहा जब यहूदा मँ उज्जियाह, योताम, आहाज अउ हिजकिय्याह क राज्ज रहा। इ ओन दिनन क बात अहइ जब इस्राएल क राजा योआस क पूत यारोबाम क समइ रहा।
{1:2} होसे बरे इ यहोवा क पहिला सन्देस रहा। यहोवा कहेस, “जा, अउर एक रण्डी स बियाह कइ ल्या जउन आपन रण्डीबाजी स संतान रखेस ह। काहेकि इ देस क लोग रण्डी क तरह बेउहार करत अहइँ। उ पचे यहोवा बरे अबिस्सासी रहेन ह।”
{i1:3} यिज्रेल क जनम
{1:3} तउ होसे दिबलैम क बिटिया गोमेर स बियाह कइ लिहस। गोमेर गर्भवती भइ अउर उ होसे बरे एक ठु पूत क जनम दिहस।
{1:4} यहोवा होसे स कहेस, “एकर नाउँ यिज्रेल राखा। काहे काहेकि मइँ हाली ही यिज्रेल घाटी मँ कीन्ह गइन हत्या बरे येहू क परिवार क सजा देब फिन एकरे पाछे इस्राएल क बंस क राज्ज क खतम कइ देबउँ।
{1:5} उहइ समइ यिज्रेल घाटी मँ, मइँ इस्राएल क धनुस क तोड़ देब।”
{i1:6} लोरुहामा क जनम
{1:6} एकरे पाछे गोमोर फुन गर्भवती भइ अउर एक ठु कन्या क जन्म दिहस। यहोवा होसे स कहेस, “इ कन्या क नाउँ लोरुहामा राखा। काहेकि मइँ अब इस्राएल क लोगन पइ अउर जियादा दाया नाहीं देखाउब। मइँ ओनका छिमा नाहीं करब।
{1:7} मुला मइँ तउ यहोवा क राज्ज पइ दाया देखाउब। मइँ यहूदा क लोगन क रच्छा करब। मुला ओकरी रच्छा बरे मइँ न तउ धनुस अउर तरवार क प्रयोग करब अउर न ही जुद्ध क घोड़न अउर फउजियन क। मइँ, यहोवा, खुद आपन सक्ती स ओनका बचाउब।”
{i1:8} लोअम्मी क जनम
{1:8} गोमेर अबहीं लोरुहामा क दूध पिआउब तजे ही रही कि उ फुन गर्भवती होइ गइ। तउ उ एक ठु पूत क जनम दिहस।
{1:9} एकरे पाछे यहोवा कहेस, “एकर नाउँ लोअम्मी धरा। काहेकि तू पचे मोर प्रजा नाहीं अहा अउर मइँ तोहार परमेस्सर नाहीं अहउँ।”
{i1:10} परमेस्सर यहोवा क बचन: इस्राएली बेगिनती क होइहीं
{1:10} “तउ पइ भी, भविस्स मँ, इस्राएल मँ अनगिनत लोग होइहीं जइसा सागरे क रेत क कन जउन न तउ नापी जाइ सकत ह अउर न ही जेकर गनती कीन्ह जाइ सकत ह। अउर उहइ जगह पइ जहाँ ओनसे इ कहा ग रहा, ‘तू पचे मोर लोग नाहीं अहा।’ उ पचन्क कहा जाईहीं, ‘तू पचे जिअत परमेस्सर क संतान अहा।’
{1:11} “तउ फुन यहूदा अउ इस्राएल क लोग एक संग ऍकट्ठा होइ जइहीं। उ पचे आपन खातिर एक सासक क चुनाव करिहीं अउर ओकरे लगे आपन पहँटा होइहीं। यिज़्रेल क दिन असल मँ एक महान दिन होइ।”
{2:1} “आपन भाइयन स कहा: ‘हम पचे एक ही लोग अहइ’ (अम्मी) अउर आपन बहिनियन क कहा, ‘यहोवा हम पचन पइ दयालु(रूहामा) अहइ।’”
{2:2} “आपन महतारी क खिलाफ एक सिकायत करा, काहेकि उ मोर पत्नी नाहीं अहइ अउर न ही मइँ ओकर भतार अहउँ। ओका अदालत मँ लइ जा, तउ उ रण्डी जइसा बेउहार करइ छोड़ देइ अउर ओकरे प्रेमियन क ओकरे छातियन क बीच स दूर हटाइ देइ।
{2:3} अगर उ आपन इ रण्डीबाजी क छोड़इ स इन्कार करी, तउ मइँ ओका एकदम्मइ नंगा कइ देब। मइँ ओका वइसा ही प्रदसिर्त करब जइसा उ पइदा भएका दिना रहेन। मइँ ओका सूखा रेगिस्तान क जइसा बनाब अउर मइँ ओका पिआसा मार देब।
{2:4} मइँ ओकरी संतानन पइ कउनो दाया नाहीं देखाउब काहेकि उ पचे रण्डीबाजी क संतान होइहीं।
{2:5} ओनकर महतारी रण्डी क नाई आचरण किहस ह। उ जउन ओनका गरभधारन किहेस ह मोर बरे लज्जा लिआएस, काहेकि उ कहेस, ‘मइँ आपन प्रेमियन क संग चलब जउन मोका उ सबइ चिजियन देब जेकर मोका जरूर अहइँ। उ पचे मोका रोटी, पानी, ऊन, अउर सन, तेल अउ दाखरस देत हीं।’
{2:6} “एह बरे, मइँ तोहार रास्ता काँटन स बन्द करब! मइँ ओकरे रास्ता क रोकइ बरे एक ठु देवार खड़ी करब, जेहसे उ आपन रस्ता ही नाहीं पाइ सकिहीं।
{2:7} जदपि उ आपन प्रेमियन क पाछे भागिहीं, लेकिन उ ओन तक नाहीं पहोंच सकिहीं। जदपि उ ओनका हेरिहीं, लेकिन उ ओनका नाहीं पाइ सकिहीं। फुन उ कहिहीं, ‘मइँ आपन पहिले क भतार क लगे लौटि जाब काहेकि मोर पहिले क जिन्नगी मोजूदा जिन्नगी स बहोत अच्छा रहेन।’
{2:8} “किन्तु उ नाहीं जानत रही कि उ मइँ ही रहा जउन ओका अन्न, दाखरस अउ तेल देत रहेउँ। मइँ ओका बहोत सारा चाँदी अउ सोना देत रहत रहेउँ, किन्तु ओकर प्रयोग बाल क मूर्तियन बनावइ मँ किहन।
{2:9} एह बरे मइँ वापस आउब अउर आपन अनाज क उ समइ लइ लेब जब उ काटइ बरे तइयार होइ अउर मइँ आपन दाखरस क काटइ क मोसम मँ लेब। अउर मइँ आपन ऊन अउ सन क ओढ़ना क भी वापस लइ लेब जेका मइँ ओकरे नंगेपन क ढकि बरे दिहे रहेन।
{2:10} अब मइँ ओका बेवस्त्र कइके नंगा कइ देब ताकि ओकर सबहिं पिरेमी ओका देखि सकइँ। कउनो भी मनई ओका मोर सक्ती स बचाइ नाहीं पाई।
{2:11} मइँ ओहसे ओकर सारी हँसी खुसी छीन लेब। मइँ ओकर सालाना उत्सवन, नवा चाँद क दावतन अउ हफ्ता क साबित क उत्सवन क खतम मँ लइ आउब। मइँ ओकर सबहिं खास दावतन क रोक देब।
{2:12} मइँ ओकर सबइ अंगूर क बेल अउर अंजीर क बृच्छन क भी नस्ट कइ देब। उ कहे रहेस, ‘इ सबइ चिजियन मोर पिरेमी लोगन मोका दिहे रहेन।’ मुला अब मइँ ओकरे बगियन क रेगिस्तान बदल देब। ओन बृच्छन स जंगली जानवर आइके आपन भूख मिटावा करिहीं।
{2:13} “उ बाल क सेवा किया करत रही, एह बरे मइँ ओका दण्ड देब। उ बाल देवतन क अगवा धूप बारत रही। उ गहनन स सजत अउर नथुनी पहिरा करत रही। फिन उ आपन पिरेमियन क लगे जात रही अउ मोका बिसर जात रही।” इ उ अहइ जउन यहोवा कहे रहा।
{2:14} “एह बरे, मइँ ओका लुभावइ बरे जात हउँ। मइँ ओका रेगिस्तान मँ लइ जाब अउर मइँ खुद ओह पइ जीतब।
{2:15} मइँ ओन रेगिस्तान मँ ओकरे बरे अंगूरे क बगियन बनाउब। मइँ आकोर क घाटी क आसा क दुआर बनाइ देब। फुन उ मोका उहइ तरह उत्तर देइ जइसे उ समइ दिया करत रही जब उ जवान रही अउर जब मइँ ओका मिस्र स बाहेर लिआए रहेस।”
{2:16} यहोवा कहत ह: “उ अवसर पइ, तू मोका ‘मोर भतार’ कहिके पुकरब्या। तब तू जियादा समइ तलक मोका ‘मोर सुआमी’ नाहीं कहबू। 
{2:17} मइँ बाल देवतन क नामन क ओकरे मुँह पइसे दूर हटाइ देब। फुन एक भी मनई बाल देवतन क नाउँ नाहीं लिया करिहीं।
{2:18} “फुन, मइँ इस्राएल क लोगन बरे जंगल क जनावरन, आकासे क पंछियन, अउर धरती पइ रेंगइवालन प्राणियन क संग एक वाचा करब। मइँ धनुस, तलवार अउर जुद्ध क अस्त्रन क तोड़ पेंकब। कउनो अस्त्र-सस्त्र उ भुइँया पइ नाहीं बचि रहइँ। मइँ उ भुइँया क सुरच्छित बनाइ देब जेहसे इस्राएल क लोग सान्ति क संग विस्राम कइ सकिहीं।
{2:19} मइँ तोहका सदा-सदा बरे आपन दुलहिन क रूप मँ लइ लेब। मइँ प्रतिग्या करत हउँ कि तोहका नेकी, खरेपन, पिरेम अउर दयालुता क संग आपन दुलहिन बनाइ लेब।
{2:20} मइँ तोहका आपन बिस्सासी दुलहिन बनाइ लेब अउर मइँ तोहार बिस्सासी होइ बरे प्रतिग्या करब। तब तू सचमुच यहोवा क जान जाबू।”
{2:21} यहोवा कहत ह, “उ दिना मइँ आकास क उत्तर देब अउर आकास धरती क उत्तर देब्या।
{2:22} धरती अन्न, नवा दाखरस अउर उत्तिम तेल स उत्तर देइहीं। उ पचे यिज्रेल क उत्तर देइहीं।
{2:23} मइँ भूइँया मँ इस्राएल क आपन बरे लगाउब। मइँ लोरुहामा पइ दाया देखॅाउब: मइँ लोअम्मी स कहब, ‘तू मोर प्रजा अहा।’ अउर उ पचे मोहसे कहिहीं, ‘तू हमार परमेस्सर अहा।’”
{i3:1} होसे क गोमेर क गुलामी स छोड़ाउब
{3:1} तउ यहोवा मोसे कहेस: “फुन जा अउर उ बिभिचारी मेहरारू स पिरेम कर जउन कउनो दूसर क प्रेमी अहइ। ठीक इसी तरह यहोवा इस्राएलियन क परिम करत ह भले ही उ पचे दूसर देवतन क तरफ मुरत हीं अउर किसमिस देइ पसंद करत हीं।”
{3:2} यह बरे मइँ ओका पन्द्रह चाँदी क सिक्कन अउर तीन सौ किलोग्राम जौ देइके खरीद लिहेस ह।
{3:3} तउ मइँ ओसे कहा: “तोहका मोरे संग बहोत अधिक समइ तलक रहइ चाही। तोहका कउनो रण्डी जइसा हरकत नाहीं करइ चाही अउर कउनो दूसर मनइ क संग नाहीं रहइ चाही। मइँ अकेल्ला ही तोहार भतार होब।”
{3:4} इहइ तरह, इस्राएल क लोग बहोत दिनन तलक बिना कउनो राजा या मुखिया क रइहीं। उ पचे बिना कउनो बलिदान क रहिहीं अउर उ पचे कउनो पाथर क खम्भा खड़ा नाहीं करिहीं। उ पचे भविस्सवाणी करइ बरे कउनो एपोद क प्रयोग नाहीं करिहीं अउर ओनकर लगे कउनो गृह देवता भी नाहीं होइहीं।
{3:5} ऍकरे बाद इस्राएल क लोग वापस लउटि अइहीं अउ यहोवा आपन परमेस्सर क खोजिहीं अउर आपन राजा जउन राजा दाऊद क परिवार समूह स आएस, खोज करिहीं। भविस्य मँ, उ पचे आपन आपका यहोवा समपिर्त करिहीं अउर ओकरे आसीर्बादन क लेइहीं।
{i4:1} इस्राएल पइ यहोवा क किरोध
{4:1} हे इस्राएल क लोगो, यहोवा क सँदेस क सुना। यहोवा इ देस मँ रहइवालन क अदालत लइ जात हीं काहेकि उ पचे परमेस्सर संग कीन्ह भवा करार क प्रति विस्सासी अउ वफ़ादार नाहीं रहेस ह। वास्तव मँ इ देस क लोगन परमेस्सर क जानतेन ही नाहीं।
{4:2} उ पचे सराप, झूठ, चोरी, बिभिचारी, अहिंसा अउर रक्तपात मँ मसगूल अहइँ।
{4:3} परिणाम, भुइँया विलाप करब्या, अउर एकरे सबहिं निवासियन नस्ट कीन्ह जाब्या। जंगल क जनावरन, आकास क पंछियन अउर सागर क मछरियन तलक भी नस्ट कीन्ह जाब्या।
{4:4} मइँ कउनो दूसर पइ आरोप जिन लगावत हउँ! हे याजकन, मइँ इ सबइ बातन बरे तोह पइ आरोप लगात हउँ। इहइ कारण मोर मुकद्दमा तोहार खिलाफ अहइ। 
{4:5} हे याजकन, तू दिना मँ ठोकर खाउब्या, किन्तू तू अउर नबी दुइनउँ रात क समइ मँ ठोकर खाउब्या। तू आपन लोगन क ही बर्बाद कइ दिहेस ह। 
{4:6} “मोर प्रजा क बिनास भवा काहेकि ओन लोग मोका यहोवा क रूप मँ स्वीकार नाहीं किहेस, कारण याजक मोका स्वीकार करइ स इन्कार किहेस। यह बरे मइँ तोहका आपन याजक क रूप मँ स्वीकार नाहीं करब। तू आपन परमेस्सर क बिसरि दिहा ह एह बरे मइँ तोहरी संतानन क बिसरि जाब।
{4:7} उ पचे मोर खिलाफ जेतॅना पाप किहेस ओतॅना ही घमण्डी होइ गएन। यह बरे मइँ ओनकर महिमा क लज्जा मँ बदल देब।
{4:8} “याजक क रूप मँ, उ पचन्क लोगन क पाप भेंटन क खाएस ह। उ पचे चाहेस कि लोग जियादा स जियादा पाप करी।
{4:9} याजकन अउर लोगन क संग एक ही तरह क बेउहार कीन्ह जाब्या। मइँ ओनका ओकरे पाप क कारण सजा देबउँ। मइँ ओनसे ओनकर बुरे करमन क बदला लेबउँ।
{4:10} उ पचे खइहीं मुला उ पचे संतुट्ठ न होइ। उ पचे रण्डीबाजी करिहीं, मुला ओनकइ आबादी न बढ़िहीं। काहेकि उ पचे यहोवा क तजेन ह, अउर उ पचे अबिस्सासी होइके आपन क दूसर देवतन क समपिर्त कइ दिहेस ह।
{4:11} “नई दाखरस अउर पूराना दाखरस ओन लोगन स ओनकर तर्क-सक्ती क लइ लेत ह।
{4:12} मोर लोग काठे क मूरती स राय माँगत हीं। ओकर बिस्सास अहइँ कि जादूई छड़ी ओकरे भविस्य क बारे मँ बताई सकत ह। ओन देवतन क संग ओकरे बिभिचारी ओनका भटकइ दिहस ह। उ पचे रण्डी क रहइ बरे उ पचे आपन परमेस्सर क तजि दिहेन।
{4:13} उ पचे पहाड़न क चोटियन पइ बलि चढ़वत ह। उ पचे बलूत, चिनार अउ दूसर लम्बा बृच्छन क तरे धूप बारत ह। ओन बृच्छन क तरखाले क छाया नीक दॅखाँत रही। एह बरे तोहार बिटियन ओन बृच्छन क तरे खूद रण्डीबाजी करइ बरे सोअत ह अउर तोहार बहुअन हुआँ पापे स भरा यौनाचार करत हीं।
{4:14} “मइँ तोहार बिटियन अउ बहुअन क एह बरे सज़ा नाहीं देब कि उ पचे रण्डी क जइसा रहइ के बिभिचारी क काम किहेन ह। काहेकि मनइयन खुद ही रण्डियन क संग यौन सम्बंध बनाएस ह अउर मंदिर क रण्डियन दुआरा बलि चढ़ावत हीं। यह बरे इ कहावत सच अहइ: उ रास्ट्र जउन समझ नाहीं राखत ह ओका बर्बाद कइ दीन्ह जाब्या।
{i4:15} इस्राएल क लज्जा स भरा भवा पाप
{4:15} “हे इस्राएल, तउ प भी तू एक ठु रण्डी क नाई रहत अहा, मोका आसा अहइ कि यहूदा कसूरवार भि नाहीं होइ। यहूदा, तू गिलगाल मँ दाखिल जिन भवा अउर बेतावेन तलक जिन जा। यहोवा क नाउँ पइ किरिया जिन खा इ जिन कहा: ‘यहोवा क जिन्नगी क किरिया, मइँ प्रतिग्या करत हउँ।’
{4:16} इस्राएल एक ठु जवान हट्टी गाय क नाईं बिद्रोह किहेन ह। हाली ही यहोवा ओनका चरागाह मँ गरेड़िया क नाईं लेइ जाइहीं आपन मेमना क बिसाल घास क मइदान मँ चरइ देत ह।
{4:17} “एप्रैम भी ओकर मूरतियन मँ ओकर संगी बन गवा। तउ ओका अकेल्ले तजि द्या।
{4:18} जब उ पचे दाखरस पिअइ खतम कइ देब, उ पचे आपन रण्डीपन क प्रथा जारी राखब; उ पचे आपन लज्जावाला कामन स बहोत खुस होब।
{4:19} एक बवण्डर इस्राएल क आपन पाखन मँ उड़ाइ लेइ जाब, अउर ओका लेइ जाब काहेकि उ मूर्तियन क भेंट किहेस ह।
{i5:1} मुखिया लोग इस्राएल अउ यहूदा स पाप करवाएन
{5:1} “याजकन, सुना! इस्राएल क परिवार, धियान दे! साही परिवार, सुना! “जदपि तू पचे अइसा लुकान रहा जइसा कि मिसपा क फंदा मँ अहा अउर तू पचे ताबोर क धरती पइ फइलावा गवा फँदन क तरह अहा, मइँ तू सबइ क खिलाफ निआव करब।
{5:2} मइँ तू सबन क सजा देबउँ जदपि तू पचे सित्तम क गहरा खाई क नाईं होइ।
{5:3} एप्रैम, मइँ जानत हउँ तू का करत ह। इस्राएल, तू मोसे छिपा भवा नाहीं बा। एप्रैम लखा, इस्राएल अपवित्तर अहइ काहेकि उ रण्डी क नाईं हरकत करत आवत ह।
{5:4} इस्राएल इ सबइ वुकरम कइके आपन क परमेस्सर क लगे लउटइ स रोकत अहइँ। उ पचे मूरती पूजा करइ क मज़बूत इच्छा रखत ह  उ पचे यहोवा क नाहीं जनतेन।
{5:5} जउन बातन इस्राएल क गोरव बनावत रही उ ही ओकरे बरे लज्जा लाइहीं। इस्राएल आपन अपराध क कारण ठोकर खावत ह। यहूदा भी ओकरे संग ठोकर खावत ह।
{5:6} “इस्राएल क लोग ‘भेड़िन’ अउर ‘गइयन’ क साथ लइके यहोवा क बलि चढ़ावइ बरे हेरइ बरे निकरि। मुला उ पचे ओका नाहीं पाइ सकिहीं। तउ जान जाइहीं कि उ ओनसे दूर चला गवा अहइँ।
{5:7} यहोवा ओन पइ बिस्सास किहेन, मुला उ पचे ओकर संग धोखा किहेस। लखा, उ पचे अवैध गदेलन क जन्म दिहेस ह। हाली ही यहोवा ओनकर समुचइ फसलन क एक ठु महीना मँ ही दुस्मन क जरिये खतम करइ देब्या।”
{i5:8} इस्राएल क बिनास क भविस्सबाणी
{5:8} “गिबाह मँ नरसिंगहा बजावा; रामा मँ तू तुरही बजावा। बेतावेन मँ जोरदार आवाज़ करा। हे बिन्यामीन, लखा!
{5:9} जब सज़ा क समइ आइ, एप्रैम पूरी तरह स बर्बाद कीन्ह जाब्या। तू निहचय होइ सकत ह कि मइँ इस्राएल क कबीला क बीच स जउन बोलत हउँ इ फुरइ अहइ।
{5:10} यहूदा क मुखिया उ मनई क तरह होइ जउन दूसर लोगन क भइँया क लेइ बरे चउहद्दी क निसान क पाथरन खिसकावत ह। तउ मइँ ओह पइ आपन किरोध पानी क तरह उण्डेलब।
{5:11} एप्रैम क सजा दीन्ह जाइ, ओका कुचरि दीन्ह अउ मसरि दीन्ह जाइ जइसे अंगूरे क पीस दीन्ह जात ह। काहेकि उ निकम्मा क अनुसरण करइ क निहचइ किहेस ह।
{5:12} मइँ एप्रैम क अइसे नस्ट करब जइसे कउनो घुन कउनो काठे क नस्ट करत ह। अउर मइँ यहूदा क वइसे नस्ट करब जइसे जंग कउनो धातू क नस्ट करत ह।
{5:13} एप्रैम जान लिहेस कि उ रोगग्रस्त अहइ; यहूदा आपन घाव लखेस। एप्रैम अउर यहूदा अस्सूर क ‘महान रजा’ क लगे मदद बरे गएन। किन्तु महान राजा तोहार रोग क नीक करइ मँ या तोहार घाव भरि मँ असर्मथ रहेन।
{5:14} मइँ एप्रैम बरे एक सेर क नाईं होब। मइँ यहूदा क संग एक जवान सेर क नाईं हरकत करब। मइँ ओनका टुका मँ चीड़ देब अउर ओनका दूर लइ जाब। कउनो भी ओनका मोसा बचाइ नाहीं पाइ।
{5:15} फुन मइँ आपन जगह रहइ बरे लउट जाब जब तलक कि उ पचे आपन कसूर स्वीकार न करइ लेइ अउर मोका हेरत भए न आ जाइ। जब उ पचे विपदन मँ होइ, उ पचे मोका, मोह स मदद लेइ बरे हेरइहीं।”
{i6:1} यहोवा कइँती लउटि आवइ क प्रतिफल
{6:1} “आवा, हम यहोवा कइँती लउटि आइ। जदपि उ हमका टुका मँ चीड़ दिहेस ह, किन्तु उ हमका चंगा करी। जिस तरह उ हमका चोट किहेस, उहइ तरह उ हमार घावन पइ मरहम भी लगाई।
{6:2} दुइ दिना मँ उ हमार जिन्नगी वापिस देइ सकत ह। तीसरे दिन उ हमका आपन गोड़ मँ खड़ा करी, तउ हम ओकर मोजूदगी मँ रहब।
{6:3} आवा, ओका परमेस्सर क रूप मँ स्वीकार करा; आवा, उ सबइ करी जेसे हम यहोवा स्वीकार कइ सकत हीं। ओकर आवइ ओतॅना ही निहचइ ह जेतॅना कि भोर क आवइ। ओकर आवइ ओतना ही निहचय अहा जेतॅना क जाड़ा क बोछार। अवस्य ही उ वइसे ही आई जइसे कि बसंत क बर्खा आवति अहइ जउन धरती क सींच देत ह।”
{i6:4} लोग सच्चा नाहीं अहइँ
{6:4} “हे एप्रैम, तोहार संग मोका का करइ चाही? हे यहूदा, तोहरे संग मोका का करइ चाही? तोहार पिरेम ऍतना तेजी स गुजर गएन जइसा भिंसारे क कोहरा अउर भिंसारे क ओस तेजी स खत्म होइ जात ह।
{6:5} मइँ नबियन क प्रयोग किहेउँ अउर मनइयन बरे नेम बनाइ दिहेउँ। मोरे आदेस पइ मनइयन क कतल कीन्ह गवा मुला इ सबइ फइसलन स भली बातन पइदा होइहीं।
{6:6} मोका विस्सासी पिरेम खुस करइ सकत ह, बलियन नाहीं जब लोग मोका परमेस्सर क रूप मँ जानत ह तउ इ मोका होमबलि स जियादा आनन्दित करत ह।
{6:7} उ जगह पइ जउन आदम कहलावत अहइ उ पचे करार तोड़ दिहस। उ भुइँया मँ उ पचे मोरे बरे अबिस्सासी रहेन।
{6:8} गिलाद ओन लोगन क नगरी अहइ जउन पाप किया करत हीं। हुआँ क लोग चालबाज अहइँ अउर उ पचे अउरन क हत्या करत हीं।
{6:9} याजक लोग भयानक अपराध किहेन। डावूअन क दल जइसा कउने पइ हमला करइ बरे घात मँ छुपा रहत हीं। लटेरन क जइसा उ पचे सकेम लोगन क राहे पइ हत्या किहेन।
{6:10} मइँ इस्राएल क मन्दिर मँ घृणित बात क लखेउँ ह। उहइ जगह पइ एप्रैम रण्डीबाजी किहेन अउर इस्राएल आपन क अपवित्तर किहेस।
{6:11} हे यहूदा, तोहार बरे भी फइसला क एक दिन तय कीन्ह ग अहइ।
{i7:1} पमेस्सर इस्राएल क सज़ा नाहीं देइ अगर उ पस्चाताप करत ह
{7:1} “जब मइँ आपन लोगन क सज़ा देइ बन्द करब अउर जब मइँ ओनका बन्दी स वापिस लिआउब अउर इस्राएल क चंगा करब। तब लोग एप्रैम क पाप जान लेइहीं। अउर हरकोइ सोमरोन मँ लोगन क कीन्ह भवा बुरा कामन क बारे मँ जानइ लेइहीं: उ पचे लबार देवतन बनाएन, चोरन घरे मँ घुसेन, लुटेरन क दल गलियन मँ लोगन क लुटेन।
{7:2} उ पचे इ नाहीं जान पावत ह कि मइँ ओनकर बुरा कामन क याद रखत हउँ। ओका बिस्सास नाहीं करत ह कि हर एक चीज जउन उ किहेस मइँ ओका साफ-साफ लखेत हउँ।
{7:3} उ पचे आपन वुकरमन स आपन राजा क खुस करत हीं। ओकर लबार ओकरे मुखियन क खुस करत हीं।
{7:4} रोटी पकावइवाला रोटी बरे आटा मढ़त ह। मुला उ आगी क तब तलक नाहीं दहकावत जब तक कि गोंधा भवा आटा पूल न जाइ। मुला इस्राएल क लोग उ रोटी पकावइवाला क नाईं नाहीं अहइ, उ पचे आपन उमंग हर समइ दहकावत ह।
{7:5} ओकरे राजा क उत्सव क दिन मँ, राजकुमार दाखरस पिअइ सुरु कइ दिहेस। राजा ओन लोगन क संग समझौता करत ह जउन ओकरे संग हँसी-मजाक करत हीं।
{7:6} उ पचे ओकरे लगे आवत ह। उ पचे ओनकर खिलाफ खुफिया साज़ि रचत ह। अउर उ तंदूर क नाईं दहकत रहत हीं। सारी रात ओकर गुस्सा धीरे-धीरे पाकत ह, अउर भिंसार होत होत उ भभकत भवा आगी क नाईं तेज होइ जात ह।
{7:7} उ पचे मूँड़ भभकत भए तन्दूर क जइसा अहइँ; उ पचे आपन ही मुखियन क नस्ट कइ दिहेन ह। ओनकर सबइ राजा लोगन्क पतन एक ही तरह स भवा रहा, मुला ओनमाँ स कउनो भी परमेस्सर क मदद बरे कोहाइ क जतन नाहीं किहे रहेन।”
{i7:8} इस्राएल आपन नास स बेखबर
{7:8} “एप्रैम दूसर जातियन क संग घुल-मिल गएन, मुला इ अइसा होइ जइसा कि रोटी सिरिफ एक ही तरफ स सेंका गवा ह।
{7:9} बिदेसयन एप्रैम क ताकत निगल गएस ह, किन्तु उ ओका नाहीं जान पाए। ओकरे बार भी सफेद होइ लाग, किन्तु ओका एकर पता नाहीं चला।
{7:10} इस्राएल क आपन क घमंड ही ओह पइ इलज़ाम लगावत ह, लेकिन फिर भी उ यहोवा आपन परमेस्सर क लगे नाहीं लउट ह। जदपि इ सबइ बात घटिहीं, तउ प भी उ यहोवा क नाहीं खोजिहीं।
{7:11} एप्रैम उ भोला कबूतरे क नाई बन गवा अहइ जेकरे लगे कछू भी समुझ नाहीं होत ह। लोग मिस्र स मदद माँगेन अउर लोग अस्सूर क सरण मँ गएन।
{7:12} जहाँ कहूँ भी उ जाई, मइँ ओका आपन जाले मँ फँसाउब अउर मइँ ओनका अइसे खाले हींच लेबउँ जइसे अकासे क पंछी हींच लीन्ह जात हीं।
{7:13} ओह प हाय, काहेकि कि उ पचे मोका तजि दिहेस ह। उ पचे नस्ट होइ काहेकि उ मोर खिलाफ बिद्रोह किहेन ह। मोका ओनका बचाइ बरे कछू धन दीन्ह जाइ चाही रही अउर ओकर धियान दीन्ह जाइ चाहत रही, मुला उ पचे मोर बरे झूठ बोलत हीं।
{7:14} उ पचे पराथना मँ कबहुँ मोका पूरा हिरदइ स नाहीं गोहॅरान। उ पचे आपन बिछउना मँ अनाज अउर दाखरस बरे गोहॅरावत हीं, अउर उ पचे दूसर देवतन बरे रीतियन क पूरा करत ह तउ आपन सरीर क घायल करत ह। उ पचे अपने पीठियन क मोर कइँती मोड़ दिहेस हीं।
{7:15} मइँ ओनका अनुसासन दिहे रहेउँ ह अउर ओनकर भुजा बलवान बनाए रहेउँ ह, मुला उ पचे मोरे विरोध मँ बुरा सड्यंत्र रचेन।
{7:16} उ पचे पूजा बरे झूठे देवन कइँती मुड़ा भवा धनुस क नाई जउन फेंकइ क पस्चात वापस अवत हीं, क तरह मुड़ गएन ह। ओनकर मुखिया लोग आपन ही सक्ती क सेखी बघारत रहेन, मुला ओनका एक तरवार मउत क घाट उतारा जाइ। मिस्र मँ हर कोइ ओन पइ हँसिहीं।
{i8:1} मूरति पूजा स इस्राएल क विनास
{8:1} “तुरही क आपन होंठन लगावा। यहोवा क भवन क ऊपर गिद्ध जइसा बनि जा,  काहेकि उ पचे मोर करार क तोड़ दिहन जउन ओकरे संग किहे रहेन। उ पचे मोर नेमन क खिलाफ अपराध किहेन ह।
{8:2} उ पचे गोहरावत, ‘हे इस्राएल क परमेस्सर, मइँ तोहका जानत हउँ।’
{8:3} मुला इस्राएल हाय! उ भली बातन क नकार दिहस। इहइ स दुस्मन ओकरे पाछे पड़ि गवा ह।
{8:4} उ पचे बिना मोसा समपर्क किए भए आपन राजा चुनेन। मइँ उ मुखियन क अनुमोदन नाहीं किहा जेका उ पचे चुने रहा। ओकर मुखियन ओकरे बरे सोना अउ चाँदी स मूरतियन बनाए रहेन। एह बरे उ पचे नास कीन्ह जाब।
{8:5} हे सोमरोन, तोहरे बछवा-मूरती मोर बरे घृणित अहइ। मइँ एकर कारण बहोतइ कोहाइ हउँ। तू पचन्क एकरे कारण केतॅना देरी तलक इ पाप क दोखी
{8:6} रहब? बछवा-मूरती इस्राएल क एक कारीगर दुआर बना ग रहेन अउर इ परमेस्सर नाहीं, एह बरे सोमरोन क बछवा-मूरती क टूकन-टूकन मँ तोर दीन्ह जाइ।
{8:7} उ पचे बोइहीं जब हवा बहत हीं, अउर उ पचे काहिहीं जब चक्रवात चलिहीं। खेतन अनाज उगाइ मँ असर्मथ होइ। एह बरे हुवाँ खाइ बरे रोटी नाहीं होइ। अगर भुइँया थोड़ बहोत अनाज उग भी तउ ओका दुस्मन आइ अउर निगल जाइहीं।
{8:8} “इस्राएल क रास्ट्रन क जरिये निगल लीन्ह गवा ह। ऍकर लोग एक ठु अइसा बेकार क पात्र क नाईं अहइ जउन बाहेर फेंक दीन्ह ग अहइ। रास्ट्रन क बीच स छितराइ दीन्ह गवा अहइ।
{8:9} इस्राएल ‘अस्सूर’ जाइ बरे अइसा बल देत ह जइसे कउनो जंगली गदहा स्वंय ही भटकत फिरत ह। एप्रैम जातियन क बीच रण्डी क धन दिहेन।
{8:10} काहेकि इस्राएल जातियन क बीच रण्डी क धन दिहेन, अब मइँ सबन क आपुस मँ कछू समई बरे अस्सूर सम्राज क मातेहत ओकरे अत्याचार क झेलइ बरे बटोरब।
{i8:11} इस्राएल क परमेस्सर क बिसरब अउ मूरतियन क पूजब
{8:11} “जदपि पाप स छुकारा बरे एप्रैम जियादा स जियादा वेदियन क बनाए रहा, मुला उ पचे इ वेदियन क प्रयोग जियादा पाप करइ बरे करिहीं।
{8:12} जदपि मइँ एप्रैम क बहोत साफ-साफ नेमन लिख दिहे रहेउँ, तउ भी इ ओकरे बरे बिचित्र लागत ह।
{8:13} उ पचे ओसे बलि भेंट किहेन जउन मइँ ओनका दिहे रहा। उ पचे बलि भेंट किहेन अउर ओका खाएन जउन उ बलि दिहे रहेन। यहोवा इ लोगन स खुस नाहीं अहइ। उ पचे ओकरे पापन क याद राखब, एह बरे उ ओका सज़ा देइहीं। ओनका बन्दी क रूप मँ मिस्र लइ जावा जाइ।
{8:14} इस्राएल आपन निर्माता क बिसरि गवा। इस्राएल जियादा स जियादा महल क बनाइहीं जब यहूदा गढ़वाले अनेक नगर बनाएन। एह बरे मइँ यहूदा क नगरी मँ ओकर महलन क बर्बाद करइ बरे ओकर खिफाल आगी पठउब।”
{i9:1} देस स निकारे भए क दुःख
{9:1} हे इस्राएल, दूसर जातियन क तरह बहोत जियादा उत्सव पसन्द जिन करा। काहेकि तू मोर प्रति अविस्सासी होइ गवा ह अउर तू आपन परमेस्सर क दूर खड़ा होइ गवा ह। तू पचे लबार देवतन क वाचा क हर खरिहाने क धरती पइ पूरा करइ चाहत ह।
{9:2} मुला ओन खरिहानन स मिला भवा अनाज इस्राएल क पर्याप्त भोजन नाहीं दइ पाइ। इस्राएल बरे पर्याप्त दाखरस भी नाहीं रही।
{9:3} इस्राएल क लोग यहोवा क धरती पइ नाहीं रहि पइहीं। एप्रैम मिस्र क लउटि जाइ। अस्सूर मँ ओनका वइसा खइया क खाइ पड़ी जइसा ओनका नाहीं खाइ चाही।
{9:4} उ पचे यहोवा बरे अउर दाखरस क चढ़ावा नाहीं चढ़इहीं। ओनकर बलियन ओका खुस नाहीं करब, उ पचे दाह-संस्कार क रोटी क नाई होइहीं जउन एका खइहीं अपवित्तर होइ जइहीं। ओनकर रोटी सिरिफ ओकर भूख मिटाहीं, मुला यहोवा क मन्दिर मँ बलि नाहीं होइहीं।
{9:5} नियत पर्व क दिन अउर यहोवा क उत्सव क दिन तू पचे का करिहीं?
{9:6} इस्राएल क लोग पूरी तरह स नस्ट होइ क डरे स अस्सूर क ग रहेन मुला मिस्र ओनका बटोरि क लइ लेइ। मोप क लोग ओनका गाड़ देइहीं। चाँदी स भरे ओनके खजानन पइ खरपतवार उगि आइ। ओनकर डेरन मँ, काँटेदार झाड़ी उगि अइहीं।
{i9:7} इस्राएल सच्चे नबियन क नकारेस
{9:7} निआव क दिन आइ गवा! सज़ा क दिन आइ गवा! इस्राएल क एका जरूर जानइ चाही! मुला उ पचे सोचत हीं कि नबी मूरख अहइ अउर आतिमा स प्रेरित जन पागल अहइ। तू आपन बहोत सारे पापन क कारण अउर काहेकि तू नबी क संदेस स घिना करत ह तू अइसा सोचत ह।
{9:8} नबी क कारज परमेस्सर बरे अइसा ही अहइ जइसा कउनो पहरेदार एप्रैम बरे पहरेदारी करत ह। मुला रस्ता अनेक फँदन स भरा भवा अहइ, काहेकि परमेस्सर क लोग तउ प भी हम स घिना करत हीं।
{9:9} उ पचे बहोत भरस्ट होइ गवा ह, ठीक वइसा ही जइसा गिबा क दिनन मँ होत रहेन। बहरहाल यहोवा ओनकर अपराध क याद रखत ह अउर ओनकर पाप क सज़ा देत ह।
{i9:10} मूरति पूजा क कारण इस्राएल क विनास
{9:10} “जब मइँ इस्राएल क पाएस, मइँ यहोवा बहोत खुस भाव जइसा कउनो मनई रेगिस्ताने मँ अंगूर पाएस ह। जब मइँ तोहार पुरुखन क लेखस, मइँ महसूस किह्या कि जइसा कि ऋतु क सुरुआत मँ अंजीर क बृच्छ पइ कउनो क अंजीर क पहिले फल मिलत हीं। मुला उ पचे तउ बाल-पेआँर  क लगे चला गएन अउर बाल देवतन क भक्त होइ गएन। उ पचे घृणित देवतन क जइसा होइ गएन जेका उ पिरेम करत रहेन।
{i9:11} इस्राएलियन क बंस नाहीं बाढ़ी
{9:11} “एप्रैम क महिमा एक चिड़िया क नाईं उड़त हीं। उ पचे एकर पाछे न कउनो गरभ धारण करी, या न गरभवती होइ, या न कउनो गदेलन जन्म देइहीं।
{9:12} मुला भले ही इस्राएली आपन गदेलन पाल भी लेइहीं तउ भी सब बेकार होइ जाइ। मइँ ओनसे ओनकर गदेलन छोर लेब। ओकर लगे सिरिफ मुसीबतन ही रहइ काहेकि मइँ ओनसे मु़डि जाब।”
{9:13} मइँ लखत हउँ कि एप्रैम आपन सन्तानन क एक फँदा कइँती लइ जात अहइ। एप्रैम आपन गदेलन क इ हत्यारा क लगे बाहेर लइ जात अहइ।
{9:14} हे यहोवा, तू ओनका का देइ चाहत अहइ? ओनका अइसा गर्भ द्या, जेका गर्भपात होइ जात ह। ओनका अइसेन थन दइ द्या जउन दूध नाहीं देइ सकी।
{9:15} उ पचे गिलगल मँ बहोत सारा बुरा काम किहेन रहेन! मइँ ओनसे ओकरे काम क कारण घिना करइ सुरू किहे रहेउँ। मइँ ओनका आपन घरे स निकरि फेंकब, मइँ ओनसे अब पिरेम नाहीं करत रहब। ओनकर सबहिं मुखिया लोग मोर खिलाफ मुड़ि गवा अहइँ।
{9:16} एप्रैम पइ मसीबत आएस ह। उ पचे पूरी तरह उपजहीन होइ जाई। जदपि उ कउनो गदेलन क जन्म देइँ, मइँ ओकरे कीमती गदेलन क मार डाउब जइसे ही उ ओका जन्म देब्या।
{9:17} मोर परमेस्सर ओका अस्वीकार करिहीं, काहेकि उ पचे मोका नाहीं सुनिही। इहइ कारण अहइ कि उ पचे जातियन क बीच मँ भटकत रहिहीं।
{i10:1} इस्राएल क बैभब इस्राएल स मूरति पूजा करवाएस
{10:1} इस्राएल एक ठु अइसी दाख-लता अहइ जेह पइ बहोत सारा फल लागत हीं। उ जेतना फल देत हीं ओतना ही वेदियन बनत ही। जब भूइँया नीक फसल पइदा करत ह, तउ इस्राएल जियादा स जियादा महँगा स्मृति पाथर लबार देवतन क मान देइ बरे लगावत ह।
{10:2} इस्राएल क लोग आपन हिरदयन मँ परमेस्सर क धोखा देइ क जतन किहेस, यह बरे ओका ओकरे पाप क बदले मँ जरूर सज़ा दीन्ह जाइ चाही। यहोवा खुद ही ओकार वेदियन क तोड़े देब अउर उ ओनकर स्मृति-स्तूपन क तहस-नहस करब।
{i10:3} यहोवा इस्राएलियन क राज्ज लइ लेब
{10:3} अब इस्राएल क लोग कहा करत हीं, “न तउ हमार कउनो राजा अहइ अउर न ही हम यहोवा क मान करित ह। अउर ओकर राजा हमार कछू बिगारि नाहीं सकत ह।”
{10:4} ओकर बचन सिरिफ एक सब्दन अहइँ। उ आपन प्रतिग्या क पूरा नाहीं किहेस अउर करार क तोड़ दिहेस। हिआँ बहोत स अदालत क मुकद्दमा अहइँ जइसा खेत मँ उगा भवा खरपतवार।
{10:5} सोमरोन क लोग बेतावेन मँ बछवन क पूजा करत हीं अइसे लोग क असलियत मँ विलाप करिहीं। ओन याजक लोग असलियत मँ विलाप करिहीं काहेकि ओकर सुन्नर मूरति खो गइ अहइ। काहेकि ओकर महिमामय मूरतियन क लइ लीन्ह जाब।
{10:6} उ पचे अस्सूर राजा क लगे उपहार क रूप लइ लेइ जाब्य जउन हमेसा ओकर संग जुद्ध करत हीं। एप्रैम लज्जित होइहीं, अउर इस्राएल आपन मूरतियन पइ लजाइ।
{10:7} सोमरोन क लबार देवतन क बर्बाद कइ दीन्ह जाइ। उ पानी पइ उतरात भए कउनो काठे क टूका जइसा होइ जाइ।
{10:8} जउन ठउरन पइ इस्राएल पाप किहेस नस्ट कीन्ह जाब्या। ओनकर वेदियन पइ कँाटन अउ घास-पूस उगिहीं। उ पचे पहाड़न स कइहीं, “हमका ढाँपि ल्या” अउर पहाड़िन स कइहीं, “हम पइ भहराइ पड़ा।”
{i10:9} इस्राएल क आपन पापे क भुगतान करइ होइ
{10:9} “हे इस्राएल, तू गिबा क समइ स ही पाप करत आया, अउर तू पचे वइसा ही हुआँ भी सुरु कइ दिहेस ह। का गिबा क जउन लोगन बुरा काम किहे रहेन फुरइ जुद्ध क चपेटे मँ नाहीं आहइँ?
{10:10} मइँ आउब अउर ओनका सज़ा देब। मइँ जातियन क ओनके खिलाफ बटोरब अउर ओनका ओकरे दुई ठू पापन कारण जंजीर स बाँधिहीं।
{10:11} “एप्रैम एक ठू जवान प्रसिच्छत गइया क नाई अहइ जउन खरिहाने मँ अनाज माँड़इ पसन्द करत अहइँ। मइँ ओकरे गटइ पइ जुआ राखब। किन्तु अब मइँ ओका खेत जोताई मँ जियादा कठिन काम देब। मइँ ओह पइ लसुरी लगाउब। यहूदा भुइँया जोतब अउर याकूब कठोर धरती क फोड़ब।”
{10:12} तोहका आपन प्रतिग्या क पूरा कइके नीक करम बोइ चाही, तउ तू सच्चा पिरेम क फसल काटब्या। इ तोहार बरे नई बात होब्या। इ अइसे धरती क जोतइ क जइसा होइ जेका तू फसल बरे कबहूँ उपयोग नाहीं किहेस। यहोवा क आसीर्बाद लेइ क समइ अहइ जब तक कि उ तोह पइ बर्खा क रूप मँ नीक चिजियन नाहीं देइ।
{10:13} मुला तू तउ बदी क एक बिआ बोया ह; तू पचे आपन झूठ क फल भोग्या ह। अइसा एह बरे भवा कि तू आपन रथन पइ निर्भर रह्या अउर आपन फउजियन पइ बिस्सास किहा।
{10:14} जुद्ध क सोर तोहार लोगन क खिलाफ जियाद स जियाद बढ़िहीं। तोहार सारे गढ़ियन वइसी भहराइ जइसे बेतअरबेल सहर क जुद्ध क समइ सल्मन बर्बाद कइ दीन्ह ग रहा। दुइनउँ महतारी अउर गदेलन क टूका कीन्ह ग रहा।
{10:15} हे बेतेल, इ तोहार संग होइ काहेकि तू बहोत स वुकर्म किहा ह! भिंसारे ही इस्राएल क राजा क पूरी तरह विनास कीन्ह जाब्या।
{i11:1} इस्राएल यहोवा क बिसरि गवा
{11:1} “जब इस्राएल अबहीं गदेला रहा, मइँ, (यहोवा) ओहसे पिरेम किहे रहेउँ। मइँ आपन गदेला क मिस्र स बाहेर बोलाइ लिहे रहेउँ।
{11:2} मुला मइँ ओका जेतना जियादा बोलाएउँ उ पचे मोहसे ओतना ही जियादा दूर होइ गए रहेन। उ पचे बाल देवतन क बलियन चढ़ाए रहेन अउर मूरतियन क अगवा धूप बारे रहेन।
{11:3} “उ मइँ ही अहउँ जउन एप्रैम चलब सिखाएस। मइँ इस्राएल क आपन बाँहन मँ लिहे रहेउँ, मुला उ नाहीं जानत ह कि कउन ओका तन्दुरुस्त किहेस ह।
{11:4} मइँ ओनका पिआर अउ स्नेह क ‘लसुरी’ स अगुवाइ किहे रह्या। मइँ ओकरे गटइ स जुआ क हटाइ दिहेस अउर विनम्रता स खिलाएस ह।
{11:5} “मुला उ पचे मोर कइँती नाहीं मुड़ब्या! नाहीं, उ पचे मिस्र चला गएन या आपन राजा अस्सूर क राजा क लगे गएन। उ पचे मोर कइँती वापिस आवइ स इन्कार करत ह।
{11:6} ओनकर सहरन क ऊपर लटकत भवा तरवार ओनकर सबइ ताकतवार मनइयन क ओनकर बुरे जोजना क कारण बर्बाद कइ देइहीं।
{11:7} “मोर लोग मोह स मुड़ि जाब अउर उ एका नाहीं रोक सकब। उ पचे आपन मदद बरे बाल देवता क पुकारेस, का उ ओका बचा सकेस?”
{i11:8} यहोवा इस्राएल क बिनास नाहीं चाहत
{11:8} “हे एप्रैम, मइँ तोहका तजि देइ नाहीं चाहत हउँ। हे इस्राएल, मइँ चाहत हउँ कि मइँ तोहार रच्छा करउँ। मइँ तोहका अदमा क तरह नाहीं कइ देइ चाहत हउँ। मइँ नाहीं चाहत हउँ कि तोहका सबोर्याम जइसा बनाइ देउँ। मइँ आपन मन बदलत हउँ तोहरे बरे पिरेम बहोत गहिर अहइ।
{11:9} मइँ आपन भयंकर किरोध क जीतइ नाहीं देब। मइँ फुन एप्रैम क बर्बाद नाहीं कइ देब। मइँ तउ परमेस्सर अहउँ, मइँ कउनो मनई नाहीं। मइँ तउ उ पवित्तर हउँ, मइँ तोहरे संग हउँ। मइँ आपन किरोध क नाहीं देखाउब।
{11:10} मइँ सेर क दहाड़ स गर्जन करब। मइँ गर्जन करब अउर मोरी संतानन निचके अइहीं अउर मोरे पाछे चलिहीं। मोर संतानन जउन डर स थर-थर काँपति अहइँ, पच्छिम स अइहीं।
{11:11} उ पचे कँपकँपात चिड़ियन स मिस्र स अइहीं। उ पचे काँपत कबूतरे क नाई अस्सूर क धरती स अइहीं अउर मइँ ओनका ओनके घर वापस लइ जाब।” यहोवा इ कहे रहा।
{11:12} “एप्रैम मोर बरे बहोत सारा लबार बोलेस; इस्राएल क घर मोर बरे बहोत सारा गलत बातन बोलेस। मुला अबहीं भी यहूदा परमेस्सर क सेवा करत रहेन अउर उ पवित्तर क बरे विस्सासी अहा।” 
{i12:1} यहोवा इस्राएल क खिलाफ रहा
{12:1} एप्रैम हवा पकड़इ क जतन करत ह। उ पचे सारे दिन पूर्वी हवा क पाछा करत रहत ह। सारा रास्ट्र बेईमानी अउर हिंसा मँ व्यस्थ अहइ, उ पचे अस्सूर क संग संधि किहेन। उहइ समइ नज़ाराना क रूप मँ मिस्र क तेल भेजत ह।
{12:2} यहोवा कहत ह, “इस्राएल क खिलाफत मँ मोर एक अभियोग अहइ। याकूब जउन करम किहेन ह, ओका ओनके बरे सजा दीन्ह जाइ चाही। आपन किए भए वुकरमन बरे ओका निहचइ ही सजा दीन्ह जाइ चाही।
{12:3} अबहीं याकूब आपन माता क गरभ मँ ही रहा कि उ आपन भाई क संग चालबाजी करब सुरू कइ दिहस। याकूब एक ठु सक्तीवाला युवक रहा अउर उ समइ उ परमेस्सर क संग वुस्ती लड़े रहा।
{12:4} याकूब परमेस्सर क सरगदूत स वुस्ती लड़ेस अउ ओका जीत लिहस। उ गोहराएस अउर कृपा करइ बरे बिनती किहस। इ बेतेल मँ भवा रहा। उ जगह पइ उ ओहसे बातचीत किहे रहा।
{12:5} हाँ, यहोवा फउजन क परमेस्सर अहइ। ओकर नाउँ यहोवा अहइ।
{12:6} तउ आपन परमेस्सर कइँती लउटि आवा। ओकरे बरे वफ़ादार रहा। निआव अउर दयालुता कायम रखा। हमेसा आसावादी रहा कि परमेस्सर आपन वाचा क पूरा करब्या।
{12:7} “याकूब अइसा व्यापारी क तरह अहइ जउन लोगन स छल करइ बरे गलत तराजू क उपयोग करत ह।
{12:8} एप्रैम कहेस, ‘मइँ धनवान हउँ। मइँ सच्ची सम्पत्ति पाइ लिहे अहउँ। मोरे अपराधन क कउनो मनई क पता ही नाहीं चली। मोरे पापन क कउनो मनई जान ही नाहीं पाई।’
{12:9} “मुला मइँ तउ तबहिं स तोहार परमेस्सर यहोवा हउँ जब तू मिस्र क धरती स आवा रहा, जब मइँ तोहका रेगिस्तान मँ तम्बुअन मँ राखे रहा, ठीक वइसा ही जइसा कि पनाह क त्यौहार क समइ मँ रहा करत रहेन।
{12:10} मइँ नबियन स बात किहेउँ। मइँ ओनका अनेक दर्सन दिहेउँ। मइँ नबियन क तू पचन्क आपन पाठ पढ़ावइ क बहोत स तरिका दिहेउँ।
{12:11} मुला गिलाद मँ अबहुँ भी पाप अहइ। हुआँ बियर्थ देवतन अहइँ। गिलगाल मँ लोग बर्धन क बलियन क अर्पण करत हीं। हुवाँ बहुत स वेदियन मँ जोते भए खेते क कतारन क नाईं अहइँ।
{12:12} “याकूब आराम क भुइँया कइँती भाग गवा। उ पचे दास क नाईं काम किहेन जे आपन दुई ठू पत्नियन पावइ खातिर भेड़िन क निगरानी किहेस।
{12:13} तब यहोवा एक ठु नबी क जरिये इस्राएल क मिस्र स बाहेर लाएस, अउर पाछे दूसर नबी दुआरा इस्राएल क सुरच्छा किहेस।
{12:14} मुला एप्रैम यहोवा क बहोत जियादा गुस्साइ दिहस, एह बरे परमेस्सर यहोवा एका आपन अपराधन बरे भुगतवाएस। ओकर सुआमी (परमेस्सर) ओहसे ओकर लज्जा बरदास्त करइ देइ।”
{i13:1} इस्राएल आपन नास खुद किहस
{13:1} “एप्रैम बंसज इस्राएल क तमाम जातियन क बीच मँ बहोत जियादा सक्तीसाली बनि गवा। एप्रैम जब बोला करत रहा, तउ लोग काँपात रहेन। मुला एप्रैम मरि गवा, कहेकि उ बाल देवता क पूजइ क कारण पाप किहे रहा।
{13:2} अउर अब उ पचे अपने बरे मूरतियन बनाइके लगातार पाप किहेन। ओकर वुसल कारीगर आपन सबसे अच्छा वुसला स ओकर चित्रन क तरासइ लागेन। तउ उ पचे ओन चित्रन स बातन करइ लागेन अउर उ सबइ लोग ओन बछवा क चित्रन चूमइ लागेन।
{13:3} इहइ कारण उ पचे भिंसारे क उ कोहरा अउ भिंसारे क ओस क नाईं नज़र स ओझल होइ जाइहीं। जउन गायब होइ जात ह। उ पचन्क उ भूसा क तरह उड़ा लेजाइ चाही जेका खरिहाने स उड़ावा जात ह। उ पचे उ धुआँ क समान होइहीं जउन कउनो चिमनी स उठत ह अउर लुप्त होइ जात ह।
{13:4} “तू लोग जब मिस्र मँ भवा करत रह्या, मइँ तबहिं स तोहार परमेस्सर यहोवा अहउँ। मोका तजिके तू पचे कउनो परमेस्सर क नाहीं जानत रह्या। मोर इलावा तोहका कउनो नाहीं बचाइ सकत ह।
{13:5} बयाबान मँ, हाँ, सूखा रेगिस्ताने मँ जहाँ पानी नाहीं होइ, मइँ तू सबन्क धियान दिहे रह्या।
{13:6} मइँ इस्राएलियन क खाइ क दिहेउँ। उ पचे उ भोजन खाएन। आपन पेट भरिके उ पचे तृप्त होइ गएन। ओनका घमंड होइ गवा अउर उ पचे मोका बिसरि गएन।
{13:7} “मइँ इहइ बरे सरे क तरह होइ जाबउँ। मइँ राहे पइ घात लगाए भए चीता जइसा होइ जाब।
{13:8} मइँ ओन पइ उ रीछनीं क तरह झपट पड़ब, जेहसे ओकर गदेलन छोर लीन्ह गवा होइँ। मइँ ओन पइ हमला करब। मइँ ओनकर छातियन क चीर फाड़ देबउँ। मइँ उ सेर या कउनो दूसर अइसे हिसंक पसु क तरह होइ जाबँउ जउन आपन सिकार क फारिके खात रहत होत ह।
{i13:9} परमेस्सर क किरोध स इस्राएल क कउनो बचाइ नाहीं सकत
{13:9} “हे इस्राएल, मइँ तोहार रच्छा किहे रहेउँ, मुला तू मोसे मुँह मोड़ लिहा। तउ अब मइँ तोहार नास करब
{13:10} तोहार राजा कहाँ बाटइ जउन तोहरे सबहिं नगरन मँ तोहका बचाइ? कहाँ बाटइ तोहार सासक जेहसे तू आपन जरूरत क मागत ही कि ‘मोका एक राजा अउर राजकुमार द्या।’
{13:11} मइँ कोहाइ गएउँ अउर मइँ तू पचन्क एक राजा दइ दिहेउँ। मइँ अउर जियादा कोहाइ गएउँ अउर मइँ तू पचन्स ओका छोरि लिहेउँ।
{13:12} “एप्रैम आपन अपराध छुपावइ क जतन किहस, उ सोचे रहा कि ओकर पाप गुप्त अहइँ। मुला ओन बातन बरे ओका सजा दीन्ह जाइ।
{13:13} ओकर सज़ा अइसी होइ जइसे कउनो मेहरारू एक बच्चा क जमन देइ क जतन करत अहइ, मुला उ बच्चा बुद्धिमान नाहीं होइ। हिआँ तलक कि जब समइ आइ, उ गरभ स बाहेर नाहीं निकरी।
{13:14} “का मइँ ओनका गढ़ा स बचाइ लेब? नाहीं, मइँ नाहीं बचाब! का मइँ ओनका मउत क पकड़ स बचाइ लेब? नाहीं! मइँ नाहीं बचाब! हे मउत, आपन महामारियन ओन पइ लावा! हे कब्र, आपन तबाही ओन पइ लावा! मइँ ओह पइ कउनो दया नाहीं देखाउब।
{13:15} सायद उ कछू समइ क लिए सरकण्डा क पउधा क नाईं बढ़इ जारी रखिहीं। मुला गरम पुर्बी हवा आउब्या, अउर यहोवा क कइँती स, रेगिस्तान स आउब्या। परिणाम ओकर झरना सूख जाई; अउर पानी क स्रोत सूख जाई। उ हवा ओकर सबइ खज़ाना उड़ा लेजाइहीं जेका उ आपन गोदाम मँ जमा किहे रह्या ह।
{13:16} सोमरोन क सजा दीन्ह जाइ काहेकि उ आपन परमेस्सर स मुँह फेरे रहा। इस्राएलियन तरवारे स मार दीन्ह जइहीं। ओनकर संतानन क चिथरा उड़ाइ दीन्ह जाइ। ओनकर गाभिन मेहररुअन चीरिके खोल दीन्ह जइहीं।”
{i14:1} यहोवा कइँती मुड़ब
{14:1} हे इस्राएल, तोहार पतन भवा अउर तू परमेस्सर क खिलाफ पाप किहा। एह बरे अब तू पचे आपन परमेस्सर यहोवा कइँती लौटि आवा।
{14:2} यहोवा कइँती लौटि आवा अउर आपन जिन्नगी क बदल दे! यहोवा स कहा, “हमरे तमाम पापन माफ़ करा, मोर पराथना क सुना। बलिदान क जगह पइ हम पचे आपन मुँहे स तोहार स्तुति कइके तोहका भेंट करत हउँ।
{14:3} अस्सूर हमका बचाइ नाहीं सकब, हम पचे जुद्ध क घोड़न पइ सवार नाहीं होब्या। हम पचे तोहसे प्रतिग्या करत हउँ कि तोहका ‘उ मूरतियन’ क जइसा नाहीं समुझब जेका हम आपन ही हाथन स बनाएस ह। काहेकि तू उहइ पमेस्सर अहइ जउन अनाथ बच्चन पइ दाया देखॉवइवाला ह तू हम पचन पइ भी दाया देखाउब।”
{i14:4} यहोवा इस्राएल क छिमा करी
{14:4} यहोवा कहत ह, “उ पचे मोका तजि दिहन। मइँ ओनका एकरे बरे छिमा कइ देब। मइँ ओनसे मुक्त भाव स पिरेम करबउँ। मइँ अब ओन पइ कोहान नाहीं अहउँ।
{14:5} मइँ इस्राएल बरे ओस क नाईं होइ जाब। चमेली क नाईं खिलब। उ लबानोन क देवदार बृच्छन नाइ बढ़ब्या।
{14:6} उ नवा डारन निकारइ सुरू करब्या। उ जइतून क बृच्छ क नाईं सुन्नर होब्या। अउ ओकर सुगंध देवदार बृच्छन क नाईं होब्या।
{14:7} इस्राएल फुन स उ लोगन क सहारा देइ जेका मदद क जरूरत अहइ। उ पचे अन्न क नाईं या अंगूरे क बेल क नाईं जउन कि बृच्छ क छाया मँ बढ़त ह। इस्राएल लबानोन क दाखरस क तरह प्रसिद्ध होइहीं।
{i14:8} इस्राएल क मूरतियन क बारे मँ यहोवा क चितउनी
{14:8} “हे एप्रैम, मोका मूरतियन क बराबर जिन समुझा। उ मइँ ही अहउँ जउन सरग मँ स तोहका बचाएस। मइँ एक सदाबहार सनोवार क बृच्छ क नाईं हउँ। तोहार फल मोहसे ही आवत हीं।”
{i14:9} अन्तिम सम्मति
{14:9} बुद्धिमान कउन अहइ? ओन व्यक्ति क एन बातन समुझइ द्या! कउनो समुझ रहत ह उ व्यक्ति क सच्चाइ क समुझइ द्या। काहेकि यहोवा क राहन नीक अहइँ। अच्छे लोग ओन पइ चलिहीं, लेकिन बिद्रोही लोग ओह पइ ठोकर खाइहीं।
