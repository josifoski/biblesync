{i1:1} Jeremiás származása és elhívása
{1:1} Ezek Jeremiásnak, Hilkijjá fiának beszédei, aki a Benjámin törzsi területén fekvő, Anatótban élő papok családjából származott.
{1:2} Jósiás, Ámón fia, Júda királya uralkodásának 13. évétől kezdve szólt az Örökkévaló Jeremiáshoz.
{1:3} Majd beszélt vele Jójákim, Jósiás fia, Júda királya idejében, továbbá egészen Cidkijjá, Jósiás fia, Júda királya uralkodásának 11. évéig, amikor az 5. hónapban Jeruzsálemet az ellenség lerombolta, és annak lakóit száműzetésbe hurcolta.
{1:4} Az Örökkévaló megszólított:
{1:5} „Mielőtt az anyaméhben megformáltalak, már ismertelek téged. Még meg sem születtél, én már különválasztottalak magamnak, hogy a nemzetek prófétája legyél.”
{1:6} De én ezt válaszoltam: Jaj, Örökkévaló Úr Isten! Nem vagyok én járatos a nyilvános beszédben, még olyan fiatal vagyok!
{1:7} Akkor az Örökkévaló ezt felelte: „Ne mondd, hogy túl fiatal vagy, csak menj, ahová küldelek, és mondd el mindazt, amit parancsolok!
{1:8} Ne félj azoktól, akikhez menned kell, mert én vagyok veled, hogy megmentselek a kezükből!” — az Örökkévaló mondja ezt neked.
{1:9} Majd az Örökkévaló kinyújtotta kezét, megérintette a számat, és ezt mondta: „Saját szavaimat adtam most a szádba!
{1:10} Ezáltal a mai napon felvigyázóvá teszlek, nemzetek és királyságok fölé állítalak, hogy gyökerestül kitépj, lerombolj, elpusztíts, szétszórj, s hogy építs fel, és ültess el.”
{1:11} Majd az Örökkévaló ezt kérdezte tőlem: „Jeremiás, mit látsz?” Mandulafa ágát — feleltem.
{1:12} „Helyes — mondta az Örökkévaló — , jól láttad, mert én éberen őrködöm azon, hogy amit mondok, azt véghez is vigyem.”
{1:13} Másodszor is megkérdezett az Örökkévaló: „Jeremiás, most mit látsz?” Látok egy forrongó üstöt, amely észak felől éppen errefelé készül kiömleni — válaszoltam.
{1:14} Akkor az Örökkévaló ezt mondta: „Igen, észak felől tör a veszedelem az ország egész népére.
{1:15} Mert idehívom az északi királyságok összes nemzetségeit — mondja az Örökkévaló. — El is jönnek, királyaik felállítják trónjaikat Jeruzsálem falaival és kapuival szemben, és megostromolják a várost. Sőt, Júda összes többi városát is megostromolják.
{1:16} Én pedig ítéletet mondok a városaitok fölött, minden gonoszságukért: mivel elhagytak engem, más isteneknek vittek illat-áldozatot, és saját kezük alkotásait imádták.
{1:17} Jeremiás, készülj föl, indulj el, és hirdesd ki nekik mindazt, amit neked parancsolok! Meg ne rémülj tőlük, különben én rémítelek meg általuk!
{1:18} Lásd, én ma fallal körülvett erős várrá, vasoszloppá és bronzfallá teszlek téged az egész országgal: Júda királyaival, fejedelmeivel, papjaival és egész népével szemben!
{1:19} Bár harcolnak majd ellened, de nem tudnak legyőzni, mert én vagyok veled, és megmentelek” — mondja az Örökkévaló.
{i2:1} Júda népének hűtlensége
{2:1} Az Örökkévaló így szólt hozzám:
{2:2} „Menj, és kiáltsd Jeruzsálemnek, hogy lakosai mind hallják meg: Ifjúságodra emlékezem, Jeruzsálem, hűséges szeretetedre, mikor még úgy szerettél, mint menyasszony a vőlegényét! Milyen hűségesen követtél a pusztában, amelybe soha nem vetett magvető!
{2:3} Akkor Izráel népe még az Örökkévaló szent tulajdona volt, mint aratáskor az első búzakéve. Aki csak hozzányúlt, mind vétkezett, és bajt hozott magára” — ezt mondja az Örökkévaló.
{2:4} Jákób nemzetsége, Izráel népének családjai, halljátok meg az Örökkévaló szavát!
{2:5} Ezt üzeni nektek az Örökkévaló: „Miféle hibát találtak bennem őseitek, hogy oly messze távolodtak tőlem, és hitvány bálványokat követtek? Miért lettek ők maguk is hitványak?
{2:6} Nem kérdezték többé: »Hol van az Örökkévaló, aki fölhozott minket Egyiptomból, vezetett bennünket a pusztában, a kietlen sivatagban, sziklák és szakadékok között, száraz vidéken, a halál árnyékában, lakatlan és járatlan tájakon?«
{2:7} Pedig én bőtermő földre vittelek be titeket, hogy gyümölcseit és javait élvezzétek. De alighogy bevonultatok, bűneitekkel máris tisztátalanná tettétek földemet, vétkeitekkel bemocskoltátok örökségemet.
{2:8} A papok sem mondták: »Hol van az Örökkévaló?« Akik magyarázták és tanították a Törvényt, nem ismertek engem igazán! A vezetők is vétkeztek ellenem, a próféták pedig Baál által prófétáltak, és tehetetlen bálványokat imádtak.
{2:9} Ezért még perelni fogok veletek, sőt majd fiaitok fiaival is perelek!” — ezt mondja az Örökkévaló.
{2:10} „Menjetek csak nyugatra, át a tengeren, Ciprus szigetére, vagy kelet felé Kédárba, és jól nézzétek meg, történt-e valaha ilyen a nemzetek között?
{2:11} Melyik nép hagyta el isteneit más istenekért? Pedig azok nem is valódi istenek! Népem mégis felcserélte Istenét — dicsőségét — tehetetlen és hitvány bálványokkal!
{2:12} Ó egek, ámuljatok ezen! Rémüljetek meg, és borzadjatok el — mondja az Örökkévaló — ,
{2:13} hiszen népem kétszeresen vétkezett: elhagytak engem, az élő víz forrását, és repedezett ciszternákat ástak maguknak, amelyek nem tartják meg a vizet!”
{2:14} „Vajon rabszolgává lett Izráel? Vagy már annak is született? Akkor hát miért lett mégis idegenek zsákmánya?
{2:15} Ellenségei marcangolják, mint oroszlánok a prédát, ordítozva és hangosan morogva. Bizony, elpusztították Izráel szép földjét, lerombolták városait, lakatlan romokat hagytak hátra.
{2:16} Végül még Egyiptom fiai is betörték fejedet!
{2:17} De mindezt te okoztad magadnak, mivel hűtlenül elhagytad az Örökkévalót, Istenedet! Elfordultál tőle, pedig jó úton vezetett téged!
{2:18} Mit értél vele, hogy Egyiptomba mentél Nílus-vizet inni? Mit értél vele, hogy Asszíriába mentél, az Eufrátesz vizét inni?
{2:19} Megbüntet téged a saját gonoszságod, megfenyít elpártolásod és hűtlenséged! Tudd meg hát, lásd meg magad, milyen keserves és gonosz dolog, hogy elhagytad az Örökkévalót, Istenedet, s már nincs benned istenfélelem” — ezt mondja Uram, az Örökkévaló, a Seregek Ura.
{2:20} „Bizony, már régen elszakadtál tőlem, ahogy az engedetlen ökör lerázza igáját, és elszakítja köteleit! Azt mondtad: »Nem szolgállak többé!« De bálványaidat bezzeg szolgáltad: minden dombon, minden zöldellő fa alatt megcsaltál az idegen istenekkel!
{2:21} Én ültettelek el, Izráel, mint nemes szőlővesszőt, a legjobb fajtából származót. Hogyan változtál hát idegen fajtává, savanyú vadszőlővé?
{2:22} Még ha lúgban mosakodnál is, vagy szappanban fürödnél, bűneid akkor sem mosnád le magadról, vétkeid akkor is szemem előtt maradnak!” — ezt mondja Uram, az Örökkévaló.
{2:23} „Hogy tagadhatod le, Izráel, hogyan mondhatod: »Nem imádtam bálványokat, nem mocskoltam be magam Baállal!« Nézd, ott maradt lábnyomod a völgyben, tudom, mit tettél, én láttalak! Olyan vagy, mint a fiatal tevekanca, amely ide-oda futkos, fékezhetetlenül.
{2:24} Vagy, mint párzás idején a pusztai vadszamár kancája, mikor a csődör szagát szimatolja a szélben, s vadul nyargalászik utána. A csődör nem is kell keresse, mert a kanca maga fut utána. Ki tudná visszatartani?
{2:25} Ne fuss a bálványok után, míg lejárod a lábad, és szomjúság gyötör, ne fáraszd magad hiába! De azt mondod: »Jaj, minden hiába, mert más isteneket szeretek, s utánuk futok!«”
{2:26} „Bizony, megszégyenül a tolvaj, ha rajtakapják! Így szégyenül meg egész Izráel népe is, királyaikkal, vezetőikkel, papjaikkal és prófétáikkal együtt.
{2:27} Mert mind azt mondják a bálványoszlopnak: »Te vagy az apám!« Meg a kőbálványnak: »Te szültél engem!« Nem arcukkal, hanem hátukkal fordultak felém, de mikor bajba kerülnek, mégis hozzám kiáltanak, hogy szabadítsam meg őket!
{2:28} Akkor majd ezt felelem nekik: Hol vannak most isteneid, akiket készítettél magadnak? Azokat hívd, mentsenek meg ők a veszedelemből! Hiszen annyi istened van, Júda, ahány városod!”
{2:29} „Miért pereltek velem? Hiszen ti hagytatok el engem! — mondja az Örökkévaló. —
{2:30} Hiába fenyítettem fiaitokat, nem fogott rajtuk, elutasították! A prófétákat úgy gyilkolta kardotok, mint éhes oroszlán a prédáját.”
{2:31} Halljátok meg, mit üzen az Örökkévaló nektek, akik ma éltek! „Olyan voltam én hozzátok, mint a kietlen pusztaság, vagy a sötétség földje? Miért mondjátok hát: »A magunk útján járunk, szabadok vagyunk, s többé nem jövünk vissza hozzád!«”
{2:32} „Elfelejti-e felvenni ékszereit, vagy díszes menyegzői övét a menyasszony? De népem, bizony, számtalanszor elfelejtkezett rólam!”
{2:33} „Izráel, de nagyon érted a módját, hogy szeretőt keress magadnak! Még a legromlottabb nő is tanulhatna tőled!
{2:34} Kezeidhez vér tapad, ártatlan szegények vére, akik nem törtek be a házadba, mégis megölted őket!
{2:35} Mindezek ellenére, azt mondod: »Ártatlan vagyok! Nem ér engem az Örökkévaló haragja!« Hát lásd meg, ítélni fogok fölötted, hiába tartod ártatlannak magad!”
{2:36} „Milyen könnyelműen futkosol segítségért, hol ide, hol oda! De csalódni fogsz Egyiptomban is, ahogyan Asszíria is cserbenhagyott!
{2:37} Bizony, Egyiptomból is jajgatva jössz el, és szégyenedben kezedbe temeted arcodat, mert az Örökkévaló elfordul azoktól is, akiktől te segítséget remélsz! Nem segít rajtad egyikük sem.”
{3:1} Ezt mondja az Örökkévaló: „Gondoljátok meg! Ha valaki elküldi feleségét, és elválik tőle, majd azután az asszony más férfié lesz, az első férj többé már nem fogadhatja vissza elvált feleségét — nem így van? De bizony így van, mert ha mégis visszafogadná, ezzel tisztátalanná és gyalázatossá tenné a földet. Te pedig, Júda népe, miután sok szeretőddel megcsaltál engem, még visszatérnél hozzám?
{3:2} Nézz csak föl a kopasz dombokra! Van közöttük egyáltalán olyan, ahol nem imádtad bálványaidat? Minden út szélén vártad a szeretőidet, mint egy arab a pusztában. Úgy viselkedtél, mint egy prostituált, és tisztátalanná tetted a földet házasságtöréseddel és hűtlenségeddel!
{3:3} Emiatt tartottam vissza tőled az esőzéseket, elmaradtak még a tavaszi esők is. S még csak nem is szégyenkeztél! Olyan lettél, mint egy hivatásos prostituált, akinek ez a mestersége, és ezt nem is szégyelli.
{3:4} Most mégis így kiáltasz hozzám: »Atyám! Ifjúságomtól fogva te vagy segítőm és oltalmazóm!
{3:5} Csak nem fogsz örökké haragudni rám?« Ezt mondod, de továbbra is vétkezel ellenem, ahogy csak tudsz!”
{i3:6} Példázat a két hűtlen asszonyról
{3:6} Jósiás király idejében szólt hozzám az Örökkévaló: „Jeremiás, láttad, mit művelt Izráel engedetlen népe? Felment a dombok tetejére, a zöldellő fák alá, hogy bálványait imádja! Bizony, olyan ez a bűn, mint a prostitúció!
{3:7} Azt gondoltam, talán ezek után mégis visszatér hozzám, de nem tért vissza! Mindezt jól látta Júda is, Izráel hűtlen nővére.
{3:8} Azt is látta, hogy sokszoros házasságtörése miatt eltaszítottam magamtól a hűtlen Izráelt, és válólevelet is adtam neki. Ennek ellenére a hitszegő nővére, Júda, mégsem félt, hanem maga is úgy viselkedett, mint egy prostituált:
{3:9} könnyelműen megcsalt engem a bálványokkal. Házasságtörést követett el, mikor fa- és kőbálványokat imádott, és tisztátalanná tette a földet.
{3:10} Mindezek után Izráel hűtlen nővére, Júda, mégsem tért vissza hozzám teljes szívvel, csak képmutatással” — mondja az Örökkévaló.
{3:11} Ezt mondta nekem az Örökkévaló: „A hűtlen Izráel még mindig igazabb lelkű, mint a hitszegő Júda!
{3:12} Menj hát, és kiáltsd ezt az üzenetet észak felé: Térj vissza hozzám, elpártolt Izráel — az Örökkévaló mondja ezt neked — , akkor haragom többé nem zúdul rád, mert hűségesen szeretlek, s nem haragszom mindörökké! — az Örökkévaló üzeni ezt neked.
{3:13} Csak ismerd el bűnödet: hogy vétkeztél Istened, az Örökkévaló ellen: más istenek után futottál, minden zöldellő fa alatt imádtad bálványaikat, és nem hallgattál rám!” — az Örökkévaló mondja ezt neked.
{i3:14} Prófécia Izráel teljes helyreállításáról
{3:14} „Jöjjetek vissza hozzám, hűtlen gyermekeim — mondja az Örökkévaló — , mert én, egyedül én vagyok Uratok és Férjetek! Azután magamhoz veszek közületek egye-egyet minden városból, kettőt-hármat minden nemzetségből, és felviszem őket a Sionra.
{3:15} Adok nektek szívem szerint való pásztorokat, akik okosan és bölcsen vezetnek, és gondot viselnek rátok.
{3:16} Abban az időben megszaporodtok az országban, sok gyümölcsöt teremtek — mondja az Örökkévaló. — Akkor már nem emlegetik többé az Örökkévaló Szövetségládáját, nem is gondolnak rá, elfelejtik, nem hiányolják, nem készítik el újra.
{3:17} Abban az időben már nem a Szövetségládát, hanem Jeruzsálemet nevezik az Örökkévaló trónjának! Oda gyülekeznek mind a nemzetek, oda jönnek az Örökkévalót tisztelni, s többé nem követik gonosz és makacs szívük kívánságait.
{3:18} Akkor majd Júda és Izráel népe együtt tér vissza az északi földről arra a földre, amelyet őseiteknek adtam örökségül.”
{i3:19} Hívj engem Atyádnak!
{3:19} „Izráel, hogyan fogadjalak fiaim közé, hogy adhatnám neked azt a gyönyörű földet, a nemzetek seregének legszebb örökrészét? Ezt gondoltam: Hívj engem Atyádnak, és hűségesen kövess engem!
{3:20} De te hűtlen lettél hozzám, Izráel, ahogy a hűtlen asszony megcsalja férjét!” — mondja az Örökkévaló.
{i3:21} Térjetek vissza hozzám!
{3:21} A kopasz dombokon hallatszik Izráel fiainak sírása és könyörgése, mivel elfordultak az Örökkévalótól, és elfelejtették Istenüket!
{3:22} „Térjetek vissza hozzám, hűtlen gyermekeim! Akkor kigyógyítalak titeket a hűtlenségből.” „Igen, hozzád jövünk, mert te vagy az Örökkévaló, te vagy Istenünk!
{3:23} Bizony, értelmetlen dolog bálványokat imádni a dombokon, hamis isteneket ünnepelni a hegyek tetején, mert Izráel egyetlen szabadítója Istenünk, az Örökkévaló!
{3:24} A bálványok gyalázatossága pusztította el őseink minden munkáját ifjúságunk óta. Elpusztította fiaikat és leányaikat, nyájaikat és csordáikat, minden vagyonukat.
{3:25} Emiatt kell gyalázatban hevernünk, ezért borít el a szégyen, hiszen vétkeztünk Istenünk, az Örökkévaló ellen mindannyian: magunk és őseink egyaránt. Vétkeztünk, ifjúságunk óta mind a mai napig, s nem hallgattunk az Örökkévalónak, Istenünknek szavára.”
{4:1} „Mikor visszafordulsz, Izráel — ezt mondja az Örökkévaló — , és visszajössz hozzám; ha eltávolítod előlem utálatos bálványaidat, és nem hűtlenkedsz többé;
{4:2} ha csak az Örökkévaló nevére esküszöl, de hűségesen meg is tartod, amit ígértél, igazságosság szerint; akkor majd a nemzetek is áldottak lesznek az Örökkévalóban, és vele dicsekednek.”
{4:3} Mert ezt mondja az Örökkévaló Júda és Jeruzsálem lakosainak: „Szántsatok magatoknak új földet, ne vessetek magot a tüskés gyomok közé!
{4:4} Metéljétek körül magatokat az Örökkévaló számára, vessétek le szívetek burkait, Júda férfiai és Jeruzsálem lakosai! Különben izzó haragom zúdul rátok gonosz tetteitek miatt, és nincs, aki tüzét elolthatná!”
{i4:5} Veszedelem közeledik észak felől
{4:5} Ezt mondja az Örökkévaló: „Hirdessetek vészriadót Júdában, kiáltsatok Jeruzsálemben! Fújjátok meg a sófárt szerte az országban, adjátok ki a mozgósító parancsokat! Kiáltsatok hangosan és gyülekezzetek, meneküljetek a fallal védett városokba!
{4:6} Adjatok vészjelzést, mutassátok az irányt Sion felé, fussatok, meg ne álljatok! Mert én veszedelmet hozok észak felől, nagy pusztítás tör rátok hamar!
{4:7} Az oroszlán már felkelt tanyájáról, a népek pusztítója elindult! Bizony, pusztára pusztítja országotokat, rommá rombolja városaitokat, puszta romokat hagy maga után!
{4:8} Öltsetek hát zsákruhát, sírjatok és jajgassatok, mert az Örökkévaló felbőszült haragja még nem múlt el!
{4:9} Abban az időben — mondja az Örökkévaló — , megrémül a király, tanácstalanná lesznek a fejedelmek, megdöbbennek a papok, s a próféták megrettennek.”
{4:10} Ekkor közbeszóltam: „Jaj, Örökkévaló Úr Isten! De nagyon rászedted ezt a népet, becsaptad Jeruzsálemet! Mert azt mondták nekünk, hogy »Békességben lesztek!« — pedig ellenségeink a kardjukat már a szívünknek szegezték!”
{4:11} Akkor ez az üzenet szól majd e népnek és Jeruzsálem lakóinak: „Nézzétek! Erős szél fúj a pusztából, forró szélvihar közeleg népemhez a kopár dombok felől! Ez nem gyengéd szellő, nem a búza tisztítására való,
{4:12} hanem pusztító forgószél! Most én hirdetek ítéletet népem fölött!”
{4:13} Nézzétek! Úgy közeledik, mint a forgószél! Harci szekerei száguldanak, mint a vihar! Lovai gyorsabbak a sasoknál! Jaj nekünk, végünk van, elvesztünk!
{4:14} Jeruzsálem, tisztítsd meg szíved a gonosztól, hogy megmenekülj a pusztulástól! Meddig adsz még helyet a szívedben gonosz gondolatoknak?
{4:15} Hiszen már a hírnök szava hallatszik Dán városából, Efraim hegyéről is közelgő veszedelmet jeleznek!
{4:16} Hirdessétek a nemzetek között: „Már itt is vannak!” Mondjátok Jeruzsálemnek: „Messze földről sereg jön ellened, harci kiáltás hallatszik Júda városai ellen!”
{4:17} „Bizony, körülvesznek téged, Jeruzsálem, mint a mezők őrzői! Megostromolnak téged, mert ellenem fordultál!” — mondja az Örökkévaló.
{4:18} Amint éltél, s amit tettél, azért történt ez veled! Gonoszságod büntetése, jaj, milyen keserű! Egészen szívedig hatol a csapás!
{i4:19} Jeremiás vészkiáltása
{4:19} Jaj nekem! Gyötrődik a lelkem, háborog a szívem, egész bensőmet fájdalom szaggatja! Jajgatok és kiáltozom, nem hallgathatok, mert hallom a sófár hangját, és a harci kiáltást!
{4:20} Egyik vészhír a másikat követi: pusztulás mindenfelé! Romokban hever az ország! Milyen hirtelen omlottak össze sátraink! Milyen váratlanul pusztultak el!
{4:21} Meddig kell még harci zászlókat néznem, meddig hallgassam a sófár riadó hangját?
{i4:22} Elpusztul Júda földje, de nem véglegesen
{4:22} „Mivel ostoba az én népem, mivel nem ismernek engem, azért történt mindez. Esztelen gyermekek, értelmetlen fiak, csak a gonoszsághoz értenek, de jót tenni képtelenek!”
{4:23} A földre nézek: minden kaotikus, lakatlan és üres! Az égre tekintek: ott sincs világosság!
{4:24} A hegyekre: mind tántorognak, s a dombok is reszketnek!
{4:25} Sehol egy ember, lakatlan a föld, az ég madarai is elmenekültek.
{4:26} A termő gyümölcsös sivár pusztasággá lett, a városok romhalmazzá omlottak az Örökkévaló előtt, s haragja tüzében!
{4:27} Mert ezt mondja az Örökkévaló: „Bizony, elpusztul az egész föld, de nem véglegesen!
{4:28} Gyászol az egész föld, s odafönt elsötétül az ég is. Mert elhatároztam, nem változatom meg, szóltam, és nem vonom vissza!”
{4:29} A lovasok és íjászok kiáltása elől minden város lakói elfutnak, menekülnek az erdőkbe és a sziklák közé. Üresen maradnak a házak, lakatlanok a városok.
{4:30} Júda, te mihez kezdesz, mikor elpusztítanak? Felveszed legszebb ruhádat, arannyal-ezüsttel ékesíted magad, kifested arcodat? Bizony, hiába szépítkezel, mert szeretőid megvetnek, és életedre törnek!
{4:31} Sion leányának jajszavát hallom: mint aki vajúdik, úgy kiált! Jajgat, mint aki először szül, sikoltozik, és kezét tördeli: „Jaj nekem, végem van! Roskadozik lelkem a gyilkosok előtt!”
{i5:1} Júda népének hűtlensége
{5:1} Ezt mondja az Örökkévaló: „Járjátok be Jeruzsálemet! Nézzetek szét utcáin és terein! Kutassátok át az egész várost: találtok-e ott valakit, aki igazságosan cselekszik, és hűségre törekszik! Megbocsátok a városnak, ha csak egyet is találtok!”
{5:2} Mikor esküsznek, azt mondják: „Él az Örökkévaló!” — de hamisan esküsznek.
{5:3} Pedig te, Örökkévaló, a hűséget keresed! Megverted őket, de nem bánták, pusztítottad őket, de ebből sem tanultak. Megkeményítették szívüket, s nem akartak visszatérni hozzád!
{5:4} Akkor azt gondoltam: csak az egyszerű emberek ilyen ostobák, nem értik az Örökkévaló dolgait, nem ismerik Istenük Törvényét.
{5:5} Elmegyek hát a vezetőkhöz, a hatalmasokhoz, és velük beszélek. Ők biztosan értik az Örökkévaló dolgait, és ismerik Istenük Törvényét! De összefogtak, és lerázták magukról az igát, eltépték a köteleket.
{5:6} S mivel az Örökkévaló ellen fordultak, oroszlán jön ellenük a sűrű bozótból, és széttépi őket! Farkasok jönnek a pusztából, és elpusztítják őket! Párduc leselkedik rájuk a városkapunál, hogy a kilépőt széjjelszaggassa, mivel bűneik megszámlálhatatlanok, és elpártolásuk egyre csak növekszik.
{5:7} „Hogyan is bocsáthatnék meg neked, Júda népe? Hiszen fiaid elhagytak engem, és más istenekre esküsznek. Bár én jól bántam velük, mégis hűtlenek lettek hozzám, és a prostituáltak házában gyülekeznek.
{5:8} Olyanok, mint a jól tartott mének, amelyek kanca után futkosnak és nyerítenek. Ők is a társuk felesége után vágyakoznak.
{5:9} Ne büntessem meg őket ezekért? Az ilyen népnek ne fizessek meg?” — kérdezi az Örökkévaló.
{5:10} „Menjetek föl Júda szőlőskertjébe, pusztítsátok szőlőjét, de ne vágjátok ki tövestül! Vagdaljátok le vadhajtásait, mert azok nem az Örökkévalóhoz tartoznak!
{5:11} Mert Júda népe és Izráel népe egészen hűtlen lett hozzám — mondja az Örökkévaló. —
{5:12} Megtagadták az Örökkévalót: »Ugyan, nem tesz ő semmit! Veszedelem nem érhet bennünket, nem kell tartanunk sem éhínségtől, sem háborútól.«
{5:13} A próféták össze-vissza fecsegnek, szavuk csak üres szél, nincs bennük isteni üzenet! Velük történjen meg, amit mondtak!”
{5:14} Ezt mondja az Örökkévaló, a Seregek Ura és Istene: „Mivel népem így beszél, szavaimat tűzzé teszem a szádban, Jeremiás, a népet pedig száraz fává, a tűz égesse el őket!
{5:15} Izráel népe, figyeljetek rám! Messzi földről hozok egy nemzetet, hogy rátok támadjanak — ezt üzeni az Örökkévaló. — Ősi nemzet ez, hatalmas és kegyetlen, amelynek nyelvét nem ismered, s beszédét nem érted.
{5:16} Seregükben mindenki vitéz harcos, nyilaik mind halálosak.
{5:17} Felemésztik kenyered és gabonád, megölik fiaid és leányaid. Elemésztik nyájaid és csordáid, elpusztítják szőlőskertjeid és fügefáid. Fegyvereik lerombolják váraidat, amelyekben reménykedsz, hogy megvédenek.
{5:18} De még azokban a napokban sem vetek véget nektek egészen” — mondja az Örökkévaló.
{5:19} „Amikor néped majd kérdezi: »Miért tette ezt velünk Istenünk, az Örökkévaló?« Akkor, Jeremiás, ezt válaszold nekik: »Ti elhagytatok engem, és a saját országotokban idegen isteneket szolgáltatok — mondja az Örökkévaló — , emiatt idegeneket kell majd szolgálnotok idegen földön!«”
{i5:20} Ne büntessem meg őket mindezért?
{5:20} „Mondjátok meg Jákób családjának, hirdessétek ki Júdában:
{5:21} Hallgassatok rám, ostoba és esztelen nép! Szemetek van, mégsem láttok, fületek van, mégsem hallotok?
{5:22} Nem féltek engem — kérdezi az Örökkévaló — , nem remegtek színem előtt? Pedig én szabtam határt a tengernek, én állítottam örök korlátot elé, amelyet át nem léphet soha! Ostromolják ugyan, de nem bírnak vele, háborognak hullámai, de át nem hághatják!
{5:23} De ez a nép lázadó és makacs természetű, elfordultak az Örökkévalótól, és elhagyták őt.
{5:24} Eszükbe sem jut, nem is gondolnak rá, hogy féljék és tiszteljék Istenüket, az Örökkévalót, aki esőt ad földjükre, őszi és tavaszi esőt a maga idejében, de az aratásra kijelölt heteket megőrzi!
{5:25} Júda népe, bűneitek miatt maradt el az eső, és maradt el az aratás, vétkeitek fosztottak meg titeket az áldástól!
{5:26} Népem között istentelen gonoszok leselkednek, mint a madarászok, aki csapdát állítanak a madaraknak, de embereket ejtenek rabul.
{5:27} Házuk tele van csalással szerzett javakkal, mint a madarász kosara madarakkal, ezért lettek gazdagok és hatalmasak,
{5:28} kövérek és előkelők. Gonoszságuk nem ismer határt, az árvákat nem segítik, hogy boldoguljanak, ügyükben nem ítélnek igazságosan, a szegényeket nem védelmezik.
{5:29} Ne büntessem meg őket mindezért? — kérdezi az Örökkévaló. — Az ilyen nemzeten ne álljak-e bosszút?
{5:30} Bizony, szörnyű és rettenetes dolgok történnek Júdában:
{5:31} a próféták hamisan prófétálnak, a papok összeszövetkeztek velük, népem pedig ezt szereti! De mit tesztek majd, ha a vég elérkezik?!”
{i6:1} Jeruzsálem, térj eszedre!
{6:1} Benjámin népe, menekülj el Jeruzsálemből! Fújjátok meg a sófárt Tékóában, adjatok vészjelzést Bét-Keremben! Mert nagy veszedelem közeleg észak felől, nagy pusztítás.
{6:2} „Jeruzsálem, bár gyönyörű, virágos legelő vagy, mégis elpusztítalak!
{6:3} Pásztorok jönnek ellened nyájaikkal, sátrat vernek, körülvesznek, gyönyörű legelődet felosztják, és nyájaikat legeltetik a maguk részén.”
{6:4} „Készüljetek föl Jeruzsálem ostromára! Rajta, támadjuk meg a várost délben! Már későre jár az idő, megnyúltak az árnyékok.
{6:5} Rajta, támadjuk meg éjjel! Romboljuk le falait és palotáit!”
{6:6} Ezt mondja az Örökkévaló, a Seregek Ura: „Vágjátok ki a fákat, építsetek töltést Jeruzsálem falainál! Büntetésre ítélt város ez, mert tele van elnyomással!
{6:7} Ahogy a kút hidegen tartja vizét, úgy tartja magában a gonoszságát Jeruzsálem is. Folyton erőszakról és romlásról hallok híreket, betegséget és sebeket látok mindenütt!
{6:8} Jeruzsálem, térj eszedre, különben lelkem elfordul tőled, és lakatlan romhalmazzá teszlek!”
{6:9} Ezt mondja az Örökkévaló, a Seregek Ura: „Teljesen lecsupaszítják Izráel maradékát, ahogy a szőlőt leszüretelik! Szedd le az utolsó szemig, ahogy a szüretelők leszednek minden szemet!”
{6:10} De kihez szóljak? Kit figyelmeztessek? Ugyan ki hallgat rám? Izráel nem hallgat a figyelmeztetésre, olyan mintha süket lenne. Megutálták az Örökkévaló szavát, hallani sem akarják.
{6:11} Ezért betölt engem az Örökkévaló haragja, elfáradtam, hogy feltartóztassam! „Ne is tartsd vissza tovább, hanem öntsd ki rájuk haragom — mondta az Örökkévaló — , még az utcán játszadozó gyerekekre is, meg a fiatalok társaságára, mindenkire! Bizony, fogságba kerül férj és feleség, idős és fiatal egyaránt!
{6:12} Házaikban más lakik, szántóföldjük és feleségük is másé lesz, mivel kezemet e föld lakosai ellen fordítom — mondja az Örökkévaló. —
{6:13} Hiszen kicsinytől nagyig mind pénzsóvár, még a próféták és papok is megvesztegetésre várnak,
{6:14} hamis biztonságba ringatják népemet, súlyos sebeit könnyelműen gyógyítgatják: »Békesség, békesség!« — mondogatják nekik, pedig nincs békesség.
{6:15} Szégyenkezniük kellene gyalázatos tetteik miatt, de eszük ágában sincs! Már pirulni sem tudnak, emiatt ők is elpusztulnak a többiek között, mikor népemet megbüntetem. Bizony, elesnek, elhullanak mind!” — mondja az Örökkévaló.
{6:16} Ezt mondja az Örökkévaló: „Menjetek ki az utak találkozásához, kérdezősködjetek a régi ösvények után! Keressétek, melyik a jó út, és azon járjatok, hogy nyugalmat találjatok lelketeknek. De azt feleltétek: »Nem megyünk!«
{6:17} Őrszemeket is állítottam fölétek, figyelmeztettelek: Figyeljetek a sófár hangjára! De azt feleltétek: »Nem figyelünk!«
{6:18} Ezért hát hallják meg a nemzetek, tudják meg a népek mindannyian, mit fogok tenni ezzel a néppel!
{6:19} Tudja meg az egész föld, hogy csapásokkal sújtom e népet, saját tetteik súlyos következményeivel, mert nem hallgattak a szavamra, és tanításomat elutasították!”
{6:20} „Minek hoztok nekem tömjént Sebából, és jó illatú nádat messzi földről? Nem fogadok el égőáldozatot tőletek, s nem kedvelem véresáldozataitokat sem.”
{6:21} Ezért azt mondja az Örökkévaló: „Nézzétek! Akadályokat helyezek e nép elé, amelyben megbotlanak, apa és fia, szomszéd és barátja — mindannyian elvesznek!”
{6:22} Azt mondja az Örökkévaló: „Nézzétek! Idegen nemzet jön észak felől, messzi földről nagy hadsereg indul útnak!
{6:23} Kezükben íj és lándzsa, szívük kegyetlen, könyörtelen, hangjuk, mint a tenger zúgása, hatalmas lovas sereg! Mind harcra készülnek — ellened, Jeruzsálem!”
{6:24} Halljuk hírét a közelgő seregnek, kezünk lehanyatlik és megdermed, megragadja szívünket a rettegés, mint szülési fájdalmak a vajúdó asszonyt.
{6:25} Ki ne menjetek a mezőre, az utakon se járjatok, mert ellenség kardja vár, és rémület mindenfelől!
{6:26} Népem leánya, ölts gyászruhát, fetrengj a földön, a hamuban, mintha egyszülött fiadat siratnád keservesen, mert ránk tör a pusztító hamar!
{6:27} „Jeremiás, olyanná tettelek, mint az ötvös, aki fémet olvaszt és tisztít! Vizsgáld meg népemet, és mérlegeld életmódjukat!”
{6:28} Mindnyájan megátalkodott lázadók, rágalmakat terjesztenek, romlottak és hitványak. Ha ezüstöt keresel, vagy aranyat, olyanok ők, mint a vas, meg a bronz!
{6:29} Hiába szítja a tüzet a fújtató, hiába olvasztja a tűz az ércet, salakjától nem tudja elválasztani. Gonoszok, meg nem tisztíthatók!
{6:30} „Értéktelen salak, nem ezüst” — így nevezik ezt a népet, mert az Örökkévaló félredobta őket!
{i7:1} Jeremiás beszéde a Templom kapujában
{7:1} Az Örökkévaló szava érkezett Jeremiáshoz:
{7:2} „Jeremiás, menj, állj meg az Örökkévaló házának kapujában, és hirdesd ki ezt az üzenetet! Ezt mondd: Halld meg az Örökkévaló szavát, Júda egész népe! Figyeljetek mindannyian, akik bementek ezeken a kapukon az Örökkévalót imádni!
{7:3} Az Örökkévaló, a Seregek Ura, Izráel Istene üzeni nektek: Javítsátok meg egész gondolkozásotokat, életmódotokat, és jobbítsátok meg tetteiteket! Akkor továbbra is veletek együtt lakom e helyen.
{7:4} Ne csapjátok be magatokat azzal, hogy »Ez az Örökkévaló Temploma! Az Örökkévaló Temploma, az Örökkévaló Temploma…«.
{7:5} Mert csak ha valóban megjavítjátok egész gondolkozásotokat, életmódotokat és tetteiteket: ha igazságosan bántok egymással,
{7:6} ha nem nyomjátok el a jövevényeket, árvákat és özvegyeket, ha nem öltök meg senkit ártatlanul, ha nem imádtok más isteneket, akik pusztulásotokat okozzák,
{7:7} csak akkor fogok veletek együtt lakni ezen a földön, amelyet réges-régen örök időkre őseiteknek adtam.
{7:8} Nézzétek! Hamis beszédekkel hitegetitek magatokat, amelyek nem használnak semmit!
{7:9} Loptok, gyilkoltok, házasságtörést követtek el, hamisan esküsztök, Baálnak áldoztok, és más isteneket imádtok, akiket azelőtt nem is ismertetek!
{7:10} S ezek után még idejöttök, és megálltok előttem ebben a házban, amely nevemet viseli, és azt mondjátok: »Biztonságban vagyunk!« — s annyira biztonságban érzitek magatokat, hogy mikor elmentek, folytatjátok utálatos bűneiteket, amelyeket gyűlölök!
{7:11} Hát rablók barlangjának nézitek ezt a házat, amely nevemet viseli?! Akkor majd én is annak tekintem!
{7:12} Menjetek csak el Silóba, szent helyemre, ahol először szereztem lakóhelyet nevemnek! Nézzétek meg, mit tettem azzal — népem, Izráel gonoszsága miatt!
{7:13} Most hát, mivel mindezeket a bűnöket elkövettétek — mondja az Örökkévaló — , ezért én is úgy fogok bánni ezzel a házzal, mint ahogy Silóval bántam! Pedig ez a ház, amelyet nektek és őseiteknek adtam,
{7:14} s amelyben annyira bíztok, valóban az én nevemet viseli! De mivel újra meg újra hiába figyelmeztettelek titeket, nem hallgattatok rám, és mikor hívtalak benneteket, nem válaszoltatok — ezért Siló sorsára jut ez a ház is.
{7:15} Bizony elhajítalak benneteket messzire a szemem elől — mint ahogy testvéreitekkel, Efraim nemzetségével is bántam.”
{i7:16} Izzó haragomat zúdítom erre a helyre
{7:16} „Te pedig, Jeremiás, ne imádkozz ezért a népért, ne könyörögj, se ne járj közben értük, mert nem hallgatlak meg!
{7:17} Nem látod, mit művelnek Júda városaiban és Jeruzsálem utcáin?!
{7:18} A gyerekek fát gyűjtögetnek, az apák tüzet raknak, az asszonyok tésztát gyúrnak, hogy kalácsot készítsenek az Ég Királynőjének, és italáldozatot mutassanak be más isteneknek — hogy felbosszantsanak engem!
{7:19} De vajon nekem okoznak ezzel bajt, nem inkább saját maguknak ártanak vele? — kérdezi az Örökkévaló. — Bizony, magukra hoznak szégyent!”
{7:20} Emiatt ezt mondja az Örökkévaló: „Izzó haragomat zúdítom erre a helyre, emberekre és állatokra, a mező fáira és a föld termésére egyaránt. Mind megégetem őket, s haragom tüzét el nem olthatja senki!”
{i7:21} Engedelmességet kívánok, nem áldozatot!
{7:21} Ezt mondja nektek az Örökkévaló, a Seregek Ura: „Hiába hoztok nekem égő- és véresáldozatokat, inkább egyétek meg ti az összes áldozati húst! Igen, még az égőáldozatokét is, amelyeket pedig teljesen el kellene égetni az oltáron!
{7:22} Hiszen nem kívántam én őseitektől sem, hogy áldozzanak nekem égő- és véresáldozatokat, amikor kihoztam őket Egyiptomból.
{7:23} Hanem ezt parancsoltam nekik: Hallgassatok szavamra, és engedelmeskedjetek nekem! Akkor Istenetek leszek, ti pedig népemmé lesztek. Éljetek úgy, ahogyan mondtam nektek, hogy jól menjen a sorotok.
{7:24} Ők azonban nem hallgattak rám, és nem engedelmeskedtek, hanem makacsul gonosz szívük elképzeléseit követték, és hátat fordítottak nekem.
{7:25} Attól kezdve, hogy őseitek kijöttek Egyiptomból, mind a mai napig újra meg újra küldtem hozzátok szolgáimat, a prófétákat.
{7:26} Őseitek azonban soha nem hallgattak rám, és nem engedelmeskedtek, hanem megmakacsolták magukat, és minden nemzedék gonoszabbul viselkedett, mint az előző.
{7:27} Mondd el hát mindezeket nekik, Jeremiás, de nem fognak rád hallgatni. Ha kiáltasz is nekik, nem válaszolnak.
{7:28} Akkor mondd nekik ezt: Olyan nemzet ez, amely nem akar Istenének, az Örökkévalónak a szavára hallgatni, és a figyelmeztetést sem fogadja el. Kiveszett közülük a hűség, kihalt az igazság, már szájukra sem veszik többé.”
{i7:29} Prófécia az öldöklés völgyéről
{7:29} „Nyírd le a hajad, és szórd szét! Énekelj siratóéneket a kopasz hegytetőkön, mert az Örökkévaló elfordult ettől a nemzedéktől! Elhagyta őket, mivel megharagudott rájuk!
{7:30} Mert Júda népe gonoszságot művelt a szemem láttára. Utálatos bálványaikat felállították házamban, hogy tisztátalanná tegyék e házat, amely nevemet viseli — mondja az Örökkévaló. —
{7:31} Felépítették Tófet oltárait a Ben-Hinnóm völgyében, s ott megégették fiaikat és leányaikat a tűzben, bár ezt egyáltalán nem parancsoltam nekik, sőt, még eszembe sem jutott ilyesmi.
{7:32} Ezért eljön a nap — mondja az Örökkévaló — , amikor azt a helyet nem fogják többé Tófetnek, sem Ben-Hinnóm völgyének nevezni, hanem az Öldöklés völgyének fogják hívni. Bizony, tömegsírnak fogják használni azt a völgyet, amíg meg nem telik.
{7:33} E nép halottai pedig az égi madaraknak és a mezei vadaknak szolgálnak majd eledelül — és nem lesz senki, aki a vadakat elűzze azokról.
{7:34} Véget vetek Júda városaiban és Jeruzsálem utcáin minden ünneplésnek és örvendezésnek, s még a vőlegény és a menyasszony örömének is, mert puszta romhalmazzá lesz az egész ország!”
{8:1} „Abban az időben — mondja az Örökkévaló — Júda királyainak csontjait kiszórják a sírjaikból. Ugyanígy bánnak a régi júdabeli fejedelmek, papok, próféták és Jeruzsálem egykori lakóinak csontjaival is.
{8:2} A csontokat pedig odaszórják a nap, hold és az ég egész serege elé, akiket ezek a régen meghalt emberek egykor szerettek, szolgáltak, követtek, kerestek és imádtak. Ott hagyják ezeket a csontokat temetetlenül, mint ahogy a trágyát a földműves szétszórja a szántóföldön.
{8:3} Akik pedig még életben maradnak ebből a gonosz nemzedékből, minden helyen, ahová szétszórom őket, inkább választják majd a halált, mint az életet” — mondja a Seregek Ura.
{i8:4} Miért nem akarnak visszajönni hozzám?
{8:4} „Jeremiás, mondd Júda népének, hogy ezt üzeni az Örökkévaló: Ha elesik valaki, nem kel-e föl, amint lehet? Ha letér az útról, nem fordul-e vissza?
{8:5} Miért nem tér hát vissza hozzám Jeruzsálem népe, vajon örökre elfordultak tőlem? Ragaszkodnak a hazugsághoz, s nem akarnak visszajönni hozzám.
{8:6} Figyelmesen hallgattam őket, de nem helyesen beszélnek. Nincs közöttük, aki megbánná gonoszságát, nincs, aki mondaná: »Jaj, mit tettem?« Mind a saját feje után megy, a maga útján rohan, mint harci mén a csatában.
{8:7} Az égi madarak tudják költözésük idejét, a fecskék, gólyák és darvak tudják indulásuk-érkezésük idejét. De jaj, népem nem ismeri az Örökkévaló útjait!
{8:8} Hogy meritek azt mondani: »Kezünkben az Örökkévaló Törvénye, ezért bölcsek vagyunk!« — mikor az írástudók hazug tolla a Törvényt meghamisította!
{8:9} Emiatt megszégyenülnek a bölcs írástudók, megrettennek és fogságba esnek! Mit ér a bölcsességük, ha az Örökkévaló szavát elutasítják?
{8:10} Ezért hát asszonyaikat idegeneknek adom, szántóföldjeiket pedig a hódítóknak, hiszen kicsinytől nagyig mind pénzsóvárok, még a próféták és papok is megvesztegetésre várnak.
{8:11} Népem súlyos sebeit úgy gyógyítgatják, mint könnyű karcolást szokás. »Jól van, jól van, minden rendbe jön!« — mondogatják, pedig semmi sincsen jól.
{8:12} Szégyenkezniük kellene gyalázatos tetteik miatt, de eszük ágában sincs! Már pirulni sem tudnak, emiatt ők is elpusztulnak a többiek között, mikor népemet megbüntetem. Bizony, elesnek, elhullanak mind!” — mondja az Örökkévaló.
{8:13} „Szüretelni akartam náluk — mondja az Örökkévaló — , de nincs szőlő a tőkén, nincs füge a fán, még a levelek is lehullottak. Amit adtam nekik, mind eltűnt.”
{8:14} „Miért ülünk itt tétlenül? Mire várunk? Keljünk föl, s menjünk be a megerősített városokba! Haljunk meg ott, ha már Istenünk, az Örökkévaló halálra ítélt bennünket! Hiszen vétkeztünk az Örökkévaló ellen, ezért adott innunk mérgezett vizet!
{8:15} Minek várjunk békességre, ha úgysem jön semmi jó? Minek reméljünk gyógyulást, ha csak rémület közeleg?
{8:16} Hiszen már hallatszik a lovak dobogása, a harci mének nyerítése észak felől, s reszket az egész föld! Ellenségeink közelegnek, hogy mindent elpusztítsanak e földön, városainkat és magunkat is azokkal együtt!”
{8:17} „Látjátok? Mérges kígyókat küldök rátok, viperákat, amelyeken nem fog a bűvölés. Bizony, megmarnak titeket, gyógyíthatatlanul!” — mondja az Örökkévaló.
{i8:18} Jeremiás siratja népét
{8:18} Istenem! Szomorúság és félelem vesz erőt rajtam.
{8:19} Nézd, népem segélykiáltását hallom mindenfelől: „Hát nem lakik már az Örökkévaló a Sionon? Nincs már ott Sion Királya?” De Isten így válaszol: „Miért bosszantottak bálványaikkal, miért haragítottak idegen isteneikkel?”
{8:20} Így kesereg a nép: „Jaj, már elmúlt az aratás, vége a nyárnak, mégsem szabadultunk meg!”
{8:21} Összetörted népemet, s velük együtt engem is, Uram! Siratom romlásukat, és elfog a rémület!
{8:22} Hát nincs már balzsam Gileádban? Nincs orvos, aki meggyógyítana minket? Miért nem gyógyultak be népem sebei?
{9:1} Jaj, bárcsak szememből patak eredne, bárcsak forrássá lehetne, hogy éjjel-nappal sirassam népem megöltjeit!
{9:2} Bár mehetnék a pusztába, messze földre, utasok szállására, hogy elhagynám népemet, mert mind házasságtörők, árulók gyülekezete!
{9:3} „Nyelvük olyan, mint az íj, hazug szavaik, mint a nyílvesszők. Elburjánzott a hazugság az országban, s a hűséget már nem ismerik! Egyik gonoszság a másikat éri, de engem nem ismernek” — mondja az Örökkévaló.
{9:4} „Mindenki óvakodjon a társától, még testvéretekben se bízzatok! Mert a testvéred is csaló, minden társad rágalmazó.
{9:5} Mind becsapják egymást, nincs egy sem, aki igazat mondana, csak hazugságra tanítják nyelvüket, hamisságban fáradoznak.
{9:6} Egyik gazság a másikat követi, egyik csalárdság jön a másik után, rólam pedig tudni sem akarnak! — mondja az Örökkévaló. —
{9:7} Ezért hát megolvasztom és megtisztítom őket, mint az ezüstöt. Hiszen mi mást tehetnék népemmel? — mondja az Örökkévaló, a Seregek Ura. —
{9:8} Sebző nyíl a nyelvük, ajkuk folyton hamisságot beszél. Szájuk »Békesség!«-et mond kedvesen, de szívük már csapdát készít testvérüknek.
{9:9} Ne büntessem meg őket ezekért? Az ilyen népnek ne fizessek-e meg?” — kérdezi az Örökkévaló.
{9:10} Siratom a hegyeket, gyászolom az elhagyott legelőket, mert hallatszik többé a nyájak bégetése, nem jár arra senki, még az égi madarak is elmenekültek, a mezei vadak is elfutottak!
{9:11} Azt mondja az Örökkévaló: „Romhalmazzá teszem Jeruzsálemet, sakálok tanyájává, elpusztítom Júda városait, lakatlanná teszem!”
{9:12} Hol van a bölcs, aki érti ezt? Kinek jelentette ki az Örökkévaló szája, hogy hirdesse a népnek? Miért pusztult el az ország? Miért lett kietlen sivatag, ahol sem ember, sem állat nem jár?
{9:13} De hiszen megmondta az Örökkévaló: „Ez a nép elfordult tanításomtól és törvényemtől, amelyet eléjük állítottam, hogy azt kövessék. Nem hallgattak szavamra, s nem úgy éltek, ahogy meghagytam nekik,
{9:14} hanem konokul a saját fejük után mentek, és bálványokat követtek, ahogy őseik tanították őket.
{9:15} Ezért hát én is ürömmel etetem, és méreggel itatom őket — mondja az Örökkévaló, a Seregek Ura, Izráel Istene. —
{9:16} Szétszórom őket a nemzetek közé, akiket sem ők, sem őseik nem ismertek. De még ott is fegyvert küldök utánuk, hogy öldösse őket, amíg el nem pusztulnak.”
{9:17} Ezt mondja az Örökkévaló, a Seregek Ura: „Figyeljetek rám! Hívjátok a siratóasszonyokat, akik gyakorlottak ebben, küldjetek értük, jöjjenek hamar!”
{9:18} Jaj, sirassatok minket! Fogjatok hozzá, jajgassatok, áradjanak a könnyek, hogy veletek sírjunk mi is!
{9:19} Már hallatszik a siratóének a Sionról: „Jaj nekünk! Hogy elpusztultunk! Milyen nagy szégyen ért minket! Házainkat lerombolták ellenségeink, s el kell hagynunk földünket!”
{9:20} Asszonyok, halljátok meg, mit mond az Örökkévaló! Hallgassatok szavára, tanítsátok meg leányaitokat a siratásra, szomszédjaitokat a siratóénekre:
{9:21} „Jaj, ablakainkra szállt a halál, s bejött házainkba, hogy kipusztítsa gyermekeinket az utcákról, kiirtsa a fiatalokat a terekről!”
{9:22} „Szólj! — mondta nekem az Örökkévaló. — Úgy hevernek majd szerteszét a hullák, mint ganéj a mezőn, mint levágott búza az aratók után, de nem lesz, aki összegyűjtse őket!”
{i9:23} Azzal dicsekedjen, hogy ismer engem!
{9:23} Azt mondja az Örökkévaló: „Ne dicsekedjen bölcsességével a bölcs, se erejével az erős, se gazdagságával a gazdag!
{9:24} Ha dicsekedni akar, hát azzal dicsekedjen, hogy igazán ismer engem, tudja, hogy én vagyok az Örökkévaló, aki hűséges szeretettel, igaz ítélettel, igazságosan kormányozom a föld lakóit, mert ezekben telik kedvem” — mondja az Örökkévaló.
{9:25} „Bizony, eljön az idő, amikor megbüntetem mindazokat, akik ugyan körülmetélik testüket, valójában mégis körülmetéletlenek:
{9:26} Egyiptom népét, Júda, Edom, Ammon és Moáb népét, meg azokat a pusztában élő törzseket, akik a hajukat lenyírják. Megbüntetem őket, mert mindezek a nemzetek körülmetéletlenek; Izráel egész népe pedig körülmetéletlen szívű!”
{i10:1} A bálványok kigúnyolása
{10:1} Halljátok az Örökkévaló üzenetét, Izráel népe!
{10:2} Ezt mondja az Örökkévaló: „Ne kövessétek a nemzetek szokásait, se ne féljetek az égi jelektől, amelyektől ők félnek!
{10:3} Hiszen a nemzetek vallásos szokásai nem érnek semmit! Bálványuk csak egy fadarab, melyet az erdőben vágtak, baltával faragtak,
{10:4} arannyal-ezüsttel cifráztak, szögekkel erősítettek, hogy el ne mozduljon.
{10:5} Olyan, mint a madárijesztő az uborkaföldön: nem beszél, s hordozni kell, mert járni sem tud. Ne féljetek tőlük, mert sem jót, sem rosszat nem tudnak tenni: tehetetlenek!”
{10:6} Nincs senki hozzád hasonló, Örökkévaló! Nagy vagy, és nagy a hatalmad, neved is erős és hatalmas!
{10:7} Ki ne félne téged, Nemzetek Királya? Téged illet a tisztelet, nincs hozzád hasonló a nemzetek bölcsei között, sehol a királyságokban!
{10:8} Ostobák ők mindannyian, és bolondok, hogy imádják a tehetetlen bálványokat. Hiszen azok csak faragott fadarabok,
{10:9} Társisból való ezüsttel borítva, ufázi arannyal cifrázva — ötvösök, ácsok keze munkája — , felöltöztetve kék és bíbor ruhákba, takácsok vásznaiba!
{10:10} De az Örökkévaló valóban Isten, élő igaz Isten, örökké uralkodó Király. Haragjától reszket az egész föld, felindulását nem viselhetik el a nemzetek.
{10:11} Mondjátok meg hát nekik: „Az úgynevezett istenek, akik nem teremtették az eget és a földet, kipusztulnak a földről, és kivesznek az ég alól!”
{i10:12} Dicsőítő ének
{10:12} Az Örökkévaló teremtette a földet nagy erejével, alkotta a lakható világot bölcsességével, kiterjesztette az eget értelmével.
{10:13} Mennydörgő szavára vizek gyülekeznek az égen, pára száll föl a földről, villámok cikáznak, zápor zuhog, szélvihart hív elő raktáraiból.
{10:14} Akik bálványokban bíznak, mind ostobák! Megszégyenülnek az aranyművesek, mert kezük munkája tehetetlen, csak öntött fém az, nincs benne lehelet,
{10:15} nem jó semmire, hitvány és hamis. Elpusztul minden bálvány, mikor az Örökkévaló ítéletet tart fölöttük.
{10:16} De nem ilyen Jákób Istene! Ő teremtette a mindenséget, s Izráel népét magának választotta örökségül. Örökkévaló, Seregek Ura — ez az ő neve!
{i10:17} Közeleg a száműzetés!
{10:17} Szedjétek össze holmitokat, vegyétek vállaitokra batyutokat, ti, akik az ostromlott városokban éltek!
{10:18} Mert ezt mondja az Örökkévaló: „Most messzire hajítom parittyámból e föld lakosait, és szenvedést hozok rájuk, hogy tanuljanak belőle!”
{10:19} Jaj nekem, hogy összetörtem! Súlyos a sebem, gyógyíthatatlan, de ez a büntetésem, el kell viselnem!
{10:20} Sátramat összedöntötték, köteleit elvagdalták, gyermekeim elmentek, többé nem látom őket! Nincs, aki felállítsa hajlékomat, újra kifeszítse sátramat.
{10:21} Ostobák voltak a pásztorok, mert nem keresték az Örökkévaló tanácsát, ezért vallottak kudarcot, s egész nyájuk szétszóródott.
{10:22} Halljátok a zúgást? Figyeljétek, hogy erősödik! Észak felől támad, arról közeledik. Bizony, elpusztítja az áradat Júda városait, sakálok tanyája lesz belőlük!
{10:23} Ó, Örökkévaló, tudom, hogy az ember nem ura sorsának, halandó nem irányíthatja a saját lépteit!
{10:24} Fenyíts meg, Örökkévaló, de igaz mértékkel, ne haragodban, nehogy egészen megsemmisíts!
{10:25} Izzó haragod tüzét öntsd az idegen nemzetekre, akik nem ismernek, s nem tisztelnek téged, mert ők pusztították el Jákób népét, lerombolták lakóhelyét, egészen megemésztették.
{i11:1} A Szövetség megtörése
{11:1} Az Örökkévaló szava érkezett Jeremiáshoz:
{11:2} „Figyelj arra, amit a Szövetség szavai jelentenek, és mondd el Jeruzsálem polgárainak és Júda többi lakóinak!
{11:3} Ezt üzeni nektek az Örökkévaló, Izráel Istene: Átkozott legyen, aki nem tartja meg a Szövetséget,
{11:4} amelyet akkor parancsoltam őseiteknek, amikor kihoztam őket Egyiptomból, a »vasolvasztó kohóból«. Azt mondtam nekik: Hallgassatok rám, tegyétek meg, amit mondok nektek, és engedelmeskedjetek parancsaimnak, hogy népemmé legyetek, én pedig Istenetekké legyek.
{11:5} Azért mondtam ezt, hogy beteljesítsem az őseiteknek esküvel adott ígéretemet: hogy nekik adjom a tejjel-mézzel folyó földet — azt, amelyen ma laktok.” Én pedig azt válaszoltam: Ámen, Örökkévaló!
{11:6} Az Örökkévaló ezt mondta nekem: „Hirdesd ki ezt az üzenetet Júda városaiban és Jeruzsálem utcáin: Engedelmesen figyeljetek arra, amit a Szövetség szavai jelentenek, és éljetek aszerint!
{11:7} Mert attól a naptól fogva, amelyen kihoztam őseiteket Egyiptomból, mind a mai napig újra meg újra figyelmeztettem őseiteket, és most titeket is, hogy hallgassatok rám, és engedelmeskedjetek! Idejében figyelmeztettem őket,
{11:8} de nem hallgattak rám, s nem akartak engedelmeskedni. Inkább gonosz szívük kívánságait követték. Emiatt beteljesítettem rajtuk e Szövetség igéit, amelyről azt parancsoltam nekik, hogy teljesítsék azokat, de nem tartották meg.”
{11:9} Azt mondta nekem az Örökkévaló: „Júda népe és Jeruzsálem lakossága titokban összefogott ellenem.
{11:10} Megint ugyanazokat a bűnöket követik el, mint őseik, akik nem akartak rám hallgatni. Újra más isteneket imádnak, s azokat követik. Bizony, Izráel és Júda népe egyaránt megtörte a Szövetséget, amelyet őseikkel kötöttem.
{11:11} Emiatt olyan veszedelmet hozok rájuk, amelyből nem menekülhetnek — mondja az Örökkévaló. — Ha kiáltanak is hozzám segítségért, nem fogom meghallgatni.
{11:12} Akkor majd Júda városai és Jeruzsálem lakói nagy nyomorúságukban azokhoz az istenekhez kiáltanak segítségért, akiknek tömjénfüsttel áldoztak, de azok egyáltalán nem segítenek rajtuk.
{11:13} Hiszen annyi istenetek van, ahány város Júdában, és annyi oltárotok az utálatos bálványaitoknak és Baálnak, ahány utca van Jeruzsálemben!
{11:14} Te pedig, Jeremiás, ne imádkozz ezért a népért, ne könyörögj, se ne járj közben értük, mert úgysem hallgatom meg segélykiáltásukat, amikor majd bajba kerülnek!”
{i11:15} A zöldellő olajfa pusztulása
{11:15} „A nép, amelyet szeretek, gonoszságokat követett el. Mi keresnivalójuk van hát házamban? Azt képzelik, fogadalmakkal és áldozatokkal elkerülhetik a büntetést, s majd örülhetnek gonoszságaikban?”
{11:16} Egykor az Örökkévaló szép termetű, jó gyümölcsű, zöldellő olajfának nevezett téged! De most, nagy vihar mennydörgésénél tűzbe borítja koronádat, és letördeli ágaidat!
{11:17} Az Örökkévaló, a Seregek Ura ültetett el téged, s ő mondott ítéletet fölötted a sok gonoszság miatt, amelyeket Izráel és Júda népe elkövetett. Bizony megharagították az Örökkévalót, mert Baálnak áldoztak!
{i11:18} Jeremiást meg akarják ölni a saját falujában
{11:18} Az Örökkévaló mutatta meg nekem, így tudtam meg, hogy mit terveznek Anatótban ellenem.
{11:19} Olyan voltam, mint a szelíd bárány, amelyet a vágóhídra visznek. Nem sejtettem, hogy gonosz terveket szőnek ellenem: „Vágjuk ki ezt a fát gyümölcsével együtt! Vágjuk ki az élők közül, még a nevét se emlegessék többé!”
{11:20} Akkor ezt mondtam az Örökkévalónak: Örökkévaló, Seregek Ura, aki igazságosan ítélsz, megvizsgálod a szíveket és gondolatokat, hozzád fordulok panaszommal, állj bosszút rajtuk, kérlek!
{11:21} Anatót lakói az életemre törtek: azt mondták, hogy ne prófétáljak az Örökkévaló nevében, különben saját kezükkel ölnek meg.
{11:22} Akkor az Örökkévaló, a Seregek Ura ezt mondta nekem: „Megbüntetem őket! Az ifjakat fegyver öli meg, a gyerekek pedig éhen halnak.
{11:23} Senki sem marad életben közülük, mert veszedelmet hozok Anatót lakóira, amikor eljön megbüntetésük ideje.”
{i12:1} Jeremiás könyörgése
{12:1} Örökkévaló, te igazságos vagy, s mikor perelek veled, mindig neked van igazad, mégis, hadd panaszkodjak neked! Miért boldogulnak az istentelenek? Miért virágoznak a csalók?
{12:2} Hiszen te ültetted el őket, azért vertek gyökeret, növekednek, és gyümölcsöt teremnek. Folyton téged emlegetnek, pedig szívük távol van tőled.
{12:3} Te jól ismersz, Örökkévaló, látod minden lépésemet, megvizsgáltad szívemet, hűségemet! Válaszd külön ezeket az istenteleneket, mint a levágásra szánt juhokat! Készítsd őket a megöletés napjára!
{12:4} Meddig kell még a földnek gyászolnia miattuk? Miért kell a legelők füvének kiszáradnia gonoszságukért? Miattuk pusztulnak még a vadak és a madarak is, mert ők azt mondják: „Isten nem látja, mi lesz velünk!”
{i12:5} Az Örökkévaló válaszol
{12:5} „Jeremiás, ha belefáradsz, mikor gyalogosokkal futsz, hogyan fogsz akkor a lovasokkal versenyezni? Ha a sík mezőn is elesel, mit teszel majd a Jordán melletti sűrű bozótban?
{12:6} Hiszen a saját rokonságod és testvéreid is ellened beszélnek, tele torokkal rosszat kiabálnak. Ne higgy nekik, még ha kedvesen is szólnak!”
{i12:7} Az Örökkévaló panasza elpusztult birtoka miatt
{12:7} „Elhagytam házamat, magára hagytam birtokomat, lelkem örömét, választott népemet ellensége kezébe adtam!
{12:8} Népem ellenem fordult, vadul ordít rám, mint a bozótból támadó oroszlán, ezért én is elfordultam tőle.
{12:9} Olyanná lett népem, mint az elhullott préda a pusztában, keselyűk s hiénák gyülekeznek körülötte. Gyertek mind, mezei vadak, szaggassátok, egyétek!
{12:10} Drága szőlőskertemet sok pásztor taposta, kedves birtokomat kegyetlenül pusztította, gyönyörű kertemet kietlen pusztává tette.
{12:11} Feldúlták, tönkretették, s most gyászol az egész föld. Bizony, elpusztult az ország, nincs, aki gondját viselné.
{12:12} A pusztában minden kopár hegytetőre pusztítók jöttek, mert az Örökkévaló fegyvere gyilkol az országban mindenütt. Senki sincs biztonságban.
{12:13} Búzát vetettek, de tövist aratnak, sokat fáradoznak, mégsem boldogulnak, aratáskor keservesen csalódnak, az Örökkévaló izzó haragja miatt.”
{i12:14} Az Örökkévaló ígérete Izráel szomszédainak
{12:14} Ezt mondja az Örökkévaló: „Izráel gonosz szomszédai kezet vetettek arra, amit népemnek adtam örökségül. Emiatt gyökerestül kitépem ezeket a népeket földjükből, és Júda népét is kigyomlálom közülük.
{12:15} De miután kitépem őket, ismét könyörülök rajtuk, és újra visszaviszem őket a saját földjükre: mindegyiket a maga örökségébe.
{12:16} Azután pedig megtanulják népemtől, hogyan esküdjenek nevemre: »Az élő Istenre esküszöm«, és megtanulják, hogyan éljenek tetszésem szerint. Igen, ahogy egykor rosszra tanították népemet, hogy Baálra esküdjenek, úgy tanítja népem őket a jóra.
{12:17} Azt a nemzetet pedig, amely mégsem akarja követni népemet, végérvényesen kiirtom és elpusztítom — mondja az Örökkévaló.”
{i13:1} Példázat az övről
{13:1} Ezt parancsolta nekem az Örökkévaló: „Jeremiás, menj, vásárolj egy lenből szőtt övet, majd kösd a derekadra, de vízbe ne mártsd!”
{13:2} Meg is vettem az övet, és a derekamra kötöttem, ahogy az Örökkévaló mondta.
{13:3} Majd másodszor is szólt hozzám az Örökkévaló:
{13:4} „Készülj az útra! Az övet, amelyet vettél, kösd a derekadra, s így menj el Perátba! Ott rejtsd el az övet egy sziklahasadékba.”
{13:5} Akkor elmentem Perátba, és ott elrejtettem az övet, ahogy az Örökkévaló parancsolta.
{13:6} Hosszú idő múlva az Örökkévaló ezt mondta: „Indulj útnak, menj el Perátba, és hozd vissza az övet, amelyről mondtam, hogy rejtsd el.”
{13:7} Úgy is tettem: elmentem Perátba, megkerestem, és elővettem az övet a rejtekhelyről. De lám, az öv teljesen tönkrement, és használhatatlan lett.
{13:8} Ekkor így szólt hozzám az Örökkévaló:
{13:9} „Látod, Jeremiás? Ahogyan ez az öv teljesen tönkrement, ugyanúgy fogom megsemmisíteni Júda kevélységét és Jeruzsálem mérhetetlen büszkeségét!
{13:10} Ez a gonosz nép nem akar szavamra hallgatni, hanem a saját szíve kívánságait követi, más istenek nyomába szegődik, azokat imádja és szolgálja! Emiatt ők is olyanok lesznek, mint ez a teljesen elrohadt és használhatatlan öv!
{13:11} Ahogy a férfi szorosan a derekára köti övét, úgy kötöttem én is magamhoz egész Izráel és Júda népét — mondja az Örökkévaló. — Azt akartam, hogy saját népemmé legyenek, nevem dicsőségére, dicséretem és tiszteletem növelésére, de ők nem hallgattak rám.”
{i13:12} Példázat az összetört boroskorsókról
{13:12} „Jeremiás, mondd Júda népének: Ezt üzeni nektek az Örökkévaló, Izráel Istene: Minden boroskorsót meg kell tölteni borral! Erre majd azt válaszolják neked: »Tudjuk mi azt jól, hogy minden boroskorsót meg kell tölteni borral!«
{13:13} Akkor mondd nekik: Ezt üzeni nektek az Örökkévaló: Nézzétek! Én fogom színig tölteni e föld minden lakóját részegséggel — még a királyokat is, akik Dávid trónján ülnek, meg a papokat, prófétákat, és Jeruzsálem minden lakóját.
{13:14} Azután egymáshoz csapom és összetöröm őket — apákat és fiaikat is — mondja az Örökkévaló. Nem könyörülök rajtuk, nem kímélem őket, nem irgalmazok, hanem elpusztítom mindet!”
{i13:15} Figyelmeztetés a büszkeség ellen
{13:15} Figyeljetek rám, mert az Örökkévaló szólt, ne forduljatok el büszkén, hallgassatok meg!
{13:16} Adjatok dicsőséget az Örökkévalónak, Isteneteknek! Dicsőítsétek őt, mielőtt sötétséget borít rátok, mielőtt lábatok megbotlik a sötét hegyeken! Mert világosságra vártok, de ő sötét éjszakává teszi azt, a halál árnyékát borítja rátok!
{13:17} Ha nem hallgattok rám, titokban siratlak titeket, sírok büszkeségetek miatt. Keservesen megsiratlak, könnyeim megáradnak, mert az Örökkévaló nyáját fogságba hajtják!
{13:18} Mondd meg a királynak és az anyakirálynőnek: „Alázkodjatok meg, és maradjatok veszteg, mert dicsőségetek koronája leesik fejetekről!
{13:19} Júda déli városait már körülzárta az ellenség, nincs, aki felszabadítsa őket. Júda egész népét száműzetésbe hurcolják, mind fogságba kerülnek!”
{13:20} Nézd, Jeruzsálem, ellenség jön észak felől! Hová lett a rád bízott gyönyörű nyáj, hová lettek juhaid?
{13:21} Mit felelsz majd az Örökkévalónak, ha számon kéri rajtad nyáját? Hiszen neked kellett tanítanod az ő népét, vezetőid vezették őket! Bizony, rád tör akkor a veszedelem, mint szülési fájdalmak a terhes asszonyra.
{13:22} Csodálkozva kérded majd: „Miért teszik ezt velem?” Tudd meg, hogy bűneid sokasága miatt tépik le ruháidat, s követnek el rajtad erőszakot!
{13:23} Vajon meg tudja-e változtatni bőre színét a szerecsen, vagy letörölheti-e foltjait a párduc? Hát te, Jeruzsálem, meg tudsz-e változni valaha, hisz’ már annyira megszoktad a gonoszságot?
{13:24} „Bizony, szétszórlak titeket, mint polyvát a sivatagi forgószél!
{13:25} Ez a sors vár rátok, ezt érdemlitek tőlem — mondja az Örökkévaló — , mivel rólam elfelejtkeztél, Jeruzsálem, s inkább hazugságokban bíztál!
{13:26} Én magam büntetlek meg, s arcodra borítom szoknyádat, hogy megszégyenítselek a népek előtt!
{13:27} Mert jól láttam utálatos bűneidet, mikor a dombokon és a mezőkön más istenek után futkostál, mint ahogy a férfi más felesége után vágyik, vagy a mén a kanca után nyargal.” Jaj neked, Jeruzsálem! Meddig maradsz még ilyen tisztátalan?
{i14:1} Pusztító aszály közeleg
{14:1} Az Örökkévaló ezt mondta Jeremiásnak az aszályról:
{14:2} „Gyászba borul Júda, szenvednek városai, gyászruhában a földre ülnek lakói, Jeruzsálem segélykiáltása felszáll az égre.
{14:3} A város fejedelmei hiába küldik vízért szolgáikat, üres vödrökkel térnek azok vissza, cseppnyi víz sem maradt már a ciszternákban. Mind csalódott, tanácstalan, szégyenében fejét betakarja.
{14:4} A földműves eső híján nem készül a vetéshez, csüggedten ül, s szégyenében fejét betakarja.
{14:5} Még a szarvasünő is elhagyja borját, ha megellik, mert nincs fű a mezőn.
{14:6} A vadszamarak a hegytetőn esőre várnak, a szelet szimatolják, mint a sakálok, az éhségtől már alig látnak.”
{14:7} Bűneink ellenünk tanúskodnak, elismerjük vétkeinket, bizony vétkeztünk ellened, Örökkévaló! Mégis kérünk, nagy nevedért bánj velünk kegyelmesen!
{14:8} Te vagy Izráel egyedüli reménye, szabadítója a nyomorúság idején! Miért bánsz velünk úgy, mint egy jövevény, mint átutazó idegen, aki csak egy éjjelre tér be hozzánk?
{14:9} Miért lettél olyan, mint aki tehetetlen, mint a harcos, aki nem tud megmenteni minket? De te mégis velünk vagy, Örökkévaló! Nevedet viseljük, ne fordulj el tőlünk!
{14:10} Ezt mondja az Örökkévaló erről a népről: „Mennyire szeretnek ide-oda futkosni, tőlem elfordulni! Nem tudnak lábuknak parancsolni. Ezért már nem kedveli őket az Örökkévaló, hanem számon kéri rajtuk bűneiket, megbünteti vétkeiket!”
{14:11} Nekem pedig azt mondta az Örökkévaló: „Most már ne könyörögj nekem ezért a népért!
{14:12} Ha böjtölnek is, nem hallgatom meg kiáltásukat, ha áldoznak is nekem, nem fogadom el tőlük, hanem elpusztítom őket, fegyver, éhínség és járványok által.”
{14:13} Jaj, Örökkévaló Úr Isten — kiáltottam hozzá — , lásd meg, hogy a próféták egészen mást mondanak Júda népének! Azt hirdetik a te nevedben: „Ne féljetek, fegyvert nem láttok, éhség sem lesz, hanem békességet és biztonságot adok nektek!”
{14:14} „Ezek a próféták hazudnak, amikor az én nevemben prófétálnak — válaszolta az Örökkévaló — , mert nem szóltam hozzájuk, nem bíztam meg, és nem küldtem őket, hogy prófétáljanak. Hazugságot »prófétálnak«, mert azt állítják, hogy tőlem kapták, de ez nem igaz. Varázslás által próbálják a jövőt megtudni, de ez hiábavaló próbálkozás, vagy egyszerűen a saját hazugságaikat »prófétálják«.
{14:15} Ezért azt mondom ezekről a hamis prófétákról: Az én nevemben prófétálnak, pedig nem küldtem őket! Azt mondják, hogy nem jön ellenség fegyvere, sem éhínség az országra. Én pedig azt mondom, hogy ezeket a hamis prófétákat bizony éhség és fegyver fogja elpusztítani!
{14:16} De ugyanúgy pusztulnak el azok is, akiknek ők prófétáltak! Igen, Jeruzsálem lakosainak a holttestei szanaszét hevernek majd az utcákon, mert az éhínség és a fegyver végez velük. Senki nem lesz, aki eltemesse őket: ott hevernek majd a férfiak, feleségeik, fiaik és leányaik is, mindannyian! Így zúdítom rájuk gonoszságuk büntetését.”
{14:17} „Te pedig, Jeremiás, ezt mondd nekik: Éjjel-nappal siratom népemet, folyton hullanak könnyeim szűz leányomért, mert szörnyű pusztítás szakadt rá, súlyos csapások érték őt!
{14:18} Ha a mezőre megyek, harcban elesettek hevernek mindenütt, ha a városba, ott a lakosok éhségtől haldoklanak, a papok és próféták nem értenek semmit, úgy bolyonganak a földön.”
{14:19} Ó Uram, hát végleg elvetetted Júda népét? Egészen megutáltad Siont? Miért vertél meg bennünket úgy, hogy számunkra már nincs gyógyulás? Békességre vártunk, de nem jött semmi jó, gyógyulásra vágytunk, de mindenütt csak rémület és rettegés!
{14:20} Elismerjük gonosz tetteinket, és őseink bűneit, bizony vétkeztünk ellened mindannyian!
{14:21} Nevedért ne vesd meg, ne engedd meggyalázni dicsőséged trónját! Emlékezz meg szövetségedről, és ne bontsd fel azt!
{14:22} Vajon adnak-e esőt a nemzetek bálványai? Vagy az ég adja-e a termékeny esőket? Bizony, te adod az esőt, és minden jót, te vagy Örökkévaló Istenünk, benned reménykedünk!
{i15:1} Űzd el e népet a szemem elől!
{15:1} Az Örökkévaló ezt válaszolta nekem: „Még ha Mózes és Sámuel állna is elém, hogy könyörögjön értük, akkor sem esne meg a szívem ezen a népen! Űzd el őket a szemem elől! Menjenek!
{15:2} Ha pedig ezt kérdik tőled: »Hová menjünk?« Akkor mondd nekik: Ezt üzeni nektek az Örökkévaló: »Akit arra szántam, az betegségben hal meg, akit arra szántam, azt fegyver öli meg, akit arra szántam, az éhen hal, akit pedig arra szántam, azt száműzetésbe hurcolják.
{15:3} Mert ezt a négyféle pusztítót küldöm rájuk: ellenség fegyverét, hogy ölje őket, kutyákat, hogy szaggassák őket, az égi madarakat és mezei vadakat, hogy a holttestüket egyék.
{15:4} A föld minden országa megrémül, mikor látják, hogy bánok népemmel, Manassé, Ezékiás fia, Júda királya gonosztettei miatt, amelyeket Jeruzsálemben művelt.«”
{15:5} „Jaj Jeruzsálem, ki könyörül rajtad? Ki szán meg, ki vigasztal? Még a járókelők sem állnak meg, hogy kérdezzék, hogy vagy.
{15:6} Elhagytál, hátat fordítottál nekem — mondja az Örökkévaló — , ezért én is kezemet emelem rád, és elpusztítalak! Belefáradtam, hogy újra meg újra könyörüljek rajtad!
{15:7} Szétszórlak hát titeket a szélben, mint földműves a polyvát. Kiszórlak benneteket az ország kapuin át idegen földre. Gyermektelenné teszem, elpusztítom népemet, mert nem fordultak vissza hozzám gonosz útjaikról.
{15:8} Özvegyeik többen lesznek, mint tengerparton a homokszemek. Anyákra és fiaikra pusztítót hozok fényes délben. Hirtelen rettegést hozok rájuk, rémület fogja el szívüket.
{15:9} Még a hétgyermekes anya is összeroskad, és kileheli lelkét, lemegy a napja délben, megszégyenül és reménye elvész. Aki még megmarad, azt is ellenség fegyverének adom” — mondja az Örökkévaló.
{i15:10} Jeremiás panasza és az Örökkévaló válasza
{15:10} Jaj anyám, miért is szültél engem? Miért, hogy mindenki velem pöröl, velem vitatkozik? Pedig nem kértem kölcsön senkitől, s nem is hiteleztem senkinek, miért átkoznak hát minduntalan?
{15:11} Az Örökkévaló mondta: „A te javadra elküldelek téged! Bizony, rád hozom ellenségedet a veszedelem idején.
{15:12} Senki sem tudja eltörni a vasat, de különösen nem az északi vasat, vagy a bronzot.
{15:13} Júda népe, bűneid miatt országod minden kincsét és gazdagságát ellenségeidnek adom zsákmányul!
{15:14} Ellenséget hozok rátok olyan földről, amelyet nem ismertek, mert haragom fellángolt ellenetek.”
{i15:15} Jeremiás imája
{15:15} Ó, Örökkévaló, te jól ismersz! Nézz le rám, és jöjj közel! Állj bosszút értem üldözőimen, ne várj, amíg elpusztítanak! Hiszen érted kell gyalázkodásukat viselnem!
{15:16} Mikor szóltál hozzám, csak úgy ittam szavaidat. Igéd volt szívem öröme, és gyönyörűségem, mert nevedet viselem, Örökkévaló, Seregek Ura és Istene!
{15:17} Nem forgolódtam a mulatozók társaságában, nem vettem részt örömükben. Kezed rám nehezedett, egyedül ültem, mert haraggal töltöttél meg.
{15:18} Miért nem szűnik fájdalmam, miért nem gyógyul be súlyos sebem? Miért lettél számomra olyan, mint a kiszáradt patak? Mint a forrás, amely időnként elapad?
{15:19} Így felelt nekem az Örökkévaló: „Ha visszatérsz hozzám, én is visszafogadlak szolgálatomba, hogy ismét előttem állj. Ha különválasztod, ami értékes attól, ami hitvány, akkor olyan leszel, mintha szájam lennél. De ne add be a derekad: ők térjenek hozzád, ne te hozzájuk!
{15:20} Én pedig erős bronzfallá teszlek téged e nép ellen. Harcolni fognak ellened, de nem győzhetnek le, mert én vagyok veled, hogy megmentselek, és megszabadítsalak — mondja az Örökkévaló. —
{15:21} Bizony, megmentelek a gonoszok kezéből, megszabadítalak az erőszakosoktól.”
{i16:1} Jeremiás sorsa, mint jel a népnek
{16:1} Így szólt hozzám az Örökkévaló:
{16:2} „Jeremiás, ne házasodj meg, ne legyenek gyermekeid ezen a helyen!
{16:3} Mert ezt mondja az Örökkévaló a fiúkról és leányokról, akik Júda földjén születnek, és szüleikről, akiktől származnak:
{16:4} Mindannyian halálos betegségben fognak meghalni, de nem siratják el őket, sőt el sem temetik őket. Holttestük úgy fog a földön heverni, mint a trágya a mezőn. Fegyver és éhínség pusztítja el őket, holttestük pedig az égi madarak és mezei vadak eledelévé lesz.”
{16:5} Ezt mondta nekem az Örökkévaló: „Jeremiás, be se tedd a lábadat olyan házba, ahol halottat gyászolnak, ne vegyél részt a siratásban, még csak ne is vigasztald a gyászolókat! Mert lásd, én elvettem a békességemet ettől a néptől — mondja az Örökkévaló — , elvettem kegyelmemet, visszavontam irgalmasságomat.
{16:6} Meghal ebben az országban kicsitől nagyig mindenki, de el sem siratják, meg sem gyászolják őket: senki sem vágja meg magát, vagy nyírja kopaszra fejét miattuk, sőt el sem temetik a halottakat.
{16:7} A gyászolókat senki sem vigasztalja kenyérrel, vagy egy pohár itallal. Még ha apja, vagy anyja hal meg valakinek, őket sem gyászolja meg.
{16:8} De olyan házba se menj be, ahol lakodalmat tartanak, s ne ülj le velük enni-inni!
{16:9} Mert ezt mondja az Örökkévaló, a Seregek Ura, Izráel Istene: Nézzétek, még a ti napjaitokban, a szemetek láttára fogom megszüntetni e helyen az öröm és vidámság hangját, a vőlegény és menyasszony hangját.
{16:10} Amikor pedig mindezt elmondod a népnek, ők majd megkérdezik: »De hát miért mondja az Örökkévaló, hogy ilyen súlyosan megbüntet minket? Mit vétettünk? Miféle bűnt követtünk el Istenünk, az Örökkévaló ellen?«
{16:11} Akkor mondd nekik: »Azért, mert őseitek elhagytak engem — ezt mondja az Örökkévaló — , és más isteneket követtek, azokat imádták és szolgálták. Bizony, elhagytak engem, és nem őrizték meg tanításomat.
{16:12} Ti pedig még őseiteknél is nagyobb gonoszságokat műveltetek! Hiszen lássátok be, mindannyian a saját fejetek után mentek, gonosz szívetek kívánságait követitek, és nem hallgattok rám!
{16:13} Emiatt elhajítalak titeket ebből az országból messze földre, amelyet sem őseitek, sem ti nem ismertek. Ott azután majd éjjel-nappal szolgálhatjátok az idegen isteneket! Nem fogok megkönyörülni rajtatok.«”
{i16:14} Izráel helyreállítása
{16:14} Így szól az Örökkévaló: „Bizony, eljön az idő, amikor szavatokat már nem azzal fogjátok megerősíteni: »Ez olyan biztos, mint ahogy él az Örökkévaló, aki kihozta Egyiptomból Izráel népét.«
{16:15} Inkább ezt mondjátok: »Ez olyan biztos, mint ahogy él az Örökkévaló, aki kihozta Izráel népét az északi földről és mindazokból az országokból, ahová szétszórta őket.« Mert én valóban visszaviszem őket a földjükre, amelyet őseiknek adtam.
{16:16} Előbb sok halászt küldök értük — mondja az Örökkévaló — , hogy kihalásszák őket, azután sok vadászt küldök utánuk, hogy űzzék ki őket minden hegyről és halomról, s még a sziklák hasadékaiból is.
{16:17} Szemmel tartom minden lépésüket, nem rejtőzhetnek el előlem, és bűneiket sem rejthetik el előlem.
{16:18} Előbb azonban kétszeresen megbüntetem őket bűneikért és vétkeikért: mivel földemet tisztátalanná tették, birtokomat bemocskolták gyalázatos bálványaikkal.”
{16:19} Örökkévaló, te vagy erőm, erős váram, menedékem a veszedelem idején! Bizony még a nemzetek is hozzád jönnek a föld minden tájáról, és ezt mondják: „Őseink hamis isteneket örököltek, hazug és tehetetlen bálványokat, akik nem tudnak rajtunk segíteni.
{16:20} Csinálhat-e valaki isteneket magának? Hiszen azok egyáltalán nem istenek!”
{16:21} Ezt mondja az Örökkévaló: „Most már megismertetem magam velük, végre megmutatom nekik erőmet és hatalmamat, s megtudják, hogy az Örökkévaló az én nevem!”
{i17:1} Júda népének vétkei
{17:1} Ezt mondja az Örökkévaló: „Júda népének bűne fel van jegyezve vastollal szívük tábláira, kemény vésővel fel van vésve oltáraik szarvára.
{17:2} Hiszen most is ott áldoznak a bálványok oltárain, és az Asera-oszlopok előtt, a zöld fák alatt, a magas dombokon,
{17:3} hegyeken és mezőkön. Bűneid miatt zsákmányul adom ellenségeidnek minden vagyonodat, összes kincseidet, egész országodat, Júda népe!
{17:4} Tetteid miatt elveszíted tőlem kapott örökségedet. Ellenségeid szolgájává teszlek, olyan földön, amelyet nem ismertél, mivel magadra haragítottál, s haragom tüze örökké égni fog.”
{i17:5} Példázatok és bölcs mondások
{17:5} Ezt mondja az Örökkévaló: „Átkozott, aki halandóban bízik, emberi erőre támaszkodik, kinek szíve az Örökkévalótól elfordul!
{17:6} Olyan lesz, mint magányos bokor a sivatagban, lakatlan száraz földön, kietlen sós pusztában: semmi jót nem remél.
{17:7} Áldott, aki az Örökkévalóban bízik, akinek reménye az Örökkévaló!
{17:8} Olyan lesz, mint a vízpartra ültetett fa, amely gyökereit a folyóvízhez nyújtja, s nem fél a száraz évszaktól, mert levelei akkor is zöldellnek. Még aszály idején sem aggódik, s termését idejében meghozza.”
{17:9} „Romlott az ember szíve, minden másnál csalárdabb, javíthatatlan! Ki tudná az ember szívét kiismerni?
{17:10} Én, az Örökkévaló — aki a szíveket vizsgálom, a legbelsőbb indulatokat mérlegelem, s megadom mindenkinek, amit életútja és tetteinek gyümölcse szerint megérdemel!”
{17:11} Aki igazságtalanul szerzi vagyonát, olyan, mint a madár, amely idegen tojásokon ül. Élete derekán elveszíti a gazdagságot, s élete végén bolondnak bizonyul.
{17:12} Ó, dicsőség királyi trónusa, szent helyünk, kezdettől fogva magasan állsz az egész világ fölött!
{17:13} Izráel reménysége, Örökkévaló, mind megszégyenül, aki elfordul tőled! Porba írják annak nevét, aki elhagyja az Örökkévalót, az élő vizek forrását!
{i17:14} Jeremiás könyörgése
{17:14} Gyógyíts meg Örökkévaló, s akkor igazán meggyógyulok! Szabadíts meg, akkor valóban megszabadulok! Téged, csak téged dicsérlek!
{17:15} Júda népe egyre csak azt mondja nekem: „Jeremiás, mi van azzal, amit az Örökkévaló üzent? Lássuk, beteljesedik-e!”
{17:16} Tudod, Uram, hogy nem vonakodtam: követtelek és szolgáltalak, mint pásztorod. De nem kívántam népem veszedelmét, csak azt mondtam, amit jelenlétedben hallottam.
{17:17} Te vagy menedékem a veszedelem idején, ne kelljen hát félnem tőled!
{17:18} Ne engedd, hogy megszégyenüljek, üldözőim valljanak szégyent! Ne kelljen rettegnem, ők rettegjenek! Hozd el pusztulásuk napját, kétszeresen zúzd össze őket!
{i17:19} A szombat megszentelése
{17:19} Ezt parancsolta nekem az Örökkévaló: „Menj, és állj meg Jeruzsálem egyik kapujánál, a Nép Kapujánál, amelyen Júda királyai szoktak be- és kimenni! Hirdesd ki a népnek üzenetemet! Azután menj el a többi kapuhoz, és ott is tedd meg ugyanezt!
{17:20} Ezt mondd nekik: »Júda királyai, Júda egész népe és Jeruzsálem lakói, akik ezen a kapun jártok keresztül, halljátok meg, mit üzen nektek az Örökkévaló!
{17:21} Ezt mondja az Örökkévaló: A saját érdeketekben vigyázzatok, szombaton ne cipeljetek terheket! Jeruzsálem kapuin keresztül se vigyetek terhet!
{17:22} Saját házatokból se vigyetek ki terhet, és ne végezzetek semmiféle munkát szombaton! Tartsátok tiszteletben a szombat ünnepét, és különböztessétek meg a többi naptól, ahogy azt őseiteknek megparancsoltam!
{17:23} Őseitek nem hallgattak rám, és nem engedelmeskedtek, hanem makacsul ellene szegültek az intésnek.
{17:24} Ti azonban hallgassatok rám — mondja az Örökkévaló — , és engedelmeskedjetek! Szombaton ne vigyetek be terhet a kapukon a városba! Szenteljétek meg a szombatot, és ne végezzetek semmiféle munkát ezen a napon!
{17:25} Akkor e kapukon keresztül mindig olyan királyok fognak bejönni, akik Dávid trónján ülnek. Igen, harci szekereken és lovon fognak bejönni a kíséretükben lévő fejedelmekkel együtt. Júda népe, és Jeruzsálem lakói is e kapukon jönnek be, és e város örökre lakott hely lesz.
{17:26} Jönnek majd Júda városaiból, a Jeruzsálem környéki falvakból, Benjámin földjéről, a nyugati dombvidékről, a hegyekről és a déli vidékről is. Hoznak majd az Örökkévalónak égőáldozatot, véresáldozatot, ételáldozatot, tömjént és hálaáldozatot az Örökkévaló Templomába.
{17:27} De ha nem hallgattok rám, és továbbra sem tartjátok tiszteletben a szombat ünnepét, hanem szombaton is terhet visztek keresztül Jeruzsálem kapuin, akkor olthatatlan tüzet gyújtok ezekben a kapukban, amely porrá égeti Jeruzsálem palotáit.«”
{i18:1} Példázat a fazekasműhelyben
{18:1} Az Örökkévaló szólt Jeremiásnak:
{18:2} „Menj el a fazekas műhelyébe, mert ott fogod meghallani, amit mondani akarok neked.”
{18:3} Így hát elmentem a fazekashoz, aki éppen egy edényt készített a korongon.
{18:4} Néztem, hogyan formálja az edényeket a kezével. Észrevettem, hogy időnként az agyagedény kiformálása nem sikerült. Ekkor újra kezdte, és ugyanabból az agyagdarabból másmilyen edényt készített, aszerint, ahogy akarta.
{18:5} Akkor az Örökkévaló szavát hallottam:
{18:6} „Vajon én ne tudnám megtenni veled, Izráel népe, amit ez a fazekas? Hiszen olyan vagy a kezemben, mint az agyag a fazekas kezében, Izráel!
{18:7} Előfordul, hogy egy országról, vagy nemzetről azt mondom, hogy gyökerestül kitépem, lerontom és elpusztítom.
{18:8} De ha az a nemzet elfordul a gonoszságától, én is megváltoztatom tervemet, és nem zúdítom rájuk azt a veszedelmet, amelyet ellenük terveztem.
{18:9} Máskor meg azt ígérem egy országnak, vagy nemzetnek, hogy megerősítem és fölépítem.
{18:10} De ha ezután gonosz dolgokat művelnek, nem hallgatnak rám, és nem engedelmeskednek, akkor én is megváltoztatom tervemet, és nem viszem véghez azt a jót, amit elterveztem.
{18:11} Most hát mondd meg ezt Júda népének és Jeruzsálem lakóinak: Ezt üzeni nektek az Örökkévaló: Nézzétek, súlyos csapást készítek a számotokra, veszedelmet tervezek ellenetek! Forduljatok hát mindannyian vissza, hagyjátok el gonosz életmódotokat! Változtassátok meg életeteket, és jobbítsátok meg tetteiteket!
{18:12} De a nép azt fogja felelni: »Hiába! Mi már csak a saját fejünk után megyünk, és mindegyikünk a maga gonosz szíve makacsságát követi.«”
{18:13} Ezt mondja az Örökkévaló: „Kérdezősködjetek csak a nemzetek között, hallottak-e már valaha ehhez hasonló szörnyűséget, amelyet Izráel népe elkövetett?
{18:14} Vajon elhagyja-e valaha a hó Libanon hegyeinek sziklás csúcsait? Kiszáradnak-e csak egyszer is a hegyekről csörgedező hideg patakok?
{18:15} De népem mégis elfelejtkezett rólam! Semmirekellő isteneknek tömjénez, akik hűtlenségre csábították, hogy kanyargós ösvényen botladozzon, a jól épített országút helyett.
{18:16} Így tették földjüket pusztává, amelytől örökre elborzad az utas, s aki csak látja, fejét csóválva rémüldözik.
{18:17} Ellenségeik által szétszórom népemet, mint a dühöngő keleti szél. Pusztulásuk napján hátat fordítok nekik, s nem törődöm velük!”
{i18:18} Összeesküvés Jeremiás ellen
{18:18} Ellenségeim azt mondták egymás között: „Gyertek, fogjunk össze Jeremiás ellen! Mert nem igaz, amit mond, hogy a papok már nem helyesen tanítanak, a tanácsadók nem jó tanácsot adnak, a próféták nem az Örökkévaló szavát tolmácsolják. Jöjjetek, vádoljuk be Jeremiást, és többé ne hallgassunk egyetlen szavára sem!”
{18:19} Kérlek, Örökkévaló, figyelj rám! Hallod, miket beszélnek ellenségeim?
{18:20} Hát a jóért rosszal fizetnek? Miért ásnak vermet nekem? Emlékezz rá, mikor közbenjártam értük trónod előtt, hogy haragod elfordítsam róluk!
{18:21} Büntesd hát meg őket: fiaikat az éhínség ölje meg, add át őket az ellenség fegyverének, feleségeik legyenek gyermektelenek és özvegyek, férjeiket járvány pusztítsa el, ifjaikat kard gyilkolja le a csatában!
{18:22} Jajgatás hallatsszon házaikból, mikor hirtelen ellenséges katonákat küldesz rájuk, mivel vermet ástak nekem, lábamnak csapdát állítottak!
{18:23} Örökkévaló, te jól ismered gyilkos terveiket, amelyeket életem ellen készítenek! Hát ne bocsásd meg bűneiket, ne töröld el vétkeiket, hanem büntesd meg, és pusztítsd el őket haragodban!
{i19:1} Az eltört cserépkorsó példázata
{19:1} Ezt mondta nekem az Örökkévaló: „Menj, és vásárolj egy cserépkorsót a fazekastól! Azután a nép és a papok rangidős vezetői közül néhányat hívj magaddal,
{19:2} és együtt menjetek ki a Ben-Hinnóm völgybe, a Cserép-kapu bejáratához! Ott azután hirdesd ki nekik, amit neked mondok!
{19:3} Ezt mondd nekik: Júda királyai és Jeruzsálem lakói, halljátok meg, mit üzen nektek az Örökkévaló! Ezt mondja az Örökkévaló, a Seregek Ura, Izráel Istene: »Nézzétek! Én olyan veszedelmet hozok erre a helyre, hogy még az is megdöbben, aki csak a hírét hallja,
{19:4} mert Júda népe elhagyott engem, és idegenné tette ezt a helyet számomra. Idegen isteneknek tömjéneztek, akiket sem Júda királyai, sem őseik, sem ők maguk nem ismertek. Igen sok ártatlan embert gyilkoltak meg e helyen.
{19:5} Oltárokat építettek, hogy azokon a saját gyermekeiket égessék meg égőáldozatként Baálnak — amit én egyáltalán nem parancsoltam nekik, sőt, még csak eszembe sem jutott ilyesmi.
{19:6} Mivel mindezt a sok gonoszságot elkövették, bizony, eljön az idő — mondja az Örökkévaló — , amikor ezt a helyet már nem Tófetnek, vagy Ben-Hinnóm völgyének fogják hívni, hanem az Öldöklés Völgyének.
{19:7} Júda és Jeruzsálem népének a terveit meghiúsítom e helyen, és kiszolgáltatom őket ellenségeik kardjának: azoknak, akik halálra keresik őket, és hagyom, hogy megöljék őket. Holttestüket pedig eledelül adom az égi madaraknak és a mezei vadaknak.
{19:8} Ezt a várost iszonyattá és rémületté teszem olyannyira, hogy aki csak erre jár, megretten és elámul pusztulásán.
{19:9} Amikor az ellenség ostrom alá veszi a várost, és el akarja pusztítani, olyan éhínséget támasztok a városban, hogy annak lakói egymást eszik meg! Bizony, megetetem velük még a saját gyermekeiket is!«
{19:10} Azután törd össze a cserépkorsót a vezetők szeme láttára,
{19:11} és ezt mondd nekik: »Ezt mondja az Örökkévaló, a Seregek Ura: Ahogy ez a cserépkorsó teljesen összetört, úgy fogom én is egészen összetörni Júda népét és Jeruzsálemet. Itt, a Tófet völgyében fogják a rengeteg halottat eltemetni, amíg már ez a völgy is betelik.
{19:12} Igen, így fogok bánni ezzel a várossal és lakóival — mondja az Örökkévaló — , és olyanná teszem a várost, mint a Tófet völgye.
{19:13} Jeruzsálem házai, Júda királyainak palotái, és azok a házak, amelyeknek tetején tömjént égettek az ég seregének, és italáldozatot mutattak be más isteneknek — mindezek olyan tisztátalanná lesznek, mint a Tófet völgye.«”
{19:14} Jeremiás tehát kiment a Tófet völgybe, ahová az Örökkévaló küldte, hogy ott prófétáljon. Megtette, amit az Örökkévaló parancsolt, majd visszatért a városba, megállt az Örökkévaló házának kapujában, és ezt mondta a népnek:
{19:15} „Ezt üzeni nektek az Örökkévaló, a Seregek Ura, Izráel Istene: »Nézzétek! Rázúdítom erre a városra és annak egész környékére mindazokat a súlyos csapásokat, amelyeket előre kihirdettem, mivel ez a nép megmakacsolta magát, és nem akar a szavamra hallgatni.«”
{i20:1} Pashúr kalodába záratja Jeremiást
{20:1} Pashúr pap, aki Immér fia és a Templomőrség parancsnoka volt, meghallotta, hogy Jeremiás ezeket prófétálta.
{20:2} Emiatt elfogatta Jeremiás prófétát, megverette és kalodába záratta a Templom felső Benjámin-kapujánál.
{20:3} Másnap kihozatta Jeremiást a börtönből, és szabadon engedte. Ekkor Jeremiás ezt mondta Pashúrnak: „Az Örökkévaló ezentúl nem Pashúrnak nevez téged, hanem így: »Rettegés minden felől!«
{20:4} Mert azt mondja az Örökkévaló: Meg fogod látni, hogy kiszolgáltatlak téged a rettegésnek, társaiddal együtt. Szemed láttára fogja leöldösni az ellenség társaidat. Kiszolgáltatom egész Júdát a babilóniai királynak, aki a nép egy részét fegyverrel öli meg, a maradékot pedig száműzetésbe hurcolja Babilóniába.
{20:5} Ennek a városnak minden gazdagságát, szerzeményét, vagyonát, sőt, még Júda királyainak a kincseit is az ellenségnek adom. Bizony, kirabolják a várost, és a zsákmányt Babilóniába viszik.
{20:6} Téged pedig Pashúr, házad összes lakójával együtt száműzetésbe hurcolnak Babilóniába. Ott is fogsz meghalni, és ott temetnek el azokkal a társaiddal együtt, akiknek hamisan prófétáltál.”
{i20:7} Jeremiás panasza
{20:7} Jaj Örökkévaló, hogy rászedtél engem, én meg hagytam rábeszélni magam! Erőt vettél rajtam, és legyőztél. Naphosszat rajtam nevetnek, mind engem csúfolnak!
{20:8} Ahányszor csak megszólalok, azt kell kiáltanom: „Erőszak és pusztítás közeleg!” Ők meg az Örökkévaló szava miatt gyaláznak és gúnyolnak engem egész nap.
{20:9} Azt gondoltam hát: nem szólok többet az Örökkévaló nevében, s nem gondolok vele. De szavai szívemben égnek, izzó parazsat hordok a csontjaimba zárva, s hiába erőlködöm, hogy elfojtsam, nem bírok vele!
{20:10} Összesúgnak a hátam mögött: „Hallottátok, mit mondott: »Rettegés minden felől!« Hát jelentsük föl! Bizony, föl is jelentjük! Talán csapdába csalhatjuk, megfogjuk, és bosszút állunk rajta!” Még bizalmas barátaim is a bukásomra várnak!
{20:11} De az Örökkévaló mellettem áll, mint hatalmas hős! Üldözőim fognak majd elesni, s nem bírnak velem. Megszégyenülnek, s terveik kudarcot vallanak. Sorsuk örök gyalázat, amely nem merül feledésbe.
{20:12} Örökkévaló, Seregek Ura, aki próbára teszed az igazakat is, megvizsgálod szívüket és gondolataikat; állj bosszút ellenségeimen, kérlek, mert rád bízom ügyemet!
{20:13} Énekeljetek az Örökkévalónak, dicsérjétek őt, mert megszabadította az üldözöttet a gonoszok markából.
{i20:14} Jeremiás megátkozza a születése napját
{20:14} Átkozott legyen a nap, amelyen születtem! Az a nap, melyen anyám világra hozott, ne legyen áldott!
{20:15} Átkozott, aki apámnak hírül vitte, hogy fia született, s megörvendeztette őt.
{20:16} Olyanná legyen az az ember, mint a városok, amelyeket az Örökkévaló irgalom nélkül elpusztított: halljon reggel jajgatást, délben harci kiáltást!
{20:17} Miért nem végzett velem Isten még születésem előtt? Akkor anyám méhe lett volna sírom, és meg sem születtem volna.
{20:18} Ó, miért is kellett megszületnem? Hogy mindig csak gyötrelmet és szenvedést lássak? Hogy életem gyalázatban végezzem?
{i21:1} Prófécia a királynak és a népnek
{21:1} Ez az üzenet érkezett az Örökkévalótól Jeremiáshoz. Akkor történt ez, amikor Cidkijjá, Júda királya Jeremiáshoz küldte Pashúrt, Malakijjá fiát és Cefanjá papot, Maaszéjá fiát ezzel az üzenettel:
{21:2} „Kérdezd meg, kérlek, értünk az Örökkévalót, hogy mit várjunk, mert Nebukadneccar, Babilónia királya hamarosan megtámad bennünket! Talán az Örökkévaló csodát tesz az érdekünkben — ahogyan régen is sokszor csodákat tett — , és az ellenség visszavonul.”
{21:3} Jeremiás erre így felelt a követeknek:
{21:4} „Mondjátok meg Cidkijjának: Ezt üzeni az Örökkévaló, a Seregek Ura, Izráel Istene: »Lássátok meg! Ti mindenféle fegyverrel harcoltok a babilóniai király és serege, a káldeusok ellen, akik ostromolják Jeruzsálem falait. De ezeket a fegyvereket haszontalanná teszem. Az ellenség seregét pedig behozom a város közepébe.
{21:5} Sőt, én magam is ellenetek fogok harcolni nagy erővel és hatalommal, izzó haragomban és indulatomban.
{21:6} A város lakóit, de még a háziállatokat is halálos, járványos betegséggel sújtom, amelyben sokan elpusztulnak.
{21:7} Azután — mondja az Örökkévaló — kiszolgáltatom Cidkijját, Júda királyát Nebukadneccarnak, Babilónia királyának. Cidkijjával együtt kiszolgáltatom az ellenségnek, akik az életükre törnek, a király szolgáit, és mindazokat, akik Jeruzsálemben túlélték a halálos járványt, az ostromot és az éhínséget. Ellenségeik pedig nem fogják kímélni őket, és nem könyörülnek rajtuk, hanem kardélre hányják őket.«
{21:8} A népnek pedig ezt mondd, Jeremiás: Ezt üzeni nektek az Örökkévaló: »Nézzétek! Elétek helyezem az életre és a halálra vezető utakat!
{21:9} Aki közületek itt marad a városban, fegyver, éhség, vagy járványos betegség által hal meg. De aki kimegy a káldeusok seregéhez, akik most városotokat ostromolják, és megadja magát nekik, az életben marad: zsákmányul kapja az életét!
{21:10} Mert tudjátok meg, elhatároztam, hogy pusztulást hozok erre a városra, nem pedig jót: kiszolgáltatom a babilóniai királynak, aki fölgyújtja, és elégeti.«”
{i21:11} Prófécia a királyi család sorsáról
{21:11} „Ami pedig Júda királyi családját illeti, ezt mondd nekik: Dávid családja, halljátok meg az Örökkévaló szavát!
{21:12} »Szolgáltassatok igazságot, minden reggel hozzatok igazságos ítéletet, mentsétek ki a hatalmaskodók kezéből a szegényeket, különben haragom fellobban, és olthatatlan tűzzel égni fog gonosz tetteitek miatt!
{21:13} Nézzétek! Ellenetek fordulok, akik a hegy tetején laktok, a völgy fölött, a magas sziklán éltek! — mondja az Örökkévaló — , akik azt gondoljátok: Ugyan, ki tudna minket megtámadni? Ki lenne képes palotáinkba betörni?
{21:14} Bizony, megbüntetlek tetteitek gyümölcsei szerint — mondja az Örökkévaló. — Tüzet gyújtok erdőtökben, és az mindent elpusztít körülöttetek!«”
{i22:1} Az Örökkévaló üzenete Júda királyának
{22:1} Ezt mondta az Örökkévaló: „Jeremiás, menj le Júda királyának palotájába, és ott mondd el ezt az üzenetet!
{22:2} Júda királya, aki Dávid trónján ülsz, halld meg az Örökkévaló szavát, szolgáiddal és népeddel együtt, akik ezen a kapun járnak keresztül!
{22:3} Ezt mondja az Örökkévaló: Szolgáltassatok igazságot, hozzatok igazságos ítéletet, és mentsetek ki a hatalmaskodók kezéből minden szegényt! A jövevényt, árvát és özvegyet ne nyomjátok el! Ne erőszakoskodjatok, és ne öljetek meg senkit ártatlanul!
{22:4} Ha valóban engedelmeskedtek szavamnak, akkor e palota kapuján mindig olyan királyok fognak bejönni, akik Dávid trónján ülnek. Igen, harci szekereken és lovon fognak bejönni a kíséretükben lévő fejedelmekkel és népükkel együtt.
{22:5} De ha nem hallgattok a szavamra, akkor magamra esküszöm — mondja az Örökkévaló — , hogy ez a királyi ház elpusztul, és csak romhalmaz marad belőle.”
{22:6} Mert ezt mondja az Örökkévaló Júda királyi házáról: „Bár olyan vagy a számomra, mint Gileád, vagy mint a Libanon hegycsúcsai, mégis olyanná teszlek, mint egy lakatlan romváros!
{22:7} Felkészítem, ellened indítom a pusztítókat, a jól felszerelt fegyvereseket! Kivágják gyönyörű erős cédrusfa oszlopaidat, tűzbe borítják gerendáidat!
{22:8} Elmennek majd e város mellett az idegenek, sok nemzet fiai, és azt kérdezi egyik a másiktól: »Vajon miért bánt az Örökkévaló ilyen rettenetesen ezzel a nagy várossal?«
{22:9} Az meg így felel: »Azért, mert e város lakói megtörték Istenükkel, az Örökkévalóval kötött szövetségüket, más isteneket imádtak és szolgáltak.«”
{i22:10} Prófécia Sallum királyról
{22:10} Ne sirassátok azt, aki meghalt, ne gyászoljátok, inkább azért sírjatok, aki még él, akit száműzetésbe hurcol az ellenség, mert ő soha nem tér vissza, szülőföldjét nem látja többé!
{22:11} Mert azt mondja az Örökkévaló Sallumról, aki apját, Jósiás királyt követte a trónon: „Soha nem tér ide vissza,
{22:12} hanem ott hal meg, ahová száműzetésbe hurcolják! Ezt a földet soha nem látja többé.”
{i22:13} Prófécia Jójákim királyról
{22:13} „Jaj annak, aki házát gazsággal építi, annak emeleteit pedig jogtalansággal, aki ingyen dolgoztatja szomszédait, és a munkásainak nem adja meg bérüket!
{22:14} Jaj annak, aki azt mondja: »Nagy palotát építek magamnak, tágas felső szobákkal« — , és ablakokat készít rajta, belülről cédrussal burkolja, majd vörösre festi!
{22:15} Az tesz téged igazán királlyá, hogy több cédrusból építesz, mint elődeid? Hiszen apád is evett-ivott, mint minden ember, de igazságosan élt és uralkodott, ezért jól is ment a sora.
{22:16} Igazságot szolgáltatott a szegénynek és elnyomottnak, ezért ment jól a sora. Így él, aki ismer és tisztel engem! — ezt mondja az Örökkévaló. —
{22:17} De szíved és szemed csak a saját hasznodat keresi! Ártatlanok halálát kívánod, s erőszakkal elnyomod népedet.”
{22:18} Ezért ezt mondja az Örökkévaló Jójákimról, Jósiás fiáról, Júda királyáról: „Senki sem siratja, mikor meghal: »Jaj, bátyám! Jaj, testvérem!« Senki sem siratja: »Jaj, Uram! Jaj, királyom! Jaj, oda a dicsőség!«
{22:19} Kivonszolják majd a testét Jeruzsálemből, kidobják a városból, s úgy földelik el, mint egy szamarat!”
{i22:20} Fenyegető prófécia Júda ellen
{22:20} „Menj föl a Libanon csúcsaira, és kiálts, Básán hegyein jajgass, az Abárim tetején sírj hangosan, mert »szeretőid« mind elpusztultak!
{22:21} Figyelmeztettelek, mikor még jól ment a sorod, de nem akartál hallgatni rám. Ifjúságod óta az a szokásod, hogy nem fogadod meg szavam!
{22:22} Emiatt minden pásztorodat elsöpri a szél, és összes szeretőd fogságba megy. Te pedig megszégyenülsz minden gonosz tetted miatt.
{22:23} Jaj neked, aki libanoni cédrusokon fészkelsz! Hogy fogsz majd nyögni és jajgatni, ha elfog a fájdalom, mint szülő asszonyt a vajúdás!”
{i22:24} Prófécia Konjáhú királyról
{22:24} „Életemre esküszöm — szól az Örökkévaló — , ha pecsétgyűrű lennél a jobb kezemen, még onnan is lerántanálak téged, Konjáhú, Jójákim fia, Júda királya!
{22:25} Kiszolgáltatlak ellenségeidnek, akik az életedre törnek, s akiktől félsz: Nebukadneccarnak, Babilónia királyának, és a káldeusok seregének.
{22:26} Messze hajítalak téged és szülőanyádat, más országba. Nem ott születtetek, de ott fogtok meghalni mind a ketten.
{22:27} Soha többé nem fogtok visszatérni arra a földre, ahová lelketek kívánkozik!”
{22:28} Vajon hitvány, törött korsó ez a Konjáhú? Olyan cserépdarab, amely nem kell senkinek? Miért hajították el őt és családját messze földre, amelyet nem ismertek?
{22:29} Ország, ország, ország, halld meg az Örökkévaló szavát!
{22:30} Ezt mondja az Örökkévaló: „Jegyezzétek föl ezt a férfit, mint aki gyermektelen, s kudarcot vallott! Mert utódai nem követik Dávid trónján, senki sem uralkodik Júdában közülük.”
{i23:1} Prófécia a rossz és jó pásztorokról
{23:1} „Jaj a pásztoroknak, akik pusztítják és szétszórják legelőm nyáját!” — mondja az Örökkévaló.
{23:2} Ezért ezt mondja az Örökkévaló, Izráel Istene a pásztoroknak, akiknek az én népemre gondot kellett volna viselniük: „Ti vagytok, akik szétszórtátok nyájamat! Ti kergettétek szét őket! Nem viseltetek gondot rájuk, de nekem majd gondom lesz rá, hogy számon kérjem rajtatok minden gonoszságotokat!” — mondja az Örökkévaló.
{23:3} „Azután én magam fogom összegyűjteni nyájam maradékát mindazokból az országokból, ahová szétszórtam őket, és visszaviszem őket a saját legelőjükre. Akkor majd ismét megszaporodnak és megsokasodnak.
{23:4} Olyan pásztorokra bízom őket, akik valóban a gondjukat viselik majd. Juhaim nem fognak többé félni, sem rettegni, és egyetlen egy sem vész el közülük” — mondja az Örökkévaló.
{i23:5} Prófécia a Csemetéről
{23:5} „Nézzétek! Eljön az idő, mikor felnövesztem Dávid családjából az Igazságos Csemetét, aki királyként uralkodik, bölcsen cselekszik, helyesen ítél, igazságosan kormányozza országát.
{23:6} Uralma alatt Júda népe biztonságban él, és Izráel népe békességben lakik. Így hívják őt: »Igazságosságunk az Örökkévaló.«”
{23:7} Így szól az Örökkévaló: „Bizony, eljön az idő, amikor szavatokat már nem azzal fogjátok megerősíteni, hogy »Ez olyan biztos, mint ahogy él az Örökkévaló, aki kihozta Egyiptomból Izráel népét.«
{23:8} Helyette inkább ezt mondjátok: »Ez olyan biztos, mint ahogy él az Örökkévaló, aki kihozta, és hazavezette Izráel népét az északi földről és mindazokból az országokból, ahová szétszórta őket.« Azután pedig a saját földjükön fognak lakni.”
{i23:9} Fenyegető beszéd a hamis próféták ellen
{23:9} Ez az üzenet a prófétáknak szól: Elkeseredtem a próféták miatt, még csontjaim is reszketnek. Az Örökkévaló szent szava miatt olyanná lettem, mint a részeg, mint aki bortól mámoros.
{23:10} Tele van az ország házasságtörőkkel, akik megcsalták az Örökkévalót, hamisságban járnak, s hatalmukkal visszaélnek. Az Örökkévaló átka alatt gyászol a föld, kiszáradtak a pusztai legelők.
{23:11} „Még a papok és próféták is megromlottak, még házamban is gonosz tetteken kaptam őket! — mondja az Örökkévaló. —
{23:12} Emiatt sorsuk olyan lesz, mint sötétbe vezető síkos lejtő: elcsúsznak, elesnek, mind lehullanak, mikor veszedelmet hozok rájuk, büntetésük esztendejét!” — mondja az Örökkévaló.
{23:13} „Samária prófétáiban is utálatos dolgot találtam: mert Baál által prófétáltak, és tévelygésbe vezették népemet, Izráelt.
{23:14} Még szörnyűbb, hogy Jeruzsálem prófétái házasságtörők lettek, bálványokat imádtak, hazugságban éltek. Sőt, azokat bátorítják, akik gonoszságot művelnek, ezért nem akarja senki elhagyni bűneit. Számomra mind olyanok lettek, mint Sodoma és Gomora lakói.”
{23:15} Ezért azt mondja az Örökkévaló, a Seregek Ura ezekről a prófétákról: „Megetetem őket ürömmel, megitatom méreggel, mert Jeruzsálem prófétáitól terjedt szét az országban az istentelenség!”
{23:16} Ezt mondja az Örökkévaló, a Seregek Ura: „Ne figyeljetek arra, amit ezek a próféták mondanak, mert csak becsapnak, és üres ígéretekkel hitegetnek titeket! A saját szívük elképzeléseit prófétálják, nem az Örökkévaló szavát tolmácsolják.
{23:17} Azoknak, akik megvetnek engem, ezt mondják: »Az Örökkévaló üzeni neked: ne félj, mert békességed lesz!« Azokat pedig, akik makacsul a saját fejük után mennek, így bátorítják: »Ne féljetek, nem jön rátok veszedelem!«
{23:18} Pedig közülük egy sem volt ott, amikor az Örökkévaló tanácsot tartott. Egyikük sem hallotta, nem értette meg a szavát. Nem figyeltek az Örökkévaló beszédére, sem a hangját nem hallották!”
{23:19} „Nézzétek! Az Örökkévaló izzó haragjának vihara kitör, mint fékezhetetlen forgószél, s az istentelen gonoszok fejére zúdul.
{23:20} Nem csitul el az Örökkévaló haragja, amíg véghez nem viszi, be nem teljesíti szíve gondolatát. Az utolsó napokban értitek meg ezt igazán!”
{23:21} „Nem küldtem én ezeket a prófétákat, ők mégis siettek. Nem szóltam hozzájuk, mégis prófétáltak.
{23:22} Ha részt vettek volna tanácsomban, akkor szavamat hirdették volna népemnek, visszatérítették volna őket hozzám istentelen életmódjukból, gonosz tetteikből.”
{23:23} „Csak közelről vagyok Isten? — kérdezi az Örökkévaló. — Bizony, a távolból is az vagyok!
{23:24} Ugyan ki rejtőzhet el szemem elől? — kérdezi az Örökkévaló. — Hiszen betöltöm az eget és a földet!” — mondja az Örökkévaló.
{23:25} „Hallottam azokat a prófétákat, akik hazugságot prófétálnak a nevemben, és azt állítják, hogy üzenetet kaptak tőlem álmukban.
{23:26} Meddig fogják még folytatni ezt? Meddig vezetik félre népemet hazugságokkal, amelyeket maguk találtak ki?
{23:27} Azt gondolják, hogy ezekkel a hazug álmokkal, amelyeket egymásnak mesélnek, elfelejtetik népemmel az én nevemet? Azt remélik, hogy népem ugyanúgy elfelejtkezik majd rólam, mint ahogy őseik elfordultak tőlem, és Baálhoz pártoltak?
{23:28} Mi köze a polyvának a tiszta búzához? Ugyanígy, amit ezek a próféták álmodnak, azt nem én üzentem nekik! Ha el akarják mesélni egymásnak, mit álmodtak, ám tegyék! De ha valakihez szólok, az hirdesse is a többieknek hűségesen, amit mondtam neki!
{23:29} Vajon nem olyan az én szavam, mint a tűz — kérdezi az Örökkévaló — , vagy mint a sziklazúzó pöröly?
{23:30} Ezért a hamis próféták ellen fordulok — mondja az Örökkévaló — , akik egymástól lopják a szavaikat, de úgy hirdetik, mintha tőlem hallották volna.
{23:31} Igen, ellenük megyek, mert úgy hirdetik a saját szavaikat, mintha az én beszédemet tolmácsolnák: »Ezt mondja az Örökkévaló…«.
{23:32} Ellene megyek azoknak, akik hazug álmokat prófétálnak — mondja az Örökkévaló — , és félrevezetik népemet hazugságaikkal és hamisságaikkal, holott én nem küldtem őket, és nem bíztam rájuk semmit. Bizony, nem használnak semmit népemnek” — mondja az Örökkévaló.
{i23:33} Ne emlegessétek az Örökkévaló terhét!
{23:33} „Jeremiás, a próféták, papok, vagy az egyszerű emberek meg fogják kérdezni tőled: »Milyen terhet rakott vállunkra az Örökkévaló?« Akkor ezt feleld nekik: »Nem én raktam rátok terhet, hanem ti vagytok az én terhemre! Bizony, ledoblak titeket a vállamról!« — ezt üzeni nektek az Örökkévaló.
{23:34} Ha pedig ezentúl bárki — legyen az próféta, pap, vagy közember — még egyszer ki meri ejteni, hogy »Az Örökkévaló terhe…«, akkor súlyosan megbüntetem, egész családjával együtt!
{23:35} Ehelyett azt kérdezzétek egymástól: »Mit válaszolt az Örökkévaló?«, vagy: »Mit üzent az Örökkévaló?«
{23:36} Többé senki se emlegesse »az Örökkévaló terhét«, mert mindenkinek valóban »terhes« lesz az ő szava, ha kiforgatjátok és eltorzítjátok az Élő Isten beszédét, az Örökkévalónak, a Seregek Urának, Istenünknek szavait!
{23:37} Ha meg akarjátok kérdezni a prófétát, ezt kérdezzétek tőle: »Mit válaszolt az Örökkévaló?«, vagy: »Mit üzent az Örökkévaló?«
{23:38} Ha pedig nem engedelmeskedtek, és mégis emlegetitek »az Örökkévaló terhét«, noha megtiltottam,
{23:39} akkor fölkaplak, és messzire hajítalak szemem elől titeket és a várost, amelyet őseiteknek és nektek adtam.
{23:40} Rátok pedig örökké tartó szégyent és gyalázatot borítok, amely soha nem merül feledésbe.”
{i24:1} Látomás a jó és rossz fügékről
{24:1} Nebukadneccar, Babilónia királya száműzetésbe hurcolta Jeruzsálemből Babilóniába Júda királyát, Konjáhút, Jójákim fiát és országa fejedelmeit, meg a különböző mesterségek szakembereit és a kovácsokat. Miután ez megtörtént, az Örökkévaló látomásban mutatott nekem két kosár fügét, amelyek az Örökkévaló Temploma előtt voltak.
{24:2} Az egyik kosárban igen szép és érett fügéket láttam, amilyenek az elsőként érő fügék szoktak lenni, a másikban azonban nagyon romlott fügék voltak, teljesen ehetetlenek.
{24:3} Akkor az Örökkévaló megkérdezte: „Mit látsz, Jeremiás?” Így válaszoltam: Fügéket látok, a jó fügék nagyon szépek és jók, de a rosszak annyira megromlottak, hogy teljesen ehetetlenek.
{24:4} Ekkor az Örökkévaló ismét szólt hozzám:
{24:5} „Ezt mondja az Örökkévaló, Izráel Istene: Amilyenek ezek a jó fügék, olyanok számomra azok a Júdából elhurcolt foglyok, akiket én küldtem erről a helyről a káldeusok földjére. Jóakarattal leszek irántuk.
{24:6} Jóindulatú figyelemmel kísérem, és majd ismét visszahozom őket erre a földre. Akkor ismét fölépítem, és nem rombolom le, elültetem, és nem tépem ki őket.
{24:7} Olyan szívet adok nekik, amellyel megismernek engem, hogy én vagyok az Örökkévaló. Ők népemmé lesznek, én pedig Istenükké leszek, mert teljes szívvel-lélekkel visszatérnek hozzám.
{24:8} Amilyenek a másik kosár rossz fügéi — mondja az Örökkévaló — , olyanok számomra Cidkijjá, Júda királya, meg a fejedelmei, és akik még Jeruzsálem lakói közül a városban maradtak, meg azok, akik Júdából Egyiptomba költöztek. Mindezek olyanok, mint a teljesen megrohadt, ehetetlen fügék.
{24:9} Meg fogom büntetni őket, és büntetésük rémülettel tölti el a nemzeteket mindazokban az országokban, ahová kiűzöm őket. Gyalázzák, gúnyolják, átkozzák majd őket, és példálóznak velük.
{24:10} Én pedig fegyvert, éhínséget és halálos járványokat küldök rájuk, amíg teljesen ki nem pusztulnak mindannyian arról a földről, amelyet őseiknek és nekik adtam.”
{i25:1} Sohasem hallgattatok szavamra!
{25:1} Az Örökkévaló üzenete érkezett Jeremiáshoz Júda egész népéről. Ez Jójákim, Jósiás fia, Júda királya uralkodásának negyedik évében történt. Ez az év egyúttal Nebukadneccar, Babilónia királya uralkodásának első esztendeje volt.
{25:2} Ez az üzenet, amelyet Jeremiás próféta kihirdetett Júda egész népének és Jeruzsálem összes lakóinak:
{25:3} „Huszonhárom év óta, azaz Jósiás, Ámón fia, Júda királya uralkodásának tizenharmadik évétől kezdve mind a mai napig szüntelen érkezik hozzám az Örökkévaló üzenete — én pedig minden alkalommal késedelem nélkül hirdettem nektek, amit üzent, de ti sohasem hallgattatok rám!
{25:4} Igen, az Örökkévaló idejében elküldte hozzátok szolgáit, a prófétákat, de sohasem hallgattatok rájuk, és nem akartatok engedelmeskedni.
{25:5} A próféták pedig mind ezt hirdették nektek: »Változtassátok meg egész életeteket, hagyjátok abba gonosz tetteiteket! Mert csak ha engedelmeskedtek, akkor maradhattok örökké lakosai annak a földnek, amelyet régen az Örökkévaló őseiteknek és nektek adott.
{25:6} Ne imádjátok az idegen isteneket, ne kövessétek, és ne szolgáljátok őket, ne ingereljetek haragra engem — mondta az Örökkévaló — kezetek alkotásaival, hogy ne kelljen megbüntetnem titeket!«
{25:7} De ti nem hallgattatok rám — mondja az Örökkévaló — , hanem továbbra is haragra ingereltetek kezetek alkotásaival, a saját vesztetekre.”
{i25:8} Prófécia a hetven éves száműzetésről
{25:8} Emiatt azt üzeni nektek az Örökkévaló, a Seregek Ura: „Mivel nem hallgattatok a szavamra,
{25:9} elhívom észak felől a nemzetek seregét — mondja az Örökkévaló — , és szolgámat, Nebukadneccart, Babilónia királyát. Ide hozom őket, hogy elfoglalják ezt a földet, és harcoljanak lakosai ellen, sőt, a környező nemzetek ellen is. Bizony, úgy elpusztítom általuk Júdát és mindezeket az országokat, hogy örökké lakatlan pusztasággá lesznek, és aki csak látja romjaikat, elborzad és csodálkozik.
{25:10} Véget vetek ezekben az országokban minden ünneplésnek és örvendezésnek, a vőlegény és a menyasszony örömének, még az őrlőkő hangja sem hallatszik többé, és kialszik a mécses világossága is.
{25:11} Ezeknek az országoknak a földje lakatlan romhalmazzá lesz, lakóik pedig Babilónia királyát fogják szolgálni hetven esztendeig.
{25:12} Azonban, mikor letelik a hetven év, meg fogom büntetni bűneik miatt Babilónia királyát és egész népét, meg a káldeusok földjét — mondja az Örökkévaló — , és egész országukat örökre pusztasággá teszem.
{25:13} Bizony, beteljesítem Babilónián mindazt, amit ellene mondtam, és mindazt, amit Jeremiás prófétált ezekről a nemzetekről, és amit feljegyeztek ebben a könyvtekercsben.
{25:14} Ők is szolgálni fognak sok más nemzetnek és nagy királyoknak. Így fizetek meg Babilónia népének, mindenért, amit tettek.”
{i25:15} Isten haragjának serlege
{25:15} Az Örökkévaló, Izráel Istene mondta nekem: „Jeremiás, vedd el ezt a serleget a kezemből, és itasd meg mindazokat a nemzeteket, akikhez küldelek! Haragom bora van benne.
{25:16} Igyanak belőle, részegedjenek meg, tántorogjanak, és veszítsék el a józan eszüket tőle, mert kardot küldök közéjük, amely gyilkolni fog.”
{25:17} Elvettem a serleget az Örökkévaló kezéből, és megitattam belőle azokat a nemzeteket, amelyekhez az Örökkévaló küldött.
{25:18} Először inni adtam belőle Jeruzsálemnek és Júda városainak, Júda királyainak és fejedelmeinek. Így vált az egész ország kietlen, rémítő és elátkozott pusztasággá, amelyen mindmáig megdöbben és csodálkozik, aki csak látja.
{25:19} Azután megitattam Egyiptom királyát, a fáraót, vezetőit és szolgáit, és az ország egész népét.
{25:20} Majd megitattam az arabok összes törzseit, Úc földje királyait, a filiszteusok királyait: Askelón, Gáza, Ekron városait, és Asdód városa lakóinak maradékát,
{25:21} azután Edom, Moáb és Ammon országának népét,
{25:22} majd Tírusz városának összes királyát és Szidón városának minden királyát, meg a szigetek és a tengeren túli országok királyait,
{25:23} azután Dédán, Témá és Búz városait, és a nyírott hajú népeket,
{25:24} majd Arábia összes királyát, és a sivatagi törzseket,
{25:25} azután Zimri királyait, Élám királyait és Média királyait,
{25:26} majd az északi országok királyait. A világ minden királyságát és nemzetét, közel és távol, egyiket a másik után, megitattam az Örökkévaló haragja borával: mindegyik ivott belőle. Legvégül Babilónia királyának is innia kell belőle!
{25:27} „Jeremiás, mondd ezeknek a nemzeteknek: »Ezt üzeni nektek az Örökkévaló, a Seregek Ura, Izráel Istene: Igyatok mindannyian a harag serlegéből! Részegedjetek meg tőle egészen addig, amíg hánynotok kell! Essetek össze, hogy fel se tudjatok állni többé, mert öldöklő fegyvert küldök ellenetek!«
{25:28} Ha pedig nem akarják elfogadni kezedből a harag serlegét, s nem akarnak inni, akkor ezt mondd nekik: »Ezt mondja az Örökkévaló, a Seregek Ura: mindenképpen innotok kell!
{25:29} Hiszen súlyos csapással sújtom azt a várost, amely nevemet viseli, csak nem képzelitek, hogy benneteket büntetés nélkül hagylak?! Bizony, ti sem maradtok büntetlenül, hanem öldöklő fegyvert küldök a föld minden lakosa és nemzete ellen! — ezt mondja az Örökkévaló, a Seregek Ura.«”
{25:30} „Jeremiás, prófétálj ellenük, és hirdesd nekik: »A magasból kiált az Örökkévaló, ahogy az oroszlán ordít, szent lakóhelyéről mennydörög, rémítő hangon rákiált nyájára. Ahogy a szőlőtaposók kurjongatnak, úgy harsog, kieresztve hangját, hogy hallja őt az egész föld.
{25:31} Kiáltása visszhangzik a föld széléről, mert pere van az Örökkévalónak a nemzetekkel, ítélkezik minden ember fölött, és a bűnösöket kardélre hányja« — ezt mondja az Örökkévaló.”
{25:32} Így szól az Örökkévaló, a Seregek Ura: „Nézzétek! Veszedelem indul a nemzetek ellen, mind eléri őket, egyiket a másik után, mint nagy szélvész és vihar támad föl a föld távoli vidékei felől.”
{25:33} Azon a napon oly sokan lesznek, akiket az Örökkévaló öl meg, hogy a föld egyik végétől a másikig temetetlen hevernek. Nem siratják el őket, össze sem gyűjtik, el sem temetik. Úgy hevernek a hullák szerteszét, mint a szántóföldön a trágya.
{25:34} Jajgassatok, ti vezetők, népem nyájának pásztorai, kiáltsatok! Hamuban fetrengjetek és gyászoljatok, mert elérkezett a mészárlás napja! Bizony, úgy szórnak szét titeket is, mint a cserépkorsó összetört darabjait.
{25:35} Nem lesz hová fussatok, nincs számotokra menekülés sehol!
{25:36} Hogy kiáltoznak a nyáj pásztorai, jajgatnak a nép vezetői!
{25:37} Mert elpusztulnak a szép legelők, az Örökkévaló izzó haragja miatt!
{25:38} Elhagyta népét az Örökkévaló, mint oroszlán a tanyáját. Pusztasággá lett az ország az ellenség fegyvere és az Örökkévaló izzó haragja miatt.
{i26:1} Jeremiást elfogják, de megmenekül
{26:1} Az Örökkévaló üzenete érkezett Jeremiáshoz, amikor Júdában Jójákim király, Jósiás fia kezdett uralkodni.
{26:2} Ezt mondta az Örökkévaló: „Jeremiás, menj az Örökkévaló házának udvarába, és azoknak, akik Júda összes városaiból feljönnek az Örökkévalót imádni, hirdesd ki mindazt, amit neked parancsolok! De el ne hagyj belőle semmit!
{26:3} Talán hallgatnak a szavamra, engedelmeskednek nekem, és megváltoztatják gonosz életmódjukat! Akkor én is megváltoztatom, amit ellenük terveztem, és mégsem büntetem meg őket gonosz tetteik miatt!
{26:4} Mondd nekik: Ezt üzeni az Örökkévaló: »Ha nem hallgattok a szavamra, ha nem engedelmeskedtek nekem, ha nem követitek tanításomat és törvényemet, amelyet elétek adtam,
{26:5} ha nem hallgattok a próféták szavára, akiket én küldtem hozzátok újra meg újra — annak ellenére, hogy sohasem fogadtátok meg a szavukat — ,
{26:6} akkor tudjátok meg, hogy ezzel a Templommal is úgy bánok, mint azzal a szent hellyel, amely Silóban állt, és tudjátok meg, hogy ezt a várost átokká teszem a föld minden nemzete számára!«”
{26:7} Az Örökkévaló Templomának udvarán a papok, a próféták és az egész nép hallotta, amikor Jeremiás ezeket kihirdette.
{26:8} Mikor pedig befejezte, és mindent elmondott nekik, amit az Örökkévaló parancsolt, megragadták Jeremiást, és azt kiáltozták: „Emiatt meg kell halnod!
{26:9} Hogy merészelted azt prófétálni, hogy ez a Templom is arra a sorsra jut, mint a silói szentély, s hogy Jeruzsálem elpusztul és lakatlan lesz?!” Mind összecsődültek Jeremiás körül, a Templom udvarában.
{26:10} Amikor a vezetők meghallották ezeket, fölmentek a király palotájából az Örökkévaló Templomának udvarára, és leültek az Új Kapu előtt, hogy ítélkezzenek Jeremiás fölött.
{26:11} A papok és a próféták így vádolták Jeremiást a bíróság és az összegyűlt nép előtt: „Ez az ember méltó a halálos ítéletre, mert a városunk ellen prófétált — amint ezt magatok is hallottátok!”
{26:12} Ezután Jeremiás így védekezett a bírák és a nép előtt: „Tudjátok meg, hogy engem az Örökkévaló küldött, hogy prófétáljak a Templom és a város ellen — s mindaz, amit hallottatok, az Örökkévaló üzenete!
{26:13} Most tehát igenis jobbítsátok meg egész életmódotokat, és javítsátok meg tetteiteket! Engedelmeskedjetek Istenetek, az Örökkévaló szavának! Akkor az Örökkévaló is megváltoztatja a határozatát, amelyet kihirdetett, és nem hajtja végre büntető ítéletét rajtatok.
{26:14} Ami pedig engem illet, kezetekben vagyok, tehettek velem, amit jónak láttok!
{26:15} De tudjátok meg, hogy ha megöltök, akkor ártatlan vér szárad a kezeteken, ezen a városon, és annak lakóin, mert engem valóban az Örökkévaló küldött hozzátok, hogy üzenetét átadjam, pontosan úgy, ahogy hallottátok!”
{26:16} Akkor a vezetők határoztak, és a néppel együtt ezt válaszolták a papoknak és a prófétáknak: „Ártatlan ez az ember! Nem ítéljük halálra, mert valóban Istenünk, az Örökkévaló nevében szólt hozzánk.”
{26:17} Majd az ország vezetői közül egyesek felálltak, és ezt mondták az egész sokaságnak:
{26:18} „Emlékezzetek rá, hogy Mikeás próféta, aki Móresetből jött, Ezékiás, Júda királya idejében ezt prófétálta az egész népnek: »Sion hegyét felszántják, mint a mezőt. Jeruzsálem romhalmazzá, az Örökkévaló házának hegye pedig erdős heggyé lesz.«
{26:19} Vajon Mikeást emiatt halálra ítélte Ezékiás király és Júda népe? Nem! Inkább tisztelték az Örökkévalót, és kegyelemért könyörögtek hozzá. Az Örökkévaló pedig megváltoztatta az elhatározását, amelyet pedig előzőleg már kihirdetett! Mi azonban igen nagy bajt zúdítanánk magunkra, ha Jeremiást megbüntetnénk!”
{i26:20} Úrijjá próféta halála
{26:20} Abban az időben volt egy másik ember is, aki az Örökkévaló nevében prófétált: Úrijjá, Semajá fia, Kirját-Jeárimból. Ő is ugyanazt prófétálta Jeruzsálem és Júda ellen, mint Jeremiás.
{26:21} Jójákim király és fejedelmei, meg a hadsereg vezetői meghallották, amit Úrijjá prófétált, és nagyon megharagudtak rá. Jójákim meg is akarta gyilkoltatni emiatt, de Úrijjá megtudta ezt, és Egyiptomba menekült előle.
{26:22} Jójákim király azonban oda is utána küldte néhány emberét, Elnátán, Akbór fia vezetésével.
{26:23} Ők el is fogták Úrijját, visszahozták, és a király elé vitték. Jójákim karddal kivégeztette a prófétát, a holttestét pedig a szegények temetőjébe dobatta.
{26:24} Jeremiásnak azonban Ahikám, Sáfán fia a pártját fogta. Nem engedte, hogy kiszolgáltassák azoknak, akik Jeremiást meg akarták ölni.
{i27:1} Nebukadneccar igája
{27:1} Az Örökkévaló üzenete érkezett Jeremiáshoz, Cidkijjá, Jósiás fia, Júda királya uralkodásának kezdetén.
{27:2} Ezt mondta nekem az Örökkévaló: „Jeremiás, készíts magadnak igát fából és bőrszíjakból — olyat amilyet az ökrökre szoktak tenni — , és vedd a nyakadba!
{27:3} Cidkijjá királyhoz követek jöttek Edom, Moáb, Ammon, Tírusz és Szidón királyságából. Ezek által a követek által küldj üzenetet mindegyik ország királyának!
{27:4} Parancsold meg, hogy mondják meg királyuknak: Ezt üzeni neked az Örökkévaló, a Seregek Ura, Izráel Istene:
{27:5} Én vagyok az, aki nagy hatalommal és erős kézzel teremtettem a Földet, az embert és az állatokat az egész földön. Ezért annak adom a földet — és mindent, ami rajta van — , akinek akarom.
{27:6} Most pedig ezt az öt királyságot odaadtam szolgámnak, Nebukadneccarnak, Babilónia királyának. Még a mezei vadakat is a kezébe adtam, hogy szolgálják őt.
{27:7} Minden nemzet szolgálni fogja őt, a fiát és annak a fiát is, mindaddig, míg elérkezik az ideje, hogy az ő birodalmuk is más királyokat és hatalmas népeket szolgáljon.
{27:8} Azt a népet és királyságot pedig, amely nem akarja szolgálni Nebukadneccart, Babilónia királyát; nem hajlandó meghódolni neki, és az igáját nyakába venni — azt én fogom csapásokkal sújtani! Bizony, fegyverrel, éhínséggel és halálos betegséggel büntetem meg azt az országot, és egészen elpusztítom őket Nebukadneccar keze által.
{27:9} Ne hallgassatok hát a prófétáitokra, jövendőmondóitokra, varázslóitokra, álomfejtőitekre és jelmagyarázó jósaitokra, akik arra biztatnak, hogy ne hódoljatok be Babilónia királyának!
{27:10} Hazugságot prófétálnak nektek, amelyre ha hallgattok, akkor elűzlek titeket a földetekről, szétszórlak benneteket, és elpusztultok.
{27:11} Azt a népet, amely viszont nyakába veszi Babilónia királyának igáját, és szolgálja őt, lakni hagyom a maga helyén, hogy továbbra is művelje a földjét” — mondja az Örökkévaló.
{27:12} Jeremiás hasonló üzenetet adott át Cidkijjának, Júda királyának is: Ezt mondja az Örökkévaló: „Vegyétek a nyakatokba Babilónia királyának igáját, szolgáljátok őt és népét, hogy életben maradjatok!
{27:13} Miért pusztulnátok el te is, meg néped is, az ellenség fegyvere, éhínség és halálos betegségek által? Ezekkel a csapásokkal fenyegette meg az Örökkévaló azokat a nemzeteket, amelyek nem akarnak engedelmeskedni Babilónia királyának.
{27:14} Ne hallgass azokra a prófétákra, akik azt mondják, hogy ne hódolj be Babilónia királyának, mert ezek a próféták hazudnak!
{27:15} Én nem küldtem őket — mondja az Örökkévaló. — Hamisan prófétálnak a nevemben. Ha rájuk hallgattok, akkor kiűzlek titeket erről a földről, és velük együtt pusztultok el!”
{27:16} A papokat és az egész népet is figyelmeztette Jeremiás: Ezt mondja az Örökkévaló: „Ne hallgassatok azokra a prófétákra, akik azt mondják: »Az Örökkévaló Templomának szent kincseit hamarosan visszahozzák Babilóniából«, mert hazudnak!
{27:17} Ne hallgassatok rájuk, hanem hódoljatok meg Babilónia királyának, hogy életben maradjatok! Miért is jusson ez a város pusztulásra?
{27:18} Ha ők valóban próféták, és az Örökkévaló szavát hordozzák, akkor most könyörögjenek az Örökkévalónak, a Seregek Urának, hogy ami a kincsekből még megmaradt az Örökkévaló Templomában, a királyi palotában, és Jeruzsálemben, azt az ellenség ne hurcolja el Babilóniába!”
{27:19} Ezt mondja az Örökkévaló, a Seregek Ura: „A Templom előtti bronzoszlopok, a nagy bronzmedence, a kisebb medencék állványai és még néhány templomi eszköz megmaradt a városban.
{27:20} Ezeket Nebukadneccar, Babilónia királya nem vitte magával, amikor fogságba hurcolta Jekonját, Jójákim fiát, Júda királyát és a vezetőket egész Júdából, meg Jeruzsálemből.”
{27:21} Ezt mondja az Örökkévaló, a Seregek Ura, Izráel Istene azokról a kincsekről, amelyek még megmaradtak az Örökkévaló házában, Júda királyának palotájában és Jeruzsálemben:
{27:22} „Bizony, ezeket is el fogja hurcolni az ellenség Babilóniába, és ott is maradnak mindaddig az ideig, amelyet meghatároztam, hogy akkor visszahozom valamennyit erre a helyre.”
{i28:1} Jeremiás és Hananjá összeütközése
{28:1} Cidkijjá, Júda királya uralkodása kezdetén, a negyedik év ötödik hónapjában történt, hogy a Gibeonból való Hananjá próféta, Azzúr fia ezt mondta nekem az Örökkévaló Templománál, a papok és a nép előtt:
{28:2} „Ezt mondja az Örökkévaló, a Seregek Ura, Izráel Istene: Összetörtem Babilónia királyának az igáját.
{28:3} Két éven belül visszahozom e helyre az Örökkévaló házának minden kincsét, amelyet Nebukadneccar, Babilónia királya Babilóniába hurcolt.
{28:4} Ugyancsak visszahozom Jekonját, Jójákim fiát, Júda királyát, mindazokkal a foglyokkal együtt, akiket Júdából Babilóniába hurcoltak — mondja az Örökkévaló — , mivel összetöröm Babilónia királyának igáját.”
{28:5} Ekkor így válaszoltam Hananjának a papok és a nép előtt, akik az Örökkévaló házánál álltak:
{28:6} „Ámen! Bárcsak az Örökkévaló valóban így tenne! Bárcsak beteljesítené szavaidat, és visszahozná Babilóniából az Örökkévaló házának kincseit és mindazokat a foglyokat is, akiket elhurcoltak!
{28:7} Azonban figyelj rám, Hananjá! Ti is jól figyeljetek, akik ezt halljátok!
{28:8} Azok a próféták, akik a mi időnk előtt éltek, sok országról és nagy birodalomról azt prófétálták, hogy háború, nagy veszedelem, és halálos betegségek következnek rájuk.
{28:9} Ha most ezzel szemben egy próféta békességről prófétál, akkor meg kell várnunk, hogy szavai beteljesednek-e. Csak így dönthetjük el, hogy ezt a prófétát valóban az Örökkévaló küldte, vagy nem.”
{28:10} Erre válaszul Hananjá levette a nyakamról az igát, összetörte,
{28:11} és ezt mondta az egész nép hallatára: „Ezt mondja az Örökkévaló: Így fogom összetörni Nebukadneccarnak, Babilónia királyának igáját is. Két éven belül letöröm azt az összes nemzetek nyakáról!” Ekkor elmentem onnan.
{28:12} Miután ez történt, az Örökkévaló szólt hozzám:
{28:13} „Menj, és mondd meg Hananjának: Ezt mondja az Örökkévaló: Összetörted a fából készült igát, de én vasigát adok helyette!
{28:14} Mert azt mondja az Örökkévaló, a Seregek Ura, Izráel Istene: Vasigát teszek ezeknek a népeknek a nyakára, hogy szolgálják Nebukadneccart, Babilónia királyát! Bizony, szolgálni is fogják, mert még a mezei vadakat is neki adtam!”
{28:15} Ezután szóltam Hananjának: „Jól figyelj rám, Hananjá! Nem küldött téged az Örökkévaló, félrevezeted a népet, és hazugsággal hitegeted!
{28:16} Emiatt azt mondja neked az Örökkévaló: Nézd, eltöröllek a föld színéről, és még ebben az évben meghalsz, mert arra biztattad a népet, hogy lázadjon az Örökkévaló ellen.”
{28:17} Hananjá próféta még abban az évben, a hetedik hónapban meghalt.
{i29:1} Jeremiás levele a száműzetésben élőkhöz
{29:1} Jeremiás próféta levelet írt a száműzetésbe hurcolt júdai foglyoknak Babilóniába. A levelet a száműzöttek vezetőinek címezte, akik még megmaradtak; meg a papoknak, prófétáknak és a népnek, akiket Nebukadneccar korábban fogolyként hurcolt Babilóniába Jeruzsálemből.
{29:2} Ez azután történt, hogy Jekonjá királyt, meg az anyakirálynőt, a király szolgáit, Júda és Jeruzsálem fejedelmeit, a mesterembereket és a kovácsokat Jeruzsálemből fogságba vitték.
{29:3} A levelet Jeremiás Elászára, Sáfán fiára és Gamarjára, Hilkijjá fiára bízta, hogy vigyék el Babilóniába. Ezt a két férfit Cidkijjá, Júda királya küldte Nebukadneccarhoz, Babilónia királyához követségbe. Ez állt a levélben:
{29:4} „Ezt mondja az Örökkévaló, a Seregek Ura, Izráel Istene mindazoknak a foglyoknak, akiket Jeruzsálemből Babilóniába küldött, száműzetésbe:
{29:5} Építsetek magatoknak házakat, és lakjatok benne! Telepítsetek gyümölcsösöket, és egyétek azok gyümölcsét!
{29:6} Házasodjatok meg, és neveljetek gyermekeket! Házasítsátok meg fiaitokat, és adjátok feleségül leányaitokat, hogy gyermekeket szüljenek! Szaporodjatok a száműzetésben, meg ne fogyatkozzatok!
{29:7} Törekedjetek arra, hogy az a település és község, amelybe fogolyként küldtelek titeket, békességben éljen és felvirágozzon! Imádkozzatok érte, mert annak a békessége és jóléte lesz a ti békességetek és jólétetek is!
{29:8} Mert azt mondja az Örökkévaló, a Seregek Ura, Izráel Istene: Ne hagyjátok, hogy a közöttetek lévő próféták és jövendőmondók becsapjanak titeket! Ne törődjetek azzal, amit mondanak, vagy amit álmodnak,
{29:9} mert hazugságot prófétálnak nektek a nevemben! Én nem küldtem őket hozzátok semmiféle üzenettel” — mondja az Örökkévaló.
{29:10} Ezt üzeni az Örökkévaló: „Amint letelik a hetven esztendő Babilóniában, ismét hozzátok jövök, és beteljesítem azt a jót, amit ígértem: visszahozlak titeket Jeruzsálembe.
{29:11} Hiszen én jól tudom, mit tervezek a számotokra — mondja az Örökkévaló — , s ezek a tervek békességről és felvirágzásról szólnak, nem pedig nyomorúságról és bajról. Olyan jövőt szántam nektek, amelyben jót várhattok.
{29:12} Akkor majd segítségül hívtok, hozzám jöttök, és könyörögtök — én pedig meghallgatlak titeket, és teljesítem kéréseiteket.
{29:13} Kerestek majd engem, és meg is találtok, mert teljes szívvel-lélekkel kerestek.
{29:14} Igen, megengedem, hogy megtaláljatok — mondja az Örökkévaló — , én pedig kiszabadítalak a fogságból, és összegyűjtelek minden nép közül és minden országból, ahová szétszórtalak titeket. Visszahozlak erre a helyre, ahonnan akaratom szerint fogságba hurcoltak titeket — én, az Örökkévaló mondom ezt nektek.”
{29:15} Azt mondtátok: „Az Örökkévaló Babilóniában, a száműzetésben is támasztott közülünk prófétákat!”
{29:16} Az Örökkévaló ellenben azt mondja arról a királyról, aki most Jeruzsálemben a Dávid trónján ül, és arról a népről, amely még a városban maradt, vagyis mindazokról a testvéreitekről, akiket nem hurcoltak el veletek együtt Jeruzsálemből:
{29:17} „Nézzétek! Fegyvert, éhínséget és halálos betegséget küldök rájuk! Olyanná teszem őket, mint a romlott fügéket, amelyek teljesen ehetetlenek!
{29:18} Fegyverrel, éhínséggel és halálos betegséggel sújtom őket olyannyira, hogy az egész világ rémülten fogja szemlélni, mi történik velük! Elrettentő példává lesznek minden nemzet számára. Átkozni és gúnyolni fogják őket a nemzetek, akik közé szétszórom őket.
{29:19} Igen, így bánok velük, mivel nem hallgattak szavamra és nem engedelmeskedtek — mondja az Örökkévaló. — Pedig újra meg újra küldtem hozzájuk szolgáimat, a prófétákat, akik által szóltam hozzájuk. Ők azonban nem hallgattak a szavamra” — mondja az Örökkévaló.
{29:20} „Most pedig ti, akiket én küldtem Jeruzsálemből Babilóniába száműzetésbe, mindannyian halljátok meg az Örökkévaló szavát!
{29:21} Ezt mondja az Örökkévaló, a Seregek Ura, Izráel Istene Ahábról, Kólájá fiáról és Cidkijjáról, Maaszéjá fiáról, akik hazugságot prófétálnak nektek a nevemben: Nézzétek, én kiszolgáltatom ezt a két férfit Nebukadneccarnak, Babilónia királyának, aki a szemetek láttára fogja kivégeztetni mind a kettőt.
{29:22} Emiatt a Babilóniában élő júdai száműzöttek átokba foglalják a két férfi nevét. Az a mondás keletkezik róluk, hogy »Úgy bánjon veled az Örökkévaló, mint Cidkijjával és Ahábbal, akiket a babilóniai király megégetett!«
{29:23} Azért végezték ki őket, mert súlyosan vétkeztek Izráel közösségében: házasságtörést követtek el társaik feleségével, és az én nevemben hamisan prófétáltak. Olyan dolgokat mondtak, amelyeket nem parancsoltam nekik. Én, az Örökkévaló jól tudom, mit tettek, és tanúskodom ellenük!” — mondja az Örökkévaló.
{i29:24} Egy hamis próféta megbüntetése
{29:24} Ismét szólt hozzám az Örökkévaló: „Jeremiás, mondd meg a Nehelámból való Semajának:
{29:25} Ezt üzeni neked az Örökkévaló, a Seregek Ura, Izráel Istene: Semajá, te leveleket írtál a saját nevedben Jeruzsálem egész népének, Cefanjá papnak, Maaszéjá fiának, és az egész papságnak. Azt írtad nekik:
{29:26} »Cefanjá, az Örökkévaló tett téged pappá Jójádá utódjaként, hogy ügyelj az Örökkévaló házában a rendre! A te kötelességed, hogy azokat a féleszű bolondokat, akik prófétának adják ki magukat, letartóztasd, kalodába zárd, és bilincsekbe verd!
{29:27} Akkor hát miért nem büntetted meg az Anatótból való Jeremiást, aki úgy tesz, mintha próféta lenne?!
{29:28} Mert ez a Jeremiás levelet írt nekünk Babilóniába, amelyben azt állítja, hogy a száműzetésünk hosszúra fog nyúlni. Arra biztat bennünket, hogy építsünk házakat és lakjunk bennük, ültessünk gyümölcsfákat és együk a gyümölcsüket.«”
{29:29} Cefanjá pap azonban felolvasta nekem Semajá levelét.
{29:30} Ekkor az Örökkévaló szólt hozzám:
{29:31} „Jeremiás, üzend meg a száműzetésben élőknek: Ezt mondja az Örökkévaló a Nehelámból való Semajáról: ő prófétált nektek, pedig én nem bíztam meg ezzel. Mivel így becsapott benneteket,
{29:32} ezért — azt mondja az Örökkévaló — megbüntetem Semaját, egész családjával együtt: sem ő, sem a gyermekei nem fogják meglátni, amikor jóra fordítom népem sorsát. Megbüntetem, mert az Örökkévaló elleni lázadásra és engedetlenségre tanította népemet.”
{i30:1} A helyreállítás ígérete
{30:1} Az Örökkévaló szava érkezett Jeremiáshoz:
{30:2} „Ezt mondja az Örökkévaló, Izráel Istene: Jegyezd föl egy könyvtekercsbe mindazt, amit neked mondtam.
{30:3} Mert bizony eljön az idő — mondja az Örökkévaló — , amikor kiszabadítom a fogságból népemet, Izráelt és Júdát. Visszahozom őket, és ismét birtokba veszik azt a földet, amelyet őseiknek adtam.”
{30:4} Ezt mondja az Örökkévaló Izráel és Júda népéről:
{30:5} „A félelem és rettegés kiáltozása hallatszik, nincs békesség sehol!
{30:6} Nézzétek, és csodálkozzatok! Hát a férfiak is szülnek? Miért látom őket összegörnyedve, ágyékukra szorított kézzel, mint a vajúdó asszonyokat? Miért olyan sápadt és rémült az arcuk?
{30:7} Jaj! Rettenetes az a nap, nincs hozzá hasonló, s megszorongatja Jákób népét, de végül kiszabadulnak a bajból.
{30:8} Mert azon a napon — mondja az Örökkévaló — letöröm nyakatokról az igát, köteleiteket leszaggatom, s nem szolgáltok többé idegeneket!
{30:9} Hanem engem szolgáltok, az Örökkévalót, Isteneteket, és királyotokat, Dávidot, akit trónra emelek.
{i30:10} Ne félj szolgám, Jákób népe!
{30:10} Ne félj hát, szolgám, Jákób — mondja az Örökkévaló — , ne rettegj Izráel, mert én megszabadítlak a távoli országokból, és gyermekeidet a fogság földjéről. Visszahozlak, Jákób, és békében élhettek, senki sem háborgat, nem rémít meg többé!
{30:11} Mert veled vagyok, hogy megmentselek — mondja az Örökkévaló — , véget vetek a nemzeteknek, akik közé szétszórtalak, de nektek nem vetek véget. Igazságosan megfenyítelek, mert semmiképp nem hagyhatlak büntetés nélkül.
{30:12} Mert ezt mondja az Örökkévaló: Súlyos a te sebed, gyógyíthatatlan a sérülésed,
{30:13} senki sem támogat, nincs gyógyszer sebedre, nincs gyógyulás számodra.
{30:14} Szeretőid mind elhagytak, nem törődnek veled. Megvertelek, mintha ellenséged lennék, megbüntettelek, mintha kegyetlen lennék, sok bűnödért és súlyos vétkeidért.
{30:15} Miért kiáltozol sebeid miatt? Bizony, azok gyógyíthatatlanok! Sok bűnödért, súlyos vétkeidért bántam így veled.
{30:16} De elpusztítják majd pusztítóidat is, fogságba mennek ellenségeid, aki téged kirabolt, azt is kirabolják, és kifosztóidat is kifosztják.
{30:17} Sebeidet begyógyítom, betegségeidből meggyógyítalak — mondja az Örökkévaló — , mert azt mondták rólad: »Száműzött fogoly lett Sion, senki sem törődik már vele!«”
{30:18} Ezt mondja az Örökkévaló: „Nézzétek! Kiszabadítom a fogságból Jákób sátrait, és megkönyörülök hajlékain. Újjáépül romjaiból a város, és a palota is a maga helyén.
{30:19} Hálaének és dicsőítés hangzik, öröm és vidámság hallatszik falaik között. Megsokasítom népemet, s többé meg nem fogyatkoznak, megbecsültekké teszem őket, s többé nem lesznek megvetettek.
{30:20} Fiaik olyanok lesznek, mint régen, közösségüket megerősítem, hogy megálljon előttem, elnyomóikat pedig mind megbüntetem.
{30:21} Fejedelmük közülük kerül ki, belőlük származik uralkodójuk, akit jelenlétembe hívok és emelek. Ő pedig bátran közeledik hozzám. Különben ki merészelne hívatlanul elém lépni? — mondja az Örökkévaló. —
{30:22} Akkor ti népemmé lesztek, én pedig Istenetekké.”
{30:23} Nézzétek! Kitör az Örökkévaló izzó haragjának vihara, mint fékezhetetlen forgószél, s az istentelen gonoszok fejére zúdul.
{30:24} Nem csitul el az Örökkévaló haragja, amíg véghez nem viszi, be nem teljesíti szíve gondolatát. Az utolsó napokban értitek meg ezt igazán!
{i31:1} Újra fölépítelek, és fölépülsz, Izráel!
{31:1} Ezt mondja az Örökkévaló: „Abban az időben Istenévé leszek Izráel minden nemzetségének, ők pedig népemmé lesznek.”
{31:2} Ezt mondja az Örökkévaló: „Megkegyelmeztem a pusztában népem maradékának, kik az ellenség kardjától megmenekültek, mikor Izráel népét nyugalmuk földjére vezettem.”
{31:3} Megjelent nekem az Örökkévaló a távolból: „Örökké tartó szeretettel szeretlek téged, ezért marad meg irántad hűségem és kegyelmem!
{31:4} Újra fölépítelek, és fölépülsz, Izráel szűz leánya! Újra kézbe veszed a csörgődobokat, és kivonulsz az ujjongó, táncoló seregben.
{31:5} Ismét szőlőskerteket ültetsz Samária dombjain, s akik ültetik, azok élvezik is a gyümölcsét.
{31:6} Bizony, eljön az idő, mikor Efraim hegyein az őrszem kiáltása hallatszik: »Jöjjetek, menjünk föl Sionba, az Örökkévalóhoz, Istenünkhöz!«”
{31:7} Ezt mondja az Örökkévaló: „Énekeljetek, ujjongjatok, mert jót teszek Jákób népével! Hirdessétek mindazt a jót, amit teszek Izráellel, hogy minden nemzet hallja! Énekeljétek, kiáltsátok: »Mentsd meg, Örökkévaló, népedet, szabadítsd meg Izráel maradékát!«
{31:8} Nézzétek! Visszahozom népemet az északi földről, összegyűjtöm őket a föld széléről is. Lesznek közöttük vakok, sánták, várandós asszonyok, sőt, vajúdók is. Hatalmas sereg gyűlik egybe, mikor visszatérnek ide.
{31:9} Sírva és imádkozva jönnek, így vezetem őket. Friss folyóvizekhez viszem, egyenes úton vezetem őket, ahol meg sem botlanak, mert atyja vagyok Izráelnek, és Efraim az elsőszülöttem.”
{31:10} Halljátok az Örökkévaló szavát, ti nemzetek, hirdessétek a szigeteknek, s a távoli partok népeinek: „Aki szétszórta Izráel népét, az gyűjti össze őket, s megőrzi népét, mint pásztor a nyáját.
{31:11} Mert az Örökkévaló váltotta meg Jákób népét, kiszabadította a nálánál erősebb kezéből.
{31:12} A megszabadultak eljönnek, és énekelnek, ujjonganak Sion hegyén, arcuk örömtől ragyog az Örökkévaló jósága miatt. Mert elárasztja őket ajándékaival: búzával, borral, olívaolajjal, bárányok és borjak sokaságával. Lelkük olyan lesz, mint a jól öntözött kert, s bánat a közelükbe sem ér többé.
{31:13} Akkor táncolva ujjonganak együtt a tömegben ifjak és vének, leányok és legények, mert gyászukat örömre fordítom, megvigasztalom őket, s örömöt szerzek nekik sok bánatuk után.
{31:14} A papokat ellátom bőségesen, mindennek a színe-javával, népemet jól tartom javaimmal” — szól az Örökkévaló.
{31:15} Ezt mondja az Örökkévaló: „Nagy sírás-jajgatás hallatszik Rámában, keserves siratóének: Ráhel siratja fiait, mert nincsenek többé, s nem akar megvigasztalódni.”
{31:16} De az Örökkévaló ezt mondja: „Ne jajgass tovább, ne hullass könnyeket, mert munkádat az Örökkévaló megjutalmazza, s fiaid visszatérnek az ellenség földjéről!
{31:17} Légy hát jó reménységben jövőd felől, mert fiaid hazatérnek a saját földjükre!” — mondja az Örökkévaló.
{31:18} Hallottam, bizony hallottam, hogy Efraim kesereg: „Megvertél, Uram, jaj, megvertél engem, mint mikor gazdája igához szoktatja a betöretlen tinót! Téríts vissza, és visszatérek hozzád, hiszen te vagy Istenem, Örökkévaló!
{31:19} Igaz, elfordultam tőled, de megbántam bűneimet, s miután megismertem magam, mellemet verem szégyenemben. Szégyellem magam, arcom pirul, ifjúságom vétkei miatt!”
{31:20} Az Örökkévaló így felelt: „Édes fiam, Efraim! Legkedvesebb gyermekem! Valahányszor megfenyítelek, ismét megszánlak, és rólad megemlékezem. Feltámad bennem az irgalom, megindul rajtad a szívem, s megkegyelmezek neked!”
{31:21} Állíts útjelzőket magadnak, építs útmutató oszlopokat, Izráel szűz leánya! Emlékezz az útra, amelyen elmentél, figyelj az útra, és jöjj vissza, térj haza városaidba!
{31:22} Meddig tétovázol még, hűtlen leány? Hiszen az Örökkévaló újat teremt a földön: a leány jár a férfi után!
{31:23} Ezt mondja az Örökkévaló, a Seregek Ura, Izráel Istene: „Amikor kiszabadítom őket a fogságból, ismét ezt fogják mondani Júda földjén és városaiban: »Áldjon meg téged az Örökkévaló, te szent hegy, ahol igazságosság lakik!«
{31:24} Júda földjén és városaiban a földművesek és a nyájaikat terelő pásztorok békességben fognak élni egymással,
{31:25} mert megitatok minden szomjazó lelket, és jóllakatok minden éhezőt.”
{31:26} Amikor ezt hallottam, felébredtem, és körülnéztem. Ez az álom felüdítette lelkemet!
{31:27} Ezt mondja az Örökkévaló: „Eljön az idő, mikor megszaporítom Júda és Izráel népét. Megszaporítom háziállataikat, a nyájakat és a csordákat is.
{31:28} Ahogyan egykor gondom volt arra, hogy gyökerestül kitépjem, összetörjem, szétszórjam, elpusztítsam és csapásokkal büntessem őket, ugyanúgy most gondom lesz rá, hogy elültessem és fölépítsem őket — mondja az Örökkévaló. —
{31:29} Akkor majd nem emlegetik többé ezt a mondást: »Az apák ették az éretlen szőlőt, mégis a fiaik foga fájdult bele.«
{31:30} Mindenki csak a saját bűnéért fog meghalni. Aki savanyú szőlőt eszik, annak a foga fájdul meg, nem másé.”
{i31:31} Az új szövetség ígérete
{31:31} „Nézzétek! Eljön az idő, amikor új szövetséget kötök Izráel és Júda népével — én, az Örökkévaló mondom ezt!
{31:32} Őseikkel is szövetséget kötöttem régen, amikor kézen fogva kivezettem őket Egyiptom földjéről, de ők azt a régi szövetséget megtörték, bár én hűséges maradtam népemhez, mint férj a feleségéhez. Az új nem olyan lesz, mint a régi — én, az Örökkévaló mondom ezt!
{31:33} Abban az időben ilyen szövetséget kötök Izráel egész népével: törvényemet a belsejükbe helyezem, a szívükbe írom be. Akkor Istenükké leszek, ők pedig népemmé lesznek.
{31:34} Ezért nem kell többé senkinek sem a másikat tanítania, hogy igazán és személyesen megismerje az Örökkévalót, mert kicsinytől a nagyig mindannyian közvetlenül megismernek engem, mivel megbocsátom vétkeiket, és bűneikre többé nem is emlékezem — én, az Örökkévaló mondom ezt!”
{i31:35} Izráel népe örökre fennmarad
{31:35} Ezt mondja az Örökkévaló, aki teremtette a napot, hogy világítson nappal, aki megszabta a hold mozgását, s a csillagok pályáját, hogy világítsanak éjjel, aki felkorbácsolja a tengert, hogy zúgjanak hullámai, kinek neve Örökkévaló, a Seregek Ura:
{31:36} „Ha ezek már nem engedelmeskednek törvényemnek, csak akkor nem lesz többé Izráel nemzet a szememben!”
{31:37} „Ha majd megmérhető lesz az ég a magasban, vagy kikutatható a föld alapzata a mélyben, csak akkor vetem meg Izráel összes leszármazottjait azért, amit elkövettek! — ezt mondja az Örökkévaló!”
{i31:38} Prófécia Jeruzsálem újjáépítéséről
{31:38} „Eljön az idő — mondja az Örökkévaló — , mikor a város az Örökkévaló számára újjáépül a Hananaél-toronytól a Szöglet-kapuig,
{31:39} majd azon túl is kihúzzák a mérőzsinórt egyenesen a Gáréb-dombig, azután elfordulnak Góá felé.
{31:40} A völgy, ahová a halottakat temették, és a szemetet hordták, azután a mező a Kidron-patakig és a Lovak kapujáig kelet felé — ez az egész terület szent lesz az Örökkévalónak. Soha többé nem fogják ezt a várost feldúlni, sem lerombolni!”
{i32:1} A fogoly Jeremiás földet vásárol
{32:1} Cidkijjá, Júda királya uralkodásának tizedik évében, amely Nebukadneccar uralkodásának 18. esztendeje volt, az Örökkévaló üzenete érkezett Jeremiáshoz.
{32:2} Ez akkor történt, amikor Babilónia királyának serege körülzárva tartotta, és ostromolta Jeruzsálemet, Jeremiás pedig fogoly volt Júda királyának palotájában, a börtön belső udvarában.
{32:3} Ugyanis Cidkijjá király letartóztatta, mivel Jeremiás az Örökkévaló üzenetét prófétálta: „Ezt mondja az Örökkévaló: Nézzétek! Ezt a várost a babilóniai király kezébe adom, aki el is foglalja.
{32:4} Cidkijjá, Júda királya sem menekül meg a káldeusok kezéből, hanem elfogják. Kiszolgáltatják Babilónia királyának, aki szemtől szembe beszélni fog vele,
{32:5} majd fogolyként Babilóniába hurcolja. Cidkijjá ott is marad, amíg megbüntetem — én mondom ezt, az Örökkévaló. Ha pedig harcoltok a babilóniai sereg ellen, nem győzhettek.”
{32:6} Ezt mondta Jeremiás: „Így szólt hozzám az Örökkévaló:
{32:7} Jeremiás, figyelj rám! Hanamél, Sallum nagybátyád fia hamarosan felkeres téged. Ezt fogja mondani: »Vedd meg tőlem azt a szántóföldet Anatótban, amelynek megvételére téged illet az elsőbbség!«”
{32:8} Valóban úgy is történt, ahogy az Örökkévaló mondta. Hanamél eljött hozzám a börtön udvarába, és ezt mondta: „Jeremiás, kérlek, vedd meg tőlem azt a szántóföldet, amely Anatótban, Benjámin földjén van, mert téged illet az elsőbbség! Vedd meg magadnak!” Ekkor fölismertem, hogy ez az, amiről az Örökkévaló előzőleg szólt nekem.
{32:9} Így hát megvásároltam Hanamélnek, nagybátyám fiának a földjét, amely Anatótban volt, és kifizettem neki a vételárat: 17 sékel ezüstöt.
{32:10} Megírtam az adásvételi szerződést, aláírtam, és tanúkkal is aláírattam, majd lepecsételtem. A vételárat is lemértem egy mérlegen.
{32:11} Majd fogtam a két okmányt: a lepecsételt eredetit, amelyben a szerződés volt, és a másolatot, amely nem volt lepecsételve,
{32:12} és mindkettőt átadtam Bárúknak, Nérijjá fiának, aki Mahszéjá fia. Mindezt Hanamél és a tanúk előtt tettem, akik a szerződést is aláírták. Szemtanúi voltak ennek az udvarban ülő júdai férfiak is.
{32:13} Azután mindnyájuk előtt azt parancsoltam Bárúknak:
{32:14} Ezt mondja az Örökkévaló, a Seregek Ura, Izráel Istene: „Vedd ezt az adásvételi szerződést, a lepecsételt eredetit és a másolatot, és tedd el mindkettőt egy cserépedénybe, hogy hosszú ideig megmaradjon!”
{32:15} Mert ezt mondja az Örökkévaló, a Seregek Ura, Izráel Istene: „Ismét adnak és vesznek majd házakat, szántóföldeket és szőlőskerteket ebben az országban.”
{i32:16} Jeremiás könyörgése
{32:16} Miután átadtam a szerződést Bárúknak, Nérijjá fiának, így imádkoztam az Örökkévalóhoz:
{32:17} Örökkévaló Istenem! Te vagy, aki az eget és a földet teremtetted nagy erőddel és hatalmaddal, nincs számodra semmi lehetetlen!
{32:18} Hűséges szeretettel bánsz ezer nemzedékkel, de megbünteted az apák bűne miatt a fiaikat is. Ó, hatalmas és erős Isten, Örökkévaló, Seregek Ura!
{32:19} Milyen bölcs vagy a tervezésben, milyen hatékony a megvalósításban! Szemmel tartod az emberek minden lépését, hogy mindenkinek tettei és életmódja szerint megadd, amit érdemel.
{32:20} Te vagy, aki jeleket és csodákat viszel véghez a régi időktől kezdve, és Egyiptom földjétől fogva, mind a mai napig Izráel földjén és a nemzetek között egyaránt, hogy ilyen nagy hírnevet szerezz magadnak az egész földön!
{32:21} Te hoztad ki Izráel népét Egyiptomból jelekkel és csodákkal, erős karoddal és nagy hatalmaddal, amely mindenkiben félelmet keltett.
{32:22} Te adtad nekik ezt a tejjel és mézzel folyó földet, amelyet őseinknek esküvel ígértél.
{32:23} El is foglalták e földet és birtokba vették, de azután nem engedelmeskedtek szavadnak, nem követték tanításodat és törvényeidet. Semmit sem akartak megtenni abból, amit parancsoltál nekik. Emiatt hoztad rájuk ezt a nagy veszedelmet!
{32:24} Most pedig már az ostromló sereg földsáncai egészen a város faláig érnek! Jól tudom, hogy a várost a háború, az éhínség és a betegségek miatt elfoglalja az ostromló ellenség, a káldeusok serege. Bizony kezükbe adod a várost, mert amit mondtál, az úgy is lesz, amint magad is látod!
{32:25} Ennek ellenére most mégis azt mondtad nekem, Örökkévaló Úr Isten, hogy vegyem meg azt a szántóföldet, fizessem ki az árát, szerezzek tanúkat hozzá… De miért? Hiszen ezt a várost az ostromló káldeusok elfoglalják és lerombolják!
{i32:26} Számomra nincs lehetetlen!
{32:26} Ekkor az Örökkévaló szava érkezett hozzám:
{32:27} „Lásd meg, Jeremiás: Én vagyok az Örökkévaló, minden halandó Istene! Van-e valami, ami túl nehéz nekem?”
{32:28} Ezt mondja az Örökkévaló: „Bizony, kiszolgáltatom ezt a várost az ostromló káldeus seregnek és Nebukadneccarnak, Babilónia királyának, és el is foglalják.
{32:29} Az ostromló káldeus sereg betör a városba, fölgyújtja, lerombolja az egészet. Igen, fölégetik a házakat, amelyeknek tetején egykor a lakóik tömjénnel áldoztak Baálnak, és italáldozatot mutattak be más isteneknek, hogy ezzel haragra ingereljenek engem.
{32:30} Mert Izráel és Júda népe kezdettől fogva mindig csak azt tette, amit rossznak tartok és utálok — mondja az Örökkévaló. — Igen, ez a nép szüntelen azzal bosszantott engem, hogy a maguk készítette bálványokat imádták.
{32:31} Ez a város pedig, attól fogva, hogy fölépítették, mindmáig csak bosszúságot okozott, és haragra ingerelt — ezért elfordulok tőle, és rá sem nézek többé!
{32:32} Elpusztítom, mivel Izráel és Júda népe oly sok gonoszságot követett el, hogy haragra ingereljenek. Igen, kivétel nélkül mind ezt tették: királyaik, fejedelmeik, papjaik, prófétáik, Júda népe és Jeruzsálem lakosai.
{32:33} Hátat fordítottak nekem, nem fordultak felém! Bár én nem fáradtam bele, hogy szüntelen tanítsam őket, de ők nem hallgattak rám, nem engedelmeskedtek, és nem fogadták meg figyelmeztetésemet.
{32:34} Utálatos bálványaikat felállították házamban, hogy tisztátalanná tegyék e házat, amely nevemet viseli.
{32:35} Oltárokat építettek Baálnak a Ben-Hinnóm völgyében, s ott megégették fiaikat és leányaikat — így áldozták föl őket Moloknak, bár ezt egyáltalán nem parancsoltam nekik, sőt, még eszembe sem jutott, hogy ilyen utálatos bűnt kövessenek el, s ezzel egész Júdát bűnössé tegyék.
{32:36} Most mégis azt mondja az Örökkévaló, Izráel Istene erről a városról, amelyről ti azt mondjátok, hogy háború, éhínség és betegség miatt Babilónia királya elfoglalja:
{32:37} Nézd! Összegyűjtöm e város lakóit mindazokból az országokból, amelyekbe szétszórtam őket izzó haragomban és nagy felindulásomban. Azután visszahozom őket erre a helyre, ahol majd biztonságban lakhatnak.
{32:38} Népemmé lesznek, én pedig Istenükké leszek.
{32:39} Egy szívet és egy utat adok nekik, hogy mindörökké tiszteljenek és féljenek engem, s így jó dolguk legyen nekik is, utódaiknak is.
{32:40} Örökké tartó szövetséget kötök velük, amely szerint soha többé nem fordulok el tőlük, és jól bánok velük. Sőt, istenfélelmet ültetek szívükbe, hogy többé ne pártoljanak el tőlem.
{32:41} Örömmel teszek jót velük, teljes szívvel-lélekkel letelepítem őket ezen a földön, és szilárdan meggyökereznek itt.
{32:42} Mert ezt mondja az Örökkévaló: Ahogyan elhoztam az idejét e nép súlyos megbüntetésének, ugyanúgy elhozom az idejét mindannak a jónak, amit megígértem nekik.
{32:43} Bár ti azt mondjátok erről az országról, hogy elpusztult, elnéptelenedett, s még állatok sincsenek rajta, és birtokba veszik a káldeusok, én mégis azt mondom, hogy fognak még itt szántóföldeket adni és venni.
{32:44} Bizony, Benjámin földjén, Jeruzsálem környékén, Júda városaiban, meg a hegyvidék, a síkság és a Délvidék városaiban fognak még szántóföldeket adni és venni, kifizetik az árát, megírják a szerződést, tanúkat szereznek hozzá, aláírják és lepecsételik, annak rendje és módja szerint. Így lesz, mert én kiszabadítom és visszahozom népemet a száműzetésből!” — mondja az Örökkévaló.
{i33:1} Kiszabadítom a fogságból népemet!
{33:1} Másodszor is szólt az Örökkévaló hozzám, amikor még a királyi palota belső udvarában raboskodtam:
{33:2} „Ezt mondja az Örökkévaló, aki eltervezi a dolgokat; véghez is viszi, amit eltervezett; és kiformálja az eseményeket — Örökkévaló az ő neve —
{33:3} kérdezz tőlem, Jeremiás, és válaszolok neked: nagy és hozzáférhetetlen titkokat mutatok, amelyeket máskülönben nem tudhatsz.”
{33:4} Mert ezt mondja az Örökkévaló, Izráel Istene a város házairól és a királyi palotáról: „Az ellenség lerombolja ezeket, és ostromsáncokat épít belőlük a városfal tetejéig, azután megostromolja.
{33:5} A város lakóinak gonosztettei miatti haragomban és nagy felindulásomban elfordultam tőlük, és eltakartam arcomat előlük, és sokakat megölök közülük. Ezért a város védői hiába harcolnak a káldeusok ellen, mert végül a védők hullái töltik meg házaikat.
{33:6} De nézd! Azután majd orvosságot készítek számukra, bekötözöm és meggyógyítom sebeiket, sőt élvezhetik a bőséges békesség, jólét és igazság áldásait.
{33:7} Kiszabadítom a száműzetésből és a fogságból Júda és Izráel foglyait, újra fölépítem és megerősítem őket, mint régen.
{33:8} Megtisztítom őket minden bűnüktől, amellyel vétkeztek ellenem, megbocsátom bűneiket, amellyel lázadtak ellenem.
{33:9} A föld minden nemzete látni fogja, hogy megbocsátottam népemnek, és sorsukat jóra fordítom. A nemzetek tisztelni és félni fognak engem, és remegnek, mert látják, hogy Izráel békességben és jólétben él, felvirágzik, és teljes biztonságban van. Mindez jó híremet-nevemet, dicsőségemet és dicséretemet növeli, nekem pedig nagy örömet szerez.
{33:10} Ti azt mondjátok erről a helyről, hogy elpusztult és lakatlan, még állatok sem élnek itt. Így is van: Júda városai és Jeruzsálem utcái kietlen romhalmazzá lettek, lakatlanok, s még állatokat sem látni bennük.
{33:11} Én, az Örökkévaló pedig azt mondom, hogy ismét hallatszik majd e helyen az öröm és vidámság hangja, menyasszony és vőlegény szava, meg azoknak az éneke, akik a dicséret hálaáldozatát hozzák az Örökkévaló Templomába: »Dicsérjétek az Örökkévalót, a Seregek Urát, mert ő jó, és hűséges szeretete örökké tart!« Mert kiszabadítom népemet a száműzetésből és fogságból, helyreállítom őket, és olyanok lesznek, mint régen.”
{33:12} Ezt mondja az Örökkévaló, a Seregek Ura: „Ez a hely most emberek és állatok nélküli kietlen pusztaság. De eljön az idő, amikor majd ismét pásztorok fogják itt a nyájaikat terelgetni. Igen, Júda összes városaiban lakni fognak, s a pásztorok juhnyájaikat a legelőre vezetik, és megpihentetik.
{33:13} Bizony, így lesz ez az egész országban: a nyugati dombvidék, a síkság és a déli vidék városaiban, Benjámin földjén, Jeruzsálem környékén és Júda városaiban! Még nyájak fognak átmenni a pásztorok keze alatt, amint megszámolják állataikat — ezt én mondom, az Örökkévaló!”
{i33:14} Prófécia az Igazságos Csemetéről
{33:14} Ezt mondja az Örökkévaló: „Nézzétek! Eljön az idő, amikor beteljesítem jó ígéreteimet, amelyeket Izráel és Júda népének tettem.
{33:15} Nézzétek! Mikor eljön az idő, felnövesztem Dávid családjából az Igazságos Csemetét, aki helyesen ítél, és igazságosan kormányozza országát.
{33:16} Azokban a napokban Júda népe megszabadul, Jeruzsálem népe békességben él. Így hívják Jeruzsálemet: »Az Örökkévaló a mi igazságosságunk.«
{33:17} Mert azt mondja az Örökkévaló: Izráel trónján mindörökké Dávid leszármazottja fog királyként uralkodni.
{33:18} Lévi leszármazottjai közül sem fogynak el a papok, akik szüntelenül áldozatokat hoznak elém: égő-, étel-, és véresáldozatokat.”
{33:19} Az Örökkévaló szava érkezett Jeremiáshoz:
{33:20} „Ezt mondja az Örökkévaló: Szövetséget kötöttem a nappallal és az éjszakával, hogy megszabott rendjükben kövessék egymást. Szövetséget kötöttem Dáviddal is, hogy trónján mindörökké leszármazottja fog királyként uralkodni. Hasonlóképpen szolgáimmal,
{33:21} a Lévi törzséből származó papokkal is szövetséget kötöttem. Ha föl tudjátok bontani a nappalra és éjjelre vonatkozó szövetségemet, csak akkor lesz érvénytelen a Dáviddal és a lévitákkal kötött szövetségem is.
{33:22} Amennyi csillag van az égen, vagy homokszem a tengerparton, annyira megsokasítom szolgámnak, Dávidnak a leszármazottjait, és megsokszorozom szolgáimnak, a lévitáknak számát: megszámlálhatatlanul sokan lesznek.”
{33:23} Ismét szólt az Örökkévaló hozzám:
{33:24} „Jeremiás, hallottad, hogy mit beszélnek az emberek? Azt mondják, hogy az Örökkévaló egykor kiválasztotta, most azonban eltaszította magától Izráel és Júda népét. Ezzel annyira megvetik népemet, hogy már nemzetnek sem tartják őket!
{33:25} Én, az Örökkévaló pedig azt mondom: Ha már nem lesz érvényben a nappallal és éjszakával kötött szövetségem, s ha az ég és a föld nem engedelmeskedik többé törvényeimnek, amelyekkel megszabtam rendjüket,
{33:26} csak akkor fogom eltaszítani magamtól Jákóbnak és szolgámnak, Dávidnak leszármazottjait, és csak akkor fordulhat elő, hogy nem választok többé Dávid leszármazottjai közül senkit, hogy királyként uralkodjon Ábrahám, Izsák és Jákób leszármazottjain. Mert kiszabadítom népemet a száműzetésből, és örökké tartó szeretettel könyörülök rajtuk”.
{i34:1} Az Örökkévaló üzenete Cidkijjá királynak
{34:1} Az Örökkévaló üzenete érkezett Jeremiáshoz. Ez akkor történt, amikor Nebukadneccar, Babilónia királya seregeivel Jeruzsálemet ostromolta, és a környező településeket támadta. Nebukadneccar seregében birodalma minden leigázott országából szolgáltak segédcsapatok.
{34:2} Ezt mondta az Örökkévaló, Izráel Istene: „Jeremiás, menj Cidkijjához, Júda királyához, és mondd neki: Ezt üzeni neked az Örökkévaló: Nézd, én ezt a várost Babilónia királyának kezébe adom, ő pedig fölgyújtja és elpusztítja.
{34:3} Te magad sem menekülsz meg tőle, hanem egész biztosan fogságba esel, és kiszolgáltatnak Nebukadneccarnak! Szemtől szembe fogod látni Babilónia királyát, aki beszélni fog veled, és elhurcol téged Babilóniába.
{34:4} De halld meg az Örökkévaló szavát, Cidkijjá, Júda királya! Ezt mondja neked az Örökkévaló: nem fegyver által fogsz meghalni,
{34:5} hanem békében. Ahogyan az előtted uralkodó királyokat meggyászolták, téged is úgy fognak gyászolni: temetésed gyászünnepén illatos fűszereket égetnek, és siratóéneket énekelnek: »Jaj, Urunk! Jaj, Királyunk!« — Ezt én mondom neked, az Örökkévaló.”
{34:6} Tehát mindezt elmondta Jeremiás Cidkijjának, Júda királyának Jeruzsálemben.
{34:7} Eközben Babilónia királyának serege ostromolta Jeruzsálemet és Júda megmaradt városait, Lákist és Azékát. Már csak ez a két megerősített város maradt meg Júdában.
{i34:8} Szövetségkötés az ostromlott Jeruzsálemben
{34:8} Az Örökkévaló üzenete érkezett Jeremiáshoz. Ez azután történt, hogy Cidkijjá király szövetséget kötött mindazokkal, akik Jeruzsálemben voltak, hogy mindenki felszabadítja a héber rabszolgáit,
{34:9} akár férfi, akár nő legyen az, és hogy soha többé nem tartja izráeli testvérét rabszolgaságban.
{34:10} Ezt a szövetséget mindenki megkötötte Jeruzsálemben, a vezetők is, a közemberek is. Megígérték, hogy felszabadítják az összes izráeli származású rabszolgát, és nem tartják többé szolgaságban őket. Úgy is tettek: szabadon engedték izráeli rabszolgáikat.
{34:11} Egy idő múlva azonban meggondolták magukat, és visszavették az egyszer már fölszabadított rabszolgákat és rabszolganőket: ismét rabszolgaságba kényszerítették őket.
{34:12} Ezután az Örökkévaló szava érkezett Jeremiáshoz:
{34:13} „Ezt mondja az Örökkévaló, Izráel Istene: Én vagyok az, aki szövetséget kötöttem őseitekkel, mikor kihoztam őket Egyiptomból, a rabszolgaságból. Azt mondtam nekik:
{34:14} Minden hetedik évben szabadítsátok föl testvéreiteket, héber rabszolgáitokat, akiket megvásároltatok. Miután rabszolgáitok már hat éven keresztül szolgáltak titeket, engedjétek el őket! Őseitek azonban nem hallgattak rám, és nem engedelmeskedtek nekem!
{34:15} Ti pedig most magatokba szálltatok, és azt tettétek, ami helyes, amit én kedvelek: szabadságot hirdettetek testvéreiteknek, és ezt szövetségkötéssel erősítettétek meg színem előtt, Templomomban, amely nevemet viseli.
{34:16} Azután mégis meggondoltátok magatokat, és mindegyikőtök visszavette rabszolgáját és rabnőjét, akit korábban már fölszabadított. Bizony, ismét rabszolgasorba kényszerítettétek őket, hogy szolgáljanak titeket, s ezzel súlyosan bemocskoltátok nevemet!
{34:17} Most emiatt azt üzeni nektek az Örökkévaló: Nem hallgattatok rám, és nem engedelmeskedtetek nekem, hogy hirdessetek szabadságot testvéreiteknek — mindenki a saját rabszolgájának, mindenki a társának. Nézzétek! Most hát én arra nézve hirdetek nektek szabadságot, hogy kard, betegség, vagy éhség által akartok-e meghalni — ezt én, az Örökkévaló mondom nektek! Bizony, a föld összes nemzete elborzad azon, ahogyan bánok majd veletek!
{34:18} Figyeljetek rám, Júda és Jeruzsálem vezetői, a királyi udvar tisztségviselői, papok és közemberek! Szövetséget kötöttetek előttem, átmentetek a kettéhasított borjú részei
{34:19} között, azután mégis megtörtétek a szövetséget, és nem tartottátok meg fogadalmatokat. Emiatt én is úgy bánok veletek, mint ti azzal a borjúval.
{34:20} Kiszolgáltatlak benneteket ellenségeiteknek, akik életetekre törnek. Holttesteiteket pedig az égi madaraknak és a mezei vadaknak adom eledelül.
{34:21} Cidkijját, Júda királyát és fejedelmeit is kiszolgáltatom ellenségeiknek, akik meg akarják ölni őket. Bizony, átadom őket Babilónia királya seregének. Bár ez a sereg most elvonult Jeruzsálem alól,
{34:22} de én parancsolok nekik, és visszatérnek — ezt én, az Örökkévaló mondom nektek! Ismét megostromolják a várost, el is foglalják, felgyújtják, és elpusztítják. Így teszem Júda városait lakatlan romhalmazokká!”
{i35:1} A rékábiak hűsége
{35:1} Az Örökkévaló szava érkezett hozzám Jójákimnak, Júda királyának, Jósiás fiának uralkodása idején:
{35:2} „Jeremiás, menj a rékábiak családjához, szólj nekik, és hívd őket az Örökkévaló házának egyik szobájába! Ott ültesd le, és kínáld meg őket borral!”
{35:3} El is mentem Jaazanjához, aki Jirmejá fia, aki Habaccinjá fia volt, majd vele, a testvéreivel és összes fiaival — a rékábiak egész nemzetségével — együtt
{35:4} fölmentünk az Örökkévaló házába. Behívtam őket Hánán, (Igdalja fia) tanítványainak a szobájába. Hánán az Isten embere volt. Ez a szoba a vezetők szobája mellett, és Maaszéjának, Sallum fiának, az ajtóőrnek szobája fölött helyezkedett el.
{35:5} Leültettem a rékábiakat és borral kínáltam őket. Boroskancsókat meg poharakat tettem eléjük, és biztattam őket: „Igyatok bort!”
{35:6} Ők azonban nem nyúltak hozzá, hanem azt mondták: „Mi soha nem iszunk bort! Jónádáb, Rékáb fia, aki az egyik ősapánk volt, azt parancsolta a fiainak és azok utódainak, hogy soha ne igyanak bort.
{35:7} Azt is meghagyta, hogy soha ne építsünk magunknak házakat, ne folytassunk földművelést: ne vessünk, se szőlőt ne ültessünk, se földet ne vegyünk. Megparancsolta, hogy mindig sátorokban lakjunk, és úgy éljünk ezen a földön, mint vándorló nomádok, hogy hosszú ideig megmaradjunk.
{35:8} Mi pedig mindenben engedelmeskedtünk ősünk, Jónádáb, Rékáb fia szavának. Ezért sohasem iszunk bort — de a feleségeink és gyermekeink sem.
{35:9} Nem építünk házakat, nincsenek sem szántóföldjeink, sem szőlőink, és
{35:10} mindig sátorban lakunk. Mindent úgy tettünk, ahogy ősünk, Jónádáb parancsolta.
{35:11} Most is csak ideiglenesen lakunk Jeruzsálemben. Amikor Nebukadneccar, Babilónia királya megtámadta országunkat, úgy határoztunk, hogy átmenetileg beköltözünk a városba az ellenség, a babilóniai és az arám seregek elől.”
{35:12} Ekkor az Örökkévaló ismét szólt Jeremiáshoz:
{35:13} „Ezt mondja az Örökkévaló, a Seregek Ura, Izráel Istene: Menj, és mondd Júda népének és Jeruzsálem lakosainak: Miért nem fogadjátok el a figyelmeztetést, miért nem engedelmeskedtek nekem? — kérdezi az Örökkévaló. —
{35:14} Jónádáb, Rékáb fia megparancsolta a fiainak, hogy soha ne igyanak bort. Azok pedig, és utódaik is engedelmeskedtek Jónádáb szavának, és valóban nem isznak bort mind a mai napig. Bár én vagyok az Örökkévaló, és szóltam hozzátok újra meg újra, ti mégsem hallgattatok a szavamra, és nem engedelmeskedtetek!
{35:15} Elküldtem hozzátok szolgáimat, a prófétákat, idejében és kitartóan küldtem őket, hogy figyelmeztesselek benneteket: »Változtassátok meg gonosz életmódotokat, jobbítsátok meg tetteiteket, ne imádjatok és ne szolgáljatok más isteneket, hogy lakhassatok azon a földön, amelyet őseiteknek és nektek adtam.« De nem hallgattatok szavamra, és nem engedelmeskedtetek.
{35:16} Lám, Jónádábnak, Rékáb fiának a leszármazottjai szót fogadtak ősapjuk parancsának, de ez a nép nem hallgatott a szavamra, és nem engedelmeskedett.
{35:17} Ezért azt mondja az Örökkévaló, a Seregek Ura, Izráel Istene: Nézzétek! Rázúdítom Júdára és Jeruzsálem összes lakosaira mindazt a veszedelmet, amellyel már korábban megfenyegettem őket. Így bánok velük, mivel szóltam hozzájuk, de nem hallgattak rám, hívtam őket, de nem feleltek.”
{35:18} Azután ezt mondta Jeremiás a rékábiaknak: Ezt üzeni nektek az Örökkévaló, a Seregek Ura, Izráel Istene: „Mivel engedelmeskedtetek ősapátok, Jónádáb parancsának, megtartottátok rendelkezéseit, és aszerint éltetek,
{35:19} ezért soha nem halnak ki Jónádábnak, Rékáb fiának a leszármazottjai: mindig lesz közöttük, aki előttem álljon.”
{i36:1} Jeremiás könyvtekercsbe íratja a próféciákat
{36:1} Az Örökkévaló szava érkezett Jeremiáshoz, Jójákim, Júda királya, Jósiás fia uralkodásának negyedik évében:
{36:2} „Jeremiás, fogj egy könyvtekercset, és jegyezd fel mindazokat a szavakat, amelyeket mondtam neked Izráel, Júda és a többi nemzetek felől attól kezdve, hogy Jósiás király idejében először szóltam hozzád, mind a mai napig!
{36:3} Talán meghallja Júda népe, hogy milyen veszedelmet készülök rájuk zúdítani, és megszívleli. Talán megváltoztatják életüket, s akkor én is megbocsátom vétkeiket és bűneiket.”
{36:4} Akkor Jeremiás hívta Bárúkot, Nérijjá fiát, és lediktált neki mindent, amit az Örökkévalótól hallott. Bárúk pedig leírta ezeket egy könyvtekercsbe.
{36:5} Akkor ezt mondta Jeremiás Bárúknak: „Én fogoly vagyok, s nem mehetek az Örökkévaló házába,
{36:6} ezért te menj oda! A böjt napján hangosan olvasd föl ott a nép előtt az Örökkévaló szavait: amit diktáltam neked, s amit te feljegyeztél a könyvtekercsbe! Úgy olvasd, hogy mindenki hallja, azok is, akik Júda városaiból jönnek föl az ünnepre.
{36:7} Talán akkor szívükre veszik, könyörögnek az Örökkévalónak, és imádságuk följut elé. Talán megváltoztatják az életüket, és jó útra térnek. Bizony, az Örökkévaló haragra lobbant népe ellen, és súlyosan megfenyegette őket.”
{36:8} Bárúk mindent úgy tett, ahogy Jeremiás meghagyta neki, és felolvasta az Örökkévaló szavait a könyvtekercsből az Örökkévaló házában.
{36:9} Jójákim, Júda királya, Jósiás fia uralkodásának ötödik évében, a kilencedik hónapban böjtöt hirdettek Jeruzsálem egész lakosságának, és mindazoknak, akik Júda városaiból feljöttek Jeruzsálembe, hogy együtt könyörögjenek az Örökkévalóhoz.
{36:10} Akkor Bárúk az Örökkévaló házának udvarában összegyűlt sokaság előtt, Gemarjá szobájából fölolvasta mindazt, amit Jeremiás lediktált neki. Ez a szoba a fölső udvarban, a Templom új kapujának bejáratánál van. Gemarjá apja Sáfán volt, a királyi kancellár.
{36:11} Amikor Mikájehú, Gemarjá fia, Sáfán unokája meghallotta az Örökkévaló szavait, ahogyan azt Bárúk fölolvasta a könyvtekercsből,
{36:12} lement a királyi palotába, az írnok szobájába. Éppen ott találta a vezetőket: Elisáma írnokot, azután Deláját, Semajá fiát, meg Elnátánt, Akbór fiát, azután Gemarját, Sáfán fiát, meg Cidkijját, Hananjá fiát, és a többi vezetőt.
{36:13} Mikájehú mindent elmondott nekik, amit Bárúk szájából hallott, amikor Bárúk felolvasott a nép előtt.
{36:14} Ekkor a vezetők elküldték Jehúdit, Netanjá fiát (aki Selemjá fia, az meg Kúsi fia volt) Bárúkhoz, ezzel az üzenettel: „Sietve hozd ide azt a könyvtekercset, amelyből felolvastál a nép előtt!” Bárúk hamarosan jött is, kezében a könyvtekerccsel.
{36:15} „Ülj le, és olvasd föl nekünk is!” — mondták neki. Így is történt.
{36:16} Mikor Bárúk befejezte a fölolvasást, a vezetők megrettenve néztek egymásra, és azt mondták Bárúknak: „Ezt feltétlenül hallania kell a királynak is!”
{36:17} Majd megkérdezték: „Bárúk, mondd meg, hogyan írtad le ezeket a szavakat? Jeremiás maga diktálta neked?”
{36:18} „Igen, Jeremiás diktálta, én pedig szóról szóra leírtam a könyvtekercsbe tintával” — felelte Bárúk.
{36:19} Akkor a vezetők ezt mondták: „Bárúk, menj, és rejtőzzetek el Jeremiással együtt, de ne tudja meg senki se, hol vagytok!”
{i36:20} Jójákim király elégeti az Örökkévaló üzenetét
{36:20} Ezután a vezetők biztonságba helyezték a könyvtekercset Elisáma írnok szobájában, majd a királyhoz mentek, és mindent elmondtak neki.
{36:21} A király Jehúdit küldte a könyvtekercsért, aki el is hozta azt Elisáma szobájából, és felolvasta a király és a vezetők előtt.
{36:22} Mindez a király téli palotájában történt a kilencedik hónapban. Mivel tél volt, a király éppen melegedett a tűznél, amely egy szabad tűzhelyen égett.
{36:23} Amikor Jehúdi felolvasott három-négy hasábot, azt a részt a király egy késsel lehasította a tekercsből, és a tűzbe dobta. Így végül az egész tekercset elégette.
{36:24} Elnátán, Delájá és Gemarjá kérlelték ugyan a királyt, hogy ne égesse el a tekercset, de ő nem hallgatott rájuk. Sem
{36:25} a király, sem a jelen lévő vezetők nem rendültek meg, és nem szaggatták meg ruháikat, mikor hallották az Örökkévaló üzenetét.
{36:26} Majd a király megparancsolta a fiának, Jerahmeélnek és Szerájának, Azriél fiának, meg Selemjának, Abdeél fiának, hogy tartóztassák le Bárúkot, az írnokot, és Jeremiás prófétát. Ez azonban nem sikerült nekik, mert az Örökkévaló elrejtette Jeremiást és Bárúkot.
{i36:27} Elkészül az újabb könyvtekercs
{36:27} Miután a király elégette azt a könyvtekercset, amelybe Bárúk Jeremiás diktálására leírta az Örökkévaló szavait, ismét szólt Jeremiáshoz az Örökkévaló:
{36:28} „Jeremiás, fogj egy új tekercset, és még egyszer írd le azokat az üzeneteket, amelyek a Jójákim által elégetett első tekercsben voltak!
{36:29} Mondd meg Jójákimnak, Júda királyának: Ezt üzeni neked az Örökkévaló: Te elégetted azt a tekercset, és felháborodtál, mert abban az állt, hogy Babilónia királya bizony elpusztítja az országot, és kiirtja belőle az embereket és az állatokat is!
{36:30} Emiatt az Örökkévaló azt mondja Jójákimról, Júda királyáról: a holttestét nem temetik el illendően, hanem kihajítják, és ott fog heverni nappal a hőségben, éjjel a fagyon. Leszármazottjai közül pedig senki sem fog Dávid trónján ülni.
{36:31} Bizony, megbüntetem Jójákimot és a családját is, meg a fejedelmeit is bűneik miatt. Rájuk, Jeruzsálem lakóira és Júda népére pedig elhozom mindazt a veszedelmet, amelyet korábban már kijelentettem nekik, s amelyről hallani sem akartak.”
{36:32} Ezután Jeremiás szerzett egy másik könyvtekercset. Azután Bárúknak, Nérijjá fiának, az írnoknak, ismét lediktálta mindazokat a szavakat, amelyek az előző tekercsben voltak — amelyet Jójákim, Júda királya elégetett. Sőt, diktált Bárúknak újabb hasonló üzeneteket is, amelyek az első tekercsben nem szerepeltek. Bárúk pedig mindent leírt.
{i37:1} Cidkijjá király választ kér az Örökkévalótól
{37:1} Nebukadneccar, Babilónia királya Cidkijját, Jósiás fiát tette Júda királyává, Konjáhú, Jójákim fia helyébe.
{37:2} Azonban sem Cidkijjá, sem a fejedelmei, sem Júda népe nem hallgatott az Örökkévaló szavára, és nem engedelmeskedett annak, amit az Örökkévaló Jeremiás próféta által üzent.
{37:3} Történt egyszer, hogy Cidkijjá király elküldte Júkált, Selemjá fiát és Cefanjá papot, Maaszéjá fiát Jeremiás prófétához a következő üzenettel: „Jeremiás, imádkozz értünk az Örökkévalóhoz, Istenünkhöz!”
{37:4} Ebben az időben Jeremiást még nem vetették börtönbe, hanem szabadon járt-kelt az emberek között.
{37:5} Ekkor híre érkezett, hogy a fáraó serege megindult Júda felé. Mikor a babilóniai sereg ezt megtudta, abbahagyta Jeruzsálem ostromát, és elvonult a város alól, hogy megütközzön az egyiptomiakkal.
{37:6} Ekkor az Örökkévaló szava érkezett Jeremiáshoz:
{37:7} „Ezt mondja az Örökkévaló, Izráel Istene a király követeinek: Mondjátok meg Júda királyának, aki hozzám küldött titeket, hogy választ kérjen tőlem: Nézd! A fáraó serege kivonult Egyiptomból, hogy segítséget nyújtson neked. De tudd meg, hogy visszafordulnak, és hazamennek a saját országukba.
{37:8} A babilóniai sereg viszont ismét ostrom alá veszi ezt a várost, sőt el is foglalja, fölgyújtja és lerombolja.
{37:9} Ezt üzeni az Örökkévaló: Ne csapjátok be magatokat azzal, hogy a babilóniai sereg nem jön vissza Jeruzsálemet megostromolni! Bizony, visszajönnek!
{37:10} Tudjátok meg, hogy ha az egész babilóniai sereget úgy megvernétek, hogy csak sebesültek maradnának közöttük, akik mindannyian a sátrukban hevernek, még akkor is fölkelnének, és porrá égetnék ezt a várost!”
{i37:11} Jeremiást börtönbe vetik
{37:11} Amikor a babilóniai sereg elvonult Jeruzsálem alól, hogy megütközzön a fáraó seregével,
{37:12} Jeremiás is elindult Jeruzsálemből. Benjámin földjére akart menni, hogy részt vegyen egy bizonyos családi birtok szétosztásában, és megkapja a saját részét.
{37:13} Azonban mikor éppen ki akart volna lépni a városból a Benjámin-kapun, a kapuőrség parancsnoka letartóztatta. Ezt a parancsnokot Jirijjának hívták, aki Selemjá fia, aki pedig Hananjá fia volt. Azzal vádolta Jeremiást, hogy át akar szökni a babilóniai sereghez.
{37:14} „Nem igaz! Nem a babilóniai sereghez megyek!” — védekezett Jeremiás, de a parancsnok nem hallgatott rá, hanem a város vezetői elé hurcolta.
{37:15} Ezek a vezetők megharagudtak Jeremiásra, s elrendelték, hogy büntetésül verjék meg, és zárják börtönbe, Jonatán, az írnok házában. Akkoriban ugyanis ezt használták börtönként.
{37:16} Így került Jeremiás ebbe a föld alatti börtönbe, és ott is maradt sokáig.
{37:17} Egy idő múlva Cidkijjá király érte küldött, és magához hozatta a királyi palotába, majd titokban megkérdezte: „Kaptál-e valamilyen üzenetet az Örökkévalótól?” „Igen — válaszolta Jeremiás — , azt, hogy Babilónia királyának hatalmába kerülsz!”
{37:18} Ezen felül azt is mondta a királynak: „Mit vétettem ellened király, a fejedelmek, vagy a nép ellen, hogy börtönbe zárattál?
{37:19} Hol vannak most prófétáitok, akik azt mondták, hogy Babilónia királya nem fog megtámadni téged, sem országodat?
{37:20} Uram, királyom, kérlek, hallgasd meg könyörgésemet! Légy kegyelmes hozzám, és ne vitess vissza Jonatán írnok házába, a börtönbe, mert az a biztos halált jelenti számomra!”
{37:21} Akkor Cidkijjá király megparancsolta, hogy Jeremiást a palotaőrség udvarában tartsák őrizet alatt, és hogy adjanak neki naponta egy kenyeret a pékek utcájából, amíg csak minden kenyér el nem fogy a városból.
{i38:1} Jeremiást kimentik a börtönből
{38:1} Néhányan a király tisztviselői közül — Sefatjá, Mattán fia meg Gedaljá, Pashúr fia, meg Júkál, Selemjá fia, meg Pashúr, Malkijjá fia — meghallották, hogy Jeremiás miről prófétál a népnek. Ezt hirdette Jeremiás:
{38:2} „Az Örökkévaló üzeni ezt nektek: Aki itt marad a városban, meg fog halni fegyver, éhség, vagy betegség miatt. De aki kimegy a káldeusokhoz, az megmenekül, és ajándékul kapja az életét.
{38:3} Mert ezt mondja az Örökkévaló: Tudjátok meg, hogy ezt a várost Babilónia királya seregének kezébe adom, és ők el is foglalják — ez egészen biztos!”
{38:4} Ezért az említett négy vezető a királyhoz ment és azt mondták: „Királyunk, Jeremiásnak meg kell halnia, mert azzal, amit hirdet, elbátortalanítja a még megmaradt harcosokat és a város polgárait. Ez az ember nem a város megmenekülésére, hanem a vesztére törekszik!”
{38:5} Cidkijjá király így válaszolt nekik: „Nézzétek, azt tehettek Jeremiással, amit akartok. Igaz, hogy én vagyok a király, de veletek szemben úgysem tehetek semmit.”
{38:6} Így hát fogták Jeremiást, és bezárták a király fia, Malakijjá ciszternájába, amely a királyi testőrség udvarában volt. Ebben az időben a ciszternából már kifogyott a víz, csak sár volt benne. Köteleken engedték le oda Jeremiást, aki belesüllyedt a sárba.
{38:7} Történt azonban, hogy az etióp Ebed-Melek, a király egyik szolgája megtudta, hogy mit tettek Jeremiással. A király éppen a Benjámin-kapunál ült,
{38:8} tehát Ebed-Melek kiment a palotából a királyhoz, és ezt mondta neki:
{38:9} „Uram, király, rosszul tették ezek az emberek, hogy Jeremiást a ciszternába zárták, mert ott biztosan éhen hal, hiszen már alig maradt ennivaló a városban.”
{38:10} A király válaszul ezt parancsolta Ebed-Meleknek: „Vegyél magad mellé három embert, és húzzátok ki Jeremiást a ciszternából, mielőtt meghalna!”
{38:11} Ebed-Melek ekkor keresett néhány elnyűtt ruhadarabot a palota raktárából. Majd segítőivel a ciszternához ment, és kötélen leengedte a ruhadarabokat.
{38:12} Jeremiásnak pedig lekiáltott: „Tedd a hónod alá ezeket a ruhákat, a kötél és a karod közé!” Jeremiás így is tett.
{38:13} Azután fölhúzták a ciszternából Jeremiást, aki ezentúl a királyi testőrség udvarában maradt.
{i38:14} Cidkijjá és Jeremiás utolsó találkozása
{38:14} Egyszer Cidkijjá király magához hívatta Jeremiást a Templom harmadik bejáratához, és azt mondta: „Kérdezek tőled valamit, de ígérd meg, hogy előlem nem titkolsz el semmit!”
{38:15} Ő ezt felelte: „Ha őszintén válaszolok neked, vajon nem fogsz-e megöletni? Ha pedig tanácsot adok, úgysem hallgatsz rám.”
{38:16} Akkor Cidkijjá király titokban megesküdött Jeremiásnak: „Esküszöm az Élő Istenre, aki életet és leheletet adott nekünk, hogy nem öletlek meg, sem nem adlak át azoknak, akik halálra keresnek téged!”
{38:17} Ezután Jeremiás ezt mondta: Ezt üzeni neked az Örökkévaló, a Seregek Ura és Istene, Izráel Istene: „Ha kimenekülsz a városból, és megadod magad a babilóniai király fejedelmeinek, akkor életben maradsz, és a várost sem fogják fölégetni. Mind te, mind a családod életben maradtok.
{38:18} De ha nem adod meg magad, akkor az ostromló káldeus sereg elfoglalja, fölgyújtja és lerombolja a várost, és te magad sem menekülsz meg tőlük!”
{38:19} Cidkijjá ezt felelte: „Félek, hogy ha kimegyek, a káldeusok kiszolgáltatnak azoknak a júdeai foglyoknak, akik már korábban átszöktek hozzájuk, azok pedig gúnyt űznek majd belőlem.”
{38:20} De Jeremiás azt mondta: „Ne félj, nem adnak át nekik! Kérlek, hallgass az Örökkévaló szavára, mert rajtam keresztül ő szól hozzád! Ha engedelmeskedsz, életben maradsz, és jó dolgod lesz.
{38:21} De ha nem akarsz kimenni, és nem adod meg magad, akkor halld meg, mi fog történni. Az Örökkévaló látomásban megmutatta nekem, mi lesz a sorsod.
{38:22} Azokat az asszonyokat, akik Júda királyának palotájában maradtak, az ellenség foglyul ejti, és kivezeti Babilónia királyának fejedelmei elé. Közben ezt a gúnydalt fogják énekelni rólad: »Becsapták a királyt, rászedték a legjobb barátai! A király lába beleragadt a sárba, barátai meg cserbenhagyták!«
{38:23} Feleségeidet és gyermekeidet foglyul viszik az ellenség táborába, s te is Babilónia királyának fogságába esel, ezt a várost pedig fölégetik.”
{38:24} Cidkijjá ezután meghagyta Jeremiásnak: „Ha kedves az életed, senki meg ne tudja, hogy beszéltél velem!
{38:25} Ha a vezetők mégis megtudják, hogy találkoztunk, eljönnek és kifaggatnak, hogy miről beszéltünk. Megfenyegetnek majd, hogy mondd meg az igazat, különben kivégeztetnek.
{38:26} Akkor mondd nekik, hogy alázatosan arra kértél engem, hogy ne vitesselek vissza Jonatán házába, s ne kelljen ott meghalnod.”
{38:27} Valóban el is jöttek Jeremiáshoz a vezetők, és faggatták, hogy miről beszéltek a királlyal. Jeremiás pedig úgy válaszolt nekik, ahogy a király parancsolta. Erre abbahagyták a kihallgatást, mert Jeremiás és a király beszélgetésének nem volt tanúja.
{38:28} Így Jeremiás ott maradt a palotaőrség udvarában mindaddig, amíg a várost az ellenség elfoglalta.
{i39:1} Jeruzsálemet elfoglalja az ellenség
{39:1} Jeruzsálem elfoglalása a következőképpen történt. Cidkijjá, Júda királya uralkodásának 9. évében, a 10. hónapban Nebukadneccar, Babilónia királya felvonult seregével Jeruzsálem ellen, és ostrom alá vette.
{39:2} Cidkijjá uralmának 11. évében, a 4. hónapban az ostromló sereg áttörte a város falát.
{39:3} Ezután Babilónia királyának fejedelmei — Nérgal-Szarecer, Szamgar tartomány vezetője, Szár-Szekím udvarnagy és a többi magas rangú vezető — betörtek a városba, és a Középső-kapunál ütötték fel főhadiszállásukat.
{39:4} Amikor Cidkijjá, Júda királya és a katonái látták, hogy az ellenség betört a városba, megfutamodtak. Éjjel menekültek el a városból a király kertjén keresztül, a két kőfal közötti kapun át, és a Jordán völgye felé futottak.
{39:5} A káldeusok serege azonban észrevette, és üldözte őket, majd el is fogták Cidkijját a Jerikó melletti síkságon. Megkötözve vitték Nebukadneccar, Babilónia királya elé, Ribla városába, amely Hamát földjén van. Ott Nebukadneccar ítéletet tartott Cidkijjá fölött.
{39:6} Cidkijjának végig kellett néznie, amint a fiait megölik. Kivégezték Júda összes vezetőjét is.
{39:7} Majd Cidkijját megvakították, bilincsbe verték, és úgy hurcolták Babilóniába.
{39:8} Ugyanakkor Jeruzsálemben a káldeus sereg fölégette a királyi palotát és a többi házakat, a város kőfalát pedig lerombolta.
{39:9} Akik még élve maradtak a városban, meg akik már korábban az ostromló sereghez szöktek, azokat Nebuzaradán, a testőrök parancsnoka fogságba hurcolta Babilóniába.
{39:10} Ugyanakkor meghagyott Júda földjén némelyeket a szegény közemberek közül, akiknek semmiféle tulajdonuk nem volt. Sőt, ezeknek szőlőket és szántóföldeket adományozott.
{i39:11} Nebukadneccar kiszabadítja Jeremiást
{39:11} Nebukadneccar, Babilónia királya rendelkezett Jeremiás felől, és ezt parancsolta Nebuzaradánnak, a testőrök parancsnokának:
{39:12} „Keresd meg azt az embert, vedd magadhoz, viselj rá gondot, ne essen semmi baja! Azt tedd vele, amit ő kíván!”
{39:13} Így hát Nebuzaradán és a többi vezetők — Nebusazbán katonai parancsnok, Nérgal-Szarecer, meg mások —
{39:14} előhozatták Jeremiást a testőrség udvarából, ahol eddig fogva tartották. Azután Gedaljá, Ahikám fia (aki meg Sáfán fia) gondjaira bízták, hogy vigye haza Jeremiást a saját házába. Így is történt, s ettől kezdve Jeremiás szabadon élhetett a saját népe között.
{i39:15} Prófécia Ebed-Melek megmeneküléséről
{39:15} Az Örökkévaló szólt Jeremiáshoz, mikor még a királyi testőrség udvarában raboskodott:
{39:16} „Jeremiás, mondd meg az etióp Ebed-Meleknek: Ezt üzeni neked az Örökkévaló, Izráel Istene: Lásd meg, én beteljesítem, amit a város pusztulásáról, nem pedig a megmeneküléséről mondtam. Bizony, a saját szemeddel fogod meglátni, amikor megtörténik.
{39:17} De téged megmentelek azon a napon — mondja az Örökkévaló. — Nem esel azoknak a kezébe, akiktől félsz.
{39:18} Bizonyos, hogy megmentelek és megvédelek — senki nem fog téged megölni. Ajándékba adom neked az életedet, mivel bennem bíztál — ezt én mondom neked, az Örökkévaló!”
{i40:1} Jeremiás Gedaljá helytartónál
{40:1} Az Örökkévaló szava érkezett Jeremiáshoz, miután Ráma városában Nebuzaradán, a testőrök parancsnoka szabadon engedte. Ugyanis a többi láncra vert júdeai és jeruzsálemi fogollyal együtt Jeremiást is elhurcolták, hogy Babilóniába vigyék.
{40:2} A parancsnok azonban kiemelte Jeremiást a foglyok közül, és ezt mondta neki: „Istened, az Örökkévaló előre megmondta, hogy milyen csapás éri Júda országát.
{40:3} Most pedig beteljesítette, amit mondott, mert vétkeztetek az Örökkévaló ellen. Nem hallgattatok a szavára, ezért történt mindez veletek.
{40:4} Most pedig szabadon engedlek téged, és leveszem kezedről a láncokat. Ha úgy látod jónak, jöjj velem Babilóniába, és gondodat fogom viselni, jó dolgod lesz. De ha nem akarsz velem jönni, akkor előtted van az egész birodalom, oda mehetsz, ahová akarsz.”
{40:5} Mielőtt Jeremiás válaszolt volna, a parancsnok még hozzátette: „Ha kívánod, visszamehetsz Gedaljához, Ahikám fiához, (aki meg Sáfán fia) is, akit Babilónia királya Júda városainak helytartójává nevezett ki. Élj ott vele együtt néped között. Szabadon mehetsz, ahová kívánsz.” Ezután a parancsnok ellátta Jeremiást útravaló élelemmel, és meg is ajándékozta, majd elbocsátotta.
{40:6} Jeremiás pedig Gedaljához ment Micpába, és ott maradt vele a nép között, akiket nem hurcoltak el.
{i40:7} Júda népe maradéka Gedaljához gyülekezik
{40:7} Júda királyának seregéből egyes csapatok elmenekültek, és megmaradtak. Ezek szétszóródtak, és erdőn-mezőn bujdostak. A vezetőik ezek voltak: Jismáél, Natanjá fia, meg Jóhánán és Jonatán, Káréah fiai, meg Szerájá, Tanhumet fia, meg a netófái Éfáj fiai, meg Jaazanjá, Maakáti
{40:8} fia. Ők a megmaradt katonáikkal együtt mind Gedaljához, Ahikám fiához (aki meg Sáfán fia) gyülekeztek Micpába. Ugyanis meghallották, hogy Babilónia királya Gedalját nevezte ki helytartóvá az országban, és rábízta a Júdában maradt szegény nincstelen népet, akiket nem hurcoltak Babilóniába.
{40:9} Gedaljá megesküdött ezeknek a bujdosó katonáknak: „Esküszöm, hogy nem kell félnetek a káldeusoktól, ha szolgáljátok őket, és elfogadjátok uralmukat! Maradjatok ezen a földön, lakjatok itt továbbra is, szolgáljátok Babilónia királyát, akkor jó dolgotok lesz!
{40:10} Ami engem illet, Micpában fogok lakni, hogy rendelkezésére álljak a káldeusoknak, amikor ide jönnek. Ti pedig szüreteljétek le a szőlőt, a többi gyümölcsöket, és az olajfa termését. Raktározzátok el ezeket, és lakjatok azokban a városokban, amelyeket elfoglaltatok!”
{40:11} Voltak júdeai menekültek Moáb, Ammon és Edom országában és más országokban is, akik szintén megtudták, hogy Babilónia királya meghagyott egy maroknyi maradékot Júdában, és ott Gedalját tette helytartóvá.
{40:12} Ők is mind visszatértek, és Gedaljához gyülekeztek Micpába. Együtt leszüretelték a szőlőt meg a többi gyümölcsöket, és bőséges termést takarítottak be.
{40:13} Jóhánán, Káréah fia, és a szétszóródott júdeai hadsereg megmaradt részeinek többi parancsnokai mind Gedaljához gyülekeztek Micpába,
{40:14} és azt mondták neki: „Nem tudod, hogy Baálisz, az ammoniak királya azért küldte hozzád Jismáélt, Netanjá fiát, hogy megöljön téged?” De Gedaljá nem hitt nekik.
{40:15} Jóhánán, Káréah fia titokban felajánlotta Gedaljának: „Engedd meg, kérlek, hogy elmenjek, és titokban megöljem Jismáélt, Netanjá fiát! Miért gyilkoljon meg ő téged? Hiszen akkor még a hozzád gyülekezett maradék júdeaiak is szétszóródnak, és elvesznek.”
{40:16} De Gedaljá azt felelte: „Szó sem lehet róla! Nem igaz, amit Jismáélről mondasz.”
{i41:1} Gedalját meggyilkolják
{41:1} Még ugyanabban az évben, a hetedik hónapban Jismáél tíz emberével együtt meglátogatta Micpában Gedaljá kormányzót, Ahikám fiát (aki meg Sáfán fia). Jismáél Netanjá fia és Elisáma leszármazottja volt, aki Júda királyi családjából származott, és korábban magas vezető tisztséget viselt a királyi udvarban. Amikor a kormányzóval együtt étkeztek,
{41:2} Jismáél és emberei rátámadtak Gedaljára, és karddal meggyilkolták — azt a férfit, akit Babilónia királya bízott meg az ország kormányzásával!
{41:3} Gedaljával együtt meggyilkolták a vele lévő júdeai és káldeus tisztviselőket és katonákat is, akiket Micpában találtak.
{41:4} Másnap, amikor még senki sem tudott arról, ami történt,
{41:5} nyolcvan férfi jött Sikemből, Silóból és Samáriából, akik gyászoltak: lenyírták a szakállukat, megszaggatták ruháikat és megvagdosták magukat is. Jeruzsálembe igyekeztek, ételáldozatot és tömjént vittek az Örökkévalónak, hogy áldozatot mutassanak be az Örökkévaló házában.
{41:6} Jismáél sírva eléjük ment, és a városon kívül találkozott velük. Azt mondta nekik: „Jöjjetek velem Gedaljához, Ahikám fiához!”
{41:7} De mikor beértek a városba, Jismáél az embereivel együtt ezeket a férfiakat is legyilkolta. A halottakat beledobálta a város közepén egy ciszternába.
{41:8} Volt közöttük tíz férfi, akik ezt mondták Jismáélnek: „Ne ölj meg bennünket, mert rejtett tartalékaink vannak a városon kívül: búza, árpa, olívaolaj és méz.” Ezért nem ölte meg őket Jismáél a többiekkel együtt.
{41:9} Azt a ciszternát, amelybe a halottakat dobta, még Ászá, Júda királya építtette, amikor Baasá, Izráel királya ellen megerősítette Micpát. Igen nagy ciszterna volt, de Jismáél szinte megtöltötte a halottakkal.
{41:10} Ezután Jismáél, Netanjá fia, foglyul ejtette azokat, akik még megmaradtak Micpában: a király leányait, és mindazokat, akiket Nebuzaredán babilóniai parancsnok rábízott Gedaljára, Ahikám fiára. Jismáél mindannyiukat magával hurcolta az ammoniakhoz.
{41:11} Amikor Jóhánán, Káréah fia és a vele lévő többi júdeai katonai parancsnok megtudta, hogy Jismáél milyen gonoszságot követett el,
{41:12} katonáikkal együtt mindannyian elindultak, hogy megütközzenek vele. Gibeon mellett, a nagy víztárolónál érték utol Jismáél csapatát.
{41:13} Amikor Jismáél foglyai és katonái meglátták Jóhánánt és embereit, nagyon megörültek,
{41:14} megfordultak, és mind Jóhánánhoz futottak.
{41:15} Jismáél mindössze nyolc emberével tudott elmenekülni Jóhánán elől az ammoniakhoz.
{41:16} Így mentette meg Jóhánán és a többi vezető azokat a foglyokat, akiket Jismáél Micpából magával hurcolt, miután Gedalját megölte. Ezek között voltak katonák, asszonyok, gyerekek, és királyi tisztviselők is, akiket Jóhánán visszahozott Gibeonból.
{i41:17} A júdeai töredék nép Egyiptomba menekül
{41:17} Így hát Jóhánán vezetésével visszaindultak Gibeonból. De Jóhánán és a többi vezetők féltek, hogy a káldeusok bosszút állnak amiatt, hogy Jismáél
{41:18} megölte Gedalját, akit Babilónia királya tett az ország kormányzójává. Ezért elindultak, hogy Egyiptomba meneküljenek. Útközben, Geruth Kimhám közelében, Betlehem mellett megpihentek.
{42:1} Akkor Jóhánán, Káréah fia, meg Jaazanjá, Hósajá fia, és a többi vezetők meg a nép apraja-nagyja
{42:2} mind Jeremiáshoz jöttek, és így kérlelték: „Hallgass meg minket, Jeremiás: kérünk, imádkozz az Örökkévalóhoz, Istenedhez, értünk — ezért a maroknyi népért, amely még megmaradt! Hiszen magad is látod, milyen kevesen maradtunk életben!
{42:3} Imádkozz, hogy Istened, az Örökkévaló mutassa meg, hová menjünk, és mitévők legyünk!”
{42:4} Jeremiás ezt válaszolta: Megértettem, és imádkozni fogok az Örökkévalóhoz, Istenetekhez, ahogy kértétek. Ígérem, hogy hűségesen elmondom nektek, amit az Örökkévaló felel a kérdésetekre, bármi legyen is az. Semmit nem hallgatok el előletek.
{42:5} A nép ezután megesküdött: „Az Örökkévaló legyen hű és igaz tanúnk rá, hogy megfogadtuk: mindent úgy fogunk tenni, ahogy azt Istened, az Örökkévaló mondja általad, Jeremiás!
{42:6} Akármi is legyen, amit az Örökkévaló mond, s akár tetszik nekünk, akár nem, engedelmeskedni fogunk szavának. Mert most arra kérünk, Jeremiás, hogy hozz nekünk választ az Örökkévalótól, és jól tudjuk, hogy akkor lesz jó dolgunk, ha hallgatunk az Örökkévalónak, Istenünknek szavára.”
{42:7} Tíz nappal később az Örökkévaló üzenete megérkezett Jeremiáshoz,
{42:8} aki magához hívta Jóhánánt, Káréah fiát, meg a többi vezetőt és az egész népet kicsitől-nagyig,
{42:9} és ezt mondta nekik: Halljátok meg, mit üzent nektek az Örökkévaló, Izráel Istene, akihez küldtetek engem, hogy kérdésetekre választ hozzak:
{42:10} „Ha itt maradtok ezen a földön, akkor felépítelek, és nem rombollak le, elültetlek, és nem téplek ki gyökerestül benneteket. Mert megbántam azt a sok csapást, amellyel sújtottalak benneteket.
{42:11} Most már ne féljetek Babilónia királyától, mint eddig, mert én magam vagyok veletek, hogy megmentselek a kezéből — ezt én mondom nektek, az Örökkévaló!
{42:12} Irgalmas leszek hozzátok, és megteszem, hogy Babilónia királya is irgalmasan bánjon veletek. Meg fogja engedni, hogy a száműzöttek visszatérjenek a földjükre.
{42:13} De ha nem akartok ezen a földön maradni, s nem engedelmeskedtek Istenetek, az Örökkévaló szavának,
{42:14} ha azt gondoljátok, hogy jobban jártok, ha Egyiptomba menekültök, és ott laktok, mert ott nem kell félnetek a háborútól, sem a sófár hangjától, sem éhínségtől
{42:15} — akkor halljátok meg az Örökkévaló szavát, Júda népének töredéke! Ezt üzeni nektek az Örökkévaló, a Seregek Ura, Izráel Istene: Ha elhatározzátok, hogy mégis Egyiptomba menekültök, és ott akartok ideiglenesen letelepedni,
{42:16} akkor az a háború és fegyveres fenyegetés, amelytől most féltek, Egyiptom földjén fog utolérni! Az éhínség, amelytől itt féltek, üldözni fog titeket, Egyiptomban fog utolérni, és ott fogtok meghalni!
{42:17} Ez lesz a sorsa mindenkinek, aki közületek úgy dönt, hogy Egyiptomba akar menni, hogy ott lakjon, mint jövevény: ott fog meghalni háború, éhség, vagy betegség által! Senki sem fogja túlélni azokat a csapásokat, amelyekkel sújtom őket.
{42:18} Mert ezt mondja az Örökkévaló, a Seregek Ura, Izráel Istene: Ahogy rázúdult haragom Jeruzsálem lakosaira, úgy foglak titeket is haragos csapásokkal sújtani, ha Egyiptomba mentek. Átok, rémület, szidalom és gúny lesz a részetek, és soha többé nem látjátok Júda földjét!”
{42:19} Jeremiás ezt mondta: „Látjátok, az Örökkévaló megmondta nektek, akik megmaradtatok Júda lakosai közül, hogy ne meneküljetek Egyiptomba! Figyelmeztetlek titeket én is, hogy
{42:20} saját magatokat csaptátok be, és az életetekkel fogtok fizetni érte! Mert engem az Örökkévalóhoz, Istenetekhez küldtetek, hogy imádkozzam értetek, és megfogadtátok, hogy bármit is válaszol az Örökkévaló általam, engedelmeskedni fogtok.
{42:21} Most pedig megmondtam nektek, mit felelt az Örökkévaló, de nem fogadtátok meg a szavát semmiben!
{42:22} Tudjátok meg hát, hogy meg fogtok halni háború, éhség, vagy betegség által azon a helyen, ahová kívántok menni, hogy ott találjatok menedéket!”
{43:1} Tehát Jeremiás mindazt elmondta a népnek, amit Istenük, az Örökkévaló rábízott, hogy mondja el nekik.
{43:2} Ezután Azarjá, Hósajá fia meg Jóhánán, Káréah fia, meg a többi büszke és makacs férfi ezt válaszolta: „Hazudsz, Jeremiás! Nem igaz, hogy Istenünk, az Örökkévaló küldött téged azzal az üzenettel, hogy ne menjünk Egyiptomba menedéket keresni!
{43:3} Biztosan Bárúk, Nérijjá fia uszít ellenünk, mert azt akarja, hogy a káldeusok fogságába essünk, és azok megöljenek, vagy száműzetésbe hurcoljanak bennünket Babilóniába.”
{43:4} Így hát Jóhánán és a többi katonai vezető, meg az egész nép együttesen elutasították az Örökkévaló szavát, és nem engedelmeskedtek neki, hogy maradjanak Júdában.
{43:5} Jóhánán vezetésével fölkerekedtek, és magukkal vitték mindazokat, akik Júdában megmaradtak, vagy a környező országokból hazatértek, ahol korábban menekültként szétszórva éltek.
{43:6} Magukkal vitték azokat, akiket Nebuzaradán testőrparancsnok Gedaljára, Ahikám fiára (aki meg Sáfán fia) bízott: férfiakat, nőket, gyermekeket, Júda királyának leányait, és a többieket mind, még Jeremiást, és Bárúkot, Nérijjá fiát is.
{43:7} Az egész csapat bement Egyiptomba, annak ellenére, amit az Örökkévaló mondott, és eljutottak Taphanészig.
{43:8} Taphanészben az Örökkévaló szava érkezett Jeremiáshoz:
{43:9} „Keress nagy köveket, vedd a kezedbe, és menj arra a térre, amely a fáraó taphanészi palotájának kapuja előtt van! A Júdából jött férfiak szeme láttára ásd el ezeket a köveket a téren a földbe!
{43:10} Azután mondd nekik: Ezt mondja az Örökkévaló, a Seregek Ura, Izráel Istene: Figyeljetek! Idehívom szolgámat, Nebukadneccart, Babilónia királyát, aki pontosan ezekre a kövekre fogja fölállítani trónját, amelyeket Jeremiás a szemetek előtt elásott! Igen, éppen ezen a helyen fogják fölállítani királyi sátorát!
{43:11} Bizony, megtámadja, és legyőzi Egyiptomot: aki betegség általi halálra való, az úgy hal meg, aki fogságra való, az fogságba megy, aki pedig fegyver általi halálra való, az fegyver által hal meg.
{43:12} Nebukadneccar tüzet gyújt Egyiptom isteneinek templomában, és fölégeti azokat, és elhurcolja belőlük a bálványisteneket. Egyiptom földjét kirabolja, ahogy a pásztor kitisztítja a köpenyéből a tetveket. Azután háborítatlanul elvonul.
{43:13} Bizony, összetöri még a napisten templomának szent oszlopait is Heliopolisz városában, Egyiptom földjén, és fölégeti a többi egyiptomi isten templomait is.”
{i44:1} Az Örökkévaló üzenete az Egyiptomba menekülteknek
{44:1} Ismét szólt Jeremiáshoz az Örökkévaló. Ezúttal azoknak a júdeai menekülteknek üzent, akik Egyiptomban telepedtek le Migdól, Taphanész és Nóf városában, meg Patrósz földjén.
{44:2} „Ezt mondja az Örökkévaló, a Seregek Ura, Izráel Istene: Jól láttátok mindazokat a súlyos csapásokat, amelyekkel Jeruzsálemet és Júda városait sújtottam! Bizony, ezek ma mind lakatlan romhalmazok,
{44:3} mert lakosaik gonoszságokat követtek el, és haragra ingereltek, amikor más isteneknek áldoztak, és olyan isteneket imádtak, akiket sem ők, sem őseik nem ismertek.
{44:4} Pedig elküldtem hozzátok sok-sok szolgámat, a prófétákat — fáradhatatlanul, újra meg újra küldtem őket — , hogy kérjelek benneteket: Ne kövessetek el ilyen utálatos és szörnyű gonoszságokat, mert gyűlölöm ezeket!
{44:5} De nem hallgattak szavamra, s nem engedelmeskedtetek! Nem hagyták abba, hogy más isteneknek áldozzanak.
{44:6} Emiatt lángolt fel haragom, ezért zúdult Júda városaira és Jeruzsálem utcáira keserű indulatom — így lettek kietlen romhalmazzá és lakatlan pusztasággá mindmáig.
{44:7} Most hát azt kérdezi az Örökkévaló, a Seregek Ura és Istene, Izráel Istene tőletek: Miért követitek el ti is ugyanezt a gonoszságot, amellyel a vesztetekbe rohantok?! Azt akarjátok, hogy mind egy szálig kiirtsanak titeket: férfit és asszonyt, gyermeket és csecsemőt? Arra törekedtek, hogy senki se maradjon életben közületek?
{44:8} Miért bosszantotok engem még itt, Egyiptom földjén is magatok készítette bálványaitokkal? Miért ingereltek haragra azzal, hogy más isteneknek áldoztok, még itt is, ahová menekültként jöttetek? Bizony, vesztetekre művelitek ezt: a föld minden nemzete előtt átkozottak lesztek, és gúnyolni fognak titeket! Ezt akarjátok?
{44:9} Talán elfelejtettétek őseitek gonosz tetteit? Elfelejtettétek azt a rengeteg gonoszságot, amelyet Júda királyai és feleségeik elkövettek? Már nem emlékeztek a saját gonosz tetteitekre és feleségeitek gonoszságaira sem, amelyeket még Júda földjén és Jeruzsálemben műveltetek?
{44:10} Mind a mai napig nem aláztátok meg magatokat, nem tiszteltetek és féltetek engem, nem éltetek törvényeim és rendelkezéseim szerint, amelyeket őseiteknek és nektek is adtam!
{44:11} Emiatt azt mondja az Örökkévaló, a Seregek Ura, Izráel Istene: elhatároztam, hogy ellenetek fordulok, és veszedelmet hozok rátok, sőt, egészen elpusztítom Júda népének ezt a töredékét.
{44:12} Bizony, teljesen kipusztítom azokat, akik Júda népe közül úgy határoztak, hogy Egyiptomba mennek, és menekültként ott laknak: teljesen meg fognak semmisülni, és Egyiptom földjén halnak meg mindannyian. Apraja-nagyja, mind elpusztul fegyver vagy éhség által. Átok, borzalom, megvetés és gúny tárgya lesznek.
{44:13} Ahogyan megbüntettem Jeruzsálem lakosait fegyver, éhség és betegség által, úgy fogom megbüntetni azokat is, akik Júdából Egyiptomba menekültek.
{44:14} Néhány menekültet kivéve, senki sem fog közülük megmenekülni és visszatérni Júda földjére, hiába sóvárog a lelkük szülőföldjük után, hogy ismét ott lakhassanak!”
{44:15} Ott álltak a tömegben azok a férfiak, akik jól tudták, hogy a feleségük más isteneknek áldoz, és ott voltak ezek az asszonyok is. Ott álltak mindazok a Júdából jött menekültek, akik akkor Egyiptomban laktak. Ezt mondták Jeremiásnak:
{44:16} „Az Örökkévaló nevében szóltál hozzánk, de nem fogadjuk el, és nem engedelmeskedünk annak, amit mondtál.
{44:17} Sőt, továbbra is tömjént füstölögtetünk és italáldozatot mutatunk be az Ég Királynőjének úgy, ahogy azt megfogadtuk. Ezt tették őseink, királyaink és fejedelmeink is Júda városaiban és Jeruzsálemben, és mi is ezt tettük. Amíg így volt, jól ment a sorunk: megvolt mindenünk, és bőségben éltünk, veszedelem nem ért bennünket.
{44:18} Amióta viszont abbahagytuk, hogy tömjént füstölögtessünk és italáldozatot mutassunk be az Ég Királynőjének, mindenben hiányt szenvedünk, és egyre csak pusztulunk: kard és éhség gyilkol közöttünk.”
{44:19} Ezután az asszonyok folytatták: „Azt hiszed, Jeremiás, hogy mikor tömjénnel és italáldozattal áldoztunk az Ég Királynőjének, és a tiszteletére kalácsot sütöttünk, amely őt ábrázolta — hogy ezt a férjünk tudta és beleegyezése nélkül tettük?!”
{44:20} Akkor Jeremiás így válaszolt a férfiaknak és asszonyoknak, meg az egész népnek:
{44:21} „Látjátok, éppen erre emlékezett az Örökkévaló! Ezt nem bocsátotta meg nektek, hogy más isteneknek áldoztatok: őseitek, királyaitok, vezetőitek, és az egyszerű emberek is — mindannyian! Bizony, az Örökkévaló nem felejtette el ezeket,
{44:22} és nem tudta tovább elviselni azt a sok utálatos bűnt és gonoszságot, amit műveltetek! Pontosan emiatt pusztult el országotok, ezért lett romhalmazzá, lakatlan és átkozott pusztasággá mindmáig!
{44:23} Mivel más isteneknek áldoztatok, mivel folyton vétkeztetek az Örökkévaló ellen, s nem hallgattatok szavára, nem akartatok törvénye szerint élni, nem tartottátok meg rendelkezéseit és intelmeit — emiatt ért utol benneteket mindez a nagy veszedelem és nyomorúság, és emiatt vagytok ma is ilyen helyzetben!”
{44:24} Még ezt is mondta Jeremiás az egész népnek, az asszonyokat is beleértve: Halljátok meg mindannyian, akik Júdából Egyiptomba menekültetek, mit üzen nektek most az Örökkévaló!
{44:25} Ezt mondja az Örökkévaló, a Seregek Ura, Izráel Istene: „Ti férfiak, feleségeitekkel együtt kijelentettétek előttem, hogy megtartjátok fogadalmaitokat, és valóban úgy is lett: illat- és italáldozatot vittetek az Ég Királynőjének. Rendben van, akkor tartsátok is meg, amit fogadtatok, és teljesítsétek, amit megígértetek!
{44:26} Halljátok meg mindannyian, akik Júdából Egyiptomba menekültetek, mit üzen nektek most az Örökkévaló! Nézzétek! Megesküdtem nagy nevemre — mondja az Örökkévaló — , hogy közületek, akik Júdából jöttetek Egyiptom földjére, senki sem fogja kiejteni a nevemet! Senki sem fog a nevemre esküt tenni: »Esküszöm az Élő Úrra, az Örökkévalóra!«
{44:27} Tudjátok meg, hogy szemmel tartalak benneteket, de nem a javatokra, hanem elpusztításotokra! Gondom lesz rá, hogy mindazok, akik Júdából Egyiptomba menekültek háború, vagy éhség miatt pusztuljanak el, amíg mind elfogynak!
{44:28} Közületek néhányan mégis megmenekülnek a fegyverek elől, és Egyiptomból hazatérnek Júdába, de csak kevesen. Bizony, meg fogjátok látni mindannyian, akik Júdából Egyiptomba menekültetek, hogy ott letelepedjetek, vajon a ti szavatok teljesedik-e be, vagy az enyém!
{44:29} Ez lesz annak a jele — mondja az Örökkévaló — , hogy bizonyosan megbüntetlek titeket ezen a földön:
{44:30} Ezt mondja az Örökkévaló: Figyeljétek meg, hogy Egyiptom királyát, Hofra fáraót kiszolgáltatom ellenségeinek, akik az életére törnek. Igen, ugyanúgy kiszolgáltatom, mint Cidkijját, Júda királyát Nebukadneccarnak, Babilónia királyának.”
{i45:1} Személyes prófécia Bárúknak
{45:1} Jeremiás próféta diktálása nyomán Bárúk, Nérijjá fia írta le ezeket a szavakat egy könyvtekercsbe. Jójákim, Jósiás fia, Júda királya uralkodásának negyedik esztendejében így szólt Jeremiás Bárúkhoz:
{45:2} Ezt üzeni neked az Örökkévaló, Izráel Istene:
{45:3} „Bárúk, te azt mondtad: »Jaj nekem! Az Örökkévaló egyre csak szomorúságot és fájdalmat halmoz rám! Belefáradtam a sóhajtozásba, nem találok megnyugvást lelkemnek sehol!«
{45:4} De én azt mondom neked, Bárúk: Nézz körül! Amit egykor fölépítettem, azt most készülök lerombolni! Amit régen elültettem, azt most gyökerestül kitépem az egész országban mindenütt!
{45:5} Ilyen időkben te valami különlegeset, nagyot kívánsz magadnak? Ne kívánj ilyesmit! Látod, milyen szörnyű dolgok fognak történni ebben az országban és ezekkel az emberekkel — mondja az Örökkévaló — , én azonban ajándékba adom neked az életedet, akárhová is mész!”
{i46:1} Prófécia az egyiptomi sereg vereségéről
{46:1} Az Örökkévaló szava érkezett Jeremiás prófétához a különböző nemzetekről.
{46:2} Ezt mondta az Örökkévaló Egyiptomról és Nékó fáraó, Egyiptom királya seregéről, amelyet Nebukadneccar, Babilónia királya és serege legyőzött Karkemis városa mellett, az Eufrátesz folyónál, Jójákim, Jósiás fia, Júda királya uralkodásának negyedik évében:
{46:3} „Készüljetek az ütközetre! Vegyétek föl a kis és nagy pajzsokat, induljatok rohamra!
{46:4} Nyergeljétek lovaitokat! Harci szekerekre föl! Sorakozó! Sisakot föl! Lándzsákat kézbe! Páncélt öltsetek!
{46:5} De mit látok? Meghátrálnak, megrémülnek, futásnak erednek. Harcosaik elestek, s aki még él, menekül, hátra se néz. Rémület és iszonyat minden felől! — mondja az Örökkévaló. —
{46:6} Nem futhat el a gyorslábú sem, nem menekülhet meg a hős, megbotlanak, elesnek, ott hevernek az északi földön, az Eufrátesz partján mind.
{46:7} Ki ez, aki úgy árad, mint a Nílus vize, mint az árvíz, mely elönti partjait?
{46:8} Egyiptom ez, aki úgy árad, mint a Nílus vize, mint az árvíz, mely elönti partjait! Azt mondja: »Elárasztom, elborítom a földet! Elpusztítom városait és lakóit!«
{46:9} Rohamra, lovasok! Vágtassatok, harci szekerek! Induljanak a harcosok: etióp és líbiai gyalogosok, pajzsot viselők, Lúdból jött íjászok, induljatok!
{46:10} De ez a nap az Úrnak, az Örökkévalónak, a Seregek Urának nagy napja, a bosszú ideje, mikor az Örökkévaló megfizet ellenségeinek. Az ő kardja arat diadalt, pusztít, öldököl, és vértől megrészegül. Az Úr, az Örökkévaló, a Seregek Ura véresáldozatot tart az északi földön, az Eufrátesz mellett.
{46:11} Egyiptom leánya, keress orvosságot Gileádban! Nem találsz ott sem, nincs orvosság sebedre, nincs számodra gyógyulás!
{46:12} Jajgatásod messzire hallik, megaláztatásod látják a nemzetek, mert vitéz harcosaid egymásba botlanak, együtt rogynak össze mind a ketten.”
{i46:13} Prófécia Egyiptom megtámadásáról
{46:13} Ezt mondta az Örökkévaló Jeremiás prófétának arról, hogy Nebukadneccar, Babilónia királya meg fogja támadni, és elfoglalja majd Egyiptomot:
{46:14} „Hirdessétek ezt Egyiptomban, kiáltsátok ki Migdólban, hirdessétek Nófban és Taphanészban: Készüljetek a harcra, fegyverkezzetek, mert a kard már öldököl körülöttetek!
{46:15} Miért futott el Ápisz? Egyiptom, miért nem állt ellen istened? Mert az Örökkévaló sújtotta a porba!
{46:16} Az Örökkévaló csapásai alatt elestek, a fáraó harcosai egymásra rogytak, mind a földön hevernek! A többiek ezt mondják: »Gyertek, fussunk vissza szülőföldünkre, meneküljünk népünkhöz az öldöklő fegyver elől!«
{46:17} Azt mondják: »A fáraónak, Egyiptom királyának csak a hangja nagy, de a dicsősége odavan!«”
{46:18} „Ezt mondja a Király, az Örökkévaló, a Seregek Ura: Életemre mondom, hogy bizony eljön, s megtámadja Egyiptomot, akinek ereje, mint a Tábór hegye a dombok között, mint a Kármel-hegy a tenger fölött!
{46:19} Készülj, Egyiptom népe! Csomagold össze batyudat, mert száműzetésbe hurcolnak hamar! Nóf városát porrá égetik, csak lakatlan romja marad.
{46:20} Mint a szép üszőborjú, olyan Egyiptom, de észak felől bögöly száll rá.
{46:21} Egyiptom zsoldosai olyanok, mint a hizlalt borjak, mégis megfutamodtak, elmenekültek. Nem álltak helyt a veszedelem napján, mert büntetésük ideje elérkezett.
{46:22} Fut már Egyiptom, menekül, mint sziszegő kígyó a favágók elől. Ellensége fejszéjét emelve közeleg, mintha favágók serege jönne erdőt irtani.
{46:23} Bizony, kivágják Egyiptom erdejét — mondja az Örökkévaló — , ha még oly sűrű is! Seregük tömérdek, mint a sáskák felhője, megszámlálhatatlan rengeteg!
{46:24} Megszégyenül Egyiptom, vereséget szenved, és az északi nép kezébe kerül.”
{46:25} Az Örökkévaló, a Seregek Ura, Izráel Istene mondja: „Bizony, megbüntetem Ámont, Nó istenét és a fáraót, meg egész Egyiptomot, isteneivel és királyaival együtt! Megbüntetem a fáraót is, meg azokat is, akik benne bíznak.
{46:26} Kiszolgáltatom őket azoknak, akik az életükre törnek: Nebukadneccarnek, Babilónia királyának, meg a szolgáinak. Azután majd Egyiptom ismét lakott föld lesz, mint a régi időkben” — mondja az Örökkévaló.
{i46:27} Prófécia Izráel helyreállításáról
{46:27} „Ne félj hát, szolgám, Jákób, ne rettegj, Izráel népe! Lásd, én megszabadítlak a távoli országokból, s gyermekeidet a fogságból. Visszahozlak, Jákób népe, s békében élhettek, senki sem rémít meg többé!
{46:28} Ne félj, Jákób, mert veled vagyok! — mondja az Örökkévaló. — Véget vetek a nemzeteknek, akik közé szétszórtalak, de nektek nem vetek véget. De igazságosan megfenyítelek, mert semmiképp nem hagyhatlak büntetés nélkül.”
{i47:1} Fenyegető prófécia a filiszteusok ellen
{47:1} Az Örökkévaló szava, amelyet Jeremiás prófétának mondott a filiszteusokról, még mielőtt a fáraó Gáza városát megtámadta.
{47:2} Ezt mondja az Örökkévaló: „Árvíz közeledik észak felől, mint megáradt folyó, mely elárasztja a földet. Mindent elborít, még a városokat és lakóikat is. Segítségért kiáltoznak, sírnak és jajgatnak az ország lakosai.
{47:3} Rémülten hallják a harci mének közelgő dobogását, harci szekerek dübörgését, kerekek robogását. Az apák karja rémülten lehanyatlik, még fiaikat is hátrahagyják, úgy menekülnek,
{47:4} mert a pusztulás napja elérkezett, itt van a filiszteusok veszedelme! Kiirtja az Örökkévaló Tírusz és Szidón utolsó támaszait is, elpusztítja a filiszteusokat, a Kaftór szigetéről jött nép maradékát.
{47:5} Gáza városát kopaszra nyírták, elnémult Askelón városa. Meddig vagdalod még magad gyászodban, völgyek megmaradt népe?
{47:6} Jaj, Örökkévalónak kardja, meddig öldökölsz még? Térj vissza helyedre, nyugodj meg, maradj veszteg!
{47:7} De hogyan nyugodhatna meg, mikor az Örökkévaló parancsolta neki, hogy pusztítsa Askelónt és a tengerpart lakóit!”
{i48:1} Fenyegető prófécia Moáb ellen
{48:1} Ezt mondja az Örökkévaló, a Seregek Ura, Izráel Istene Moábról: „Jaj Nebónak, mert elpusztították! Kirjátaim erős várát elfoglalták, népét megalázták, erődítményét lerombolták.
{48:2} Moáb dicsősége porba hanyatlott! Hesbónban gonosz tervet szőttek Moáb ellen, hogy kiirtsák népét, és ne legyen nemzet többé. Te is elnémulsz, Madmén, nem menekülhetsz a kard elől!
{48:3} Hórónaimból rémült kiáltozás hallik, pusztítás és pusztulás minden felől!
{48:4} Szétzúzták Moábot, s gyermekei hangosan zokognak.
{48:5} Moáb népe keserves sírással megy föl Luhitba, Hórónaim lejtőjén jajgatva vonulnak lefelé.
{48:6} Fussatok, meneküljetek, rejtőzzetek, legyetek olyanok, mint bokor a sivatagban!”
{48:7} „Mivel saját erődben és kincseidben bíztál, Moáb, téged is foglyul ejtenek, még istenedet, Kemóst is elhurcolják, papjaival és fejedelmeivel együtt!
{48:8} Minden városra pusztítók törnek, nem menekülhet meg egy sem. Elpusztulnak a völgyek, elpusztítják a fennsíkot is — ahogy az Örökkévaló megmondta.
{48:9} Hintsetek sót Moáb földjére, mert kietlen sivataggá lesz! Városaiból csak lakatlan romok maradnak.”
{48:10} „Átkozott legyen, aki hanyagul végzi, amit az Örökkévaló bízott rá, s nem akarja végrehajtani e népen az Örökkévaló ítéletét!”
{48:11} „Moáb zavartalanul élt ifjúságától fogva, békében és biztonságban nyugodott, nem hurcolták népét száműzetésbe soha. Olyan volt, mint a bor, amelyet nem fejtettek át, hanem a saját seprőjén maradt, ezért nem tisztult meg: illata is, íze is maradt a régi.
{48:12} Ezért, eljön az ideje — mondja az Örökkévaló — , amikor munkásokat küldök, akik kiöntik a bort az edényekből, sőt, összetörik a boroskorsókat is.
{48:13} Akkor Moáb csalódni fog Kemósban, és kiábrándul belőle — ahogyan Izráel népe is csalódott Bételben, amelyben bízott.”
{48:14} „Hogyan mondhatjátok, Moáb katonái: »Mind hősök vagyunk, harcra termett vitéz harcosok«?
{48:15} Az ellenség felvonult városaitok ellen, le is rombolta őket. Moáb harcosainak színe-java elhullt a csatában.” — ezt mondja a Király, az Örökkévaló, a Seregek Ura.
{48:16} „Bizony, a küszöbön Moáb veszedelme, bukásának napja sietve közeleg.
{48:17} Sirassátok Moábot, ti szomszédos nemzetek! Gyászoljátok őt, kik hallottátok hírét, s mondjátok: »Jaj, hogy összetört a királyi jogar! Odavan Moáb dicsősége és hatalma!«
{48:18} Dibón lakosai, szálljatok le a dicsőséges magasból, üljetek a földre, a porba, mert Moáb pusztítója feljött ellened, s lerombolja minden váradat.
{48:19} Áróér lakói, álljatok az útra, figyeljetek! Kérdezzétek a menekülőket, mi történt velük, miért futnak!
{48:20} Jaj, elesett Moáb! — ezt felelik. — Sírjatok, jajgassatok, mert vége van! Hirdessétek az Arnón-patak partján: minden elpusztult, minden romokban hever!”
{48:21} „Ítélet ideje jött a fennsík vidékére, elpusztultak városaink: Hólón, Jahca, Méfáat,
{48:22} Dibón, Nebó, Bét-Diblátaim,
{48:23} Kirjátaim, Bét-Gámul, Bét-Meón,
{48:24} Kerijjót, Bocra és Moáb összes többi városai közel és távol.”
{48:25} „Bizony, letörték Moáb szarvát, s eltörték a karját” — mondja az Örökkévaló.
{48:26} „Részegítsétek le Moábot, mert lázadt az Örökkévaló ellen! Essen abba, amit kihányt, és heverjen benne, mint a részeg! Hadd csúfolják őt is!
{48:27} Hiszen ő is gúnyolta Izráelt, mintha lopáson kapta volna. Gúnyosan csóválta fejét Moáb, valahányszor róla beszélt, pedig Izráel nem lopott tőle soha.”
{48:28} „Meneküljetek városaitokból a sziklák hasadékaiba, Moáb lakói! Lakjatok ott, mint a barlang nyílásánál fészkelő galambok!”
{48:29} „Hallottuk, milyen büszke és gőgös Moáb, milyen nagyra tartja magát, folyton kérkedik, és mindenki mást lenéz!”
{48:30} Ezt mondja az Örökkévaló: „Jól ismerem Moábot, üres kérkedését. Tudom, hogy dicsekvése hamis, tettei semmit sem érnek!”
{48:31} Siratom Moábot, jajgatok és kesergek miatta, gyászolom Kír-Heresz lakóit.
{48:32} Szibmá szőlője, jobban siratlak, mint Jazért, mert ágaid a tengerig és Jazérig értek! De a pusztító téged is elért, rátört szüretedre, elvitte szőlődet és gyümölcseidet!
{48:33} Kiveszett az öröm és vigasság Moáb földjéről és gyümölcsöseiből, nem kurjongatnak vigadozva a szőlőtaposók, üresen állnak a borsajtók, nincs vidám szüreti mulatság sehol.
{48:34} Hesbón és Elálé népe jajgat, kiáltásuk Jahacig, Cóártól Hórónaimig és Eglat-Selisijjáig hallatszik. Még Nimrim vizei is kiapadtak.
{48:35} „Kiirtom Moábból azokat, akik a magaslatokon áldoznak, isteneiknek tömjént füstölnek!” — mondja az Örökkévaló.
{48:36} Egész lelkemmel gyászolom Moábot, mint a gyász-síp. Siratom Kír-Heresz lakóit, mint temetéskor a síp, mert minden vagyonuk odaveszett!
{48:37} „Bizony, minden fej kopaszra nyírva, minden férfi lenyírta a szakállát, karjukat bevagdalták, derekukon zsákruha.
{48:38} Az utcákon siratást hallani, a házak tetején jajgatást, mert széttörtem Moábot, mint a cserépkorsót, amely nem kell már senkinek!” — mondja az Örökkévaló.
{48:39} Jaj, hogy darabokra tört! Hogy jajgatnak mind! Milyen szégyenletesen megfutamodott! Rémületes, ami történt Moábbal, s még gúnyolják is szomszédai.
{48:40} Mert ezt mondja az Örökkévaló: „Ellenség csap le Moábra, hirtelen és sebes repüléssel, mint a zsákmányra zuhanó sas. Szárnyát kiterjeszti fölötte, mint ahogy zsákmányát a sas betakarja, mikor a földre száll.
{48:41} Erős várait beveszik, erődítményeit elfoglalják. Moáb harcosainak szíve megolvad, s olyanok lesznek, mint a vajúdó asszony.
{48:42} Moáb nem lesz többé nemzet, mivel az Örökkévalóval szemben kevélykedett!
{48:43} Rettegés, verem és csapda vár rád, Moáb lakója — az Örökkévaló mondja ezt neked!
{48:44} Aki elfut a rettegés elől, verembe esik, aki kimászik a veremből, csapdába kerül, mert én büntetem meg Moábot, én hozom rá megbüntetése esztendejét!” — mondja az Örökkévaló.
{48:45} „Hesbón árnyékában pihennek meg a menekülők, de ott is tűz éri el őket, mert láng csap ki Hesbónból, tűz üt ki Szihón palotáiból, megégeti Moáb fejedelmeit, zajongó büszke harcosait.
{48:46} Jaj neked, Moáb! Véged van, Kemós népe! Fiaid fogságba kerülnek, leányaid eladják rabszolgának.”
{48:47} „Az utolsó napokban mégis kiszabadítom Moáb népét a fogságból, és sorsukat jóra fordítom” — mondja az Örökkévaló. Itt végződnek Jeremiás próféciái Moábról.
{i49:1} Prófécia Ammon ellen
{49:1} Ezt mondja az Örökkévaló Ammonról: „Talán nincsenek Izráelnek fiai? Nincsenek örökösei? Miért foglalta el Gád földjét Milkóm? Miért költöztek be az ammoniak Gád városaiba?
{49:2} Emiatt elhozom azt az időt — mondja az Örökkévaló — , mikor csatakiáltás harsan Rabbá falain, romhalmazzá lesz az ammoniak városa, fölégetik még a környező falvakat is! Izráel népe újra birtokba veszi örökségét, visszaveszi jogos birtokát elrablóitól” — mondja az Örökkévaló.
{49:3} „Jajgassatok, Hesbón lakói, mert Aj városát porig rombolták! Sírjatok Rabbá leányai! Öltsetek zsákruhát, gyászoljatok, rémülten futkossatok a juhaklok között, mert az ellenség fogságba hurcolja Milkómot, papjait és fejedelmeit!
{49:4} Erőddel dicsekszel, hűtlen nemzet? De hiszen elhagy az erőd! Kincseidben bízol, s azt hiszed, téged nem érhet támadás?
{49:5} Nézd! Veszedelmet hozok rád minden felől, és rettegést! — mondja az Örökkévaló, a Seregek Ura. — Szerteszét futtok, ki merre lát, s nem lesz, aki összegyűjtsön titeket!
{49:6} Sok idő múltán mégis jóra fordítom Ammon népének sorsát” — mondja az Örökkévaló.
{i49:7} Prófécia Edom ellen
{49:7} Ezt mondja az Örökkévaló, a Seregek Ura Edomról: „Hát nincs már bölcsesség Témánban? Nincs senki Edomban, aki tanácsot adna? Minden értelmes és bölcs kiveszett közülük?
{49:8} Meneküljetek onnan Dédán lakói, s rejtőzzetek a barlangok mélyére, mert pusztulást hozok Ézsau népére, mikor megbüntetem őket.
{49:9} Még a szüretelők is hagynak néhány fürtöt a tőkén, még az éjjeli tolvajok is csak azt viszik el, ami kell nekik.
{49:10} De én teljesen kifosztom Ézsau népét, csupaszra vetkőztetem, hogy semmije sem marad. Felkutatom búvóhelyein is, előlem nem rejtőzhet el. Elpusztítom gyermekeit, megölöm rokonait és szomszédait, egy sem menekül meg.
{49:11} Nem marad senki, hogy árváira gondot viseljen, sem aki özvegyeivel törődjön.”
{49:12} Mert ezt mondja az Örökkévaló: „Bizony, még azoknak is inniuk kellett a harag poharából, akikre nem terjedt ki az ítélet! Akkor mennyivel inkább innod kell neked, Edom népe, mert semmiképpen nem maradhatsz büntetés nélkül!
{49:13} Mert magamra esküdtem — mondja az Örökkévaló — , hogy Bocra városa rémületes módon elpusztul, lakatlan romhalmazzá lesz, és a nemzetek akkor fogják emlegetni, mikor átkozódnak, vagy gúnyolódnak rajta. Edom többi városai is hasonlóképpen örökre romvárosok maradnak.”
{49:14} Azt a hírt hallottam az Örökkévalótól, hogy követet küldött a nemzetekhez, és megparancsolta nekik: „Gyűljetek össze, vonuljatok fel Edom ellen, támadjátok meg országát.
{49:15} Halld meg ezt, Edom! Kicsivé teszlek a népek között, megvetnek téged a nemzetek!
{49:16} Sok nép rettegett tőled, ezért bíztad el magad. Saját büszkeséged lett a veszted, becsaptad magad! Bár magas sziklákon raktál fészket, mint a sasok, hegyek tetején építetted váraidat, de onnan is lerántalak!” — mondja az Örökkévaló.
{49:17} „Edom pusztulásán elborzadnak a nemzetek. Aki csak elmegy mellette, Edom szörnyű sorsát látva csodálkozik, rémüldözik, és fejét csóválja.
{49:18} Mert úgy bánok vele, mint Sodomával, Gomorával és szomszédaival: tökéletesen elpusztítom. Edomban senki sem lakik többé, még vándorok sem vernek sátrat benne — mondja az Örökkévaló. —
{49:19} Ahogy az oroszlán feljön a Jordán menti sűrű bozótosból a dúsan zöldellő legelőre, és szétkergeti a nyájat, úgy török rá én is Edom népére, s hirtelen elűzöm őket földjükről. Azután választottamat helyezem föléjük, hogy uralkodjon rajtuk. Mert kicsoda hasonlítható hozzám? Ki vonhat engem felelősségre? Melyik uralkodó állhat ellen nekem?”
{49:20} Tudjátok meg, mit tervezett az Örökkévaló Edom ellen, mit határozott Témán lakói felől: Ellenségeik elhurcolják őket, még a kicsiny bárányokat is, legelőik pedig pusztán maradnak.
{49:21} Edom bukásától még a föld is megremeg, jajkiáltásuk elhallatszik a Vörös-tengerig.
{49:22} Nézd! Úgy jön Edomra, mint zsákmányra lecsapó sas, és szárnyát kiterjeszti fölötte. Azon a napon Edom harcosainak a szíve megolvad, s olyanok lesznek, mint a vajúdó asszony.
{i49:23} Prófécia Damaszkusz ellen
{49:23} Üzenet Damaszkusz városának: „Hamát és Arpad lakói kétségbeesnek, mert rossz hírt hallottak. Remegnek a félelemtől, nem tudnak megnyugodni, mint a háborgó tenger.
{49:24} Damaszkusz népe erőtlen, menekülni készül, retteg és pánikba esett, fájdalom és félelem tört rá, mint szülési fájdalmak a vajúdó asszonyra.
{49:25} Miért nem hagyták el ezt a híres várost, amely oly vidám volt?
{49:26} Ezért fiataljait az utcákon ölik meg, harcosait mind levágják azon a napon — mondja az Örökkévaló, a Seregek Ura — ,
{49:27} én pedig tüzet gyújtok Damaszkusz kőfalán, amely megemészti Benhadad palotáit!”
{i49:28} Prófécia a keleti arab törzsek ellen
{49:28} Kédár törzsei és Hácór területe felől, amelyeket Nebukadneccar, Babilónia királya legyőzött és meghódított, ezt mondja az Örökkévaló: „Induljatok, támadjátok meg Kédár törzseit, pusztítsátok kelet fiait!
{49:29} Elveszik sátraikat, szőnyegeiket, eszközeiket, nyájaikat, tevéiket, mindenüket! Kiáltanak nekik: »Rémület mindenfelől!«
{49:30} Hácór lakosai, fussatok messzire, rejtőzzetek a barlangok mélyére! — mondja az Örökkévaló. — Mert Nebukadneccar, Babilónia királya tervet készít ellenetek, el akar pusztítani!”
{49:31} „Induljatok, vonuljatok föl a nemzet ellen, amely biztonságban érzi magát, gondtalan békességben él, sem kapujuk, sem záruk nincsen, egymaga lakik! — mondja az Örökkévaló. —
{49:32} Zsákmányoljátok el tevéiket és csordáikat! Én pedig szétszórom ezt a nyírott hajú népet a négy égtáj felé. Veszedelmet hozok rájuk mindenfelől. — mondja az Örökkévaló. —
{49:33} Hácór sakálok tanyája lesz, örök pusztaság, ahol senki sem lakik többé, még vándorok sem vernek sátrat benne.”
{i49:34} Prófécia Élám országa ellen
{49:34} Az Örökkévaló szava, amelyet Jeremiás prófétának mondott Élámról, Cidkijjá, Júda királya uralkodásának kezdetén.
{49:35} Ezt mondja az Örökkévaló, a Seregek Ura: „Nézd! Összetöröm Élám íját, legerősebb fegyverét!
{49:36} Forgószelet küldök rá minden irányból, rászabadítom a vihart a négy égtáj felől, hogy szórja szét Élám népét a szélrózsa minden irányába. A föld minden országába elvetődnek bujdosó menekültjei.
{49:37} Megrémítem őket ellenségeik előtt, akik életükre törnek. Izzó haragomban csapásokkal sújtom Élámot, és gyilkoló kardot küldök utánuk, amíg egészen elpusztítja őket — mondja az Örökkévaló. —
{49:38} Felállítom trónomat Élámban, királyukat és fejedelmeiket pedig kiirtom belőle — mondja az Örökkévaló. —
{49:39} De az utolsó napokban visszahozom Élám népét a fogságból, és sorsukat jóra fordítom” — mondja az Örökkévaló.
{i50:1} Prófécia Babilónia pusztulásáról
{50:1} Ezt az üzenetet az Örökkévaló jelentette ki Jeremiás prófétán keresztül Babilóniáról, a káldeusok országáról:
{50:2} „Hirdessétek a nemzetek között, mondjátok el mindenkinek, adjatok jelt a zászlóval, el ne titkoljátok! Hirdessétek: Elesett Babilon városa! Megszégyenült Bél, Marduk hatalma megtört, utálatos bálványaik megszégyenültek, szobraikat összetörték!
{50:3} Mert észak felől nagy sereg támad rá Babilonra, és az egész országot elpusztítja. Olyannyira, hogy annak minden lakosa rémülten menekül. Sem ember, sem állat nem lakik többé azon a földön.”
{i50:4} Kössünk az Örökkévalóval örök szövetséget!
{50:4} „Abban az időben, azokban a napokban — mondja az Örökkévaló — , Izráel és Júda népe együtt fordul az Örökkévalóhoz: együtt mennek, sírva keresik Istenüket, az Örökkévalót.
{50:5} Keresik a Sionba vezető utat, elszánják magukat, nekiindulnak, így biztatják egymást: »Gyertek, kössük magunkat az Örökkévalóhoz, kössünk vele örök szövetséget, amely sohasem merül feledésbe!«”
{50:6} „Népem olyanná lett, mint a szétszéledt, kóborló juhnyáj! Saját pásztoraik vezették tévútra, a hegyekre csábították és félrevezették őket. Egyik hegyről a másik halomra terelték juhaimat, s pihenő tanyájukat elfeledtették velük.
{50:7} Aki csak rájuk talált, pusztította és felfalta juhaimat, s azt mondta: »Mi nem vétettünk semmit! Ők vétkeztek az Örökkévaló ellen, aki számukra az igazságosság otthona, és őseiknek reménye volt.«”
{i50:8} Fenyegető próféciák Babilónia ellen
{50:8} „Fussatok el Babilóniából, jöjjetek ki a káldeusok földjéről! Legyetek ti az elsők, akik kijönnek, mint bakok a juhnyáj előtt!
{50:9} Mert nézzétek csak, északról erős nemzetek seregét indítom meg, elhozom őket Babilónia ellen! Hadaik felsorakoznak, megtámadják, elfoglalják a káldeusok földjét. Harcosaik gyakorlott íjászok, halálos nyilaik sohasem tévesztenek célt.
{50:10} Káldeát kirabolják, kedvükre kifosztják, töméntelen zsákmányt szereznek” — mondja az Örökkévaló.
{50:11} „Babilónia népe, most örültök és ujjongtok, hogy örökségem elpusztítottátok! Ugrándozzatok, mint borjak a szérűn, nyerítsetek, mint a lovak!
{50:12} De megszégyenül még földetek, szülőanyátokat megalázzák: utolsó lesz a nemzetek között, kietlen pusztaság, kopár sivatag marad a helyén.
{50:13} Az Örökkévaló haragja miatt lakatlan romhalmaz lesz belőle, s aki csak arra jár, elborzad pusztulásán, és fejét csóválva rémüldözik.”
{50:14} „Íjászok, sorakozzatok föl Babilon ellen, vegyétek körül, lőjétek, ne sajnáljátok a nyilat, mert az Örökkévaló ellen vétkezett!
{50:15} Harsanjon körülötte diadalkiáltás, mert bástyái leomlottak, falai ledőltek, Babilon megadta magát. Az Örökkévaló áll most bosszút Babilonon! Igen, fizessetek meg neki, s bánjatok vele úgy, ahogy ő bánt a többiekkel!
{50:16} Irtsátok ki földjéről mind a magvetőt, mind az aratót! Az ellenség fegyvere elől Babilon szolgái mind fussanak népükhöz, meneküljenek a saját földjükre!”
{50:17} „Jaj, szétszéledt nyájam, Izráel! Oroszlánok kergették szét: először Asszíria királya szaggatta meg, végül Nebukadneccar, Babilónia királya törte össze csontjait.
{50:18} Ezért megbüntetem Babilónia királyát és országát — én mondom ezt, az Örökkévaló, a Seregek Ura, Izráel Istene — , ahogy Asszíriával is tettem!
{50:19} Nyájamat, Izráelt pedig visszaviszem a legelőjére, hogy ismét a Kármelen és Básánban legeljen, Gileádban és Efraim dombjain lakjon jól.
{50:20} Abban az időben, azokban a napokban — mondja az Örökkévaló — , kereshetik Izráel bűneit, de nem találják sehol, kereshetik Júda vétkeit, de nincsenek, mert megbocsátok a maradéknak, akiket meghagyok.”
{50:21} „Induljatok Babilon ellen, támadjatok Merátaim földjére, harcoljatok Pekód lakói ellen! Öldököljétek őket, pusztítsátok el teljesen, úgy, ahogy rendeltem! — az Örökkévaló parancsolja ezt. —
{50:22} Harci zaj hallatszik az egész földön, s mindenütt nagy pusztítás!
{50:23} Hogy összetört az egész föld pörölye! Babilon pusztulásán elrémülnek a nemzetek.
{50:24} Csapdát állítottam neked, Babilon, bele is estél, mire észrevetted! Megfogtalak, nem menekülhetsz, mert az Örökkévaló ellen próbáltál küzdeni!
{50:25} Kinyitotta fegyvertárát az Örökkévaló, elővette haragjának fegyvereit, mert dolga van az Örökkévalónak, a Seregek Istenének a káldeusok országában.”
{50:26} „Jöjjetek mindenfelől, támadjatok Babilonra! Törjétek föl gabonaraktárait, halmozzátok halomra a zsákmányt, pusztítsátok el egészen, míg semmi sem marad belőle!
{50:27} Öldössétek le ifjú harcosait, mint vágóhídon a fiatal bikákat! Jaj nekik, mert eljött a nap, büntetésük napja elérkezett!”
{50:28} Halljátok? Akik Babilóniából kimenekültek, hirdetik Sionban, hogy Istenünk, az Örökkévaló bosszút állt a káldeusokon, bosszút állt Temploma lerombolásáért!
{50:29} „Hívjátok össze mind az íjászokat! Gyűjtsétek össze Babilon ellen őket! Vegyétek körül a várost, senki se menekülhessen! Álljatok bosszút Babilonon, minden gonosz tettéért, s bánjatok vele úgy, ahogy ő bánt a többiekkel! Büntessétek meg, mert az Örökkévaló ellen lázadt, arcátlan büszkeséggel viselkedett Izráel Szentjével szemben!
{50:30} Ezért fiataljait az utcákon ölik meg, harcosait mind levágják azon a napon” — mondja az Örökkévaló.
{50:31} „Lásd meg, Babilon, te kevély, ellened fordulok — mondja Uram, az Örökkévaló, a Seregek Ura — , mert eljött a nap, megbüntetésed ideje elérkezett!
{50:32} Elbukik a kevély, és elterül, senki nem állítja talpra többé. Én pedig tüzet gyújtok városaiban, amely eléget mindent benne és körülötte.”
{50:33} Ezt mondja az Örökkévaló, a Seregek Ura: „Izráel és Júda népét egyaránt elnyomták ellenségeik, szolgaságba kényszerítették, s nem akarják őket szabadon engedni.
{50:34} De Izráel és Júda Megváltója erős, Örökkévaló, a Seregek Ura a neve! Felkarolja népét, megvédi őket, békességet szerez a föld lakóinak, de veszedelmet hoz Babilonra.”
{50:35} Ezt mondja az Örökkévaló: „Halál a káldeusokra, Babilon lakóira, fejedelmeire és bölcseire.
{50:36} Halál a hazug jósokra, — hogy derüljön ki, milyen bolondok! Halál harcosaira, hogy megrémüljenek,
{50:37} halál harci szekereire, lovasaira, sokfelől összegyűlt harcosaira — legyenek olyanok, mint az asszonyok — , pusztulás kincstáraira, hogy kirabolják,
{50:38} aszály vizeire, hogy folyói kiszáradjanak, — mert szörnyűséges bálványok országa ez, és miattuk lakói mind bolondok!
{50:39} Babilon úgy elpusztul, hogy soha többé nem lakik benne senki. Nemzedékről nemzedékre lakatlan marad. Csak sakálok, struccok és egyéb sivatagi vadállatok tanyáznak romjain.
{50:40} Mert ahogy Isten elpusztította Sodomát, Gomorát és szomszédait — mondja az Örökkévaló — , úgy jár Babilon is: tökéletesen elpusztul. Senki sem lakik benne többé, még vándorok sem vernek sátrat a helyén.”
{50:41} „Nézzétek! Idegen nemzet jön észak felől, nagy királyok nagy serege indul messzi földről!
{50:42} Kezükben íj és lándzsa, kegyetlen szívük nem könyörül, hangjuk, mint a tenger zúgása, hatalmas lovas sereg! Mind harcra készülnek, ellened, Babilon!
{50:43} Hallja hírét a közelgő seregnek Babilon királya: lehanyatlik karja, és megdermed, megragadja szívét a rettegés, mint szülési fájdalmak a vajúdó asszonyt.”
{50:44} „Ahogy az oroszlán feljön a Jordán menti sűrű bozótosból a dúsan zöldellő legelőre, és szétkergeti a nyájat, úgy török rá én is Babilon népére, s hirtelen elűzöm őket földjükről. Azután választottamat helyezem föléjük, hogy uralkodjon rajtuk. Kicsoda hasonlítható hozzám? Ki vonhat engem felelősségre? Melyik uralkodó állhat ellen nekem?
{50:45} Tudjátok meg, mit tervezett az Örökkévaló Babilon ellen, mit határozott a káldeusok földje felől: Ellenségeik elhurcolják őket, még a kicsiny bárányokat is, legelőik pedig pusztán maradnak.
{50:46} Babilon bukásától még a föld is megremeg, jajkiáltásuk hangzik a nemzetek között.”
{51:1} Ezt mondja az Örökkévaló: „Nézzétek! Pusztító szelet küldök Babilon ellen, a káldeusok népe ellen:
{51:2} idegenek seregét, akik felforgatják és szétszórják Babilont, mint forgószél a polyvát. Rázúdulnak mindenfelől a veszedelem napján, és csupaszra pusztítják országát.
{51:3} Íjászok, nyilazzatok Babilonra, harcosok, öltözzetek páncélba ellene. Ne kíméljétek ifjait, irtsátok ki egész seregét!
{51:4} Babilon katonái elhullanak a káldeusok földjén, sebesültek hevernek a város utcáin.”
{51:5} Mert Izráelt nem hagyta el Istene, sem Júdát az Örökkévaló, a Seregek Ura, bár földjük megtelt bűneikkel, annyit vétkeztek Izráel Szentje ellen!
{51:6} Fussatok ki Babilonból, ki-ki mentse az életét! Ne vesszetek el ti is Babilon bűnei miatt, mert most az Örökkévaló bosszút áll rajta, s megfizet neki!
{51:7} Arany serleg volt Babilon az Örökkévaló kezében, megrészegítette az egész földet. Borából ittak mind a nemzetek, s eszüket vesztették tőle.
{51:8} Milyen hirtelen esett el, milyen váratlan tört össze! Sirassátok hát el, vagy hozzatok balzsamot sebére, talán még felgyógyul!
{51:9} Gyógyítgattuk Babilont, de hiába, mert gyógyíthatatlan! Hagyjátok hát magára, térjen vissza ki-ki a maga földjére! Babilon ítélete az égig ér, pusztulásának robaja a fellegekig.
{51:10} Az Örökkévaló javunkra ítélt. Jöjjetek, hirdessük ki ezt az örömhírt Sion hegyén, Istenünknek, az Örökkévalónak nagy tetteit!
{51:11} Az Örökkévaló felindította a médek királyait, mert általuk akarja lerombolni Babilóniát. Így áll bosszút Templomának elpusztítóin. A támadó sereg tisztjei kiáltanak: „Élesítsétek nyilaitokat! Vállra a pajzsokat! Emeljétek magasra a zászlókat!
{51:12} Adjatok jelt a rohamra Babilon falai ellen! Erősítsétek meg az őrséget! Állítsatok őrszemeket! Állítsátok lesbe a csapatot!” Bizony, az Örökkévaló nemcsak eltervezte, véghez is vitte, amit előre megmondott Babilon lakosairól!
{51:13} Babilon, te gazdag város a folyók mellett, számodra eljött a vég ideje, nem rabolsz már többé soha!
{51:14} Megesküdött az Örökkévaló, a Seregek Ura önmagára: „Ellenségeid hatalmas seregét hozom rád, Babilon, s úgy elborítanak, ahogy a sáskák felhője elsötétíti az eget. Bizony, ellenségeid diadaléneket énekelnek fölötted!”
{i51:15} Zsoltár
{51:15} Az Örökkévaló teremtette a földet nagy erejével, alkotta a lakható világot bölcsességével, kiterjesztette az eget értelmével.
{51:16} Mennydörgő szavára vizek gyülekeznek az égen, pára száll föl a földről, villámok cikáznak és zápor zuhog, szélvihart hív elő raktáraiból.
{51:17} Akik bálványokban bíznak, mind ostobák! Megszégyenülnek mind az aranyművesek, mert kezük munkája tehetetlen, csak öntött fém az, nincs benne lehelet,
{51:18} nem jó semmire, hitvány és hamis. Elpusztul minden bálvány, mikor az Örökkévaló ítéletet tart fölöttük.
{51:19} De nem ilyen Jákób Istene! Ő teremtette a mindenséget, s Izráel népét magának választotta örökségül: Örökkévaló, a Seregek Ura a neve!
{i51:20} Az Örökkévaló fegyvere
{51:20} „Csatabárdom vagy te, jó harci fegyverem! Szétzúzok veled nemzeteket, összetörök királyságokat,
{51:21} szétzúzok lovas seregeket, összetöröm a harci szekeret és hajtóját,
{51:22} szétzúzok férfit és asszonyt, összetörök fiatalt és öreget, összetörök ifjút és szüzet,
{51:23} szétzúzok nyájat és pásztort, összetöröm a szántóvetőt és igavonó állatát, összetörök kormányzót és fejedelmet!
{51:24} Szemetek láttára bosszút állok Babilonon és a káldeusokon, megfizetek nekik minden gonoszságukért, amelyet Sionban elkövettek — ezt én mondom, az Örökkévaló!”
{i51:25} Babilon végső pusztulása
{51:25} „Nézd! Ellened fordulok, te pusztító hegy, amely az egész földet pusztítja — mondja az Örökkévaló — , rád támadok, ledoblak a szikláról, s kiégett heggyé teszlek!
{51:26} Soha többé nem vesznek belőled sem sarokkövet, sem alapkövet! Örökké kietlen sivatag leszel!” — mondja az Örökkévaló.
{51:27} Emeljétek a zászlót, adjatok jelt, fújjátok meg a sófárt a nemzetek között! Népek, készüljetek a harcra Babilon ellen, Ararát, Minni és Askenáz országából gyűjtsétek össze a seregeket, állítsatok hadvezért az élükre! Gyűljenek össze a lovasok, mint roppant sáskasereg!
{51:28} Készüljenek a nemzetek a háborúra, készüljenek a médek királyai, helytartói és fejedelmei, készüljenek az uralmuk alatt álló népek is!
{51:29} Megindul a föld, félelmében reszket, mert az Örökkévaló végrehajtja, amit eltervezett: lakatlan sivataggá teszi Babilon földjét.
{51:30} Feladták a küzdelmet Babilon harcosai, félve húzódtak vissza erős váraikba, minden erejük elhagyta őket, reszketnek, mint az asszonyok. Az ellenség betörte a kapukat, a város házai égnek,
{51:31} futár futárt követ, hírnök hírnök után siet, jelentik Babilon királyának, hogy egész városa elesett:
{51:32} elfoglalta az ellenség a folyó révhelyeit, fölgyújtotta a nádasokat, Babilon harcosai rémülten menekülnek.
{51:33} Ezt mondja az Örökkévaló, a Seregek Ura, Izráel Istene: „Babilon népe olyan, mint a szérűskert, mikor ledöngölik. Ezután már hamarosan következik az aratás.”
{51:34} „Nebukadneccar, Babilónia királya fölfalt bennünket, összetört minket, mindenünket elrabolta. Elnyelt, mint egy szörnyeteg, gyomrát megtöltötte legjobb részeinkkel, a maradékot meg kiköpte!”
{51:35} Mondja hát Sion lakosa: „Bánjanak úgy Babilonnal, ahogy velünk bánt! Bűnhődjön a véres erőszakért!” Mondja ezt Jeruzsálem: „Álljanak bosszút a káldeusokon sok-sok megölt gyermekemért!”
{51:36} Az Örökkévaló pedig ezt mondja Jeruzsálemnek: „Én magam veszem kezembe ügyed védelmét, és bosszút állok érted Babilonon: kiszárítom tengerét és forrásait.
{51:37} Kietlen pusztává lesz Babilon, sakálok tanyája, rémületes romhalom, ahol senki sem lakik.”
{51:38} „Együtt ordítanak, mint az oroszlánok, hangoskodnak, mint a civakodó oroszlánkölykök.
{51:39} Mikor a bortól fölhevülnek, én rendezek nekik lakomát, s leitatom őket, hogy vigadozzanak, azután álomba merüljenek. Örök álomba, melyből föl nem ébrednek soha — ezt én mondom, az Örökkévaló!
{51:40} Így viszem őket a leöletésre, mint bárányokat, kosokat és bakokat a vágóhídra.”
{i51:41} Gyászének Babilonról
{51:41} Hogy elesett Sésak! Hát mégis elfoglalták az egész föld büszkeségét?! Hogy történhetett meg ez vele? Bizony, kietlen és rémületes pusztasággá lett a népek szeme előtt!
{51:42} Elöntötte Babilont a tenger áradása, elborították zúgó hullámai.
{51:43} Városait elpusztították, földje kietlen sivataggá száradt, lakatlan pusztaság lett, ahol a madár se jár, még az átutazók is elkerülik.
{51:44} „Megbüntetem Bél bálványát, Babilon istenét. Kiragadom szájából, amit benyelt. Babilon falai leomlanak, nem jönnek hozzá többé a nemzetek!”
{i51:45} Jöjj ki népem Babilonból!
{51:45} „Jöjjetek ki Babilonból! Népem, menekülj ki belőle! Mentse ki-ki az életét, az Örökkévaló lángoló haragja elől!
{51:46} Ne ijedjetek meg a hírektől, ne essetek kétségbe, mikor rossz hírek érkeznek! Minden évben más-más rémhírt hallotok: erőszak az országban, s király király ellen indít háborút.”
{51:47} „Bizony, eljön az idő, mikor végrehajtom ítéletem Babilon bálványain, megalázom egész országát, és halottaik szerteszét hevernek majd utcáin.
{51:48} Pusztítók törnek rá észak felől, s Babilon bukásán örvendezik akkor az ég, a föld, és összes lakosuk — mondja az Örökkévaló. —
{51:49} Bizony Babilonnak is el kell buknia, mivel sokakat megöltek Izráelben. Elesik Babilon, ahogy sokan elestek keze által az egész világon.”
{51:50} „Akik megmenekültetek a fegyvertől, jöjjetek ki onnan, meg ne álljatok! Emlékezzetek az Örökkévalóra a távoli országokban, jusson eszetekbe Jeruzsálem!” — mondja az Örökkévaló.
{51:51} Hogy szégyenkeztünk, mikor meghallottuk a gyalázat hírét! Szégyen borította arcunkat, mikor megtudtuk, hogy idegenek hatoltak be az Örökkévaló Templomába!
{i51:52} Végrehajtom ítéletem Babilonon
{51:52} Az Örökkévaló ezt mondja: „Bizony, eljön az idő, mikor végrehajtom ítéletem Babilon bálványain, és a káldeusok földjén mindenütt haldokló sebesültek hörögnek!
{51:53} Ha Babilon az égig emelkedne, ha magas várait még jobban megerősítené, akkor is pusztítókat küldök ellene!” — mondja az Örökkévaló.
{51:54} Jajkiáltás hangzik Babilonból, nagy pusztítás zaja a káldeusok földjéről.
{51:55} Mert az Örökkévaló most pusztítja el Babilont, elnémítja benne a lármát, a város zaját. Ellenségei megrohanják, elborítják, mint az árvíz. Csatakiáltás hangzik fölötte, mint harsogó hullámok robaja.
{51:56} Rátör a pusztító Babilonra, harcosait foglyul ejtik, íjait összetörik, mert a bosszúállás Istene az Örökkévaló, aki méltányosan megfizet.
{51:57} „Megrészegítem Babilon fejedelmeit, bölcseit, kormányzóit, hivatalnokait és erős harcosait. Elalszanak örökre, föl nem ébrednek soha!” — ezt mondja a Király, az Örökkévaló, a Seregek Ura.
{51:58} Ezt mondja az Örökkévaló, a Seregek Ura: „Babilon széles várfalait földig rombolják, magas kapuit tűz égeti meg. Így válik semmivé, amiért a népek fáradoztak! Amit a nemzetek építettek, tűz emészti meg.”
{i51:59} Jeremiás Babilonba küldi a könyvtekercset
{51:59} Jeremiás próféta külön leírta egy könyvtekercsbe mindezeket a próféciákat, amelyek Babilónia ellen szóltak, és mindazokat a csapásokat, amelyeknek be kell következniük Babilónián. Ezt a tekercset átadta
{51:60} Szerájának, Nérijjá fiának, (aki Mahszéjá fia), Cidkijjá, Júda királya egyik bizalmas szolgájának. Cidkijjá király uralkodásának negyedik évében Babilóniába ment, és kíséretében volt Szerája is, a király szállásmestere.
{51:61} Jeremiás ezt mondta Szerájának: „Itt ez a könyvtekercs. Amikor Babilon városába érkezel, feltétlenül olvasd föl hangosan minden szavát!
{51:62} Azután így imádkozz: »Örökkévaló, te jelentetted ki, hogy ezt a helyet teljesen el fogod pusztítani úgy, hogy semmi sem marad belőle. Sem ember, sem állat nem fog itt élni, hanem örökre lakatlan sivatag lesz.«
{51:63} Amikor pedig befejezed a fölolvasást, köss egy követ a tekercsre, és dobd bele az Eufrátesz folyó közepébe!
{51:64} Akkor ezt mondd: »Ahogy ez a könyvtekercs elsüllyedt, és nem jön fel többé, úgy süllyedjen el Babilon a csapások miatt, amelyekkel sújtom!«” Itt végződnek Jeremiás beszédei.
{i52:1} Cidkijjá uralkodása
{52:1} Cidkijjá huszonegy éves korában lett Júda királya, és tizenegy évig uralkodott Jeruzsálemben. Anyja Hamútal volt, Jirmejá leánya, Libnaból.
{52:2} Cidkijjá — Jójákim királyhoz hasonlóan — olyan dolgokat tett, amelyeket az Örökkévaló gonoszságnak tekint.
{52:3} Végül az Örökkévaló annyira megharagudott Jeruzsálem és Júda népére, hogy elűzte őket magától, és ezek a rettenetes dolgok történtek velük. Cidkijjá király föllázadt Babilónia királya ellen.
{i52:4} Jeruzsálem elfoglalása
{52:4} Emiatt Nebukadneccar, Babilónia királya felvonult seregével Jeruzsálem ellen. Cidkijjá uralkodásának 9. évében, a 10. hónap 10. napján érkezett a sereg a város falai alá, és tábort vert. Körülzárták Jeruzsálemet, sáncokat építettek körülötte, és ostromolni kezdték.
{52:5} Az ostrom egészen Cidkijjá uralkodásának 11. évéig tartott.
{52:6} Abban az évben, a 4. hónap 9. napján már olyan súlyos volt az éhínség a városban, hogy a közembereknek semmiféle ennivaló nem jutott.
{52:7} Ezen a napon Cidkijjá katonái rést ütöttek a kőfalon, és mindannyian elmenekültek. Éjjel lopódzkodtak ki a városból a király kertjén keresztül, a két kőfal közötti kapun át, és a Jordán völgye felé futottak, bár az ostromlók serege körülzárta a várost.
{52:8} A káldeusok azonban üldözőbe vették a királyt. A Jerikó melletti síkságon utolérték és foglyul ejtették Cidkijját, aki mellől katonái szétfutottak.
{52:9} Megkötözve vitték Nebukadneccar, Babilónia királya elé, Ribla városába, amely Hamát földjén van. Ott Nebukadneccar ítéletet tartott fölötte.
{52:10} Cidkijjának végig kellett néznie, amint a fiait megölik, majd őt is megvakították. Ugyanakkor kivégezték Júda összes vezetőjét is.
{52:11} Babilónia királya kettős lánccal megkötöztette Cidkijját, majd Babilonba vitette. Ott börtönbe vetette, és Cidkijjá ott is maradt halála napjáig.
{i52:12} Jeruzsálem és a Templom lerombolása
{52:12} Nebukadneccar, Babilónia királya uralkodásának 19. évében, az 5. hónap 10. napján seregével együtt bevonult Jeruzsálembe Nebuzaradán, Babilónia királyának testőrparancsnoka.
{52:13} Felgyújtotta az Örökkévaló Templomát, a királyi palotát, a város lakóházait és minden egyéb jelentős épületet.
{52:14} A káldeus sereg körös-körül lerombolta a várfalakat is.
{52:15} Azután Nebuzaradán száműzetésbe hurcolta azokat, akik már korábban, az ostrom ideje alatt kiszöktek a városból, és megadták magukat, meg mindazokat, akik Jeruzsálemben életben maradtak. Ezek egy része a legszegényebbek közé tartozott, más részük valamilyen mesterember volt.
{52:16} Ugyanakkor Nebuzaradán a vidéki nincstelen lakosság egy részét is a lakóhelyükön hagyta, hogy műveljék a földeket, és gondozzák a szőlőket.
{52:17} Jeruzsálemben a káldeusok összetörték és Babilóniába vitték a Templom előtti oszlopokat, a nagy medencét és a kisebb mosdó-medencék állványait. Mindezek bronzból készültek.
{52:18} Elvitték a többi bronzeszközt is: a hamu kihordására szolgáló edényeket, az oltárhoz tartozó lapátokat, késeket, az áldozati állatok vérének felfogására szolgáló edényeket, a tömjénező tálakat, és a többi eszközt, amelyet a templomi szolgálatban használtak.
{52:19} Hasonlóképpen elvitték az összes aranyból, illetve ezüstből készült templomi eszközt is: csészéket, parázs-tálakat, tömjénezőket, tálakat, serpenyőket, mécstartókat és kelyheket.
{52:20} Azok a bronztárgyak, amelyeket még Salamon király készíttetett, mérhetetlen mennyiségű bronzot tartalmaztak. Ezek a következők voltak: két oszlop, egy nagy medence, meg az alatta lévő tizenkét bika-szobor, amely a medencét tartotta.
{52:21} Az üreges oszlopok magassága 18 könyök, kerületük 12 könyök, vastagságuk négyujjnyi volt.
{52:22} Az oszlopfő is bronzból készült, 5 könyök magas volt, hálózatos díszítés borította, amelyen körös-körül 100 gránátalma
{52:23} formájú dísz függött. Ezekből szemből nézve azonban csak 96 volt látható. A két oszlop teljesen egyforma volt.
{52:24} Nebuzaradán elhurcolta Jeruzsálemből ezeket a vezetőket: Szerája főpapot, Cefanját, a helyettesét, a Templom három kapuőrét,
{52:25} a katonák parancsnokát, a király hét tanácsosát, a hadsereg vezetőjének írnokát, aki a katonai összeírásért volt felelős, és még 60 közembert, akiket a városban talált.
{52:26} Az egész fogolycsoportot Ribla városába vitte, és odaállította őket Babilónia királya elé —
{52:27} aki Hamát vidékén halálra ítélte és kivégeztette valamennyit. Így jutott fogságba és száműzetésbe Júda népe.
{52:28} Azoknak a száma, akiket Nebukadneccar király száműzetésbe hurcolt, a következő: uralkodásának 7. évében 3 023 fő Júdából,
{52:29} uralkodásának 18. évében 832 fő Jeruzsálemből,
{52:30} uralkodásának 23. évében 745 fő Júdából — ez utóbbiakat Nebuzaradán hurcolta el. Ez összesen 4 600 fő.
{i52:31} Babilónia királya megkegyelmez Jójákinnak
{52:31} Abban az évben, amikor Evil-Meródak Babilónia trónjára lépett, megkegyelmezett Jójákinnak, Júda királyának, és kihozatta a börtönből. Ez Jójákin fogságának 37. évében történt, a 12. hónap 25. napján.
{52:32} Evil-Meródak kegyelmesen bánt Jójákinnal, és magasabb rangra és tisztességre emelte, mint a többi királyokat, akik szintén Babilóniában töltötték száműzetésük idejét.
{52:33} Jójákin rabruháit kicseréltette, és ettől kezdve Jójákin egész életében a király asztalánál étkezett.
{52:34} Babilónia királyának parancsára Jójákin ellátásáról állandóan gondoskodtak.
