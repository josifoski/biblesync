{i1:1} Térjetek vissza hozzám!
{1:1} Dárius, Perzsia királya uralkodásának második évében, a 8. hónapban az Örökkévaló üzenete érkezett Zakariás prófétához, akinek apja Berekjá, annak apja pedig Iddó volt.
{1:2} „Nagyon megharagudott őseitekre az Örökkévaló!
{1:3} Mondd meg hát népednek, Zakariás, hogy ezt üzeni az Örökkévaló, a Seregek Ura: Térjetek vissza hozzám, akkor én is visszatérek hozzátok!
{1:4} Ne legyetek olyanok, mint őseitek! Hozzájuk is kiáltottak az akkor élő próféták az Örökkévaló, a Seregek Ura nevében, és sürgették őket, hogy változtassák meg gonosz életmódjukat, és ne kövessenek el több gonoszságot. De őseitek nem engedelmeskedtek nekem, sőt nem is hallgattak rám — mondja az Örökkévaló. —
{1:5} Hol vannak már őseitek, és hol vannak a próféták? Vajon örökké élnek?
{1:6} De mindaz, amit mondtam és parancsoltam szolgáim, a próféták által, kikerülhetetlenül beteljesedett rajtuk! Nem így van? Őseitek ezt belátták, és elismerték: »Igen, az Örökkévaló, a Seregek Ura valóban életünk és tetteink szerint bánt velünk! Pontosan úgy, ahogy elhatározta, és előre megmondta.«”
{i1:7} Látomás Jeruzsálem újjáépüléséről
{1:7} Dárius király uralkodásának 2. évében, a 11., azaz Sebát hónap 24. napján az Örökkévaló üzenete érkezett Zakariás prófétához, akinek apja Berekjá, annak apja pedig Iddó volt.
{1:8} Én, Zakariás, éjjel látomást láttam: egy férfit láttam egy vörös színű lovon, egy árnyas völgyben, mirtuszfák között. Mögötte vörös, fakószürke és fehér lovak látszottak.
{1:9} Akkor odafordultam ahhoz az angyalhoz, aki beszélt velem, és megkérdeztem: „Uram, mit jelent ez?” „Majd megmagyarázom neked” — válaszolta.
{1:10} Ekkor a mirtuszfák között álló férfi válaszolt a kérdésemre: „Ezeket az Örökkévaló küldte, hogy keresztül-kasul bejárják a földet.”
{1:11} Majd jelentették az Örökkévaló angyalának, aki a mirtuszfák között állt: „Bejártuk az egész földet. Mindenütt nyugalom és békesség uralkodik.”
{1:12} Ezután az Örökkévaló angyala így kiáltott: „Örökkévaló, Seregek Ura! Mikor fogsz megkegyelmezni Jeruzsálemnek és Júda többi városának? Hiszen már hetven éve haragszol rájuk!”
{1:13} Az Örökkévaló ekkor annak az angyalnak válaszolt, aki velem beszélt. Vigasztaló és bátorító hangon szólt hozzá.
{1:14} A velem beszélő angyal pedig hozzám fordult, és ezt mondta: „Hirdesd ki ezt az üzenetet! Ezt mondja az Örökkévaló, a Seregek Ura: »Féltékeny és erős szeretettel szeretem Jeruzsálemet és Siont!
{1:15} De nagyon haragszom az elbizakodott és jólétben élő nemzetekre, mert nagy pusztítást és rombolást vittek végbe népem között, pedig én csak kevéssé haragudtam népemre.
{1:16} Most azonban — mondja az Örökkévaló — ismét kegyelemmel és jóindulattal fordulok Jeruzsálemhez. Házamat újra felépítik benne — mondja az Örökkévaló, a Seregek Ura — , sőt az egész város újjáépül.«
{1:17} Továbbá ezt is hirdesd ki: »Ezt mondja az Örökkévaló, a Seregek Ura: Városaim megint bőségben fognak élni! Jeruzsálem ismét kiválasztott városom lesz, és Sion népét megvigasztalom!«”
{i1:18} Látomás a négy mesteremberről
{1:18} Egy másik alkalommal, amikor fölnéztem, négy szarvat láttam.
{1:19} Odafordultam az angyalhoz, aki beszélt velem, és megkérdeztem: „Mit jelent ez?” „Ez a négy szarv azokat jelképezi, akik szétszórták Júdát, Izráelt és Jeruzsálemet.”
{1:20} Majd az Örökkévaló négy mesterembert mutatott.
{1:21} „Kik ezek, és miért jöttek?” — kérdeztem. Ezt válaszolta: „Ezek a szarvak azokat a nemzeteket jelképezik, akik hatalmukat arra használták, hogy Júda ellen támadjanak. Annyira szétszórták és megalázták Júda népét, hogy már a fejét sem merte fölemelni senki. Ez a négy mesterember pedig azért jött, hogy ezeket a nemzeteket elrettentse, sőt, hogy letörje a szarvukat.”
{i2:1} Látomás Jeruzsálem jövőjéről
{2:1} Azután fölnéztem, és látomásban egy férfit láttam, akinek mérőzsinór volt a kezében.
{2:2} Megkérdeztem tőle: „Hová mész?” „Megmérem Jeruzsálem hosszát és szélességét” — válaszolta.
{2:3} Ekkor megjelent az az angyal, aki velem szokott beszélni. Majd egy másik angyal jött,
{2:4} aki ezt mondta az első angyalnak: „Siess, mondd meg ennek az ifjúnak: »Jeruzsálem olyan nagy város lesz, annyi lakossal és háziállattal, hogy nem is kerítik körül fallal.
{2:5} Én magam leszek a tűzfal körülötte — mondja az Örökkévaló — , és megvédem. Jeruzsálemben fogok lakni, és ez lesz a város dicsősége.«”
{2:6} Ezt mondja az Örökkévaló: „Szétszórtalak titeket a szélrózsa minden irányába. De most hagyjátok ott azt az északi földet! Siessetek!
{2:7} Sion népe, akik Babilóniában laktok, meneküljetek el onnan!”
{2:8} Amikor az Örökkévaló, a Seregek Ura a saját dicsőségével elküldött engem, azt mondta, hogy akik népét bántják, azok az ő szeme fényét bántják! Bizony, ezt mondta azokról a nemzetekről, akik az ő népét zsákmányul ejtették és kirabolták!
{2:9} Ezt is mondta: „Figyeljetek rám! Így büntetem meg ezeket a nemzeteket: ellenük fordulok, és azok fogják zsákmányul ejteni és kirabolni őket, akiket korábban ők raboltak ki, és szolgaságba kényszerítettek!” Amikor ez megtörténik, akkor majd felismeritek és megértitek, hogy engem az Örökkévaló, a Seregek Ura küldött hozzátok ezzel az üzenettel!
{2:10} „Örülj, Sion leánya, és ujjongva énekelj, mert eljövök hozzád, és népem között fogok lakni! Azon a napon sok más nemzet is hozzám csatlakozik, ők is népemmé lesznek, én
{2:11} pedig közöttetek lakom!” — ezt üzeni nektek az Örökkévaló. Amikor ezek megtörténnek, akkor majd felismeritek és megértitek, hogy engem az Örökkévaló, a Seregek Ura küldött hozzátok ezzel az üzenettel!
{2:12} Akkor az Örökkévaló birtokba veszi Júdát és annak népét, mint jogos örökségét a szent földön, és újra Jeruzsálemet választja saját városának.
{2:13} Némuljon el minden teremtmény az Örökkévaló előtt, mert ő felkelt trónjáról!
{i3:1} A főpap pere és felmentése
{3:1} Azután megmutatták nekem Jósua főpapot, aki az Örökkévaló angyala előtt állt. Jósua jobb oldalán a Sátán állt, és vádolta őt.
{3:2} Az Örökkévaló angyala azonban elhallgattatta a Sátánt: „Nem ad igazat neked, Sátán, és elutasítja vádjaidat az Örökkévaló, aki Jeruzsálemet kiválasztotta. Hát nem olyan ez, mint a tűzből kikapott, félig megégett fadarab?”
{3:3} Jósua főpap piszkos ruhákat viselt, de
{3:4} az Örökkévaló angyala ezt mondta az ott állóknak, akik parancsait várták: „Vegyétek le róla a piszkos ruháit!” Azután Jósuához fordult: „Nézd, levettem rólad bűneid terhét, és ünnepi ruhákba öltöztetlek!”
{3:5} Ekkor én, Zakariás közbeszóltam: „Tegyenek a fejére tiszta turbánt is!” Akkor Jósuát gyönyörű ünnepi ruhákba öltöztették, és a fejére tették a turbánt. Eközben ott állt mellette az Örökkévaló angyala.
{3:6} Ünnepélyesen megerősítette Jósuát főpapi tisztségében e szavakkal:
{3:7} „Ezt mondja neked az Örökkévaló, a Seregek Ura: Ha útjaimon jársz, és elvégzed, amit rád bíztam, akkor te fogod igazgatni a Templom szolgáit, és felügyelsz a Templom udvaraira, sőt szabad bejárást kapsz jelenlétembe azok között, akik itt állnak.
{3:8} Most pedig jól figyeljetek rám, te is, Jósua főpap és ti is, akik Jósua irányítása alatt teljesítitek a papi szolgálatot! Ti együttesen előre jelzitek azt, ami következik: el fogom hozni szolgámat, akit így hívnak: Csemete.
{3:9} Nézzétek! Ez az a kő, amelyet Jósua elé állítok! Ezen a kövön hét szem van. Én magam vésem bele a feliratot, és letörlöm a bűnt erről a földről egyetlen nap alatt — mondja az Örökkévaló, a Seregek Ura.
{3:10} Abban az időben mindegyikőtök békességben és bőségben fog élni, és vendégségbe hívja barátait a saját szőlőjébe és gyümölcsöskertjébe” — mondja az Örökkévaló, a Seregek Ura.
{i4:1} Látomás az arany mécstartóról
{4:1} Az angyal, aki beszélt velem, visszatért hozzám és felébresztett, mint mikor valakit az álmából ébresztenek föl.
{4:2} „Zakariás, mit látsz?” — kérdezte. Egy színarany mécstartót — válaszoltam — , amelynek olajtartója is van a tetején. Hét olajmécses van a mécstartón, amelyekhez egy-egy cső vezet az olajtartótól.
{4:3} Az olajtartó mellett jobbról és balról egy-egy olajfa áll.
{4:4} Mit jelent ez, uram? — kérdeztem az angyaltól, aki beszélt velem.
{4:5} „Hát nem érted?” — kérdezett vissza. Nem, uram — válaszoltam.
{4:6} Akkor ezt mondta: „Amit látsz, az Örökkévaló üzenetét jelenti, amely Zerubbábelnek szól. Az üzenet pedig ez: »Nem hatalommal, sem erővel, hanem csak Szellemem által« — mondja az Örökkévaló, a Seregek Ura.
{4:7} Még ha egy nagy hegy emelkedne is Zerubbábel előtt, az is le fog lapulni, és síksággá változik! Zerubbábel pedig fölteszi a zárókövet, és befejezi a Templomot, miközben a nép ujjongva kiáltozik örömében: »Milyen csodálatos! De gyönyörű!«”
{4:8} Ezután az Örökkévaló még ezt mondta nekem:
{4:9} „Ezt a Templomot Zerubbábel kezdi el alapozni, és ő is fogja befejezni.” Amikor ez megtörténik, Zerubbábel, akkor majd felismered és megérted, hogy engem az Örökkévaló, a Seregek Ura küldött hozzátok ezzel az üzenettel!
{4:10} Mert vannak, akik kicsúfolják a kicsiny kezdetet, mégis örülni fognak, ha látják, hogy Zerubbábel kitartóan folytatja az építkezést! A kő hét oldala pedig az Örökkévaló szemeit jelképezi, amellyel áttekinti és szemmel tartja az egész földet.
{4:11} Mit jelent a mécstartó jobb és baloldalán a két olajfa? — kérdeztem az angyalt.
{4:12} Majd tovább faggattam: Mit jelent az olajfáknak az a két ága, amelyekből aranycsöveken keresztül folyik a mécstartóba az arany?
{4:13} „Hát nem érted?” — kérdezte. Nem, uram — válaszoltam.
{4:14} „Azt a két személyt jelképezik, akik az egész föld Ura mellett állnak, és szolgálják őt. Rajtuk keresztül folyik a tiszta olaj” — magyarázta az angyal.
{i5:1} Látomás a könyvtekercsről
{5:1} Azután fölnéztem, és látomásban egy könyvtekercset láttam, amely lebegett az égen.
{5:2} Az angyal megkérdezte: „Zakariás, mit látsz?” Egy nyitott könyvtekercset, amely lebeg az égen. Húszkönyöknyi lehet a hossza, és tíz a szélessége — válaszoltam.
{5:3} Ő pedig így folytatta: „Látod, erre a könyvtekercsre átok van írva, amely érvényes az egész országban. Az egyik oldalán azokra vonatkozik az átok, akik lopnak, a másik oldalán pedig azokra, akik hazudnak és hamisan esküsznek. Akiket elér az átok, azokat az Úr kigyomlálja népe közül.”
{5:4} Azt mondja az Örökkévaló, a Seregek Ura: „Kiküldtem ezt az átkot, hogy rászálljon mindazoknak a házára, akik lopnak, vagy hamisan esküsznek az én nevemre. Bizony, rászáll, ott is marad, és elpusztítja azt a házat, falait és gerendáit.”
{i5:5} Látomás a mérőedényről
{5:5} Hozzám lépett az angyal, aki beszélni szokott velem, és ezt mondta: „Nézz csak föl! Látod, mi az, ami közeledik?”
{5:6} Látom, de vajon mit jelenthet? — válaszoltam. „Ez egy mérőedény — felelte az angyal — , és Júda népének bűnét jelképezi.”
{5:7} Mikor az angyal fölemelte a mérőedény ólomból készült fedelét, láttam, hogy egy asszony ül az edényben.
{5:8} „Látod, ez az asszony a gonoszságot jelképezi” — mondta, és visszanyomta az asszonyt a mérőedénybe, majd az ólomfedőt rádobta az edény szájára.
{5:9} Azután fölnéztem, és két asszonyt láttam, amint repülve közeledtek. Nagy szárnyaik voltak, mint a gólyáknak. Fölemelték a mérőedényt az ég és föld közé, és elrepültek vele.
{5:10} Hová viszik? — kérdeztem az angyalt.
{5:11} „Sineár földjére — felelte — , hogy ott házat építsenek a számára. Amikor az elkészül, abban helyezik el a mérőedényt.”
{i6:1} Az ég négy szele
{6:1} Azután ismét fölnéztem, és négy harci szekeret láttam, amelyek két bronzhegy közül jöttek elő.
{6:2} Az elsőt vörös lovak húzták, a másodikat feketék,
{6:3} a harmadikat fehérek, a negyediket pedig szürkék.
{6:4} Megkérdeztem az angyalt, aki beszélt velem: Uram, mit jelent ez?
{6:5} Ezt felelte: „Ez az ég négy szele. Az egész föld Urának színe előtt állnak, hogy parancsait teljesítsék. Most jöttek ki onnan, és indulnak a négy világtáj felé.
{6:6} A fekete lovak szekere észak földjére indul, s a fehérek követik őket. A szürkék a déli földre mennek.”
{6:7} Ezek az erős lovak türelmetlenül várták, hogy útjukra indulhassanak, ezért az angyal szólt nekik: „Menjetek, járjátok be a földet!” Ekkor elindultak, hogy bejárják a földet.
{6:8} Majd valaki kiáltott nekem: „Nézd azokat, amelyek észak földjére mentek! Ők lecsendesítették haragomat.”
{i6:9} Prófécia a Csemetéről
{6:9} Ezt az üzenetet kaptam az Örökkévalótól:
{6:10} „Heldaj, Tobíjjá és Jedajá ajándékot hoztak a Babilóniában élő száműzöttektől. Most hát, Zakariás, még a mai napon menj el Jósíjjá, Cefanjá fia házához, hogy találkozz ezzel a három férfival!
{6:11} Vedd át tőlük az ezüstöt és az aranyat, és készíttess abból koronát! Azzal pedig koronázd meg Jósua főpapot, Jócádák fiát,
{6:12} és mondd neki: »Ezt mondja az Örökkévaló, a Seregek Ura: Nézzétek a férfit, kinek neve Csemete! Naggyá növekszik, és fölépíti az Örökkévaló Templomát.
{6:13} Bizony, ő lesz az, aki fölépíti az Örökkévaló Templomát! Dicsőségben ül trónján, és királyként uralkodik. Bizony, papként fog ülni trónján! A kettő között pedig békesség és harmónia uralkodik.«
{6:14} Ezután a koronát tegyétek az Örökkévaló Templomának kincsei közé, és őrizzétek meg! Emlékeztessen mindenkit Heldajra, Tobíjjára, Jedajára és Jósijjá, Cefanjá fia vendégszeretetére.
{6:15} Akik távol laknak, azok közül is eljönnek, és segítenek majd az Örökkévaló Templomát építeni.” Amikor ezek megtörténnek, akkor majd felismeritek és megértitek, hogy engem az Örökkévaló, a Seregek Ura küldött hozzátok ezzel az üzenettel! Bizony így lesz ez, ha engedelmesen hallgattok az Örökkévalónak, Isteneteknek szavára!
{i7:1} Amit az Örökkévaló kíván tőletek
{7:1} Dárius király uralkodásának 4. évében, a 9. hónap, vagyis Kiszlév 4. napján az Örökkévaló szólt Zakariáshoz.
{7:2} Ez a következőképpen történt: Bétel városának lakói követségbe küldtek Jeruzsálembe néhány embert: Száracert, Regem-Meleket és másokat. Azzal bízták meg őket, hogy imádkozzanak és könyörögjenek az Örökkévaló előtt,
{7:3} és kérdezzék meg az Örökkévaló, a Seregek Ura Templomában szolgáló papokat, meg a prófétákat is, hogy választ kapjanak a kérdésükre, amely így szólt: „Sok éven keresztül, minden év ötödik hónapjában böjtöléssel és gyászolással emlékeztünk meg a Templom lerombolásának évfordulójáról. Folytassuk ezt, vagy abbahagyjuk?”
{7:4} Akkor az Örökkévaló, a Seregek Ura ezt mondta nekem:
{7:5} „Ezt mondd a népnek és a papoknak: »Az elmúlt 70 évben valóban böjtöltetek és gyászoltatok az ötödik és a hetedik hónapban. De vajon ezt az én kedvemért tettétek?
{7:6} Amikor pedig esztek-isztok, nem magatoknak esztek és isztok?
{7:7} Hiszen az Örökkévalónak ugyanezt az üzenetét hirdették nektek a régebbi próféták is, amikor Jeruzsálem még virágzó és népes város volt, falvak vették körül, s amikor még a déli és a nyugati dombvidék is megművelt és lakott terület volt.«”
{7:8} Az Örökkévaló szólt Zakariáshoz:
{7:9} „Ezt mondja az Örökkévaló, a Seregek Ura: Minden helyzetben az igazságosságnak megfelelően döntsetek és cselekedjetek! Bánjatok egymással szeretettel és együttérzéssel!
{7:10} Ne éljetek vissza az özvegyek, árvák, idegenek és szegények kiszolgáltatott helyzetével! Egymás ellen még csak ne is tervezzetek semmi rosszat!”
{7:11} De hiába mondtam nekik, ők nem hallgattak rám, lázadoztak és vonakodtak engedelmeskedni, sőt bedugták a fülüket, hogy ne is hallják, amit mondok nekik.
{7:12} Megkeményítették a szívüket, hogy az olyan lett, mint a kő, mert nem akarták meghallani a Törvény tanítását, sem a próféták üzeneteit, amelyeket az Örökkévaló, a Seregek Ura küldött Szelleme által a régi prófétákon keresztül. Emiatt haragudott meg rájuk oly nagyon az Örökkévaló, a Seregek Ura.
{7:13} „Mivel hiába kiáltottam nektek, nem akartátok meghallani — mondja az Örökkévaló, a Seregek Ura — , majd ti is kiáltoztok hozzám segítségért, de akkor én sem fogom meghallani!
{7:14} Ezért szórtalak szét titeket idegen nemzetek közé, mint a forgószél a polyvát! Földetek pedig lakatlan és puszta lett, amelyen még utazó sem jár keresztül. Így lett lakói miatt a gyönyörű föld kietlen pusztasággá!”
{i8:1} Próféciák Jeruzsálem boldog jövőjéről
{8:1} Az Örökkévaló, a Seregek Ura ismét szólt hozzám:
{8:2} „Ezt üzeni az Örökkévaló, a Seregek Ura: Izzó és féltékeny szeretettel szeretem Siont! Annyira szeretem, hogy nagyon megharagudtam rá, mikor hűtlen lett hozzám!”
{8:3} Ezt mondja az Örökkévaló: „Visszatértem a Sionra, újra Jeruzsálem a lakóhelyem. Ezért Jeruzsálemet így hívják: »Hűséges Város«, az Örökkévaló, a Seregek Ura hegyét pedig így: »Szent Hegy.«”
{8:4} Ezt mondja az Örökkévaló, a Seregek Ura: „Akkor majd újból idős férfiak és asszonyok üldögélnek Jeruzsálem utcáin, a kapuk előtt. Kezükben bot, hajlott koruk miatt,
{8:5} s előttük játszadozó gyereksereg. Bizony, ismét megtelnek a város utcái és terei futkosó gyermekekkel.
{8:6} Ezt mondja az Örökkévaló, a Seregek Ura: Bár e nép hazatért maradéka most elképzelni sem tudja ezt, oly csodálatosnak tűnik számukra, de van-e valami lehetetlen nekem?”
{8:7} Ezt mondja az Örökkévaló, a Seregek Ura: „Megszabadítom népemet a keleti országokból, kimentem őket nyugat földjéről.
{8:8} Hazahozom őket Jeruzsálembe, hogy ott lakjanak. Akkor ismét a saját népemmé lesznek, én pedig igazán az Istenük leszek.”
{8:9} Ezt mondja az Örökkévaló, a Seregek Ura: „Legyetek erősek és bátrak, hiszen hallottátok a próféták üzenetét, amikor az Örökkévaló, a Seregek Ura Templomának újjáépítése megkezdődött, és az alapozáshoz hozzákezdtetek! Most ugyanezt mondom nektek:
{8:10} A Templom alapjának megépítése előtt nem volt eredménye sem az emberek, sem az állatok munkájának. Azelőtt nem volt biztonságban az ellenségtől senki, aki egyik városból a másikba ment. Azelőtt minden embert a társa ellen fordítottam.
{8:11} De mostantól kezdve minden másképpen lesz! Ezentúl nem úgy fogok bánni e nép maradékával, mint a Templom alapozása előtti időben — mondja az Örökkévaló, a Seregek Ura. —
{8:12} Mert békességben fognak vetni, a szőlő is gazdag termést hoz, a szántóföld is bőségesen terem, mert esőt ad az ég is kellő időben. Én pedig mindezeket örökségül adom e nép maradékának.
{8:13} Izráel és Júda népe! A Templom alapozása előtt a nemzetek Izráel pusztulását emlegették, ha átkozni akartak valakit. De ezentúl másképp lesz! Olyan bőségesen megáldalak titeket, hogy áldásként fogják említeni neveteket! Legyetek erősek, bátrak, és ne féljetek!”
{8:14} Mert ezt mondja az Örökkévaló, a Seregek Ura: „Amikor őseitek magukra haragítottak, elhatároztam, hogy veszedelmet hozok rájuk, és úgy is tettem — az Örökkévaló, a Seregek Ura mondja ezt!
{8:15} Ugyanígy, most elhatároztam, hogy jót teszek Jeruzsálemmel és Júda népével — ezért hát ne féljetek!
{8:16} Ti viszont tartsátok magatokat a következőkhöz: Mondjatok igazat egymásnak! Peres ügyekben szolgáltassatok igazságot, s ezzel teremtsetek békességet!
{8:17} Még csak ne is tervezzetek semmi rosszat egymás ellen, és ne esküdjetek hamisan, mert ezeket gyűlölöm!” — mondja az Örökkévaló.
{8:18} Az Örökkévaló, a Seregek Ura ismét szólt hozzám:
{8:19} „Ezt üzeni az Örökkévaló, a Seregek Ura: Eddig böjtöt tartottatok a negyedik, ötödik, hetedik és a tizedik hónapban. De mostantól fogva ezek az ünnepek Júda népe számára az örvendezés és boldogság vidám ünnepei lesznek. Csak szeressétek az igazságot és a békességet!”
{i8:20} A nemzetek fölmennek Jeruzsálembe az Örökkévalót imádni
{8:20} Ezt mondja az Örökkévaló, a Seregek Ura: „Eljön még az idő, mikor a nemzetek városaiból sokan jönnek Jeruzsálembe.
{8:21} Az egyik városból jövők így biztatják a másik város lakóit: »Gyertek velünk ti is, menjünk föl Jeruzsálembe, az Örökkévaló előtt imádkozni, és az Örökkévalót, a Seregek Urát keresni!« Azok pedig felelik: »Megyünk mi is veletek!«
{8:22} Bizony, azokban a napokban erős és nagy nemzetek fiai jönnek sok-sok nemzetből Jeruzsálembe, hogy az Örökkévalót, a Seregek Urát keressék, és az Örökkévaló előtt imádkozzanak.”
{8:23} Ezt mondja az Örökkévaló, a Seregek Ura: „Abban az időben oly sokan jönnek az idegen nyelvű nemzetek közül, hogy minden zsidó férfi ruháját tíz nem zsidó jövevény ragadja meg, így kérlelve őket: »Hadd menjünk veletek, mert hallottuk, hogy Isten veletek van!«”
{i9:1} Fenyegető próféciák Izráel szomszédai ellen
{9:1} Az Örökkévaló üzenete Hadrák földje és annak fővárosa, Damaszkusz ellen. Mert az Örökkévaló szemmel tartja az embereket az egész földön mindenütt, ugyanúgy, mint Izráel törzseit.
{9:2} Ez az üzenet Hamát városa ellen is szól, amely szomszédos Damaszkusszal, meg Tírusz és Szidón ellen is, bármilyen bölcsek is annak lakói.
{9:3} Várat épített magának Tírusz, és magas kőfallal vette körül. Nagy gazdagságot gyűjtött össze: annyi az ezüstje, mint a por, és aranya, mint a sár.
{9:4} De az Úr bizony megfosztja Tíruszt minden gazdagságától, hajóhadát a tengerbe süllyeszti, a várost pedig tűzzel pusztítja el.
{9:5} Látják ezt Askelón lakói, és megrémülnek. Gáza is megijed, és fájdalmak fogják el. Ekron lakói Tíruszban bíztak, és most keservesen csalódtak. Gázában nem uralkodik többé király, és Askelón trónján senki sem ül.
{9:6} Asdód trónját pedig törvénytelen gyermek foglalja el. „Bizony, véget vetek a filiszteusok büszkeségének! — mondja az Úr. —
{9:7} Kiveszem szájukból és fogaik közül a bálványoknak áldozott véres húst! Azután, akik a filiszteusok közül megmaradnak, beolvadnak Júda népébe. Olyanok lesznek, mint Júda egyik nemzetsége. Ekron lakói is olyanok lesznek, mint a jebúsziak, akik beolvadtak Júdába.
{9:8} Akkor majd én magam védem meg népemet és földjüket. Nem engedek többé átvonulni rajtuk ellenséges hadsereget, nem foglalja el földjüket többé idegen elnyomó. Most már szemmel tartom, és megőrzöm népemet!”
{i9:9} Nézd, Sion, Királyod jön hozzád!
{9:9} Teljes szívvel örülj, Sion leánya! Ujjongj Jeruzsálem népe, örvendezve kiálts! Nézd, Királyod jön hozzád! Győztes Királyod jön, az Igazságos. Mégis alázatos és szelíd, szamárháton ül, nem lovon. Szamárcsikón jön, teherhordó állat csikóján.
{9:10} „Kipusztítok Efraimból minden harci szekeret, kiirtom Jeruzsálemből a harci méneket, széttöröm az íjakat és a nyilakat! Királyod békességet hirdet a nemzeteknek, uralma tengertől tengerig ér, hatalma az Eufrátesztől a föld széléig terjed.”
{i9:11} Megjelenik serege fölött az Örökkévaló
{9:11} „Lásd Sion! Veled kötött szövetségemért, melyet vérrel pecsételtünk meg, még foglyaidat is kiszabadítottam a száraz sziklabörtönből.
{9:12} Ti száműzöttek és rabok, akikben még él a reménység, jöjjetek vissza, hegyen épült erős váratokba! Most azt hirdetem nektek, hogy megáldalak benneteket, kétszeresen kárpótollak minden szenvedésért!
{9:13} Mert megfeszítem íjamat, Júdát, kezembe veszem Efraim fiait, mint éles nyílvesszőimet. Bizony, Sion lesz a jó kardom, mint a hős kezében fegyvere. Megforgatom kardomat Jáván fölött, megfenyegetem a fiait.”
{9:14} Megjelenik serege fölött az Örökkévaló, és villámló nyilait szétrepíti. Uram, az Örökkévaló megfújja a sófárt, és serege rohamra indul, mint a délről támadó homokvihar.
{9:15} Megoltalmazza népét az Örökkévaló, a Seregek Ura, hogy földre tiporják ellenségeiket, és letapossák a parittyaköveket. Győztes csatakiáltásuk hangzik, mintha bortól lennének ittasak. Megtelnek a győzelem örömével, mint vérrel az áldozati kehely, mint az oltár szögletei és árkai.
{9:16} Istenük, az Örökkévaló megmenti népét azon a napon, mint a pásztor megvédi nyáját. Népe dicsősége úgy ragyog akkor a földön, mint szikrázó ékkövek a királyi koronán.
{9:17} Milyen jó az Örökkévaló hozzánk! Milyen nagy dicsősége és szépsége! Bőven ad nekünk búzát és bort, virulnak az ifjak és leányok!
{i10:1} Az Örökkévaló összegyűjti Izráel szétszórt népét
{10:1} Az Örökkévalótól kérjetek esőt tavasz idején! Mert ő küld nektek viharfelhőket, és bőséges záporesőt, megnöveszti a gabonát, és a legelő füvét.
{10:2} A házibálványok csak becsapnak, a jósnők mind hazudnak, értelmetlen álmokat magyaráznak, üres ígérettel hitegetnek! Miattuk tévelyeg népem, szanaszét kóborolnak, tévelyegnek, mint a juhok, ha nincs pásztoruk.
{10:3} Ezt mondja az Örökkévaló: „Haragra lobbantam népem pásztorai ellen, és megbüntetem a bak-természetű vezetőket, mert az Örökkévaló, a Seregek Ura gondot visel Júda népére, ahogy az igazi pásztor a maga nyájára. Bizony, felkészíti őket, mint jól felszerelt harci paripáját!
{10:4} Mert azok közül a vezetők közül származnak azok, akik olyanok, mint a sarokkő, megbízhatók, mint a sátorszeg, erősek, mint harcban az íj.
{10:5} Együtt küzdenek, mint hősök a csatában, letapossák ellenségeiket, mint az utca sarát. Harcolnak, mert az Örökkévaló velük van, s legyőzik még a lovasokat is.
{10:6} Megerősítem Júda népét, megsegítem József családját, hazahozom a száműzetésből, és letelepítem őket, mert megkönyörültem rajtuk. Olyanok lesznek, mintha el sem fordultam volna tőlük, mert én, az Örökkévaló vagyok Istenük, ezért meghallgatom őket, ha hozzám kiáltanak!
{10:7} Akkor Efraim népe olyan lesz, mint a hős. Szívük felvidul, és örül, mint aki bortól megittasul. Látják ezt fiaik, és ők is örülnek, együtt örvendeznek az Örökkévalóval.
{10:8} Jelt adok nekik, és összegyűjtöm népemet, hiszen megváltottam őket, ismét megsokasodnak, mint régen.
{10:9} Noha szétszórtam őket a nemzetek közé, mégis megemlékeznek rólam a távoli földeken, és gyermekeket nevelnek, akik majd hazatérnek.
{10:10} Hazahozom népemet Egyiptomból, összegyűjtöm őket Asszíriából. Letelepítem őket Gileádban és Libanon földjén, de még ez sem lesz elég nekik.
{10:11} Átvonulnak a nyomorúság tengerén, amikor az Örökkévaló rácsap a tenger hullámaira. Kiszárítja a Nílust fenékig, Asszíria büszkeségét megalázza, s Egyiptom kezéből kiveszi a királyi jogart.
{10:12} Bizony, megerősítem népemet az Örökkévalóban, hogy nevében járjanak” — mondja az Örökkévaló.
{i11:1} Prófécia a nemzetek megbüntetéséről
{11:1} Tárd ki kapuidat, Libanon földje, hogy tűz pusztítsa cédrusaidat!
{11:2} Jajgassatok, ti fenyők, mert a cédrusok már ledőltek! Hogy elpusztultak a hatalmasok! Jajgassatok ti is, Básán tölgyei, mert a járhatatlan erdőrengeteg a földre döntve hever.
{11:3} Pásztorok keserves sírása hallatszik, mert dús legelőik elpusztultak! Még az oroszlánok is panaszosan ordítanak, mert tanyájuk odalett, a Jordán-menti sűrűségnek vége!
{i11:4} Példázat a két pásztorról
{11:4} Ezt mondta nekem Istenem, az Örökkévaló: „Legeltesd a levágásra szánt juhnyájat!
{11:5} Mert akik megveszik a nyájat, mind levágják őket — kímélet és lelkiismeret-furdalás nélkül. Akik pedig eladják, azt mondják: »Áldott legyen az Örökkévaló, mert meggazdagodtam!« Bizony, ezt a nyájat még a saját pásztorai sem szánják!
{11:6} Én sem szánom többé e föld lakóit — mondja az Örökkévaló — , hanem kiszolgáltatom őket egymásnak és királyuknak. Megengedem, hogy ellenségeik elpusztítsák az országot — nem fogok senkit megmenteni!”
{11:7} Így hát legeltettem a levágásra szánt juhnyájat a kereskedők számára. Két pásztorbotot vettem a kezembe: az egyiket „Kegyelem”-nek, a másikat „Egység”-nek neveztem. Így legeltettem a nyájat.
{11:8} Egyetlen hónap alatt három pásztornak is felmondtam, és elzavartam őket. Elfogyott a türelmem, megharagudtam a kereskedőkre, és ők is meggyűlöltek engem.
{11:9} Ezért azt mondtam nekik: Nem viselem gondját többé nyájatoknak! Pusztuljon a pusztulásra való, vesszen a veszni való! Akik pedig megmaradnak, egyék meg egymást!
{11:10} Akkor fogtam az egyik botomat, a „Kegyelem” botját, és eltörtem. Így bontottam föl a szövetséget, amelyet az egész néppel kötöttem.
{11:11} Így bomlott föl a szövetség azon a napon, és akkor értették meg a szegény juhok — akik figyeltek rám — , hogy amit tettem, azzal az Örökkévaló üzent nekik.
{11:12} Azután ezt mondtam nekik: Ha jónak látjátok, fizessétek ki a béremet! Ha pedig nem, tartsátok meg! Akkor kifizettek: mindössze 30 ezüstpénzt kaptam.
{11:13} Ekkor az Örökkévaló szólt hozzám: „Dobd ezt a nyomorúságos összeget a Templom kincstárába! Látod, ennyire becsültek engem!” Akkor fogtam a 30 ezüstöt, és bedobtam az Örökkévaló Templomának kincstárába.
{11:14} Azután eltörtem a másik botomat, az „Egység”-et is. Így bontottam föl a Júda és Izráel közötti testvéri egységet.
{11:15} Ekkor az Örökkévaló szólt hozzám: „Ismét szerezz magadnak rossz pásztornak való fölszerelést, és készülj a pásztorkodásra!
{11:16} Ezzel jelezd, hogy én olyan valakit fogok vezetővé tenni ezen a földön, aki rossz pásztor lesz. Nem törődik azokkal a juhokkal, akik elpusztulnak, nem keresi meg az elkóboroltakat, nem gyógyítja meg a betegeket, nem legelteti az egészségeseket. Ellenben megeszi a kövér juhok húsát, és még a körmeiket is letöri.
{11:17} Jaj ennek a pásztornak! Jaj a rossz pásztornak, aki sorsára hagyja nyáját! Fegyver sújtsa a karját és jobb szemét! Bénuljon meg karja teljesen, vakuljon meg jobb szemére egészen!”
{i12:1} Az Örökkévaló felszabadítja Jeruzsálemet
{12:1} Az Örökkévaló üzenete Izráelről: Ezt mondja az Örökkévaló, aki az eget kiterjesztette, a földet megalapozta és az emberbe szellemet adott:
{12:2} „Nézzétek! Jeruzsálemet olyanná teszem, mint egy serleget, amely színig van töltve részegítő itallal. Körülveszik a nemzetek, isznak belőle, és megrészegednek tőle. Még Júda népe is iszik belőle, amikor Jeruzsálemet megostromolja az ellenség.
{12:3} Bizony, a föld összes nemzete összefog Jeruzsálem ellen, és egyesült erővel megtámadják a várost. De Jeruzsálemet túl nehéz kővé teszem az ostromlók számára: aki megpróbálja elmozdítani a helyéről, mind beleszakad az erőlködésbe.
{12:4} Akkor megrémítem a lovakat, és zűrzavart támasztok a lovasok között — az Örökkévaló mondja ezt. — Júda népe fölött azonban éberen őrködöm, amikor a támadó nemzetek minden lovát vaksággal verem meg!
{12:5} Júda vezetői akkor felismerik, és ezt mondják: »Jeruzsálem lakóinak példája megerősít bennünket Istenünkben, az Örökkévalóban, a Seregek Urában!«
{12:6} Akkor olyanná teszem Júda vezetőit, mint amilyen az izzó parázs a száraz farakás tövében, vagy a tüzes fáklya a szalmakazal oldalában. Bizony, mint a tűz a szalmát, úgy elpusztítják körös-körül az összes nemzetet, akik Jeruzsálemet támadják! De Jeruzsálem lakói továbbra is békességben lakhatnak városukban.”
{12:7} Az Örökkévaló először Júda seregének ad győzelmet, hogy Dávid családjának dicsősége és Jeruzsálem lakosainak a dicsősége ne múlja fölül Júda dicsőségét.
{12:8} Akkor Jeruzsálem lakosai között még a leggyengébb is olyan lesz, mint Dávid, mert az Örökkévaló megvédi őket. Dávid családja pedig olyan lesz, mint Isten, vagy mint az Örökkévaló angyala — úgy fogja vezetni a népet.
{i12:9} Kiárasztom a kegyelem és az imádság szellemét
{12:9} Ezt mondja az Úr: „Akkor hozzálátok, hogy megsemmisítsem mindazokat a nemzeteket, akik Jeruzsálem ellen támadtak.
{12:10} Dávid családjára és Jeruzsálem lakóira pedig kiárasztom a kegyelem, a könyörület és az imádság szellemét. Bizakodva néznek rám, akit ők átszúrtak. Gyászolni fognak engem, ahogy siratják az egyetlen fiút. Sírnak miattam, mint az elsőszülött fiúért, aki meghalt.
{12:11} Akkor egész Jeruzsálemben olyan nagy gyászt tartanak, mint Hadad-Rimmón mellett, a meggidói síkságon.
{12:12} Gyászol majd az egész ország, minden család és nemzetség a maga helyén. Gyászol a Dávid nemzetsége is a maga helyén, a férfiak és az asszonyok külön. Gyászol a Nátán nemzetsége is a maga helyén, a férfiak és az asszonyok külön.
{12:13} Gyászol a Lévi nemzetsége is a maga helyén, a férfiak és az asszonyok külön. Gyászol a Simei nemzetsége is a maga helyén, a férfiak és az asszonyok külön.
{12:14} Gyászol majd az összes többi nemzetség is, mindegyik a maga helyén, a férfiak és az asszonyok külön.”
{i13:1} A bálványok és hamis próféták kiirtása
{13:1} Azon a napon forrás fakad Dávid családja és Jeruzsálem lakosai számára, hogy megtisztítsa őket minden bűntől és tisztátalanságtól.
{13:2} „Azon a napon — mondja az Örökkévaló, a Seregek Ura — kiirtom a bálványoknak még a nevét is a földről, hogy senki ne is emlegesse őket. Kiirtom a hamis prófétákat, meg a tisztátalan szellemeket is a földről.
{13:3} Ha pedig valaki mégis prófétálni merészelne, annak a saját szülei mondják majd: »Meg kell halnod, mert hazugságot hirdettél az Örökkévaló nevében!« Bizony, a saját apja és anyja fogja átdöfni, mivel hamisan prófétált.
{13:4} Azon a napon a hamis próféták mind megszégyenülnek látomásaik és próféciáik miatt. Nem fogják többé félrevezetni az embereket azzal, hogy olyan ruhát viselnek, mint amilyet az igazi próféták hordanak.
{13:5} Inkább azt mondják majd: »Nem vagyok én próféta, csak egyszerű szántóvető. Gyermekkorom óta földműveléssel keresem a kenyerem.«
{13:6} Ha pedig valaki megkérdezi tőle: »Akkor miféle sebhelyek ezek itt a melleden?« Erre így felel: »Ezeket a sebeket a barátaim házában kaptam.«”
{i13:7} Ez az én népem!
{13:7} Ezt mondja az Örökkévaló, a Seregek Ura: „Kard! Támadj pásztoromra, aki társam és barátom! Sújts le a pásztorra, és szétszalad a nyáj! Még a bárányokra is kezet emelek,
{13:8} és az egész ország erre a sorsra jut: — mondja az Örökkévaló — lakóinak kétharmadát kiirtják, bizony, megölik őket, csak harmadrészük marad életben.
{13:9} Ezt a harmadrészt is próbára teszem a tűzben: megtisztítom őket, mint az ezüstöt, megolvasztom, mint az aranyat. Akkor segítségül hívják nevemet, én pedig válaszolok nekik. Azt mondom: »Ez az én népem!« S ők így felelnek: »Az Örökkévaló a mi Istenünk!«”
{i14:1} Az Örökkévaló napja
{14:1} Nézzétek, eljön az Örökkévaló napja! Akkor ellenségeid kirabolnak, Jeruzsálem, és a zsákmányt szemed láttára osztják szét a város közepén.
{14:2} Ezt mondja az Úr: „Összegyűjtök minden nemzetet, hogy megostromolják Jeruzsálemet. El is foglalják a várost, kifosztják a házakat és megerőszakolják az asszonyokat. A város lakóinak felét fogságba hurcolják, de a többiek megmaradnak.
{14:3} Akkor az Örökkévaló kivonul, és harcba száll a Jeruzsálemet megtámadó nemzetekkel, mint ahogy régen, a csaták idején tette.”
{14:4} Azon a napon az Olajfák hegyére lép, amely Jeruzsálemtől keletre emelkedik, és a hegy kettéhasad: egyik fele észak felé, a másik dél felé mozdul el. A hasadék pedig kelet-nyugati irányban igen nagy völggyé szélesedik.
{14:5} Futva menekültök ebben a völgyben, mely Ácalig ér. Úgy fogtok futni, ahogy a nagy földrengés idején menekültek őseitek, amikor Júdában Uzzijjá király uralkodott. Eljön az Örökkévaló, az én Istenem, és vele együtt minden szentje is!
{14:6} Azon a napon nem lesz világosság, csak hideg és fagy.
{14:7} Nagyon különös nap lesz az! Csak az Örökkévaló tudja ezt. Nem lesz különbség a nappal és éjjel között: még este is nappali világosság fénylik majd.
{14:8} Azon a napon Jeruzsálemben forrás fakad, és folyóvíz indul belőle, amelynek egyik ága a Keleti-tenger, a másik ága pedig a Nyugati-tenger felé folyik. Ebből a forrásból télen-nyáron, állandóan ömlik majd a víz, sohasem apad el.
{14:9} Akkor az Örökkévaló lesz az egész Föld Királya! Azon a napon az Örökkévaló lesz az egyetlen, akit az emberek imádnak, és egy néven fogják szólítani.
{14:10} Júda egész földje pedig síksággá változik, Gebától fogva — amely Jeruzsálemtől északra fekszik — egészen Rimmónig, amely Jeruzsálemtől délre található. Jeruzsálem városát az eredeti helyén fogják újjáépíteni, és ismét laknak benne a Benjámin-kaputól a Szeglet-kapuig — amely a régi kapu helyén épült — , és a Hananél-toronytól a király borsajtójáig.
{14:11} A város ismét megtelik lakosokkal, ellenség soha többé nem pusztítja, hanem biztonságban fog élni.
{14:12} Azokat a nemzeteket, akik Jeruzsálemre támadnak, az Örökkévaló ezzel a súlyos csapással fogja sújtani: az emberek teste elevenen elrothad, szemük elrothad a helyén, és nyelvük is elrothad a szájukban.
{14:13} Az Örökkévaló nagy zűrzavart támaszt az ostromlók seregében: mindegyik a társára támad, egymás ellen harcolnak, és egymást öldösik le.
{14:14} Oly nagy lesz a zűrzavar, hogy még Júda is Jeruzsálem ellen fordul. Jeruzsálem lakosai azonban végül hatalmas zsákmányt gyűjtenek össze az ellenük támadó sokaságtól: rengeteg aranyat, ezüstöt és ruhákat.
{14:15} Az ellenség seregében az Örökkévaló az állatokat is ugyanazzal a csapással sújtja, amellyel az embereket. Táboraikban minden lovat, öszvért, tevét, szamarat és egyéb háziállatot elér ez a csapás.
{i14:16} A nemzetek följárnak Jeruzsálembe az Örökkévalót imádni
{14:16} Ezek után azok, akik életben maradnak azokban a nemzetekben, amelyek Jeruzsálem ellen támadtak, évről-évre feljönnek Jeruzsálembe, hogy részt vegyenek a Sátorok ünnepén, és hogy a Királyt, az Örökkévalót, a Seregek Urát imádják.
{14:17} De ha lesznek olyan nemzetek, amelyek mégsem jönnek fel Jeruzsálembe a Királyt, az Örökkévalót, a Seregek Urát imádni, azoknak országa nem fog esőt kapni.
{14:18} Ha az egyiptomiak nem jönnek föl, hogy részt vegyenek az ünnepen, az ő földjükön is szárazság lesz. Őket is ugyanazzal a csapással bünteti az Örökkévaló, mint bármelyik nemzetet, amely nem megy föl a Sátorok ünnepére Jeruzsálembe.
{14:19} Ez lesz Egyiptom és az összes többi nemzet büntetése, ha nem mennek föl Jeruzsálembe, hogy részt vegyenek a Sátorok ünnepén.
{14:20} Azon a napon még a lovak csengőjére is ez lesz írva: „ az örökkévaló szent tulajdona”. Az Örökkévaló házában minden közönséges főzőfazék olyan szent lesz, mint az oltárnál használt edények.
{14:21} Sőt, Jeruzsálemben és Júdában is minden főzőedény „ az örökkévaló, a seregek ura szent tulajdona” lesz. Aki csak Jeruzsálembe jön, hogy az Örökkévalónak áldozzon, nyugodtan használhatja bármelyik közönséges edényt, hogy az áldozati húst megfőzze benne. Többé nem lesznek kereskedők az Örökkévaló, a Seregek Ura házában azon a napon.
