{i1:1} Jób, az Isten embere
{1:1} Élt egy ember Úz földjén, akit Jóbnak hívtak. Tökéletes és igazságos volt, akit senki sem vádolhatott bűnnel. Tisztelettudó félelemmel közeledett Istenhez, és gyűlölettel fordult el a gonosztól.
{1:2} Jóbnak nagy családja volt: hét fia és három leánya született.
{1:3} Igen nagy volt a gazdasága is: 7 000 juh és kecske, 3 000 teve, 500 pár igavonó ökör, 500 szamár és sok szolga. A keleti országokban ő volt a leggazdagabb.
{1:4} Jób fiainak az volt a szokásuk, hogy gyakran vendégül látták egymást az otthonukban. Felváltva jöttek össze, mindig annál, aki éppen következett. Ilyenkor meghívták a leánytestvéreiket is, hogy valamennyien együtt ünnepeljenek és lakomázzanak.
{1:5} Minden ilyen vendégség után, a következő reggel Jób korán felkelt, és égőáldozatot mutatott be Istennek minden egyes gyermekéért. Azt gondolta: „Talán valamelyik gyermekem vétkezett Isten ellen a tegnapi lakomán.” Ezt minden alkalommal megtette, hogy Isten megbocsássa a gyermekei bűneit.
{1:6} Történt egyszer, hogy Isten angyalai megjelentek az Örökkévaló előtt, és odajött a Sátán is.
{1:7} Az Örökkévaló megszólította a Sátánt: „Honnan jössz?” Ő ezt válaszolta: „Megkerültem, és keresztül-kasul bejártam az egész Földet.”
{1:8} Akkor az Örökkévaló megkérdezte tőle: „Észrevetted szolgámat, Jóbot? Bizony, nincs hozzá fogható az egész Földön! Tökéletes és igazságos, senki sem vádolhatja bűnnel. Tisztelettudó félelemmel közeledik Istenhez, és gyűlölettel fordul el a gonosztól.”
{1:9} Erre a Sátán így válaszolt: „Vajon Jób érdek nélkül tiszteli és féli Istent?!
{1:10} Vajon nem azért, mert körülvetted őt is, a családját is, és minden vagyonát a védelmeddel? Vajon nem azért, mert olyan bőségesen megáldottad a keze munkáját, s nyájait megszaporítottad?
{1:11} De próbáld csak ki, vajon nem fog-e Jób szemtől-szembe megátkozni téged, ha elpusztítod mindazt, amije van?!”
{1:12} Erre az Örökkévaló így válaszolt: „Kezedbe adom mindazt, amije csak van Jóbnak. Azt tehetsz velük, amit akarsz. De Jóbhoz magához egy ujjal sem nyúlhatsz!” Ezután a Sátán kiment az Örökkévaló elől.
{i1:13} Jóbot csapások sújtják
{1:13} Egy napon Jób fiai és leányai mind együtt lakomáztak és bort ittak a legidősebb fiú házában.
{1:14} Ekkor egy szolgája érkezett Jóbhoz ezzel a hírrel: „Az igásökrök szántottak, és a szamarak mellettük legelésztek,
{1:15} amikor a sébaiak csapata megtámadott bennünket. Az állatokat mind elrabolták, szolgáidat karddal levágták, csak egymagam menekültem meg, hogy hírt hozzak neked.”
{1:16} Még be sem fejezte, amikor egy másik szolga érkezett, ezzel a hírrel: „Isten tüze szállt le az égből, és megégette a juhokat, kecskéket, és a pásztorokat — csak egymagam menekültem meg, hogy hírt hozzak neked.”
{1:17} Még be sem fejezte, amikor egy harmadik szolga érkezett, ezzel a hírrel: „A káldeusok három csapata megtámadott bennünket, elrabolta a tevéket, karddal levágta szolgáidat — csak egymagam menekültem meg, hogy hírt hozzak neked.”
{1:18} Még be sem fejezte, amikor a következő szolga érkezett ezzel a hírrel: „Fiaid és leányaid lakomáztak és bort ittak a legidősebb fiad házában,
{1:19} amikor hirtelen nagy szél támadt a sivatag felől, lecsapott a házra, és összedöntötte. A ház rászakadt a gyermekeidre, akik mind meghaltak — csak egymagam menekültem meg, hogy hírt hozzak neked.”
{1:20} Ekkor Jób felállt, megszaggatta a ruháit, leborotválta a haját, és nagy gyászában sírva a földre borult.
{1:21} Ezt mondta: „Csupaszon jöttem a világra anyám méhéből, semmit sem hoztam magammal. Meztelen megyek ki a világból, ha meghalok, semmit sem viszek magammal. Az Örökkévaló adta, amim csak volt, most pedig ő vette vissza. Áldott legyen az Örökkévaló neve!”
{1:22} Annak ellenére, hogy ezek történtek vele, Jób mégsem vétkezett. Nem vádolta Istent.
{i2:1} A Sátán ismét Jób ellen támad
{2:1} Ezután Isten angyalai ismét megjelentek az Örökkévaló előtt, és odajött a Sátán is.
{2:2} Az Örökkévaló megszólította a Sátánt: „Honnan jössz?” Ő pedig ezt válaszolta: „Megkerültem és keresztül-kasul bejártam az egész Földet.”
{2:3} Akkor az Örökkévaló megkérdezte tőle: „Észrevetted-e szolgámat, Jóbot? Bizony, nincs hozzá fogható az egész Földön! Mert tökéletes és igazságos, és senki sem vádolhatja őt bűnnel. Tisztelettudó félelemmel közeledik Istenhez, és gyűlölettel fordul el a gonosztól. Megpróbáltál ugyan rávenni, hogy Jób ellen forduljak, hogy őt ok nélkül elpusztítsd — , de ő mégis erősen tartja magát ártatlanságában.”
{2:4} A Sátán így felelt: „Bőrt a bőrért! Ha az életéről van szó, az ember mindent odaad, hogy megmeneküljön. Próbáld csak meg: ha kinyújtod kezed, és csapásokkal sújtod a testét,
{2:5} biztosan megátkoz téged szemtől-szembe!”
{2:6} Erre az Örökkévaló így válaszolt: „Kezedbe adom Jóbot, azt tehetsz vele, amit akarsz, de meg nem ölheted!”
{2:7} Akkor a Sátán kiment az Örökkévaló elől, és megverte Jóbot fájdalmas betegséggel: sebek lepték el Jób egész testét a feje búbjától a talpáig mindenhol.
{2:8} Jób pedig a hamuban ült és fájó sebeit vakarta egy törött cseréppel.
{2:9} Felesége ezt mondta: „Még mindig kitartasz amellett, hogy ártatlan vagy?! Átkozd meg Istent, és halj meg!”
{2:10} De Jób ezt felelte: „Úgy beszélsz, mintha elment volna az eszed! Ha a jót elfogadtuk Istentől, akkor a rosszat is el kell fogadnunk tőle!” Annak ellenére, hogy ezek történtek vele, Jób mégsem vétkezett. Nem vádolta Istent.
{i2:11} Jóbot meglátogatják barátai
{2:11} Ezután Jób három barátja, a témáni Elifáz, a súahi Bildád, és a naamái Cófár, akik megtudták, hogy milyen szerencsétlenségek érték a barátjukat, elhatározták, hogy meglátogatják, és együttérzésükkel vigasztalják őt. Elindultak otthonról, és együtt utaztak Jóbhoz.
{2:12} Amikor megérkeztek, és meglátták Jóbot, alig ismertek rá. Mindhárman hangos sírásra fakadtak, megszaggatták a ruháikat, és port szórtak a fejükre.
{2:13} Odaültek Jób mellé a porba, de hét nap és hét éjjel meg sem tudtak szólalni, mert látták, milyen nagy fájdalom és szomorúság érte a barátjukat.
{i3:1} Jób megátkozza születése napját
{3:1} Ezután Jób megszólalt, és megátkozta a napot, amelyen megszületett:
{3:2} „Átkozott legyen a nap, amelyen
{3:3} születtem, és az éjszaka, amikor megfogantam!
{3:4} Legyen sötét az a nap örökre, Isten se törődjön vele, ne ragyogjon rá a napsugár!
{3:5} Boruljon rá a halál árnyéka, sűrű felhők borítsák örökre, nappal is sötétség uralja!
{3:6} Azt az éjszakát nyelje el a sötét, ne számítsák az év napjai közé, ne sorolják a hónapok közé!
{3:7} Legyen az az éj meddő, ne halljon többé örömkiáltást!
{3:8} Átkozzák el azt az éjt a napok átkozói, akik felkeltik a Leviátánt!
{3:9} Még a hajnali csillagok se világítsanak, azon az éjen várják hiába a pirkadatot, ne lássa meg a hajnal fényét soha!
{3:10} Miért is nem zárta be anyám méhét, hogy ne láttam volna ilyen nyomorúságot?
{3:11} Miért is nem haltam meg születésem óráján? Lett volna utolsó leheletem az első!
{3:12} Miért vett a térdére anyám? Minek szoptatott hiába?
{3:13} Akkor most nyugodtan feküdnék, békében alhatnék, csendes nyugalomban!
{3:14} Együtt pihennék királyokkal és nagyokkal, akik síremléket építettek maguknak,
{3:15} vagy uralkodókkal és fejedelmekkel, akik arannyal, ezüsttel rakták meg sírkamráikat.
{3:16} Miért is nem lettem elvetélt koraszülött, aki soha nem látta meg a napot?!
{3:17} A sírban még a gonoszok sem ártanak senkinek, s békén nyugszanak, akiknek ereje elfogyott,
{3:18} megbékélnek a foglyok is, őreik ordítozását nem szenvedik többé,
{3:19} egyforma ott szegény és hatalmas, megszabadul a rabszolga is urától.
{3:20} Miért is süt a nap a szenvedőre? Minek éljen a megkeseredett lelkű?
{3:21} Minek az élet annak, aki a halált várja, s keresi, mint rejtett kincset, egyre csak hiába,
{3:22} és ujjong, ha megtalálta, énekel, ha végre a sírhoz ér?
{3:23} Miért éljen, aki útvesztőbe jutott, akit maga Isten kerített be?
{3:24} Sóhajtozásom a kenyerem, nyögésem az italom,
{3:25} mert utolért, amitől féltem, amitől rettegtem, bekövetkezett.
{3:26} Nincs nyugtom, nincs békesség, nincs pihenés számomra, csak újabb csapások!”
{i4:1} Elifáz prédikál Jóbnak
{4:1} Akkor megszólalt a témáni Elifáz:
{4:2} „Ha mondok valamit, nem bánod-e? Ki állja meg ezt szó nélkül?
{4:3} Sokakat tanítottál, sok éven át, aki gyenge volt, bátorítottad,
{4:4} szavad a botladozót felsegítette, a roskadozó térdeket megerősítette.
{4:5} De most, hogy te kerültél sorra, megzavarodsz? Mikor téged ér baj, mindjárt elhagy erőd?
{4:6} Istenfélelmed miért nem ad erőt? Igazságos életed nem nyújt reményt?
{4:7} Gondold csak meg, az ártatlanokat nem éri csapás! Aki igazságosan él, nem éri veszedelem!
{4:8} Hanem akik hamisságot szántanak, és gonoszságot vetnek, azok aratnak veszedelmet!
{4:9} Ezeket Isten lehelete elsöpri, haragjának forgószele szétzúzza.
{4:10} Olyanok lesznek, mint az ordító oroszlán, mint a törött fogú morgó oroszlán,
{4:11} mint nőstény oroszlán, ha nem talál prédát. Mind elpusztulnak, s kölykeik éhen halnak.
{4:12} Titokzatos szót hallottam, suttogás jutott fülembe,
{4:13} mikor éjjeli látomáson töprengtem éppen, s mély álomba zuhantam hirtelen.
{4:14} Félelem és remegés fogott el, még csontjaim is reszkettek.
{4:15} Egy szellem suhant el arcom előtt, s még a hajam is égnek állt.
{4:16} Csendben megállt előttem, de nem láttam alakját, valaki ott volt, éreztem. Azután megszólalt:
{4:17} »Vajon az ember megállhat-e Isten előtt? Számára lehet-e valaki elfogadható?
{4:18} Hiszen még mennyei szolgáiban sem bízhat, még angyalaiban is talál hibát!
{4:19} Hát még az emberekben, akik porból épített agyagházakban laknak, s könnyebben szétnyomhatók a molynál!
{4:20} Reggeltől estig csak szenvednek, majd örökre elvesznek, de észre sem veszi senki.
{4:21} Sátoruk cövekét kihúzzák, s meghalnak bölcsesség nélkül.«”
{5:1} „Kiálts csak! Ki felel neked? Melyik angyalhoz fordulsz válaszért?
{5:2} Az ostobát saját haragja öli meg, a tudatlant meg a vakbuzgóság.
{5:3} Láttam egy ostobát, amint meggazdagodott, de hirtelen átok szállt otthonára.
{5:4} Gyermekein nem segített senki, jogaiktól megfosztották őket.
{5:5} Földje termését, éhezők ették meg, összeszedték még a gyomok közül is. Harácsolók hordták el minden vagyonát.
{5:6} Mert a nyomorúság nem a porból támad, a szenvedés nem a földből sarjad,
{5:7} hanem szenvedésre születik az ember — oly biztos ez, mint hogy a szikrák felfelé szállnak!
{5:8} Helyedben én Istenhez fordulnék, ügyemet őhozzá vinném!
{5:9} Mert ő csodákat tesz, melyeknek se szeri se száma.
{5:10} Esőt ad a föld színére, megöntözi a mezőket,
{5:11} felemeli az alázatosakat, és megvigasztalja a gyászolót.
{5:12} Meghiúsítja a gonoszok ravasz terveit, s munkájuk nem lesz maradandó.
{5:13} A bölcseket saját ravaszságukkal fogja meg, és cselszövésük kudarcot vall,
{5:14} úgyhogy nappal is sötétségben botladoznak, délben is úgy tapogatják a falat, mint éjjel.
{5:15} De a szegényeket megmenti Isten a gonoszok hazugságaitól és az erősek markából,
{5:16} hogy az igazságtalanság száját befogja, a szegénynek pedig reménységet adjon.
{5:17} Bizony, boldog az, akit Isten megfenyít, azért a Mindenható fenyítését el ne utasítsd!
{5:18} Mert ha ő megsebez, be is köti sebed, ha lesújt rád, meg is gyógyít keze.
{5:19} Hatszor kiment téged a bajból, és hetedszer sem ér el a veszedelem.
{5:20} Éhínség idején megment a haláltól, háborúban a kardtól,
{5:21} megvéd a pletykától, rágalomtól, nem félsz, hogy valami rossz közeleg.
{5:22} Kineveted a pusztítást és az éhínséget, s a vadállatok sem bántanak,
{5:23} szövetséged lesz még a kövekkel is, békességben lesznek veled a mezei vadak.
{5:24} Békességben élhetsz, mert otthonod biztonságban van, s ha megvizsgálod, semmi sem hiányzik.
{5:25} Megéred, hogy mint fűszál a réten, annyian lesznek utódaid.
{5:26} Érett korban és jó erőben fejezed be életed, ahogy a maga idejében aratják le a búzát.
{5:27} Így van ez, Jób — jól megvizsgáltuk mi ezt, fogadd csak el, és jegyezd meg jól!”
{i6:1} Jób első válasza
{6:1} Erre Jób így felelt:
{6:2} „Bárcsak mérlegre tennék szenvedésemet, s gyötrelmem súlyát lemérnék,
{6:3} tudom, nehezebb lenne a tengerparti homoknál, ezért szólok úgy, mint az ostobák!
{6:4} Mert a Mindenható nyilai fúródtak testembe, mérgüket issza szellemem, Isten rettentései felsorakoztak ellenem.
{6:5} Ugyan miért ordítana a vadszamár a legelő közepén? Bőg-e panaszosan a bika, ha van mit ennie?
{6:6} Kinek kell a sótlan, ízetlen étel? Megennéd-e a nyers tojásfehérjét?
{6:7} Lelkem undorodik tőle, mint a romlott ételtől, ujjal se nyúlnék hozzá!
{6:8} Bárcsak Isten megadná, amit kérek! Bárcsak teljesítené, amire oly nagyon vágyom!
{6:9} Bárcsak törne össze teljesen, bár végezne karja velem!
{6:10} De még akkor is lenne vigaszom, egy örömöm még a fájdalmak között is maradna: hogy amit a Szent mondott, meg nem tagadtam!
{6:11} Honnan merítsek erőt a kitartáshoz? Mi értelme lenne tovább is remélni?
{6:12} Nem vagyok oly erős, mint a szikla, testem nem bronzból készült!
{6:13} Nem tudok magamon segíteni, nincs senki, hogy igazságosan ítélje ügyemet!
{6:14} Aki nem könyörül bajba jutott barátján, az Istent sem féli igazán!
{6:15} De ti, barátaim, megbízhatatlanok lettetek, mint a kiszáradó patakmeder: hol megárad, hol meg eltűnik a víz belőle.
{6:16} Tavasszal meglapul alján az olvadó hó, sötétlik benne a jégmaradék,
{6:17} de ha jön a hőség, gyorsan kiszárad, hirtelen eltűnik mind a hó, mind a víz.
{6:18} A karaván letér útjáról, vizet keres a csalfa mederben, de csak bolyong a sivatagban, és szomjan pusztul.
{6:19} Témai kereskedők vizet keresnek ott, de hiába, a sébai vándorok reménykedve kutatják a medret,
{6:20} de mind csalódnak, mert semmit sem találnak! Hiába remélték, nincs benne víz, egy csöpp sem!
{6:21} Ilyenek vagytok ti is nekem: látjátok szenvedésem, és mind féltek!
{6:22} Kértem én, hogy segítsetek? Kértem, hogy vagyonotok áldozzátok értem?
{6:23} Nem kértem, hogy mentsetek ki elnyomóm kezéből. Nem könyörögtem, hogy szabadítsatok meg a kegyetlentől.
{6:24} Tanítsatok engem, és én hallgatok! Mutassátok meg, hol tértem rossz útra!
{6:25} Az igaz szó mily erőteljes! De mit ér a ti szavatok?
{6:26} Folyton csak hibáztattok engem. Folytatni akarjátok a leckéztetést?
{6:27} Képesek lennétek még az árvát is eladni, vagy alkudozni egy barát ára felől!
{6:28} Most nézzetek a szemembe, kérlek, lássátok meg, hogy igazat mondok!
{6:29} Gondoljátok meg újra, s ne legyetek igazságtalanok! Gondoljátok meg újra, mert becsületem múlik ezen!
{6:30} Mondtam-e valami rosszat? Ne tudnám elválasztani a jót a gonosztól?”
{7:1} „Szüntelen küszködés, verejtékes munka az ember élete a földön, s napjai, mint a napszámos napjai!
{7:2} Vágyik a pihenésre, mint rabszolga hűs árnyékba a tűző nap elől, várja a nap végét, mint béres a fizetését.
{7:3} De nekem szenvedések hónapjai jutottak, nyomorúságos éjszakák sora lett a fizetségem.
{7:4} Ha lefekszem, azt kérdem: »Mikor lesz már reggel?« Lassan múlik az éjjel, és nyugtalan forgolódom hajnalig.
{7:5} Testemet por és férgek lepik, bőröm megszáradt, és sebek borítják.
{7:6} Napjaim sebesebben futnak, mint a vetélő, életem reménytelen vége közeleg.
{7:7} Istenem, tekints rám, életem csak eltűnő lehelet, szemem nem lát több örömöt soha.
{7:8} Ha elmentem, nem láthatsz megint, hiába keresel, nem leszek sehol.
{7:9} Ahogy a felhő eltűnik, s már nincs sehol, úgy az is, aki leszállt a holtak közé, nem jöhet vissza onnan.
{7:10} Nem térhet vissza otthonába, házát sem látja viszont soha.
{7:11} Hát nem türtőztetem magam, elpanaszolom minden szenvedésem, kiöntöm lelkem keserűségét!
{7:12} Tenger vagyok én, vagy tengeri szörny, hogy szüntelen szemmel tartasz, Istenem?
{7:13} Ha arra gondolok: majd álmomban megnyugszom, s ágyamból reggel pihenten kelek,
{7:14} Isten akkor is álmokkal rémít, látomásokkal rettent engem.
{7:15} Jobb, ha megfojtasz! Lelkem inkább a halált kívánja, mint e szenvedést.
{7:16} Utálom az életem, úgysem élhetek örökké, hagyj magamra engem! Mit sem ér az életem!
{7:17} Istenem, micsoda az ember, hogy törődsz vele? Miért fontos neked?
{7:18} Miért látogatod meg reggelente, miért vizsgálod minden pillanatban?
{7:19} Miért nem veszed le rólam tekinteted? Egy pillanatra sem hagysz magamra?
{7:20} Mit vétettem ellened, Istenem, ki minden embert szemmel tartasz? Miért lettem figyelmed céltáblája? Hiszen magamnak is terhére vagyok!
{7:21} Miért nem bocsátod meg vétkemet? Miért nem nézed el bűneimet? Hiszen hamarosan a porba fekszem, s majd hiába keresnél, nem leszek!”
{i8:1} Bildád prédikál Jóbnak
{8:1} Erre a súahi Bildád így válaszolt:
{8:2} „Ugyan Jób, meddig mondasz még ilyeneket? Hiszen olyan, amit mondasz, mint a sebes szél!
{8:3} Isten ne lenne igazságos?! Hiszen a Mindenható sohasem méltánytalan!
{8:4} Ha egyszer a fiaid vétkeztek Isten ellen, akkor bűneik szerint büntette meg őket!
{8:5} De ha te tisztán és becsületesen élsz, ha Istent keresed, ha
{8:6} a Mindenhatóhoz könyörögsz, akkor ő maga siet segítségedre, hamar helyreállítja otthonod.
{8:7} Többet ad kárpótlásul, mint amit elvesztettél.
{8:8} Kérdezd csak meg az öregeket, tanuld meg tőlük, amit őseink tudtak!
{8:9} Hiszen mi csak tegnap születtünk, és nem sokat tudunk, napjaink olyan múlandók, mint az árnyék!
{8:10} Az öregek majd megtanítanak, megtanítanak arra, amit ők is tanultak.
{8:11} Vajon nő-e nád ott, ahol mocsár nincsen? Nőhet-e káka száraz földben?
{8:12} Hiszen zsenge korában elszárad, még akkor is, ha nem tépik le.
{8:13} Így jár mindenki, aki elfordul Istentől, így szárad el az istentelen reménye!
{8:14} Nincs amiben bízhatna, s amiben mégis bízik, az is szertefoszlik, mint a pókháló.
{8:15} Ha támaszkodik rá, leszakad, s ha kapaszkodik belé, nem tartja meg.
{8:16} Az istentelen virul, mint megöntözött növény a napsütésben, hajtásai szétterjednek a kertben,
{8:17} gyökereit a kövek közé fúrja, megkapaszkodik a köveken.
{8:18} De ha kitépik helyéről, elpusztul, és senki sem emlegeti többé.
{8:19} Ez minden öröme életében — azután más nő a helyén.
{8:20} Bizony, Isten soha nem emeli fel a gonoszt, és soha nem veti el az igazat!
{8:21} Jób! Megtölti szád még Isten nevetéssel, ajkadat örömkiáltással!
{8:22} Ellenségeid megszégyenülnek, a gonoszok sátrai elpusztulnak.”
{i9:1} Jób második válasza
{9:1} Jób így felelt ezekre:
{9:2} „Igazad van, jól tudom én, de hogy is lehetne halandó ember Isten számára elfogadható?
{9:3} Kicsoda vitázhatna ővele? Hiszen Isten ezer kérdése közül egyre sem tudna felelni!
{9:4} Bölcsessége és hatalma végtelen, Ki állhatna ellene sértetlenül?
{9:5} Hegyeket mozdít ki helyükről, észrevétlenül, haragjában felforgatja a bérceket.
{9:6} Megrengeti a Földet, megrázza alapjait.
{9:7} Ha parancsol a Napnak, az fel sem kel reggel, s ha lepecsételi a csillagokat, azok nem ragyognak.
{9:8} Egymaga terjesztette ki az eget, egyedül lépked a tenger hullámain.
{9:9} Isten teremtette a csillagokat: a Göncölszekeret, az Oriont, a Fiastyúkot és a déli tárházakat.
{9:10} Ő tesz csodálatos és felfoghatatlan dolgokat, megszámlálhatatlan sokat, végtelent!
{9:11} Itt megy előttem, de nem látom, elhalad mellettem, de nem veszem észre!
{9:12} Amit elvesz, ki veheti vissza? Mondhatod-e neki: »Mit teszel, s miért?«
{9:13} Mikor haragját nem tartja vissza, meghajolnak előtte Ráháb cinkosai is.
{9:14} Hogyan is válaszolhatnék neki én? Hogy tudnék vitázni vele?
{9:15} Bár ártatlan vagyok, nem tudom, mit feleljek, bírámhoz csak kegyelemért könyörgök!
{9:16} Még ha felelne is kiáltásomra, akkor sem remélhetem, hogy meghallgat engem.
{9:17} Hiszen rám rohan, mint a vihar, ok nélkül sokasítja sebeimet!
{9:18} Nem engedi, hogy fellélegezzek, torkig tölt keserűséggel.
{9:19} Erővel nem győzhetem le, ő az erősebb! Ha a törvénykezésben bízom, Istent ki idézhetné bíró elé?
{9:20} Bár ártatlan vagyok, saját szavaimmal bizonyítaná rám vétkemet. Még ha bűntelen lennék is, azzal ítélne el, amit mondok.
{9:21} Igen, ártatlan vagyok! De már magammal sem törődöm! Utálom az életem!
{9:22} Azt mondtam magamban: Nincs különbség! Az ártatlan éppúgy meghal, mint a bűnös, Isten véget vet mindkettő életének.
{9:23} Ha ostora hirtelen lesújt, az ártatlanok szenvedését vajon neveti-e?
{9:24} Amikor egy gonosz ragadja magához a hatalmat, vajon nem Isten fogja-e be a vezetők szemét, hogy ne lássanak? Ki teszi ezt, ha nem ő?
{9:25} Napjaim sebesebben futnak, mint a gyors futár, elfutnak, mert nem látnak semmi jót!
{9:26} Elsuhannak, mint könnyű vitorlás hajó, elrepülnek, mint sólyom, ha zsákmányát űzi.
{9:27} Ha azt mondom: elfelejtem panaszomat, nem törődöm fájdalmammal, vidám leszek ismét, az sem segít!
{9:28} Hiszen fájdalmam és szenvedésem tovább tart, mert tudom, hogy Isten nem tekint ártatlannak!
{9:29} Ha pedig úgyis elítél engem, minek erőlködjem hiába?
{9:30} Még ha hóban mosakodnék, még ha szappannal mosnám is kezemet,
{9:31} Isten akkor is a sáros verembe taszít engem! Még ruháim is irtóznak tőlem!
{9:32} Hiszen nem ember ő, mint én, hogy megfeleljek neki, nem állhatunk együtt a bíróság elé!
{9:33} Nincs aki ítéljen közöttünk, nincs, kinek hatalma lenne mindkettőnk fölött.
{9:34} Ki tudná levenni Isten haragjának pálcáját rólam, hogy ne rémítene többé csapásaival?
{9:35} Akkor bátran szólhatnék, nem félnék tőle, mert nem szokásom félni, ha igazam van!”
{10:1} „Lelkemből megutáltam az életemet! Szabadjára engedem panaszomat, kiöntöm lelkem keserűségét, hadd szóljak szabadon!
{10:2} Azt mondom Istennek: Ne ítélj el, hadd tudjam, mivel vádolsz engem!
{10:3} Mi hasznod belőle, ha engem nyomorgatsz, miért veted meg kezed alkotását? Miért pártolod a gonoszok szándékait?
{10:4} Pedig szemeid nem emberszemek, te nem úgy látsz, mint a halandó!
{10:5} Napjaid nem olyanok, mint a mi napjaink, esztendeid nem mérhetők az ember idejéhez.
{10:6} Miért kutatod hát bűneimet, miért keresed vétkemet?
{10:7} Pedig tudod, hogy ártatlan vagyok, s nincs, aki kezedből kimentsen engem!
{10:8} Kezed formálta testem, s most mégis ellenem fordulsz, hogy elpusztíts?!
{10:9} Emlékezz rá, hogy agyagból formáltál, s most ismét porrá zúzol kíméletlenül?
{10:10} Úgy öntöttél formába, mint a tejet, mikor sajtot készítenek.
{10:11} Te öltöztettél fel hússal és bőrrel, te illesztetted egybe csontjaim és inaim.
{10:12} Megelevenítettél, körülvettél hűséges szereteteddel, gondviselésed őrizte szellemem.
{10:13} Szívedben ezt mélyen elrejtetted, hiszen tudom, hogy ezt tervezted felőlem.
{10:14} Ha vétkezném, te azt is látnád, s bűnömet nem nézed el.
{10:15} Jaj nekem, ha bűnös vagyok! De ha ártatlan, akkor sem emelhetem fel a fejem, mert elborít az átok és gyalázat. Torkig vagyok a megaláztatással!
{10:16} Ha nagyra tartanám magam, rögtön rám rohannál, mint éhes oroszlán, csodáidat ellenem fordítanád,
{10:17} tanúkat állítanál, hogy vádoljanak, haragod fellángolna, és sereged felsorakozna ellenem.
{10:18} Miért is hoztál ki anyám méhéből? Jobb lett volna holtan születnem,
{10:19} mint aki van is, meg nincs is, kinek sírja az anyaméh!
{10:20} Napjaim oly rövidek! Fordulj el tőlem, kérlek, hadd viduljak fel egy kissé,
{10:21} mielőtt a halál árnyékának földjére költözöm, ahonnan nincs visszaút,
{10:22} ahol sűrű sötétség és homály, szüntelen káosz uralkodik, ahol még a fény is sötétség!”
{i11:1} Cófár prédikál Jóbnak
{11:1} Majd a naamái Cófár szólalt meg:
{11:2} „Sok szavadra, Jób, senki se feleljen?! Annak legyen igaza, aki többet beszél?
{11:3} Hát azt hiszed, értelmetlen érvelésed elnémít minket? Ha így gúnyolódsz, nincs, aki rád pirít?
{11:4} Hiszen azt állítod, hogy igazad van mindenben! Hogy bátran megállhatsz Isten előtt!
{11:5} Bárcsak Isten maga szólna, bárcsak ő beszélne veled!
{11:6} Bárcsak tanítana a bölcsesség titkára, amely kétszer annyit ér, mint az okoskodás! Tudd meg hát: Isten még el is engedett büntetésedből!
{11:7} De vajon végére tudsz-e járni Isten titkainak? Elérheted a Mindenható tudásának tökéletességét?
{11:8} Hiszen magasabb az, mint a Menny maga, hogy is érhetnéd fel?! Mélyebb, mint a holtak hazája, hogyan mérhetnéd meg?!
{11:9} Bizony Isten bölcsessége nagyobb, mint az egész világ! Szélesebb, mint a végtelen óceán!
{11:10} Ha elfog, és börtönébe zár, vagy a bíró elé idéz, mit tehetsz ellene?
{11:11} Jól ismeri a semmirekellő gonosztevőket. Ha látja a bűnt, talán nem törődik vele?
{11:12} Hamarabb szül a vadszamár emberfiat, mint, a hitvány ember bölcs szívet szerez!
{11:13} Jób, te csak fordítsd a szíved Isten felé, és emeld fel imára kezed!
{11:14} Ha minden bűntől megtisztítod szíved, ha otthonodban nem marad semmi hamisság,
{11:15} akkor bátran emelheted arcodat Istenhez, akkor megerősödsz, és félelmed elrepül.
{11:16} Szenvedésed végképp elfelejted, s azt kérdezed: hol van már a tavalyi hó?
{11:17} Életed ragyogóbb lesz, mint a déli verőfény, még legsötétebb órád is fénylik, mint a hajnal.
{11:18} Akkor biztonságban élhetsz, és remény táplálja lelked, körülnézel, és nyugodtan lefekhetsz.
{11:19} Mikor alszol, senki nem ijeszt fel, és sokan keresik barátságodat.
{11:20} Az istentelen azonban hiába vár segítséget, nem menekülhet meg! Egyetlen reménye: a halál.”
{i12:1} Jób harmadik válasza
{12:1} Erre Jób így válaszolt:
{12:2} „Bizony, csak ti vagytok bölcsek, s kihal a földről veletek minden értelem!
{12:3} Ennyi eszem nekem is van, én sem vagyok ostobább nálatok! Csak üres bölcselkedés minden szavatok!
{12:4} Kigúnyolnak saját barátaim! Céltáblája lettem csúfolódásuknak! Pedig ha Istenhez kiáltottam, ő meghallgatott. Most mégis kicsúfolnak barátaim, noha igazságos és ártatlan vagyok!
{12:5} Aki jólétben él, megveti a nyomorultat, sőt, megtapossa azt, aki elesett!
{12:6} A rablók otthona bezzeg békességes! Akik Istent bosszantják, nyugodtan élnek, akiknek saját erejük az istenük!
{12:7} Kérdezd csak az állatokat, tanítanak téged, vagy az ég madarait, ők is megmondják!
{12:8} Vagy vizsgáld meg a földet, az is előadja, még a tenger halai is elbeszélik neked!
{12:9} Ki olyan vak, hogy ne látná, ne tudná: az Örökkévaló keze teremtette mindezeket?!
{12:10} Az ő kezében van minden élőlény lelke, minden embernek ő ad leheletet.
{12:11} Nem az ember füle próbálja meg, amit hall, nem az ínye kóstolja meg az ételt?
{12:12} Azt mondjátok: a bölcsesség az öregek kincse, az értelem az idősek birtoka.
{12:13} Pedig egyedül Isten a bölcs és erős, övé a tanács és az értelem!
{12:14} Ha ő leront valamit, az nem épül fel soha, ha börtönbe zár, nincs, aki kinyissa.
{12:15} Ha visszatartja az esőt, kiszárad a föld, ha kiárasztja a vizeket, elborítják a mezőt.
{12:16} Nála lakik a bölcsesség és az erő, kezében van, aki eltévedt, és a tévelyítő.
{12:17} Megszégyenít bölcs tanácsadókat, bolonddá tesz okos vezetőket.
{12:18} Megszabadítja láncuktól a királyok rabjait, és kötelet köt a királyok derekára.
{12:19} Mezítláb küldi el a papokat, s megfosztja erejüktől a hatalmasokat.
{12:20} Elnémítja azokat, akikben az emberek bíznak, és a vezetők ítélőképességét elveszi.
{12:21} Szégyenbe borítja az előkelőket, s a hatalmasok hatalmát megsemmisíti.
{12:22} Napfényre hozza, amit a sötétség rejt, bevilágít a halál árnyékába is.
{12:23} Naggyá tesz népes nemzeteket, azután lerombolja birodalmukat. Kiterjeszti országuk határait, majd szétszórja népüket.
{12:24} Eszüket veszi a népek vezetőinek, hogy úttalan utakon bolyongjanak,
{12:25} tapogatózzanak a sötétben, mint a vakok, és tántorogjanak, mint a részegek.”
{13:1} „Mindezt én is láttam és tudom, mindezt már hallottam éppen eleget! Nincs abban semmi új, amit mondtatok.
{13:2} Én is tudok annyit, mint ti, nem vagyok nálatok alábbvaló!
{13:3} Nem veletek, hanem a Mindenhatóval, igen, vele akarok beszélni! Istennel kívánom megvitatni ügyemet!
{13:4} Ti csak hazug képmutatók vagytok, mindhárman tehetetlen orvosok!
{13:5} Bárcsak végre elhallgatnátok, akkor legalább bölcsnek látszanátok!
{13:6} Most hallgassatok meg engem! Figyeljetek érvelésemre!
{13:7} Vajon Isten érdekében beszéltek hamisan? Vajon az ő kedvéért ravaszkodtok ennyire?
{13:8} Őt akarjátok védeni velem szemben? Csak azért álltok mellé, mert ő az Isten!
{13:9} Mi lesz, ha megvizsgálja szándékotokat? Vajon őt is becsaphatjátok-e, mint az embereket?
{13:10} Megbüntet titeket biztosan, ha részrehajlók vagytok!
{13:11} Nem féltek-e ítéletétől, nem rettentek személyétől?
{13:12} Bölcs mondásaitok semmit sem érnek, érveitek ingatagok, mint az agyagfalak.
{13:13} Most hallgassatok, hadd szóljak én, bármi is lesz velem, nem bánom!
{13:14} Miért is haragítanám Istent magamra, miért kockáztatnám az életem?
{13:15} Nincs veszteni valóm, öljön meg engem, ha akar, de megvédem ügyemet előtte!
{13:16} Mert aki istentelen és bűnös, az nem állhat meg Isten előtt, ebben bízom én!
{13:17} Hallgassátok hát, amit mondok, gondosan figyeljetek szavaimra!
{13:18} Halljátok védekezésem! Tudom, végül felmentő ítélet vár!
{13:19} Kicsoda vádolhat engem? Ha van ilyen, inkább elhallgatok és meghalok.
{13:20} Istenem, csak kettőt adj meg nekem, akkor nem rejtőzöm el előled!
{13:21} Vedd le rólam súlyos kezed terhét, és ne rémíts többé!
{13:22} Azután kérdezz, és felelek, vagy hadd kérdezzelek én, s te válaszolj!
{13:23} Hány bűnömet tartod számon? Hadd tudjam, mi van a rovásomon!
{13:24} Istenem, miért rejtőzöl, miért takarod el arcodat előlem? Miért bánsz velem, mint ellenségeddel?
{13:25} Miért kergetsz, mint szél a száraz falevelet? Minek űzöl száraz kórót?
{13:26} Miért írsz ellenem keserű vádakat? Most kell bűnhődnöm régi bűneimért?
{13:27} Lábaimat kalodába zártad, minden lépésem szemmel tartod, határt vontál körülöttem, melyet át nem léphetek.
{13:28} Életem széthullik, mint a korhadó fa, szertefoszlik, mint a molyrágta ruha.”
{14:1} „Akit asszony szült, mind rövid életű, s napjai szenvedésekkel terhesek.
{14:2} Mint tavaszi virág, hirtelen kivirul, de hamar elhervad, gyorsan lehull, mint az árnyék, tovatűnik, nincs maradása.
{14:3} Istenem, te mégis szemmel tartasz! Mégis perbe szállsz ellenem?
{14:4} Származhat-e a tisztátalanból tiszta? Soha!
{14:5} Istenem, ha már megszabtad napjaim számát, meghatároztad éveimet, — s tudom, azt át nem léphetem — ,
{14:6} kérlek, engedj egy kis pihenést, vedd le rólam tekinteted, hadd legyen annyi örömöm, mint munkája végeztével a béresnek!
{14:7} Hiszen még a kivágott fának is van reménye, hogy újra sarjad, újra kizöldül.
{14:8} Mikor gyökere már kiszáradt, mikor törzse már nem él,
{14:9} a víznek illatától mégis újraéled, megint rügyezik, kivirágzik, feléled.
{14:10} De a férfi, ha meghal — bármily erős volt is — , ha végleg elterül, ugyan hová lesz?
{14:11} Elillan, mint víz a kiszáradt tavakból, mint elapadt folyók vize, eltűnik.
{14:12} Bizony, az ember nem kel fel, ha egyszer lehanyatlik. Fel nem ébred, fel sem kel, amíg az ég el nem múlik!
{14:13} Bárcsak elrejtenél engem a holtak hazájában! Ott várnám ki, míg csillapul haragod, és újra megemlékeznél rólam.
{14:14} Vajon, ha meghalok, felkelek-e megint? Ha tudnám, türelmesen várnám, amíg szolgálatom ideje letelik, s elváltozásom bekövetkezik.
{14:15} Akkor szólítanál, s én felelnék, akkor te is vágyakoznál utánam, akit kezed alkotott.
{14:16} Akkor megvédenél engem, s nem tartanád számon minden bűnömet.
{14:17} Vétkeimet csomóba kötve lepecsételnéd, s eltörölnéd mindet.
{14:18} Ahogy a nagy hegyek leomlanak, a hatalmas sziklák elmállanak,
{14:19} ahogy a követ simára koptatja a víz, és elmossa az áradat a partokat, úgy teszed semmivé, Istenem, minden reményemet,
{14:20} így mutatod meg rajtam hatalmadat! Nekem pedig el kell mennem örökre. Elváltoztatod arcomat, s a holtak közé küldesz.
{14:21} Ha fiaimat tisztesség éri, nem láthatom, de ha szégyen, azt sem tudom.
{14:22} Már csak a saját fájdalmam van velem, lelkem is csak magáért sír keservesen!”
{i15:1} Elifáz prédikál Jóbnak
{15:1} Ezután a témáni Elifáz kezdett prédikálni:
{15:2} „Jób, ha igazán bölcs lennél, nem beszélnél ilyen értelmetlen dolgokat! Nem beszélnél a levegőbe!
{15:3} Azt hiszed, a bölcs ilyen üres szavakkal érvelne? Ilyen értelmetlenségeket mondana?
{15:4} Te már az istenfélelmet is semmibe veszed! Neked már az Istenhez való imádság sem ér semmit!
{15:5} Szavaid világosan mutatják bűnödet, hiába próbálsz ravaszkodni, hogy becsapj bennünket!
{15:6} Nem én ítéllek el téged, hanem a saját szavaid! Saját beszéded tanúskodik ellened!
{15:7} Azt gondolod, te vagy az első ember, aki a Földön született? Előbb lettél, mint a hegyek?
{15:8} Vajon ott voltál-e, mikor Isten tanácskozott? Azt hiszed, egyedül te vagy bölcs a világon?
{15:9} Mit tudsz, amit mi nem? Mihez értesz, amiben mi tudatlanok vagyunk?
{15:10} Van közöttünk ősz hajú és öreg, van, aki apádnál is idősebb!
{15:11} Lenézed Isten vigasztalását, megveted, mikor szelíden szólunk hozzád?
{15:12} Miért ragad el az indulat, miért tekintesz haraggal ránk?
{15:13} Hiszen Istenre haragszol, mikor így beszélsz!
{15:14} Mert hogy is lehetne az ember ártatlan? Hogy lehetne bűntelen, akit anya szült?
{15:15} Hiszen Isten még angyalaiban sem bízik! Szemében még a Menny sem igazán tiszta és szent!
{15:16} Mennyivel kevésbé az ember, aki utálatos és romlott, aki úgy issza a gonoszságot, mint a vizet!
{15:17} Most hallgass rám, Jób, elmagyarázom ezt neked! Elmondom neked, amit láttam.
{15:18} Elmondom, amit a bölcsektől hallottam, amit ők is őseiktől tanultak régen.
{15:19} Őseiktől, akik ezt a földet örökségül kapták, akik között nem járt idegen.
{15:20} Ezt mondták: aki bűnös, annak szenvednie kell egész életében. Aki erőszakos és kegyetlen, mindhalálig gyötrődik.
{15:21} Minden hang megrémíti, ellensége akkor tör rá, amikor biztonságban érzi magát.
{15:22} Abban hisz, hogy a holtak közül soha vissza nem térhet, attól fél, hogy egyszer kard járja át.
{15:23} Kenyere miatt aggódik, és tudja, hogy pusztulás vár rá,
{15:24} fél a nyomorúságtól és veszedelemtől. Mindez rá is támad, mint ellenséges király.
{15:25} Miért? Mert öklét rázta Istenre, a Mindenhatóval szemben nagy hangon hősködött,
{15:26} makacsul harcolt ellene, vastag pajzsával eltakarta arcát Isten elől.
{15:27} A bűnösnek, még ha gazdag és elhízott is,
{15:28} városait lerombolják, otthona romba dől, háza üresen marad.
{15:29} Ám az istentelen nem lesz mindig gazdag, vagyonából semmi sem marad, s gabonája sem hoz bő termést.
{15:30} Nem menekülhet meg a sötétségtől. Olyan lesz, mint zöldellő fa, ha kiszárad, Isten lehelete messze elsodorja.
{15:31} Hiába hitegeti magát hazugságokkal, hiába bízik abban, ami hamis, mert jutalmul csak az üresség jut neki!
{15:32} Az istentelen idő előtt meghal, mint a faág, amely nem zöldül ki többé.
{15:33} Mint a szőlő, amelyről a termés éretlen lehull, mint olajfa, amely lehullatja virágát.
{15:34} Mert az istentelenek nem jutnak semmire. Tűz emészti meg házaikat, akik szeretik a megvesztegetést.
{15:35} Gonosz tervek fogannak meg lelkükben, belsejükben álnoksággal terhesek, s végül vétket szülnek.”
{i16:1} Jób negyedik válasza
{16:1} Akkor Jób így válaszolt:
{16:2} „Hallottam én már ilyet eleget! Hitvány vigasztalók vagytok ti mindnyájan!
{16:3} Mikor lesz már vége az értelmetlen locsogásnak?! Meddig akarjátok még nyújtani a beszédet?
{16:4} Lennétek csak az én helyemben, akkor én is mondhatnék nektek ilyeneket! Akkor én is vádolhatnálak benneteket, csóválhatnám fejemet miattatok.
{16:5} De legalább igyekeznék vigasztalni titeket, próbálnám enyhíteni fájdalmatokat.
{16:6} De jaj, az én fájdalmam nem enyhül, ha szólok, s nem segít rajtam az sem, ha hallgatok!
{16:7} Istenem, elvetted minden erőmet! Elpusztítottad egész családomat!
{16:8} Milyen sovány és gyenge lettem, ez is ellenem tanúskodik, mert mindenki azt hiszi, bűnös vagyok!
{16:9} Hiába, Isten haragszik rám, és ellenem támad, fogát csikorgatja, és széjjelszaggat engem. Ellenségeim pedig gyűlölködve bámulnak rám.
{16:10} Körém gyűltek az emberek, s mind engem vádolnak, szavaik arcul csapnak, összefognak ellenem!
{16:11} Bizony, Isten kiszolgáltatott engem a gonosznak! Egyenesen a gonosz kezébe adott!
{16:12} Pedig békében és jólétben éltem, de összetört engem hirtelen! Nyakon ragadott, és szétzúzott! Céltáblája lettem,
{16:13} íjászai körülvettek, nyilaik eltaláltak, belső részeimbe fúródtak, kegyetlen kínokat szenvedek!
{16:14} Újra meg újra rám rohan, réseket tör rajtam, mint az ostromló sereg.
{16:15} Zsákruhába öltöztem, porban ülök, minden dicsőségem odavan!
{16:16} Arcom a szüntelen sírástól eltorzult, szempilláimra a halál árnyéka ült,
{16:17} pedig nem tapad kezemhez gonoszság, és imádságom tiszta!
{16:18} Ó föld, ne takard el véremet! Ne rejtse el az ég segélykiáltásomat!
{16:19} Mégis tudom, van tanúm a Mennyben! Van, aki mellettem tanúskodik a magasban!
{16:20} Barátaim csúfolnak, én mégis Istenre nézek éjjel-nappal!
{16:21} Tanúm szót emel értem Istennél, mint az ember fia, ha barátját védi a bíró előtt.
{16:22} Hamar elfutnak az évek, s odamegyek, ahonnan nincs visszatérés.”
{17:1} „Szellemem teljesen összetörted! Napjaim elfogytak, készen a sír, amely elnyel engem!
{17:2} Barátaim körülvettek, mind engem gúnyolnak, csak nézem, mily kegyetlenül vádaskodnak.
{17:3} Istenem, csak te támogass engem, csak te állj ki mellettem! Hiszen nincs senki más, aki értem kezeskedne!
{17:4} Barátaim elméjét bezártad, ezért nem értenek meg engem. Ne engedd hát, kérlek, hogy szavaik legyőzzenek!
{17:5} Az ember inkább a gyermekeit hanyagolja el, de megsegíti bajba jutott barátját. Barátaim pedig most ellenem fordultak!
{17:6} Mindenki rajtam gúnyolódik, sőt, arcomba köpnek!
{17:7} Alig látok a sok sírás miatt, tagjaim elsorvadtak, elfogytam, mint az árnyék.
{17:8} Az igazak ezt látva elborzadnak, az ártatlan pedig a bűnös ellen fordul.
{17:9} De az igaz mégis ragaszkodik útjához, az ártatlan megerősödik.
{17:10} Hát jöjjetek csak újra, barátaim, mutassátok meg, mit vétettem! Úgysem találok köztetek bölcset!
{17:11} Életem már úgyis odavan! Terveimből már nem lesz semmi! Dédelgetett reményeim
{17:12} a nappal helyére az éjszakát hozzák, s a világosság helyére a sötétséget.
{17:13} Mert a holtak hazájába kívánkozom, a sötétségben vetek ágyat magamnak!
{17:14} Azt mondom a sírnak: »Te leszel apám«, s a férgeknek: »Ti vagytok nővéreim és anyám!«
{17:15} Ugyan hol van még számomra remény, és ha van is, ki törődik vele?!
{17:16} Vajon reményem is velem együtt hal meg? Vajon az is átmegy a holtak kapuján? Együtt szállunk alá a porba mindketten?”
{i18:1} Bildád prédikál Jóbnak
{18:1} Ezután a súahi Bildád kezdett beszélni:
{18:2} „Jób, mikor hagyod már abba az efféle beszédet? Gondolkozz végre világosan, azután beszéljünk!
{18:3} Miért tartasz bennünket oly ostobának, mint az ökröket? Mind bolondok vagyunk a szemedben?
{18:4} Haragoddal csak saját lelked szaggatod! Ha elpusztítod is magad, azért az élet nem fog megállni, s a sziklák sem omlanak le!
{18:5} Bizony, a bűnösök világossága elsötétül, tűzhelyén a láng kialszik.
{18:6} Otthonában a fény nem világít többé, ágya mellett a mécses kihuny.
{18:7} Erőteljes léptei megrövidülnek, saját tervei miatt bukik el.
{18:8} Lábai hálóba gabalyodnak, és csapdába esik.
{18:9} Sarkát a csapda megragadja, lába hurokba szorul.
{18:10} Ösvényén elrejtett csapda várja, lába előtt háló feszül.
{18:11} Mindenfelől rettegés veszi körül, sarkában a rémület lohol.
{18:12} Erejét éhség emészti fel, veszedelem várja, amikor elbukik.
{18:13} Betegség emészti bőrét, a halál kezdete sorvasztja húsát.
{18:14} Biztonságos otthonából kiszakítják, fogolyként hajtják a Félelem Királya elé.
{18:15} Idegenek költöznek be otthonába, kunyhójára kénkő hullik.
{18:16} Mint a fának aszályban, kiszárad gyökere, koronája pedig elfonnyad.
{18:17} Még emléke is kivész a földről, nem beszélnek róla az utcákon többé.
{18:18} Elűzik a fényről, sötétbe taszítják, kizárják a világból örökre.
{18:19} Népe között nem marad utána sem fia, sem unokája, lakóhelyén nem marad senkije.
{18:20} Elszörnyednek sorsán a nyugaton lakók, s elnémulnak az iszonyattól a keletiek.
{18:21} Bizony, így jár annak otthona, aki istentelen, ez történik azzal, aki tudni sem akar Istenről!”
{i19:1} Jób ötödik válasza
{19:1} Ezután Jób válaszolt:
{19:2} „Meddig gyötörtök még, meddig kínoztok efféle beszédekkel?!
{19:3} Százszor is megaláztatok már! Nem szégyelltek így rám támadni?!
{19:4} Még ha valóban tévedtem is, mi közötök hozzá?
{19:5} Csak fölém akartok kerekedni, hogy igazabbnak tűnjetek nálam, ezért mondjátok, hogy megaláztatásomnak magam vagyok az oka.
{19:6} Tudjátok meg hát, hogy Isten alázott meg engem! Ő kerített hálójába.
{19:7} Hiába kiáltozom: »Segítség!« Nem érkezik válasz. Hiába keresem igazamat, nem hallgat meg senki.
{19:8} Isten torlaszolta el utamat, nem mehetek tovább! Sötétségbe borította ösvényemet.
{19:9} Megfosztott a tisztelettől és megbecsüléstől, amely, mint korona ékesítette fejem.
{19:10} Körös-körül lerombolta minden védelmem, egészen végem van! Annyi reményem maradt, mint a gyökerestül kitépett fának.
{19:11} Haragra lobbant ellenem, s mint ellenségével, úgy bánt velem.
{19:12} Ellenem küldte seregeit, ostromgyűrűt vontak körém, lakóhelyem körülvette táboruk.
{19:13} Testvéreimet eltávolította tőlem, ismerőseim is idegennek tekintenek,
{19:14} rokonaim elhagytak, elfelejtettek még a barátaim is.
{19:15} Fizetett szolgáim és a szolgaleányok rám sem ismernek, idegennek tekintenek.
{19:16} Ha szólítom szolgámat, nem felel, hiába könyörgök, nem is válaszol.
{19:17} Feleségem undorodik leheletemtől, testvéreim iszonyodnak tőlem.
{19:18} Még a gyermekek is lenéznek, s kicsúfolnak, ha felkelek.
{19:19} Bizalmas barátaim megutáltak, akiket szerettem, ellenem fordultak.
{19:20} Csupa csont és bőr vagyok, alig maradt bennem élet.
{19:21} Könyörüljetek rajtam, barátaim, könyörüljetek, mert Isten keze sújtott le rám!
{19:22} Még ti is üldöztök, mint Isten? Mikor fáradtok már bele?
{19:23} Ó bárcsak feljegyeznék szavaimat! Bárcsak könyvtekercsbe írnák azokat!
{19:24} Vasvesszővel írják ólomtáblára, sziklába véssék, hogy fennmaradjon örökre!
{19:25} Mert tudom, hogy Megváltóm él! Mikor eljön a vég, itt fog állni a Földön, és védelmemre kel!
{19:26} Miután bőröm és testem elpusztul, meg fogom látni Istent! (miután már bőröm és testem elpusztult. De én látni akarom Istent, amíg még ebben a testben vagyok!)
{19:27} Igen, meglátom őt a saját szememmel! Én magam látom meg, és nem lesz számomra idegen! Mennyire égeti belső részeimet, (Saját szememmel akarom látni őt, nem valaki más szemével. Mennyire kívánom, hogy ez megtörténjen!”)
{19:28} mikor ezt mondjátok: »Jöjjetek, üldözzük Jóbot! Mutassuk meg, hogy szenvedésének oka őbenne rejlik!«
{19:29} Így hát jobb, ha féltek a büntetéstől, mert haragotok bűn, amely büntetést érdemel, S majd ti is megtudjátok, milyen az ítélet!”
{i20:1} Cófár prédikál Jóbnak
{20:1} Ezután a naamái Cófár szólalt meg:
{20:2} „Gondolataim felkavarják lelkemet, sürgetnek, hogy válaszoljak neked, Jób.
{20:3} Hiszen te állandóan kioktatsz, és megszégyenítesz minket! De majd én bölcsen megfelelek!
{20:4} Tudod-e, hogy a gonoszok nem örülhetnek sokáig?! Tudod-e, hogy az istentelenek vigadozása csak
{20:5} egy pillanatig tart?! Mióta Isten Ádámot a Földre helyezte, ez mindig is így volt!
{20:6} Mert ha büszkeségük az égig érne is, ha fejüket a felhőkig emelik is a gonoszok,
{20:7} mégis eltűnnek örökre! Eltűnnek, mint mezőn a ganéj. Akik látták őket ezt kérdezik: »Hová lettek oly hirtelen?«
{20:8} Bizony, az istentelen eltűnik, mint az álom, nem látja többé senki sem. Elfelejtik, mint a rossz álmot.
{20:9} Akik látták, nem láthatják soha többé. Otthona is elfelejti, nem emlékszik rá.
{20:10} Amit apjuk elvett a szegényektől, gyermekei fizetik vissza. Bizony, a gonosz ki kell engedje markából minden vagyonát!
{20:11} Még ha fiatal is, erőtől duzzad, hirtelen mégis a porban fekszik, egyszerre odavan.
{20:12} A gonosznak édes a gonoszság, szinte szájában tartogatja, nyelve alatt rejtegeti sokáig,
{20:13} sajnálja lenyelni, hosszan ízlelgeti.
{20:14} De gyomrában a gonoszság megkeseredik, s mint a kígyóméreg, olyan lesz a belsejében.
{20:15} Az istentelen mohón nyeli a gazdagságot, de végül mégis kihányja. Isten kihajt belőle mindent, amit benyelt.
{20:16} Vipera mérgét szívja magába, kígyómarás öli meg hirtelen,
{20:17} s nem élvezheti többé a gazdagságát: a tejjel-mézzel folyó patakokat.
{20:18} Vissza kell adja, amit megszerzett, nem örülhet vagyonának, amelyért dolgozott.
{20:19} Mert elnyomta a szegényeket, és nem törődött nyomorúságukkal, erőszakkal elvette házaikat, amelyeket nem ő épített.
{20:20} A gonoszoknak semmi sem elég, kapzsiságuk nem ismer határt, étvágyuk elől semmi sem menekülhet,
{20:21} utánuk csak pusztaság marad. Így emésztik el a szegényeket, ezért a gonoszok jóléte nem tart sokáig.
{20:22} Amikor már mindent összeharácsolt, és bőségben tobzódik, akkor szakad rá hirtelen a szükség és szegénység. Bizony, egyszerre éri mindenféle csapás,
{20:23} mert Isten rázúdítja haragja tüzét, s jóllakatja a gonoszt veszedelemmel. Záporoznak rá a harag csapásai, s ezzel kell töltenie hasát kenyér helyett.
{20:24} Ha elfut a gonosz az acélkard elől, átveri mellét a bronz nyílvessző.
{20:25} Úgy átfúrja testét a nyílvessző, hogy hátából áll ki a hegye. Villámló nyílhegy fúródik májába, s a rémület tiporja földre.
{20:26} Féltve őrzött kincseit elpusztítják, őt magát tűz emészti meg, amelyet nem emberkéz gyújtott. Tűz, amely mindent feléget, ami még házában megmaradt.
{20:27} A gonosz bűneit napvilágra hozza az ég, s felkel a föld, hogy tanúskodjon ellene.
{20:28} Árvíz sodorja el házát, családját, mindenét: elsöpri Isten haragja mindenestül azon a napon.
{20:29} Bizony, Isten így bánik a gonoszokkal, ezt kapják örökségül tőle, mert így rendelkezett.”
{i21:1} Jób hatodik válasza
{21:1} Akkor Jób így felelt:
{21:2} „Azzal vigasztaljatok, hogy meghallgattok figyelmesen!
{21:3} Engedjetek engem is beszélni, s várjátok ki türelmesen, míg befejezem, azután gúnyolódjatok csak tovább!
{21:4} Mert én nem emberekre panaszkodom! Nem ok nélkül türelmetlenkedem.
{21:5} Nézzetek csak meg engem, és rémüljetek el! Tegyétek kezetek a szátokra!
{21:6} Ha arra gondolok, mi történt velem, elfog a rémület, és testem beleremeg.
{21:7} Miért élhetnek a gonoszok hosszú életet? Miért öregedhetnek meg gazdagságban, erőben?
{21:8} Szemük láttára nőnek fel gyermekeik, meglátják felcseperedni unokáikat is.
{21:9} Otthonukban béke és biztonság, nem éri őket Isten büntetése.
{21:10} Nyájaik szaporodnak, csordáik gyarapodnak, teheneik erős borjakat ellenek.
{21:11} Gyermekeik előttük játszanak, ugrándoznak, mint a bárányok,
{21:12} énekelnek, táncolnak, hangszerekkel vigadnak.
{21:13} Gondtalan bőségben töltik napjaikat, szenvedés nélkül, békésen szállnak alá a sírba.
{21:14} Pedig ezt mondták Istennek: »Ne törődj velünk, mert mi sem törődünk veled!«
{21:15} »Ugyan, kicsoda a Mindenható, hogy őt szolgáljuk?! Ugyan, mi hasznunk belőle, ha őt imádjuk?!«
{21:16} Pedig a gonoszok sorsa nincs a saját kezükben! Tanácsuk távol legyen tőlem!
{21:17} De vajon gyakran kialszik a gonoszok mécsese? Sokszor jön rájuk veszedelem? Mikor kell érezniük Isten haragját, és bünteti-e őket fájdalommal?
{21:18} Vajon elsöpri Isten a gonoszokat, mint szélvihar a szalmaszálat, mint forgószél a polyvát?
{21:19} Talán azt mondjátok: »Igen, de Isten a fiakat bünteti apáik vétkeiért!« Nem így van! Büntesse meg Isten őket magukat! Tanulják meg a gonoszok, hogy mindenki a maga vétkéért szenved!
{21:20} Hadd lássa meg saját szemével, milyen keserves a büntetés! Ő maga igyon a Mindenható haragjából!
{21:21} Mert, ha élete végéhez ért, ha már meghalt, ugyan törődik-e még gyermekeivel, akiket itt hagyott?
{21:22} Ki taníthatná bölcsességre Istent? Hiszen ő ítéli még a magasságban élőket is!
{21:23} Az egyik ember gazdagságban hal meg, kényelemben és békességben.
{21:24} Teste jól táplált, erős és egészséges.
{21:25} A másik meg keserű lélekkel száll a sírba, mert soha nem volt része jólétben, örömben.
{21:26} Mégis, mindketten a porban fekszenek, és férgek takarják be őket.
{21:27} Látjátok, tudom, mit forgattok a fejetekben, s milyen terveket szőttetek ellenem.
{21:28} Hiszen azt mondtátok: »Hol lakik az a híres gazdag ember? Hol találjuk a bűnös Jób házát?«
{21:29} Beszéltetek-e az utazókkal, meghallgattátok-e bölcs szavukat?
{21:30} Nem azt mondták ők is, hogy Isten a gonoszokat a veszedelem napjáig megkíméli, s haragja napjára tartogatja?
{21:31} De ki veti szemükre a gonoszoknak vétkeiket? Ki fizet meg nekik azért, amit másokkal tettek?
{21:32} Bizony, a gonoszokat díszes kísérettel temetik, síremléküket is gondosan ápolják.
{21:33} A gonosz még a sírjában is elégedetten fekszik, mert tömegek kísérik utolsó útjára, és ezrek vonulnak előtte.
{21:34} Ilyen üres fecsegéssel akartok engem vigasztalni? Hiszen minden szavatok hamis és igazságtalan!”
{i22:1} Elifáz prédikál Jóbnak
{22:1} Ekkor a témáni Elifáz kezdett beszélni:
{22:2} „Vajon Isten rászorul-e bárki segítségére? Hiszen, még a bölcs is csak magának használ vele, ha bölcs!
{22:3} Mit használ a Mindenhatónak, ha te igaz vagy? Mit nyer ő vele, ha tökéletesen élsz?
{22:4} Azt gondolod, istenfélelmed miatt büntet téged? Ezért száll perbe veled?
{22:5} Nem, Jób, hanem azért, mert sokat vétkeztél! Se szeri, se száma bűneidnek!
{22:6} Talán ok nélkül zálogba vetted az adóstól ruháját, megfosztottad köpenyétől is a nyomorultat!
{22:7} Talán nem adtál inni a szomjazónak, vagy kenyeret az éhezőnek.
{22:8} Talán üres kézzel küldted el az özvegyeket, akik tőled kértek segítséget, talán
{22:9} megkárosítottad az árvákat, pedig milyen hatalmas birtokaid vannak, és mennyire tisztelnek az emberek!
{22:10} Ezért estél csapdába, ezért vesz körül a félelem!
{22:11} Világosságod ezért sötétült el, emiatt nem látsz reményt, ezért borított el a sok nyomorúság.
{22:12} Lásd, Isten a Mennyben lakik, fenn a magasban! Nézd a csillagokat, milyen messze, fent ragyognak, Isten mégis fölülről néz le rájuk!
{22:13} Talán azt gondolod: »Vajon lát-e onnan, a magasból, s törődik-e velem? Vajon keresztüllát-e a sötét felhőkön, hogy megítéljen?
{22:14} Bizony, eltakarnak előle a fellegek, nem lát ő engem, mikor lépdel az ég boltozatán!«
{22:15} Jób, ha így gondolod, te is azokat a gonoszokat követed, akik régen ezen az úton indultak el.
{22:16} Azokat, akiket az özönvíz elsöpört, akiket a pusztulás hirtelen elragadott.
{22:17} Ők is azt mondták Istennek: »Maradj távol tőlünk! Boldogulunk mi nélküled is! Ugyan, mit tehet velünk a Mindenható?!«
{22:18} Pedig ő töltötte meg házaikat minden jóval! Isten mentsen az ilyen gonosz gondolatoktól!
{22:19} Látják az igazak a gonoszok vesztét, és örülnek, nézik ezt az ártatlanok, és gúnyolják őket:
{22:20} »Bizony, csak elpusztultak ellenségeink, tűz égette fel minden gazdagságukat!«
{22:21} Békülj meg Istennel, Jób, és bízz benne, akkor még jóra fordul sorsod!
{22:22} Tanítson téged a Mindenható beszéde, vésd szívedbe minden szavát!
{22:23} Mert ha visszatérsz hozzá, újra felépülsz! Ha megtisztítod házadat a gonosztól,
{22:24} ha porba dobod az aranyat, a folyó kavicsai közé a legtisztább aranyat,
{22:25} ha a Mindenható lesz minden kincsed, és legtisztább ezüstöd,
{22:26} akkor újra Istenhez emelheted arcodat, és megint a Mindenhatóban gyönyörködsz majd!
{22:27} Akkor imádkozol hozzá, és ő meghallgat, te pedig teljesíted, amit fogadtál neki.
{22:28} Ha valamit eltervezel, sikerre viszed, és útjaidra világosság ragyog.
{22:29} Még ha megaláznak, azt is felmagasztalásnak mondod, mert a Mindenható megmenti az alázatost.
{22:30} Bizony, megszabadítja még azt is, aki nem ártatlan, ha te magad ártatlan vagy, és kéred Istent, a kedvedért megteszi.”
{i23:1} Jób hetedik válasza
{23:1} Jób erre így felelt:
{23:2} „Panaszom még mindig keserű, mert Isten keze nehezedik rám.
{23:3} Ó, bárcsak tudnám, merre keressem őt! Elmennék egészen trónusáig,
{23:4} elé terjeszteném ügyemet, bebizonyítanám ártatlanságom előtte.
{23:5} Bárcsak megtudhatnám, mit felelne nekem, s megérthetném, hogyan válaszol!
{23:6} Vajon erejét fordítaná ellenem? Nem hiszem! De meghallgatna, az bizonyos!
{23:7} Trónja előtt az ártatlan szabadon védekezhet, s tudom, végül felmentene bírám!
{23:8} De jaj, ha keletre megyek, nem találom őt, ha nyugatnak indulok, Istent ott sem lelem!
{23:9} Ha északon rejtőzik, meg nem láthatom, ha dél felé fordul, ott sem veszem észre.
{23:10} De ő ismer engem, látja minden lépésemet, s ha próbára tesz, úgy kerülök ki kezéből, mint a megtisztított arany!
{23:11} Lábnyomát követtem egész életemben, ösvényeiről nem tértem le soha.
{23:12} Parancsának engedelmeskedtem, szavait szívembe rejtettem.
{23:13} De ő mindig ugyanaz marad, s tervétől senki el nem térítheti. Amit elhatározott, véghez is viszi.
{23:14} Bizony, Isten véghezviszi, amit felőlem tervezett! S tudom, sok terve van még velem.
{23:15} Ezért reszketek színe előtt, ha belegondolok, félelemtől remegek.
{23:16} Mert Isten rémített meg engem, a Mindenható félelme szállt rám.
{23:17} Ami velem történt, sötét felhőként borul fölém, s eltakarja arcomat, mégsem hallgatok!”
{24:1} „Miért, hogy a Mindenható látja a gonoszok tetteit, mégsem tűzi ki a napot, amikor megítéli őket? Miért, hogy akik ismerik Istent, azok sem tudják, mikor ítéli el végre a gonoszokat?
{24:2} Elnyomják a gonoszok a szegényeket, szomszédjuk földjéből elvesznek, mások nyájaiból juhokat rabolnak, és más legelőre vezetik őket.
{24:3} Még az árváktól is ellopják a szamarakat, az özvegyektől is zálogba veszik az ökröket.
{24:4} Leszorítják az útról a szegényeket, s a föld nyomorultjai elrejtőznek előlük.
{24:5} A szegények kora reggel munkához fognak, hogy betevő falatjukat megkeressék, családjuk kenyerét megszerezzék. Olyanok, mint a vándorló vadszamarak, mikor füvet keresnek a pusztában.
{24:6} A szegények csak a maradékot szedegetik mások földjén, aratás után, vagy szüret elmúltával a gonoszok szőlőjében.
{24:7} Nincs takarójuk éjjelre, meztelenül hálnak a hidegben.
{24:8} Áztatja őket a záporeső, a sziklát ölelik menedékül, mert nincs hová behúzódjanak.
{24:9} A gonoszok anyjuk melléről is elszakítják az árvát, ruháját is lehúzzák a szegényről, hogy zálogba vegyék.
{24:10} Az meg kénytelen ruhátlan dolgozni, hordja a búzát a gazdag magtárába, miközben ő maga éhezik.
{24:11} Olajat présel a gazdag olajfaligetében, mustot sajtol szőlőskertjében, közben szomjúság gyötri.
{24:12} A városban haldoklók hörgése hallik, sebesültek kiáltanak segítségért, de Isten mit sem törődik velük.
{24:13} Vannak, akik Isten világossága ellen lázadnak, s nem törődnek vele, hogy mit kíván, nem aszerint élnek, ahogy ő akarja.
{24:14} A gyilkos felkel reggel, hogy megölje a szegény nyomorultat. Éjjel meg olyan lesz, mint a tolvaj.
{24:15} A prostituált szeme az alkonyatot lesi, hogy ne lássa senki, mikor útjára indul, még arcát is eltakarja.
{24:16} A tolvaj éjjel indul útjára, a sötétség leple alatt betör a házakba. De nappal bezárkózik, mert látni sem akarja a világosságot.
{24:17} Nekik az éjfél a reggelük, a halál árnyéka az ismerősük.
{24:18} De a gonoszok hirtelen eltűnnek, ahogy az árvíz elsodorja a szalmaszálat, átkozott lesz örökségük a földön, szőlőskertjükben többé nem szüretel senki.
{24:19} Úgy nyeli el őket a holtak hazája, mint olvadó hó vizét a nyári hőség.
{24:20} A gonosz meghal, és még anyja is elfelejti, csak a férgek örülnek neki. Senki sem emlékszik rá többé, és gonoszságának örökre vége szakad.
{24:21} A gonosz kifosztja a gyermektelen asszonyt, és nem tesz jót az özvegyekkel.
{24:22} Hatalmával Isten megrontja a hatalmasokat, és felemeli azokat, akik már életükben sem bíztak.
{24:23} Biztonságot nyújt nekik, hogy megnyugodjanak, szemmel tartja útjaikat.
{24:24} A gonoszok talán kis időre sikeresek, de hamar eltűnnek. Levágják őket is, mint a gabona kalászát, meghalnak, mint bárki más.
{24:25} Nem így van? De igen! Cáfoljátok meg, ha tudjátok, szavaimat!”
{i25:1} Bildád prédikál Jóbnak
{25:1} Majd a súahi Bildád szólalt meg:
{25:2} „Az uralom és a tisztelettudó félelem Istent illeti, aki békében kormányoz a magasságban.
{25:3} Serege megszámlálhatatlan, mint a csillagok az égen! Világossága mindenkire ragyog.
{25:4} Hogy is lehetne a halandó elég jó Isten szemében? Hogyan lehetne igazán tiszta, akit anya szült?
{25:5} Nézd a Holdat! Az sem igazán tiszta fényű Istenhez képest! Vagy a csillagok? Azok sem tökéletesek, nem tiszták!
{25:6} Hát még az ember, ez a féreg! A halandó, aki nyomorultabb a hangyánál!”
{i26:1} Jób nyolcadik válasza
{26:1} Erre Jób így válaszolt:
{26:2} „Te aztán jól megvigasztaltál engem, nyomorultat! Bezzeg bátorítottál szavaiddal, hogy megerősödjem!
{26:3} Milyen szerencse, hogy ennyire bölcs vagy, s tanácsot adtál az ostobának! Még jó, hogy tanítottál, s nem sajnáltad tőlem bölcsességed kincsestárát!
{26:4} Ki segített neked, hogy ilyen szépeket mondj? Miféle szellem szólt belőled?
{26:5} Bizony, Isten jól látja még a holtak hazáját is, belát a nagy mélység minden
{26:6} rejtett zugába. A föld mélyén a vizek alatt a holtak szellemei félve reszketnek tekintetétől.
{26:7} Ő terjesztette ki az ég boltozatát messze északra, az üres térben, felfüggesztette a Földet a semmi fölé.
{26:8} Sűrű felhőbe zárta a vizet, mint egy tömlőbe, amely megtartja terhét, nem hasad meg a súly alatt.
{26:9} Királyi trónját emberi szemektől elrejtette, felhőkbe burkolta ragyogását.
{26:10} Kezével látóhatárt rajzolt az óceán színén, körös-körül elválasztotta a világosságot a sötéttől.
{26:11} Ha ő haragszik, még az egek oszlopai is remegnek, fenyítésétől reszketve ingadoznak.
{26:12} Ereje felkorbácsolja az óceánt, majd lecsillapítja, bölcsességével lesújtja a tengeri szörnyet.
{26:13} Leheletétől újra tisztán ragyog az ég, keze átszúrja a menekülő kígyót.
{26:14} Pedig ezek csak morzsák abból, amit Isten tesz és tenni képes, csak suttogás, amit meghallunk szavából! De ki tudná felfogni s megérteni beszédét, mikor mennydörgése teljes erővel szól?”
{27:1} Ezután Jób így folytatta:
{27:2} „Az élő Istenre mondom, aki elvette igazságomat, és a Mindenhatóra, aki lelkem megkeserítette,
{27:3} hogy amíg csak élek, míg van bennem lélek, míg Isten lehelete éltet,
{27:4} ajkam nem mond valótlant, nyelvem nem szól hazugságot!
{27:5} Isten ments, hogy igazat adjak nektek! Halálomig kitartok ártatlanságom mellett.
{27:6} Ragaszkodom hozzá, hogy igazságos vagyok, nem vádol lelkiismeretem egyetlen napomért sem!
{27:7} Ellenségeim jussanak a bűnösök sorsára, büntessék meg azokat, akik ellenem támadnak!
{27:8} Mert nincs remény az istentelenek számára, mikor kivágja őket Isten, mikor elkéri tőlük lelküket!
{27:9} A bajban hiába kiáltanak hozzá, nem hallgatja meg őket.
{27:10} Nem gyönyörködhetnek többé a Mindenhatóban, nem hívhatják segítségül Istent soha többé.
{27:11} Figyeljetek rám, hadd tanítsalak benneteket Isten hatalmáról, megmutatom nektek a Mindenható terveit!
{27:12} Hiszen ti Isten erejét saját szemetekkel láttátok, hogyan mondhattok hát ilyen ostobaságokat?
{27:13}  A gonoszok számára ezt készítette Isten, a kegyetlen nyomorgatók ezt kapják örökségül a Mindenható kezéből.
{27:14} Még ha sok gyermeket nevel is, azokra mind halál vár, utódainak még kenyér sem jut elég.
{27:15} Akik az éhséget túlélik, azokat járvány öli meg, özvegyeik sem siratják el őket.
{27:16} Rakásra gyűjti a gazdag a pénzt, mint a port, és a drága ruhákat, mint az agyagot,
{27:17} de amit összegyűjtött, az másoké lesz, igazak viselik majd ruháit, ártatlanok használják a pénzét.
{27:18} A gonosz felépíti házát, de az nem lesz tartós, mint a csőszkunyhó, vagy a pókháló, elpusztul hamar.
{27:19} Egyik este gazdagon fekszik le, másnap reggel már szegényen ébred.
{27:20} Rémület tör rá, mint váratlan árvíz, elragadja az éjjeli forgószél.
{27:21} Felkapja a keleti szél, és elfújja, messze sodorja otthonától,
{27:22} rázúdul kíméletlenül, hiába menekül előle.
{27:23} Akik látják, összecsapják kezüket, mikor a gonosz menekül, s gúnyolódva sziszegnek utána.”
{i28:1} A bölcsesség értéke
{28:1} „Vannak bányák, amelyekből ezüstöt nyernek, és van, ahol az olvasztott aranyat tisztítják,
{28:2} van, ahol vasércet bányásznak a földből, van, ahol rezet olvasztanak az ércből.
{28:3} A bányászok véget vetnek a lenti sötétségnek, lámpáikkal átkutatják a mélységet, érceket keresnek a föld mélyében.
{28:4} Aknát törnek a sziklában, lakatlan vidékeken, mélybe ásnak, ahol előttük még senki sem járt, kötélen függenek, mélyen a felszín alatt, messze az emberi világtól.
{28:5} Fejük fölött talán búza terem, de a mélyben tűz forgat fel mindent.
{28:6} Zafír található ott a kövekben, és színarany rögök a porban.
{28:7} Még a sas sem ismeri az ösvényt, amely oda vezet, sólyom szeme sem pillanthatja meg.
{28:8} Büszke vadállatok nem járnak arra, oroszlán sem lépked arrafelé.
{28:9} A bányász a kemény sziklát is felforgatja, a hegyek gyökeréig lehatol.
{28:10} Aknát hasít a mélyben, szeme észreveszi a drágaköveket.
{28:11} Betömi a szivárgó ereket, s kihozza a napfényre a rejtett kincseket.
{28:12} De a bölcsességet hol bányásszák? Hol van az értelem lelőhelye?
{28:13} A hozzá vezető utat halandó nem ismeri, az élők földjén nem találod sehol.
{28:14} A mélység azt mondja: »Nálam nincsen!« A tenger feleli: »Énbennem sincs!«
{28:15} Bölcsességet nem vehetsz aranyért, s nincs a világon annyi ezüst, hogy megfizesd,
{28:16} még ofíri aranyért sem adják, vagy ónixért, zafírért.
{28:17} Arany vagy üveg hozzá sem mérhető, arany ékszerekért sem vehető.
{28:18} Korall és kristály említésre sem méltó, a rubintoknál is értékesebb.
{28:19} Drágább, mint az etiópiai topáz, a színaranynál is többet ér.
{28:20} Honnan származik hát a bölcsesség? Az értelemnek hol van lakóhelye?
{28:21} Bizony, rejtve van az minden teremtmény elől, nem látják még az égi madarak sem!
{28:22} A halál és a nagy mélység azt mondják: »Csupán hírét hallottuk«.
{28:23} Egyedül Isten a megmondhatója! Ő tudja egyedül, hol található!
{28:24} Mert ő látja a föld szélét is, szemmel tart mindent az ég alatt.
{28:25} Amikor megszabta a szél erejét, amikor a tengernek gátat vetett,
{28:26} amikor kijelölte, hová hulljon eső, s a villámoknak utat nyitott,
{28:27} akkor látta Isten a bölcsességet, kijelentette, megalapozta és megvizsgálta.
{28:28} Az embernek pedig ezt mondta: »Az Úr tisztelettudó félelme — ez a bölcsesség! A gonosztól elfordulni és távol maradni — ez pedig az értelem!«”
{i29:1} Jób folytatja beszédét
{29:1} Jób így folytatta:
{29:2} „Ó, ki hozza vissza azokat az időket, amikor Isten őrzött engem, és gondot viselt rám!
{29:3} Mikor világossága ragyogott fölöttem, s fényénél bizton járhattam még a sötétben is.
{29:4} Mikor érett férfikorban, jó erőben voltam, Isten barátsága és tanácsa védte otthonom.
{29:5} A Mindenható közel volt hozzám, velem járt, s körülvettek gyermekeim.
{29:6} Ó, akkor lábaimat még tejben áztattam, s a sziklából is olajpatakok folytak!
{29:7} Mikor a város kapujához mentem, s a város vénei közt helyem elfoglaltam,
{29:8} hátrahúzódtak a fiatalok, a vének meg felálltak tiszteletemre.
{29:9} A vezetők elhallgattak, és kezüket szájukra tették.
{29:10} Még a fejedelmek is elnémultak, s egy szót sem szóltak előttem.
{29:11} Aki csak hallott, áldott engem, aki látott, helyeselt, és dicsért.
{29:12} Mert megmentettem a szegényt, ha segítségért kiáltott, felkaroltam az árvát, akivel senki sem törődött.
{29:13} Megmentettem a haldoklót, és áldott érte, segítettem az özvegyen, hogy énekelt örömében.
{29:14} Felöltöztem az igazságosságba, és ő is magára vett engem, jogosság volt palástom és turbán a fejemen.
{29:15} A vaknak szeme voltam, hogy vezessem, a sántának lába, hogy hordozzam.
{29:16} Gondviselőjük lettem a szegényeknek, és gondosan megvizsgáltam az ismeretlen ügyét.
{29:17} De letörtem szarvát az istentelennek, s foga közül kimentettem a nyomorultat.
{29:18} Azt hittem, hosszú lesz életem, családom körében, békében öregszem meg,
{29:19} gyökereim a folyóvízig nyúlnak, ágaimra éjjeli harmat hull,
{29:20} dicsőségem megerősödik minden nap, íjam is erős marad a kezemben.
{29:21} Régen az emberek hallgattak rám, csendben várták tanácsomat.
{29:22} Úgy várták szavam, mint szárazságban az esőt, tátott szájjal itták szavaimat, mint tavaszi
{29:23} záport a szomjas föld. Ha elhallgattam, senki sem szólt többet, hallgattak mind, tisztelettel.
{29:24} Ha mosolyogtam rájuk, felbátorodtak, arcom derűje felvidította őket.
{29:25} Örömmel laktam velük együtt, s vezetőjük voltam. Úgy éltem közöttük, ahogy a király táborozik seregével, s megvigasztaltam a gyászolót.”
{30:1} „De most még a fiatalok is kinevetnek, akiknek még apját sem fogadtam volna fel a pásztorkutyáim mellé béresnek!
{30:2} Mire mentem volna kezük munkájával, hiszen már erőtlenek voltak.
{30:3} Akik nyomorban és éhezésben élnek, száraz pusztai kórókon rágódnak,
{30:4} vadsóskát szedegetnek, és gyökereket gyűjtögetnek.
{30:5} Akiket az emberek elűztek maguk közül, akik után úgy kiabálnak, mint a tolvajokra szoktak,
{30:6} akik száraz patakok medrében tanyáznak, földbe vájt kunyhókban és barlangokban,
{30:7} akik úgy ordítanak, mint a vadszamarak, és a bokrok alatt gyülekeznek.
{30:8} Haszontalan, semmirekellő emberek, akiket korbáccsal űztek ki a pusztaságba!
{30:9} Most pedig ezek és fiaik gúnyolódnak rajtam! Nevemet csúfolódva emlegetik.
{30:10} Távolról elkerülnek, utálkoznak rajtam, nem átallnak arcomba köpködni!
{30:11} Mivel Isten megalázott engem, és erőmet elvette, ők felbátorodva gúnyolódnak rajtam!
{30:12} Jobbról-balról rám támadnak, elgáncsolnak. Olyanná lettem, mint az ostromlott város!
{30:13} Előttem az utakat elállták, romlásomat siettetik, nincs segítség ellenük.
{30:14} Lerontották kőfalaimat, bezúdulnak a törésen, és rám rohannak.
{30:15} Elfog a rémület, méltóságomtól megfosztottak, boldogságom elszállt, mint a fellegek.
{30:16} Mint a kiöntött víz, úgy fogyott el életerőm, markába szorított a szenvedés.
{30:17} Csontjaimat éjjelente fájdalom hasítja, nappal sem szűnnek meg kínjaim.
{30:18} Galléromnál fogva megragadott Isten, nagy erejével ruháimat megmarkolta,
{30:19} sárba hajított, magam is por és hamu lettem.
{30:20} Segítségért kiáltok hozzád, Istenem, de nem felelsz. Felállok, hogy imádkozzam, de nem is figyelsz rám!
{30:21} Miért vagy hozzám ilyen kegyetlen? Erős kezeddel miért üldözöl?
{30:22} Felragadsz a széllel, elsodorsz, mennydörgésed rémít a viharban.
{30:23} Bizony, a halál felé sodorsz engem, jól tudom, ahol minden élő találkozik!
{30:24} Miért támadsz rám, Istenem, hiszen már úgyis romokban heverek? Miért üldözöl, mikor már segítségért könyörgök?
{30:25} Pedig tudod, hogy együtt sírtam a nyomorulttal, szívemből bánkódtam a szegényeken!
{30:26} Mégis, mikor jót reméltem, rossz következett, világosságot vártam, de éjszaka borult rám!
{30:27} Egész bensőm forrong és kavarog, mert elértek a szenvedés napjai.
{30:28} Bőröm megsötétült, de nem a napsugártól, segítségért kiáltok a gyűlésben, de hiába!
{30:29} Mintha sivatagban járnék, sakálok és struccok társa lettem.
{30:30} Megfeketedett bőröm lehámlik, testemet láz emészti,
{30:31} hárfám hangja panaszosan szól, fuvolám siratja sorsomat.”
{31:1} (Mikor még jó dolgom volt,) „Szövetséget kötöttem szemeimmel, hogy fiatal lányokra nem nézek vágyakozva.
{31:2} Hiszen ha megkívánnám őket, milyen örökséget kaphatnék akkor Istentől, mi jót várhatnék a Mindenhatótól?
{31:3} Mert aki vétkezik, annak romlás a büntetése, a bűnösnek pusztulás a sorsa!
{31:4} Hiszen Isten éberen figyel, szemmel tartja minden lépésemet.
{31:5} Ha görbe utakon jártam vagy hazudtam, ha becsaptam a társam, ha megkárosítottam — Isten azonnal észrevette volna.
{31:6} Bárcsak lemérné tetteimet az igazság mérlegén! Meglátná akkor ő is, hogy ártatlan vagyok!
{31:7} Ha letértem az igaz útról, ha szívem szemem kívánságát követte, ha kezemet bűn szennyezte be,
{31:8} más arassa le akkor, amit vetettem, és tépje ki tövestül, amit ültettem!
{31:9} Ha szívem más asszonyára áhítozott, ha kerestem az alkalmat, hogy vétkezzem vele,
{31:10} akkor feleségem más férfi ételét készítse, és más férfi háljon vele!
{31:11} Hiszen gyalázatos bűn lett volna, ha így teszek, ítéletre méltó lennék biztosan,
{31:12} bűnöm égetne, mint a tűz, megemésztene teljesen, elpusztítaná minden vagyonomat.
{31:13} Ha nem bántam igazságosan szolgáimmal, mikor panaszuk volt ellenem,
{31:14} hogyan állhatnék meg Isten színe előtt? Mit válaszolhatnék neki, mikor felelősségre von?
{31:15} Hiszen engem is, a szolgámat is ő teremtett az anyaméhben. Ugyanaz az Isten formált mindkettőnket anyánk szíve alatt.
{31:16} Nem tagadtam meg a szegényektől, amire vágytak, segítettem az özvegyeket, nélkülözni nem hagytam őket.
{31:17} Megosztottam kenyerem az éhezőkkel, bőven adtam az árváknak.
{31:18} Igen, apjuk voltam az árváknak, és gondviselőjük az özvegyeknek egész életemben.
{31:19} Ha szegényt láttam rongyosan, takaró nélkül a nyomorultat, örömmel segítettem rajtuk.
{31:20} Juhaim gyapjából adtam nekik meleg takarót, s a rongyosat felruháztam, úgyhogy áldottak érte mindannyian.
{31:21} Nem fenyegettem az árvát kezemmel, mikor segítséget kért a kapuban.
{31:22} Nem így van? De igen! Ha nem lenne igazam, szakadjon ki a karom tövestől, és vállam váljon el testemtől!
{31:23} De mindezeket el nem követtem, egész életemben tiszteltem és féltem Istent, s a Mindenható büntetésétől rettegtem!
{31:24} Nem bíztam gazdagságban, pénzben, vagyonban, csak a Mindenhatóban. Nem reménykedtem soha színaranyban.
{31:25} Nagy gazdagságom miatt nem dicsekedtem, hatalmas jövedelmem sem tett elbizakodottá.
{31:26} Nem imádtam a ragyogó Napot, sem a gyönyörű Holdat,
{31:27} nem intettem csókot feléjük kezemmel, nem csábították el szívem.
{31:28} Hiszen utálatos bűn lenne, súlyos büntetésre méltó, ha megtagadtam volna a Menny Istenét!
{31:29} Mikor ellenségem baj érte, nem örvendtem romlásán, nem nevettem kárörvendőn, ha bajba került.
{31:30} Soha nem átkoztam, s nem kívántam halálát.
{31:31} Jól tudták a szolgáim: az idegen nálam mindig jóllakott,
{31:32} a jövevénynek szállást kínáltam, vendégül láttam az utazókat.
{31:33} Mások talán eltitkolják vétkeiket, de én soha nem tettem ilyet!
{31:34} Nem féltem az emberektől, hogy rólam mit mondanak, nem féltem rokonaim véleményétől, nem burkolóztam hallgatásba, nem zárkóztam házamba!
{31:35} Ó, bárcsak meghallgatna engem! Bárcsak válaszolna nekem a Mindenható! Írná csak könyvtekercsbe, mit vétettem!
{31:36} Bátran vállaimra venném a vádakat, s fejemre tenném azt a tekercset, mint koronát!
{31:37} Számot adnék előtte minden lépésemről, s mint fejedelem, úgy járulnék elébe.
{31:38} Ha bárkitől elvettem volna földjét, annak barázdái ellenem kiáltsanak,
{31:39} ha munkásaim bérét ki nem fizettem, ha gazdájától megpróbáltam elvenni birtokát,
{31:40} akkor földemen búza helyett tövis teremjen, s árpa helyett hitvány gyomok!” Itt végződnek Jób beszédei.
{i32:1} Elihú beszéde
{32:1} Ezután Jób három barátja felhagyott vele, hogy megpróbáljon Jóbnak válaszolni, mivel látták, hogy erősen meg van győződve ártatlanságáról.
{32:2} De volt ott egy fiatalember is, Elihú, Barakél fia. (Barakél pedig Búz családjából, és Rám nemzetségéből származott.) Elihú nagyon megharagudott Jóbra, amiért ő ártatlannak tartotta magát, és mindenáron be akarta bizonyítani, hogy még Istennel szemben is neki van igaza.
{32:3} De megharagudott Jób három barátjára is, mert valójában nem tudtak Jóbnak helyes feleletet adni; és nem tudták rábizonyítani, hogy bűnös, mégis vádolták Jóbot.
{32:4} Mivel azonban Elihú volt a legfiatalabb, tisztelettel megvárta, amíg a három idősebb férfi befejezte beszédét.
{32:5} Mikor látta, hogy azok már nem szólnak többet,
{32:6} ezt mondta: „Igaz, én még fiatal vagyok, ti pedig idősek, ezért nem mertem eddig szólni, nem mertem elmondani, mit gondolok.
{32:7} Gondoltam, hadd beszéljenek előbb az idősek, hadd tanítsanak bölcsességre az öregek!
{32:8} Pedig nem az évek sokasága tesz valakit bölccsé, hanem Isten Szelleme! Értelmet csak a Mindenható lehelete adhat!
{32:9} Nem csak az idősek lehetnek bölcsek, nem csak a vének ítélhetnek helyesen.
{32:10} Ezért hát, hallgassatok most rám, hadd mondjam el én is, mit gondolok!
{32:11} Türelmesen hallgattalak benneteket, megvizsgáltam érveiteket, figyeltem, mit feleltek Jóbnak.
{32:12} Amit mondtatok, megértettem, de bizony egyikőtök sem cáfolta meg Jóbot, nem tudtatok megfelelni neki!
{32:13} Ne mondjátok hát, hogy bölcsességet találtatok! Inkább hagyjátok, hogy Isten maga feleljen Jóbnak, ne az emberek!
{32:14} Jób ugyan nem velem vitatkozott, de én nem is a ti szavaitokkal érvelek.
{32:15} Lásd Jób, elhallgattak a barátaid, nincs már több szavuk ellened, nincs mit mondjanak.
{32:16} Vártam, de nem szólnak semmit, vártam, de mélyen hallgatnak mind, nem vitatkoznak már veled.
{32:17} Így hát, hadd feleljek én neked, hadd mondjam el én is, amit gondolok!
{32:18} Sok mondanivalóm szorongat, szellemem sürget, hogy szóljak,
{32:19} bensőm forrong, s mint bortömlőt az újbor, majd szétfeszít az indulat.
{32:20} Kénytelen vagyok hát beszélni, hogy megkönnyebbüljek, hadd mondjam el Jóbnak válaszomat.
{32:21} Nem leszek részrehajló, nem hízelgek embereknek!
{32:22} Nem is lennék rá képes, Teremtőm is megbüntetne érte.”
{33:1} „Hallgass rám, Jób, figyelj szavaimra türelmesen!
{33:2} Most már szóra nyílik ajkam, nyelvemen vannak már a szavak.
{33:3} Őszinte szívvel beszélek hozzád, egyenes szavakkal igazat mondok.
{33:4} Isten Szelleme teremtett engem, a Mindenható lehelete adott nekem is életet.
{33:5} Válaszolj hát, kérlek, ha tudsz, készülj fel, állj elő érveiddel!
{33:6} Én is olyan vagyok Isten előtt, mint te, engem is agyagból formált, mint téged.
{33:7} Tőlem nem kell félned, nem leszek hozzád kegyetlen.
{33:8} Jób, te azt mondtad, s ezt saját fülemmel hallottam:
{33:9} »Tiszta vagyok és ártatlan, nem terhel semmi bűn, lelkiismeretem tiszta, nem tettem semmi rosszat,
{33:10} Isten mégis ellenem fordult, úgy bánik velem, mint ellenségével!
{33:11} Kalodába zárta lábamat, szemmel tartja minden lépésemet.«
{33:12} Lásd, azt mondom, ebben nincs igazad, mert Isten nagyobb az embernél!
{33:13} Azért perelsz vele, mert nem ad számot neked, s kérdéseidre nem felel?
{33:14} Pedig szól hozzánk Isten sokféleképpen, szól, nem csak egyszer, de többször is! Csakhogy nem értjük, vagy nem törődünk vele!
{33:15} Szól hozzád álmodban, éjjeli látomásban, mikor mély álom száll rád, vagy mikor ébredezel.
{33:16} Megnyitja füledet ilyenkor, majd figyelmeztetését megpecsételi jelekkel,
{33:17} hogy ha rosszat tervezel, eltérítsen attól, hogy visszatartson a büszkeségtől,
{33:18} hogy megóvja lelked a haláltól, életed a gyilkos dárdadöféstől.
{33:19} Szól hozzád, mikor betegen fekszel, mikor fájdalommal fegyelmez, és csontjaidban érzed a figyelmeztetést.
{33:20} Mikor már a kenyeret sem kívánod, kedvenc ételedtől is undorral fordulsz el,
{33:21} mikor annyira lesoványodsz, hogy csontjaid is kilátszanak,
{33:22} mikor lelked már közeleg a pusztítóhoz, életed ahhoz, aki azt majd kioltja.
{33:23} Akkor, ha van melletted magyarázó angyal, egy az ezer közül, hogy megmutassa az igazsághoz vezető utat,
{33:24} akkor Isten megkönyörül rajtad, és azt mondja: »Szabadítsd meg őt a haláltól, mert váltságdíjat találtam számára!«
{33:25} Akkor tested megújul, ismét megerősödsz, s újra kezded fiatalságodat.
{33:26} Imádkozol, Isten újra kegyelmébe vesz, örömmel járulsz elébe, ő helyreállít, és megint magához fogad.
{33:27} Te pedig énekelve mondod az embereknek: »Bizony vétkeztem, és letértem az igaz útról, Isten mégsem büntetett meg, pedig megérdemeltem volna.
{33:28} Megváltott engem a haláltól, s lelkem megint a világosságot nézi nagy örömmel!«
{33:29} Látod, így bánik velünk Isten kétszer vagy háromszor is,
{33:30} hogy lelkünket megmentse a haláltól, s hogy megint ránk ragyogjon az élet világossága.
{33:31} Figyelj rám, Jób, hallgass csak engem, hadd beszéljek még!
{33:32} Ha tudsz, felelj meg nekem, mert kívánom, hogy ártatlannak bizonyulj!
{33:33} De ha nincs mit mondanod, hallgass engem, hadd tanítsalak bölcsességre!”
{34:1} Majd Elihú így folytatta:
{34:2} „Hallgassatok rám, bölcsek, figyeljetek, ti értelmesek!
{34:3} Mert a fülnek kell megvizsgálnia, amit hall, ahogy az ételt a nyelv ízleli.
{34:4} Vizsgáljuk hát meg együtt, mi a helyes, döntsük el együtt, mi az igazság!
{34:5} Mert Jób azt mondta: »Ártatlan vagyok, Isten mégis megfosztott igazságomtól!
{34:6} Noha ártatlan vagyok, mégis hazugnak ítéltek engem! Nem vétkeztem, mégis megsebeztek, gyógyíthatatlanul.«
{34:7} Jób, ki lenne hozzád hasonló, ki merne ilyen gyalázatos dolgokat mondani?!
{34:8} Hiszen azon az úton jársz, mint a gonosztevők! Úgy beszélsz, mint az istentelen bűnösök!
{34:9} Azt mondod: »Nincs semmi értelme, ha Isten kedvét keresem, ha benne gyönyörködöm!«
{34:10} Most hát figyeljetek rám, ti bölcsek! Istentől távol áll minden gonoszság, a Mindenható soha nem igazságtalan!
{34:11} Sőt, mindenkinek a saját tettei szerint fizet meg, mindenkit aszerint jutalmaz, ahogy megérdemli.
{34:12} Bizony, Isten soha nem követ el gonoszságot, a Mindenható nem ferdíti el az igazságot!
{34:13} Ki bízta őrá a Földet? Ki tette felelőssé az egész világért?
{34:14} Ha Isten csak magával törődne, és szellemét újra magához vonná vissza, ha teremtményeitől leheletét visszavenné,
{34:15} bizony, minden élő azonnal kimúlna, bizony, mind porrá omlanánk megint.
{34:16} Ha értelmesek vagytok, halljátok meg ezt, figyeljetek szavaimra!
{34:17} Hogyan kormányozhatna, aki gyűlöli az igazságot? Hogyan vádolhatod őt, az Igazságost és Hatalmast?!
{34:18} Hiszen Isten az, aki így szól a királyhoz: »Te semmirekellő!« Azt mondja a fejedelemnek: »Bűnös vagy és gonosz!«
{34:19} De nem elfogult a fejedelmek iránt, egyaránt szeret gazdagot és szegényt, hiszen ő alkotta mindkettőt.
{34:20} Meghal a gazdag is, a szegény is, az éjszaka közepén hirtelen megrendülnek és eltűnnek. Meghalnak a hatalmasok is, pedig egy ujjal sem ér hozzájuk senki.
{34:21} Bizony, szemmel tartja Isten az ember útjait, jól látja minden lépését.
{34:22} Nincs olyan sűrű sötétség, ahol elrejtőzhetne a gonosz! Előle még a halál árnyéka sem takar el.
{34:23} Nincs szüksége rá, hogy hosszasan vizsgálja, s trónja elé idézze az embert ítéletre.
{34:24} Nem kérdezi őket, nem nyomoz, egyszer csak hirtelen összetöri a hatalmasokat, és másokat állít a helyükre,
{34:25} mert szemmel tartja, s nem felejti tetteiket. Egyetlen éjszaka felforgatja hatalmukat, szétmorzsolja erejüket, végük van.
{34:26} Gonosz tetteik miatt lesújt rájuk, mindenki szeme láttára megbünteti őket,
{34:27} mert elfordultak Istentől, s nem törődtek vele.
{34:28} Mert a gonoszok miatt száll az égre a nyomorultak panasza, de a szegények kiáltását Isten meghallgatja.
{34:29} Ha Isten hallgat, és nem felel, még akkor sem vádolhatja őt senki! Ha eltakarja arcát, és visszatartja áldásait egy néptől vagy egyetlen embertől, kicsoda láthatja meg őt, ki járulhat elébe?
{34:30} Isten elveszi az istentelen uralkodó hatalmát, nem engedi, hogy népét romlásba vigye.
{34:31} De mondtad-e Istennek: »Bűnös vagyok, és büntetésem elszenvedem, de nem vétkezem többé!
{34:32} Istenem, taníts meg arra, amit át nem láthatok! Ha vétkeztem is, többé nem teszem«?
{34:33} Jób, szeretnéd, hogy Isten megfizessen neked? Akkor miért utasítod el ítéletét? Most rajtad a sor, válassz! Nem dönthet más helyetted. Mit felelsz erre, mondd?
{34:34} Az okos emberek azt mondják majd, s minden bölcs egyetért ebben:
{34:35} »Jób értelmetlenül beszél, szavaiból minden bölcsesség hiányzik!«
{34:36} Ó, bárcsak megvizsgálnák Jóbot, hiszen úgy válaszol, mint a gonoszok,
{34:37} bűneit szaporítja szavaival, lázadása egyre növekszik, s beszédével folyton csak Isten ellen hadakozik.”
{35:1} Azután Elihú így folytatta:
{35:2} „Jób, valóban úgy véled, hogy Istennel szemben neked van igazad?
{35:3} Azt kérded: »Mi hasznom belőle, ha Istent félem és tisztelem? Mit nyerek vele, ha nem vétkezem?«
{35:4} Hadd feleljek erre neked is, barátaidnak is!
{35:5} Nézz fel az égre, és lásd meg, figyeld meg a fellegeket, mily magasan szállnak!
{35:6} Isten azonban messze fölöttük lakik, mit árthatsz neki, ha vétkezel? Még ha megsokasodnak is bűneid, mit tehetsz ellene?
{35:7} De ha ártatlanul élsz, nem őt segíted vele! Mit kaphat tőled, ami hiányzik neki?
{35:8} Bűneiddel csak a halandóknak ártasz, amilyen magad is vagy! Igazságod is csak a halandóknak használ, amilyen magad is vagy!
{35:9} A nyomorultak jajgatnak az elnyomás alatt, szabadítóért kiáltanak az erőszakosság miatt.
{35:10} Mégsem a Teremtőjükhöz fordulnak segítségért, aki a legsötétebb órában is öröménekre indít,
{35:11} aki bölcsességre tanít, még a földi állatok és az égi madarak által is.
{35:12} Vagy kiáltanak a gonoszok büszkesége miatt, de Isten nem válaszol.
{35:13} Bizony, hiába kiáltanak, Isten nem hallgatja meg, nem figyel rájuk a Mindenható.
{35:14} Így hát, Jób, Isten neked sem válaszol, mikor panaszkodsz, hogy nem látod őt, mikor keseregsz, hogy ügyedet elé akarod terjeszteni.
{35:15} Azt gondolod: »Mivel nem látja a bűnt, nem is büntet érte.«
{35:16} Így hát csak beszélsz, meggondolatlanul, folyvást fecsegsz, értelmetlenül!”
{36:1} Azután Elihú így folytatta:
{36:2} „Jób, légy türelemmel, hallgass meg, mert Istenről van még mondanivalóm!
{36:3} Messziről származik tudásom, s megmutatom, hogy Teremtőm igazságos!
{36:4} Látod, szavaim mind igazak! Tökéletes tudású ember áll előtted!
{36:5} Tudd meg, hogy Isten hatalmas, erős szívű és bölcs, de az embert mégsem veti meg.
{36:6} Nem hagyja a gonoszokat sokáig élni, igazságot szolgáltat az elnyomottnak.
{36:7} Nem fordul el az igazaktól, hanem királyok mellé ülteti őket a trónra, felemeli őket örökre.
{36:8} Ha pedig Isten láncra verve megbüntet valakit, ha fogva tartja a fájdalom köteleivel,
{36:9} akkor is tudtára adja, miben vétkezett, megmutatja neki büszkesége bűnét,
{36:10} megnyitja fülét, hogy fenyítését megértse, és parancsolja, hogy a gonosztól forduljon el.
{36:11} Ha hallgat rá a bűnös, és enged szavának, akkor további éveit békében és jólétben töltheti, akkor esztendeit örömmel éli le.
{36:12} Ha pedig nem enged szavának, halálos fegyver szúrja keresztül, s elpusztul ostobasága miatt.
{36:13} Az istentelenek Istenre haragszanak, mikor ő megkötözi és fenyíti őket, ahelyett, hogy hozzá fordulnának.
{36:14} Meghalnak fiatalon, mint a prostituáltak.
{36:15} Bizony, Isten a szenvedés által ment meg a veszélytől, szenvedés által nyitja meg fülét a szenvedőnek!
{36:16} Jób, téged is kiszabadítana Isten a szenvedés torkából, tágas mezőre vezetne, ahol bőség és gazdagság vár!
{36:17} De most tele vagy hamis gondolatokkal, és jogosan ér utol az ítélet.
{36:18} Ne engedd, hogy az indulat elragadjon, ne utasítsd el Isten fenyítését, ne riasszon meg a hatalmas váltságdíj!
{36:19} Vajon segélykiáltásod megment-e a bajból? Segít-e valamit rajtad erőfeszítésed?
{36:20} Ne kívánd, hogy eljöjjön az éjszaka, amikor a népeket kipusztítják a helyükről!
{36:21} Vigyázz, ne pártolj a gonoszsághoz, még ha vonzóbbnak tűnik is, mint a nyomorúság!
{36:22} Nézd, Isten milyen erős és hatalmas! Nincs tanító, hozzá hasonló!
{36:23} Senki sem parancsolhat neki, senki sem mondhatja: »Ezt rosszul tetted!«
{36:24} Gondod legyen rá, hogy dicsérd őt minden tettéért, hiszen ezekről énekelnek az emberek!
{36:25} Amit Isten tett, azt mindenki látta, még messzi földeken is látták tetteit.
{36:26} Isten valóban fenséges, hatalmas, csak mi nem ismerjük hatalmát, sem éveinek számát nem tudhatjuk soha.
{36:27} Isten az, aki felemeli a vízcseppeket a földről, köddé és felhővé változtatja,
{36:28} hogy az ég esőt hullasson, sűrű záport az emberekre.
{36:29} Ki tudja, merre szállnak a fellegek? Ki érti a mennydörgés szavát?
{36:30} Nézd, Isten küldi szét a villámokat is, ő takarja be a tenger mélyét.
{36:31} Ezekkel kormányozza a népeket, így ad nekik bőséges termést és kenyeret.
{36:32} Markába fogja a villámokat, lesújt velük, ahová akar.
{36:33} A mennydörgés jelzi a vihar közeledtét, még a legelő állatok is megértik ezt.”
{37:1} „A villámok és a mennydörgés miatt remeg a szívem, majd kiugrik helyéről.
{37:2} Hallgassátok csak, Isten hangja szól, figyeljetek ajkának mennydörgő szavára!
{37:3} Ragyogó villámai megvilágítják az égboltot, fényük ellátszik a föld egyik szélétől a másikig.
{37:4} Utána szavának mennydörgése robajlik, fenséges hangja dübörög. Nem tartja vissza, kiereszti hangját, mikor villámait kiküldi.
{37:5} Isten hangja csodásan mennydörög, nagy dolgokat visz végbe, melyeket nem érthetünk.
{37:6} Parancsolja a hónak, hogy hulljon a földre, és az esőnek, hogy zuhogjon bőségesen.
{37:7} Megmutatja az embereknek, hogy mire képes, mikor bezárja őket házaikba.
{37:8} Az állatok is behúzódnak rejtekhelyükre, elbújnak a zord idő elől.
{37:9} Dél felől forgószél tör elő, északról metsző hideg szél süvít.
{37:10} Isten leheletétől megfagynak a vizek, a tavak felszíne jégtükörré dermed.
{37:11} Majd vastag felhőkben küld párát és enyhülést, viharfelhőkből villámokat szór szerteszét.
{37:12} Mindezek Isten parancsa szerint forognak körbe, elvégzik akaratát a lakott földön mindenütt.
{37:13} Általuk fenyíti meg a népeket, vagy áldja meg a nemzeteket, akarata szerint.
{37:14} Hallgass meg, Jób, maradj csendben, és gondold meg Isten csodáit!
{37:15} Tudod-e hogyan irányítja a fellegeket? Hogyan gyújtja meg bennük villámai tüzét?
{37:16} Tudod-e, hogyan lebegnek a felhők ég és föld között? Érted-e ezeket, és Isten tökéletes tudásának többi csodáit?
{37:17} Miért lesz forró a ruhád, mikor délről hőhullám jön, és megáll a levegő?
{37:18} Segíthetsz-e Istennek kiterjeszteni az eget, hogy szilárd legyen, mint a fémtükör?
{37:19} Jób, taníts bennünket, mit mondhatunk mi Istennek! Bizony, nem tudjuk, mit feleljünk neki, mert sötétség rejti őt előlünk!
{37:20} Nem merném megszólítani, mert talán elpusztítana.
{37:21} Ugyanígy a Napba sem merek nézni, mikor az égen fényesen ragyog, mikor a szél elfújja a fellegeket.
{37:22} Hogyan nézhetném vakító dicsőségét, amely észak felől ragyog, mint az arany! Bizony, Isten félelmetes ragyogásba öltözött!
{37:23} Hogyan közeledhetnénk a Mindenhatóhoz, hogyan is érthetnénk meg őt? Hiszen ereje mérhetetlen, igazságos volta makulátlan, és senki jogait nem nyomja el.
{37:24} Ezért tisztelik és félik Istent az emberek! Ő pedig rá sem néz arra, aki büszke, és bölcsnek tartja magát.”
{i38:1} Isten maga szól Jóbhoz
{38:1} Ezután az Örökkévaló válaszolt Jóbnak a forgószélből:
{38:2} „Ki fecseg itt terveimről össze-vissza?! Ki beszél ilyen ostobán és tudatlanul?!
{38:3} Készülj fel, mint igazi férfi, én kérdezlek, te pedig válaszolj nekem!
{38:4} Hol voltál, amikor a Földet megalapoztam? Mondd meg, ha igazán bölcs vagy!
{38:5} Tudod-e ki szabta meg méreteit? Ki mérte meg, mekkora legyen?
{38:6} Mire támaszkodnak a Föld oszlopai? Ki helyezte el sarokkövét,
{38:7} amikor együtt énekeltek a hajnal csillagai, és az angyalok örvendezve ünnepeltek?
{38:8} Kicsoda zárta a tengert gátak mögé, mikor előtört vize, mintegy az anyaméhből?
{38:9} Akkor felhőkkel borítottam be, felruháztam azt fellegekkel, körülvettem sűrű sötétséggel,
{38:10} meghúztam határvonalát, ajtók és zárak mögé szorítottam,
{38:11} és azt mondtam: »Eddig jöjj, de ne tovább! Büszke hullámaid itt megálljanak!«
{38:12} Parancsoltál-e a reggelnek, csak egyszer is, hogy felvirradjon? Mutattad-e a hajnalnak, hol kezdjen világosodni?
{38:13} Te rendelted a hajnalfénynek, hogy ragadja meg a Föld sarkait, és rázza le a gonoszokat róla;
{38:14} amikor a föld átváltozik, mint az agyag, ha pecsétet nyomnak rá, mint mikor új ruhába öltözik valaki;
{38:15} amikor a gonoszoktól elveszik a világosságot, és felemelt karjukat összetörik?
{38:16} Eljutottál-e a tenger forrásaihoz? Jártál-e már az óceán fenekén?
{38:17} Láttad-e a halottak országának kapuit valaha, és a halál árnyékának kapuját láttad-e?
{38:18} Fel tudod-e fogni a Föld méreteit? Mondd meg, ha tudod!
{38:19} Melyik úton lakik a fény, és hol van a sötétség lakhelye?
{38:20} Te biztosan vissza tudod vinni saját helyükre, el tudod vezetni őket otthonukba!
{38:21} Hiszen olyan okos vagy, és annyira öreg, biztosan jól tudod mindezeket!
{38:22} Jártál-e a hó raktáraiban? Láttad-e a jég raktárházait?
{38:23} A rettenetes napokra tartogattam ezeket, felhalmoztam havat és jeget a háború és csaták idejére.
{38:24} Tudod-e, hol az út, amelyen a világosság szétterjed, vagy amelyen a keleti szél szétfut a földön?
{38:25} Ki hasít az égben utat a zuhogó esőnek, ki szabja meg útját a villámoknak?
{38:26} Ki áztatja meg a sivatagot, ahol nem lakik ember, és a pusztát, ahol nincs emberfia?
{38:27} Ki sarjaszt füvet ott, ahol senki sem jár, ki ad esőt a földre, hogy még a sivatag is kivirágzik?
{38:28} Kitől származik az eső, ki szüli a harmat cseppjeit?
{38:29} Kinek a méhéből keletkezik a jégeső? A hódara kinek a gyermeke?
{38:30} A víz jéggé fagy, mint a szikla, oly kemény, s a mély tengerek felszínét jégpáncél borítja.
{38:31} Össze tudod-e kötni a Fiastyúk szálait? Vagy felbonthatod-e az Orion köteleit?
{38:32} Te hozod-e fel a csillagképeket a maguk idejében? Kézen fogva vezeted talán a Göncölszekeret az égen?
{38:33} Ismered-e a csillagos ég törvényeit? Te határoztad meg, hogyan uralkodjanak a Föld fölött?
{38:34} Tudsz-e parancsolni a felhőknek odafent, hogy esővel borítsák be a földet?
{38:35} Szót fogadnak-e neked a villámok, hogy elinduljanak, s felelik-e neked: »Itt vagyunk, Uram, parancsodra várunk!«
{38:36} Ki adott bölcsességet az embernek, ki helyezett a belsejébe értelmet?
{38:37} Ki olyan bölcs, hogy megszámolja a fellegeket? Ki képes belőlük esőt fakasztani,
{38:38} mikor az aszály miatt porfelhők kavarognak, és a göröngyök keményre száradnak?
{38:39} Te adsz-e zsákmányt az anyaoroszlánnak, hogy csillapítsa kölykei éhségét,
{38:40} amelyek a barlangjukban heverésznek, rejtekhelyükön zsákmányra lesve lapulnak?
{38:41} Ki ad enni a hollóknak, mikor zsákmányt keresve keringenek, fiókáikat ki eteti, mikor éhesen Istenhez kiáltanak?
{39:1} Tudod-e, mikor ellik a hegyi kecske? Mikor borjaznak a szarvasok?
{39:2} Számolod-e vemhességük hónapjait? Figyeled-e, mikor jön el az ellés ideje?
{39:3} Csak összegörnyednek, kicsinyeiket megszülik, vajúdásuk hirtelen véget ér.
{39:4} Borjaik hamar felnőnek a tágas mezőn, erősek és egészségesek, elhagyják anyjukat, nem térnek vissza többé.
{39:5} Ki engedte szabadon a vadszamarat? Ki bocsátotta a pusztába, hadd rohanjon?
{39:6} Hiszen én tettem otthonává a füves pusztát, nyugvó helyévé a szikes réteket.
{39:7} Kineveti a zajos városokat, nem hordozza a kereskedők zsákjait.
{39:8} Hegyi legelőkön kószál, szabadon, mindenhol talál legelni valót.
{39:9} Kérdezd meg a vadbivalyt, akar-e szolgálni neked! Jászlad mellett marad-e éjszakára?
{39:10} Befoghatod-e, hogy felszántsa földedet? Boronálhatsz-e vele vetés után?
{39:11} Pedig milyen erős! De bízhatsz-e benne? Rábízhatod-e nehéz munkádat, hogy helyetted végezze?
{39:12} Ha megkéred, elhúzza-e a megrakott szekeret, hogy gabonádat csépelni vigye?
{39:13} Vígan csapkod szárnyával a struccmadár, pedig nem tud repülni, mint a gólya.
{39:14} Tojásait a földön költi ki, a nap melegíti őket a porban.
{39:15} Nem törődik vele, hogy ráléphetnek, hogy a vadállatok összetörik.
{39:16} Fiókáit nem kényezteti, ha elpusztulnak, nem bánja, hogy fáradsága kárba veszett,
{39:17} mert Isten nem adott neki bölcsességet, értelmet is csak keveset.
{39:18} Mégis, ha felkel, és futásnak ered, ló és lovasa mögötte csúfosan lemarad!
{39:19} Vagy nézd a lovat! Ilyen erőssé ki tette? Te adtad nyakára lobogó sörényét?
{39:20} Te alkottad úgy, hogy ugrani tudjon? Mint a sáska úgy szökell, büszke horkantása milyen félelmetes!
{39:21} Örvend erejének, s türelmetlenül várja, hogy harcba induljon, bátran nekirohan a fegyvereknek.
{39:22} A félelmet neveti, nem ijed meg semmitől, nem hátrál meg a kard elől.
{39:23} Csörög rajta lovasának tegze, csillog a napfényben kopja és lándzsa.
{39:24} A trombita hangjára megindul, tüzesen vágtat a csatába, sebesen, mint a szél.
{39:25} A harcba hívó trombitaszóra nyerítve felel, örül, hogy indulhat végre. Messziről megérzi a csatazajt, meghallja a harci kiáltást és a parancsszót.
{39:26} Te tanítottad-e az ölyvöt magasra szállni, mikor kiterjeszti szárnyát, és dél felé repül?
{39:27} Parancsodra szárnyal-e magasra a keselyű, és rakja fészkét kősziklák csúcsára?
{39:28} Otthon van a szédítő magasban, nyugodtan éjszakázik a meredek sziklafalon, ott tanyázik, az a kővára.
{39:29} Onnan kémleli prédáját, éles szeme messzire lát mindent, pontosan.
{39:30} Fiókáit véres hússal táplálja, s ahol elhullott tetemet lát, azonnal ott terem.”
{40:1} Majd az Örökkévaló ezt mondta Jóbnak:
{40:2} „A Mindenhatóval akartál pereskedni, folytatod-e még, vagy feladod? Aki Istennel akar perelni, hát feleljen neki!”
{40:3} Jób erre így válaszolt az Örökkévalónak:
{40:4} „Most látom csak, milyen parányi vagyok! Mit is felelhetnék neked? Inkább hallgatok, és kezem a számra teszem.
{40:5} Szóltam egyszer, vagy kétszer, de most már elhallgatok, mondtam ugyan valamit, de többé nincs mit mondanom.”
{40:6} Ezután az Örökkévaló így folytatta a forgószélből:
{40:7} „Készülj fel, mint igazi férfi, hadd kérdezzelek, te pedig válaszolj nekem!
{40:8} Kétségbe vonod igazságos voltomat? El akarsz ítélni, hogy igazad legyen?
{40:9} Ha olyan vagy, mint Isten, ha karod oly erős, mint az övé, és hangod ugyanúgy mennydörög,
{40:10} akkor öltözz dicsőségbe és fenségbe, vedd körül magad tisztességgel és ragyogással!
{40:11} Ha olyan vagy, mint Isten, engedd szabadjára haragod tüzét, nézd meg, kik büszkék, gőgösek, alázz meg minden elbizakodottat!
{40:12} Tarts szemmel mindenkit, aki kevély és felfuvalkodott, alázz meg minden elbizakodottat! Törj össze minden gonoszt a saját helyén,
{40:13} sújtsd őket a porba, szégyenítsd meg, zárd őket együttesen a sírba!
{40:14} Akkor majd én foglak dicsérni, hogy győzelmet szerzett erős karod!
{40:15} Jób, nézd csak a behemótot, amely füvet legel, mint az ökör! Én teremtettem őt is, akárcsak téged.
{40:16} Nézd, milyen kemények izmai, milyen erős a testalkata!
{40:17} Farka erős, mint a cédrusfa, inai és izmai egybefonódnak,
{40:18} csontjai erősek, mint a bronz, lábszárai, mint a vasrudak!
{40:19} A teremtmények között ő a legelső, megfékezni is csak Teremtője képes.
{40:20} Dús füvet teremnek neki a dombok, ott legelészik a többi állat között.
{40:21} Árnyas fák alatt heverészik, nádasokban, mocsarakban tanyázik.
{40:22} Fák árnyéka takarja, körülveszik fűzfák és bokrok.
{40:23} Ha megárad a folyó, nem menekül, nem fél, még ha a Jordán vize a szájáig ér is.
{40:24} Vajon ki tudná váratlanul meglepni, elfogni, ki tudna orrába kötelet fűzni, hogy vezesse?!
{41:1} Jób, nézd csak a Leviátánt! Kihúzhatod-e horoggal a vízből, mint a halat? Nyelvét lekötözheted-e kötéllel?
{41:2} Orrába tennél-e karikát, s kötelet, vagy horgot az állába, hogy azzal vezesd?
{41:3} Gondolod, hogy könyörögni fog neked? Vagy hízelegve kérlel, hogy engedd szabadon?
{41:4} Azt hiszed, megegyezhetsz vele, talán szolgádnak fogadod örökre?
{41:5} Vagy játszanál vele, mint egy kismadárral, megkötnéd, hogy gyermekeid pórázon vezessék?
{41:6} Talán eladnád a halászoknak, hogy alkudozzanak fölötte a piacon? Vagy feldarabolnád, hogy szétosszad a kereskedők között?
{41:7} Döfhetsz-e a hátába lándzsákat, vagy a fejébe szigonyt?
{41:8} Ha megpróbálod, többé esélyed sem lesz harcolni vele! Gondold meg, mi történne veled!
{41:9} Aki megtámadja, halálosan téved, már a puszta látványától is összerogy a vakmerő!
{41:10} Ki olyan bátor és bolond, hogy a Leviátánt megharagítsa? Akkor hát, kicsoda merne velem szembeszállni?
{41:11} Kicsoda adott nekem előbb, hogy én tartozzam neki?! Hiszen minden az enyém az ég alatt!
{41:12} Nézd a Leviátán lábait, nézd hatalmas erejét, formáját, az egész milyen tökéletes!
{41:13} Ki foszthatja meg a páncéljától? Ki tudná átdöfni kettős pajzsait?
{41:14} Hatalmas állkapcsát ki feszítheti fel? Fogai milyen rémületesek!
{41:15} Hátát erős pajzsok sora védi, összekapcsolva szorosan és szilárdan,
{41:16} oly tökéletesen, hogy még levegő sem jut közéjük.
{41:17} Egyik a másikhoz annyira jól illik, erősen kapcsolódnak, szét nem választhatók.
{41:18} Mikor a Leviátán tüsszent, mintha villám lobbanna fel, szeme úgy ragyog, mint a hajnal fénye.
{41:19} Lángnyelvek csapnak ki szájából, torkából tüzes szikrák szállnak.
{41:20} Orrából füst száll a magasba, mint forró fazékból a gőz.
{41:21} Lehelete meggyújtja a szenet, szájából láng lövell.
{41:22} Nyakán az erő nyugszik, orra előtt rettegés ugrál.
{41:23} Testének részei úgy összetartanak, mintha egyben öntötték volna, oly szilárd.
{41:24} Szíve kemény, mint a szikla, mint az alsó malomkő, oly kemény.
{41:25} Mikor a Leviátán felkel, még a hatalmasok is remegnek, mikor farkával csapkod, elfutnak a hősök is.
{41:26} Ha eltalálja is a fegyver, nem árt neki, lepattan róla kard, nyíl és lándzsa.
{41:27} Annyiba veszi a vasat, mint a szalmaszálat, a rezet, mint a korhadt fát.
{41:28} Nyílvesszők meg nem futamítják, lepattannak páncéljáról a parittyakövek,
{41:29} a buzogány sem árt neki jobban, mint egy pihe, a felé süvítő dárdát csak neveti.
{41:30} Hasán a pikkelyek, mint éles cserépdarabok, felkavarja az iszapot, mint a szeges borona.
{41:31} Nyomában fortyog a mélység, mint fazék a tűz fölött, bugyborékol a tenger, mint forró olaj.
{41:32} Fehér tajtékot hagy maga után a vízen, azt hinnéd, megőszült a tenger mögötte.
{41:33} Nincs hozzá hasonló az állatok között, mert Isten úgy teremtette, hogy senkitől se féljen!
{41:34} Bátran szembenéz mindenkivel, ő a király minden büszke állat fölött!”
{i42:1} Jób utolsó válasza
{42:1} Ezután Jób így válaszolt az Örökkévalónak:
{42:2} „Most már tudom, te bármit megtehetsz! Nincs aki szándékod keresztezné, vagy terved meghiúsítaná!
{42:3} Azt kérded: »Ki fecseg itt terveimről össze-vissza?! Ki beszél ilyen ostobán és tudatlanul?!« Uram, bevallom: én vagyok az! Mert olyan dolgokról beszéltem, amelyeket nem értek, amelyek túl csodálatosak, sőt felfoghatatlanok.
{42:4} Azt mondtad: »Készülj fel, mint igazi férfi, hadd kérdezzelek, te pedig válaszolj nekem!«
{42:5} Uram, eddig csak hallottam rólad, de most saját szememmel láttalak!
{42:6} Ezért hibáztatom és elítélem magam, s mindent visszavonok, amit mondtam! Bocsáss meg nekem, aki porban és hamuban heverek!”
{i42:7} Az Örökkévaló helyreállítja Jóbot
{42:7} Miután az Örökkévaló ezeket mondta Jóbnak, a témáni Elifázhoz fordult: „Nagyon megharagudtam rád és két barátodra, mivel nem az igazságot mondtátok rólam! Jób, a szolgám, viszont helyesen szólt felőlem.
{42:8} Azért most vegyetek hét bikát és hét kost, menjetek szolgámhoz, Jóbhoz, és áldozzátok fel az állatokat égőáldozatként magatokért! Szolgám, Jób, pedig imádkozzon értetek! Az ő imádságát meghallgatom, és akkor nem fogok veletek úgy bánni, ahogyan megérdemelnétek. Pedig rászolgáltatok, mert nem az igazságot mondtátok rólam! Jób, a szolgám, viszont helyesen szólt felőlem”.
{42:9} El is ment Jóbhoz a témáni Elifáz, a súahi Bildád, és a naamái Cófár, és mindent aszerint tettek, ahogy az Örökkévaló mondta. Az Örökkévaló pedig meghallgatta Jób imádságát, és teljesítette kérését.
{42:10} Miután pedig Jób imádkozott a barátaiért, az Örökkévaló helyreállította őt, és minden vagyonát kétszeresen visszaadta.
{42:11} Eljöttek Jóbhoz az összes testvérei és minden korábbi barátja, és nagy vendégséget tartottak. Mindannyian vigasztalták Jóbot, és együttérzésüket fejezték ki a csapások miatt, amelyekkel az Örökkévaló sújtotta. Mindegyikük ajándékozott Jóbnak egy-egy ezüstöt és egy-egy aranygyűrűt.
{42:12} Az Örökkévaló pedig megáldotta Jóbot, még inkább, mint azelőtt. A nyájai annyira megszaporodtak, hogy 14 000 juha és kecskéje, 6 000 tevéje, 1 000 pár igavonó ökre és 1 000 szamara lett.
{42:13} Jóbnak ismét gyermekei születtek: hét fia és három leánya.
{42:14} Születésük sorrendje szerint így nevezte el a leányait: Jemima, Kecia és Keren-Happúk.
{42:15} Olyan szépek voltak, hogy nem akadt párjuk az egész tartományban, és apjuktól ugyanolyan örökséget kaptak, mint fiútestvéreik.
{42:16} Ezek után Jób még 140 esztendeig élt, és meglátta gyermekeit és azoknak leszármazottjait is négy nemzedéken keresztül.
{42:17} Életével megelégedve, idős korában halt meg Jób.
