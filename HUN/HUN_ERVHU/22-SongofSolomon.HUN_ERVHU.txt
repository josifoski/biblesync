{i1:1} A menyasszony
{1:1} Ez az Énekek éneke, amely Salamoné.
{1:2} Csókolj meg, kedvesem, csókolj újra meg újra, mert, ahogy te szeretsz, az mámorítóbb a bornál!
{1:3} Megrészegít drága olajod illata, neved bódító illata szétárad, mint kiöntött illatos olaj, azért szeretnek téged mind a leányok.
{1:4} Ragadj magaddal, hadd fussunk, repüljünk veled! A király bevitt engem belső szobájába. Gyönyörködünk benned, örvendezünk neked, ünnepeljük szerelmedet, mert, ahogy te szeretsz, az részegítőbb a bornál! Bizony, méltó vagy rá, hogy szeressünk téged!
{i1:5} A menyasszony
{1:5} Barna a bőröm, mégis szép vagyok, ó, Jeruzsálem leányai! Bőröm sötét, mint Kédár sátrai, de szép, mint Salamon kárpitjai.
{1:6} Ne csodálkozzatok, hogy ilyen barna vagyok! A nap égetett le, amikor anyám fiai megharagudtak rám, kiküldtek a szőlőbe dolgozni, és magamra nem viseltem gondot.
{i1:7} A menyasszony
{1:7} Mondd meg nékem, kedvesem, merre legelteted nyájadat, hol pihenteted délben bárányaidat? Miért keresselek hiába, miért leselkedjek titokban barátaid nyája körül?
{i1:8} A vőlegény
{1:8} Ha nem tudod, hol találsz engem, te, szépek szépe, kövesd a nyájam nyomát, legeltesd kecskegidáidat a pásztorok sátrainál!
{1:9} Szép vagy, kedvesem, és vonzóbb, mint kanca a mének között, amelyek a fáraó harci szekereit húzzák!
{1:10} Milyen szép az arcod, függő láncaid között! Milyen gyönyörű a nyakad, gyöngysorokkal övezve!
{1:11} Aranyláncokat készíttetek neked, ezüsttel ékesítve.
{i1:12} A menyasszony
{1:12} Mikor a király mellettem ül asztalánál, nárdusom illata elér hozzá.
{1:13} Mint a mirha, amely egész éjjel melleim között pihen, olyan az én szerelmesem.
{1:14} Mint egy csokor virágzó henna Éngedi szőlőskertjeiben, olyan a kedvesem.
{i1:15} A vőlegény
{1:15} Milyen gyönyörű vagy kedvesem! Milyen szép vagy, te galambszemű!
{i1:16} A menyasszony
{1:16} Te is gyönyörű vagy kedvesem, igazán szép! Legyen az ágyunk zöldellő,
{1:17} házunk gerendája cédrusfa ága, szobánk mennyezete ciprusok zöld lombja.
{i2:1} A vőlegény
{2:1} Mezei virág vagyok a sároni síkságon, fehér liliom a völgyben.
{2:2} Mint hófehér liliom a tövises bozótban, olyan vagy, kedvesem, a leányok között!
{i2:3} A menyasszony
{2:3} Mint virágzó almafa az erdő fái közt, olyan vagy szerelmesem, az ifjak között! Mennyire kívánom árnyékát élvezni, gyönyörűséges gyümölcsét ízlelni!
{i2:4} A menyasszony
{2:4} Bevitt engem a lakomák termébe, szerelme a zászló fölöttem.
{2:5} Erősítsetek aszalt szőlővel, üdítsetek fel almával, mert egészen beteg lettem a szerelemtől!
{2:6} Bal karja fejem alatt, jobbjával átölel engem.
{2:7} Ó, Jeruzsálem leányai, nézzétek az őzeket és a szarvasokat! Ne ébresszétek fel a szerelmet, ne szítsátok fel tüzét, ameddig ő nem akarja! Meg kell ígérnetek!
{i2:8} A menyasszony
{2:8} Ez az ő hangja! Szerelmesem szavát hallom! Már jön is, közeleg! Átugrik a hegyeken, gazellaként szökell a dombokon.
{2:9} Mert olyan a kedvesem, mint a gazella, mint egy fiatal szarvas. Már itt is van, a fal túloldalán, benéz az ablakon, betekint a rácsokon.
{2:10} Meg is szólít engem: „Kelj föl, kedvesem, siess már szerelmesem, jöjj velem!
{2:11} Nézd, elmúlt a tél, elálltak az esők.
{2:12} Kivirágzott a mező, eljött a madárdal ideje, gerlék búgása hallik földünkön.
{2:13} Első termését érleli a füge, virágzanak a szőlők, illatuk árad szerteszét. Kelj föl, kedvesem, siess már szerelmesem, jöjj velem!”
{i2:14} A vőlegény
{2:14} Sziklák hasadékában rejtőző galambom! Magas sziklák között fészkelő madaram! Mutasd meg arcodat, hadd halljam hangodat! Mert a hangod édes, arcod gyönyörű!
{i2:15} A menyasszony és a vőlegény
{2:15} Jaj, fogjátok meg a rókákat, csípjétek el a rókakölyköket, mert pusztítják a szőlőt, a virágzó szőlőket!
{i2:16} A menyasszony
{2:16} Szerelmesem az enyém, én meg az övé, aki liliomok közt legelteti nyáját.
{2:17} Jöjj vissza hozzám, kedvesem, mielőtt az árnyékok megnyúlnak, és hűvös szél támad! Siess hozzám, mint a gazella, vagy mint fiatal szarvas Béther hegyein!
{i3:1} A menyasszony
{3:1} Éjről éjre kerestem őt ágyamon, mert szívből megszerettem, kerestem, de sehol sem találtam!
{3:2} Felkeltem hát, bejártam a várost, kerestem a tereken, kutattam az utcákon, mert szívemből megszerettem, kerestem, de sehol sem találtam!
{3:3} Rám akadtak az őrök, akik a városra vigyáznak. Kérdeztem tőlük: „Láttátok-e őt, kedvesemet, akit lelkemből szeretek?”
{3:4} Épp csak továbbléptem, máris megtaláltam kedvesemet, akit lelkemből szeretek! Megöleltem, el sem engedtem többé, míg be nem vezettem anyám házába, szülőanyám belső szobájába.
{3:5} Ó Jeruzsálem leányai, nézzétek az őzeket és a szarvasokat! Ne ébresszétek fel a szerelmet, ne szítsátok fel tüzét, ameddig ő nem akarja! Meg kell ígérnetek!
{i3:6} A barátaik
{3:6} Nézzétek, ki közeleg ott, a puszta felől? Olyan, mint füstoszlop, melyből mirha, tömjén és mindenféle fűszer illata árad.
{3:7} Salamon gyaloghintója az! Körülötte erős vitézei, hatvan hős, Izráel harcosai közül.
{3:8} Mind kardforgató, hadakozásban jártas, kardja az oldalán, nem fél az éjszaka rémeitől sem.
{3:9} Gyaloghintót készíttetett Salamon király libanoni cédrusból,
{3:10} oszlopait ezüstből, támláját aranyból, ülését bíborból. Belsejét szerelemmel bélelték ki Jeruzsálem leányai.
{3:11} Jöjjetek, nézzétek Salamont, Sion leányai! Lássátok a királyt! Fején koszorúja, amellyel anyja koronázta meg őt a menyegzője napján, szíve örömének napján.
{i4:1} A vőlegény
{4:1} Milyen szép vagy, kedvesem, milyen gyönyörű! Szemeid, mint a galambok, fátyolod mögött. Hajad, mint kecskenyáj, amely Gileád hegyéről ereszkedik alá.
{4:2} Fogaid, mint a frissen nyírott juhok, amint a fürdetőből feljönnek, mind ikreket ellenek, és egy sem hullik el.
{4:3} Skarlátszín zsinór az ajkad, szép ívű szád szeretnivaló. Halántékod, mint a gránátalma gerezdje, fátyolod mögött.
{4:4} Nyakad, mint Dávid tornya, a fegyverek rejteke, hol vitézek ezernyi pajzsa függ.
{4:5} Melleid, mint iker-őzikék, mint a kecses gazella kicsinyei, kik liliomok közt legelnek.
{4:6} Mielőtt az árnyékok megnyúlnak, és hűvös szél támad, felmegyek a mirha hegyére, a tömjénillatú dombra.
{4:7} Szerelmem, milyen tökéletes vagy, milyen gyönyörű, egészen hibátlan!
{4:8} Jöjj velem a Libanon hegyeiről, jegyesem, jöjj velem! Hagyd ott a hegyeket, az Amaná, a Szenír és Hermón csúcsait, az oroszlánok barlangját, a párducok hegyeit!
{4:9} Rabul ejtetted a szívemet húgom, jegyesem, egyetlen pillantásoddal, rabul ejtetted szívem nyakláncoddal.
{4:10} Milyen gyönyörűséges, ahogy szeretsz, húgom, jegyesem! Mert, ahogy te szeretsz, az mámorítóbb a bornál! Drága olajod illatosabb minden más illatszernél!
{4:11} Ajkadról színméz csepeg, jegyesem, méz és tej van nyelved alatt, ruháid illata, mint a libanoni cédrusoké.
{4:12} Elzárt kert az én jegyesem, húgocskám, bekerített forrás, lepecsételt kútfő.
{4:13} Kertedben gránátalma-liget virágzik, édes gyümölcsök teremnek, henna virít, nárdussal együtt.
{4:14} Ott terem nárdus és sáfrány, illatos nád és fahéj, tömjénillatú fák, mirha és aloé. Mindenféle drága fűszer illatozik benne.
{4:15} Kerteket öntöző forrás vagy, kedvesem, élő víz forrása, Libanon hegyeiről csörgedező patak!
{i4:16} A menyasszony
{4:16} Támadj föl északi szél! Jöjj déli szél! Fújjatok kertemre, hadd áradjon illata! Jöjjön el a kedvesem, jöjjön a kertjébe, kóstolja meg gyümölcseit!
{i5:1} A vőlegény A barátok A menyasszony
{5:1} Eljöttem kertembe, húgom, jegyesem! Szedem mirhámat és balzsamomat, lépes mézemet eszem és színmézemet, iszom boromat és tejemet. Barátaim, egyetek, igyatok, mámorosodjatok meg ti is!
{5:2} Elaludtam, de szívem éberen virrasztott. Lám, kedvesem hangját hallom, amint kopogtat: „Nyiss ajtót húgom, kedvesem, nyisd ki galambom, gyönyörűm! Harmat rakódott fejemre, gyöngyharmat szállt hajamra!”
{5:3} „Hiszen már levetkőztem, hogy is öltözzem fel újra? Megmostam lábamat, lépjek ismét a porba?”
{5:4} Kedvesem benyújtotta kezét az ajtón, szívem-lelkem megindult utána.
{5:5} Fel is keltem, hogy kinyissam, ujjaimról mirha csepegett, kezemről mirha folyt a reteszre.
{5:6} Ajtót tártam kedvesemnek, de ő már elfordult, elment! Szívem majd’ kiszökött helyéből, hogy így elment. Keresni indultam, de sehol sem találtam, hívtam, kiáltva, de nem felelt.
{5:7} Rám akadtak az őrök, akik a városra vigyáznak Megvertek, megsebeztek, köpenyem letépték a várfalak őrei.
{5:8} Ó, Jeruzsálem leányai! Ígérjétek meg, ha rátaláltok kedvesemre, mondjátok neki, hogy betege lettem a szerelemnek!
{i5:9} Jeruzsálem leányai
{5:9} Miért különb szerelmesed más ifjaknál, te szépek szépe? Miért különb szerelmesed, hogy ennyire kérlelsz minket?
{i5:10} A menyasszony
{5:10} Ó, az én kedvesem oly ragyogó, piros arcú, hogy tízezer közül is kitűnik!
{5:11} Feje arany, ragyogó színarany, hullámos haja hollófekete,
{5:12} szemei, mint galambok a folyóparton, mint tejben fürdő galambok.
{5:13} Orcája, mint balzsamos virágok ágya, melyben édes illatú fűszerek teremnek. Ajkai liliomszirmok, melyekről mirha csepeg.
{5:14} Kezei aranyhengerek, drágakövekkel ékesítve. Dereka elefántcsont, zafírokkal díszítve.
{5:15} Lábai márványoszlopok, aranytalapzaton. Termete, mint a libanoni cédrusé, oly nemes és fenséges.
{5:16} Ajka édes, ő maga mindennél kívánatosabb! Ilyen a kedvesem, akit szeretek, Jeruzsálem leányai!
{i6:1} Jeruzsálem leányai A menyasszony
{6:1} Hová tűnt a kedvesed, szépek szépe? Merre ment a kedvesed? Hadd keressük veled együtt!
{6:2} Kertjébe ment szerelmesem, a balzsamillatú virágok kertjébe, hogy a virágok között legeltessen, és liliomokat szedjen.
{6:3} Én az övé vagyok, és kedvesem az enyém! Ő a liliomok között legelteti nyáját!
{i6:4} A vőlegény
{6:4} Szépséges vagy szerelmesem, oly szép, mint Tirca városa, mint Jeruzsálem, oly gyönyörű! Oly félelmetes, mint zászló a sereg felett!
{6:5} Fordítsd el tekinteted rólam, mert rabul ejt szemed! Hajad, mint kecskenyáj, amely Gileád hegyéről ereszkedik alá.
{6:6} Fogaid, mint a frissen nyírott juhok, amint a fürdetőből feljönnek, mind ikreket ellenek, és egy sem hullik el.
{6:7} Halántékod, mint a gránátalma gerezdje, fátyolod mögött.
{6:8} A királynék hatvanan, az ágyasok nyolcvanan vannak, a leányoknak se szeri, se száma.
{6:9} De egyetlen az én galambom, hibátlan szerelmesem, anyjának egyetlene, szülőjének szemefénye! Csodálják őt a leányok, és boldognak mondják, dicsérik őt mind a királynék és az ágyasok:
{i6:10} Az asszonyok
{6:10} „Kicsoda ez?! Úgy ragyog, mint a hajnalcsillag, oly szép, mint a telihold, tiszta, mint a napfény, félelmetes, mint zászló a sereg felett!”
{i6:11} A vőlegény
{6:11} Lementem a diófás kertbe, hogy lássam, kizöldült-e már a patak ágya, kihajtott-e a szőlő, kinyílt-e már a gránátalma virága.
{6:12} Észre sem vettem, mikor ő felemelt királyi harci szekerébe.
{6:13} Jöjj vissza, te sulami leány, jöjj vissza! Térj vissza, hadd csodáljunk, térj vissza! Mit csodáltok a sulami leányon? Ahogy a Mahanaim táncot járja!
{i7:1} A barátok A vőlegény
{7:1} Milyen szép a lábad saruidban, te fejedelmi leány! Csípőd hajlása, mint az ékköves nyaklánc íve, mesterkéz remeke.
{7:2} Köldököd kerek csésze, amely mindig fűszeres bort kínál. Tested, mint egy halom tiszta búza, liliomokkal kerítve.
{7:3} Melleid, mint iker-őzikék, mint a kecses gazella kicsinyei.
{7:4} Nyakad elefántcsont-torony, szemeid a hesbóni tavak, Bat-Rabbim kapujánál. Orrod, mint a Libanon-torony, amely Damaszkusz felé néz.
{7:5} Fejed, mint a Kármel hegye, hajad, mint a bíbor. Fürtjeid rabul ejtik a királyt.
{7:6} Ó, milyen csodaszép vagy, szerelmesem, milyen gyönyörű és kedves!
{7:7} Sudár termeted, mint a datolyapálma, melleid, mint a datolyafürtök!
{7:8} Bizony, felmegyek a pálmafára, leszedem gyümölcseit! Melleid legyenek szőlőfürtök, leheleted almaillatú!
{i7:9} A menyasszony
{7:9} Csókod íze, mint a legjobb boré, amely szerelmesem kedvére folyik, ajkamon fakad, fogaim között.
{7:10} Én a kedvesemé vagyok, ő pedig engem kíván!
{7:11} Jöjj velem, szerelmesem, menjünk a mezőre! Töltsük falun az éjszakát!
{7:12} Hajnalban menjünk a szőlőkbe, nézzük meg, nyílik-e a szőlő virága, a gránátalma virágzik-e már! Ott leszek egészen a tiéd.
{7:13} Édes illatát árasztja a mandragóra virága, kapunk előtt válogatott gyümölcsök várnak, frissek és aszaltak, neked tartogattam őket, szerelmesem!
{8:1} Lennél csak a bátyám, akit anyám szoptatott! Akkor megcsókolhatnálak, akár az utcán is, mégsem szólnának meg érte!
{8:2} Akkor bevinnélek a házba, ahol anyám felnevelt. Fűszeres borral kínálnálak, édes gránátalma-borral.
{i8:3} A menyasszony
{8:3} Bal karja fejem alatt, jobbjával átölel.
{8:4} Ó Jeruzsálem leányai, ne ébresszétek fel a szerelmet, ne szítsátok fel tüzét, ameddig ő nem akarja! Meg kell ígérnetek!
{i8:5} Jeruzsálem leányai
{8:5} Nézzétek! Ki közeleg ott, a puszta felől? Ki az a leány, aki szerelmesére támaszkodik? Felébresztettelek az almafa alatt, ahol anyád vajúdott veled, ahol a világra hozott téged.
{i8:6} A menyasszony
{8:6} Tégy engem pecsétként a szívedre, hadd legyek pecsét a kezeden! Mert erős a szeretet, mint a halál, kérlelhetetlen a féltő szeretet, mint a Seol. Bizony, mint a tűz, olyan a szeretet, s lángjai az Örökkévaló lángjai!
{8:7} Áradó folyók sem olthatják el, tengernyi víz sem győzheti le. Kínálja bár valaki minden vagyonát a szeretetért cserébe, megvetéssel elfordulnának tőle.
{i8:8} A menyasszony fivérei
{8:8} Kicsi még a húgocskánk, alig domborodik még a melle. Mikor feleségül kérik, mit tegyünk vele?
{8:9} Ha városfal ő, tornyot építünk rá ezüstből, ha kapu a kőfalon, elrekesztjük cédrusfával.
{i8:10} A menyasszony
{8:10} Bizony, én vagyok a várfal, s két mellem annak tornyai, szerelmesem ezért boldog és elégedett velem!
{i8:11} A vőlegény
{8:11} Szőlőskertje volt Salamonnak Baál-Hamónban. Bérbe adta szőlőmunkásoknak, ezer ezüstöt hoztak annak terméséért.
{8:12} De saját szőlőmet én magam gondozom! Legyen tiéd az ezer ezüst, Salamon, s legyen kétszáz az őrzőké!
{i8:13} A vőlegény
{8:13} Ó, te, aki a kertekben laksz! Barátaim hallgatnak szavadra, hadd halljam hangodat én is!
{i8:14} A menyasszony
{8:14} Jöjj hamar, szerelmesem! Siess hozzám, ahogy a gazella szökell a dombokon, ahogy a fiatal szarvas száguld a balzsamillatú fűszerek hegyein!
